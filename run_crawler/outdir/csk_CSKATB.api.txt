40001001	Ujawawu wata situuba Yéesu Kilisita sihaan, wo wommuu unwe. Yéesu Kilisita añiil ata bubukoolum bata Dayit. Dayit bubukoolum bata Abulaham.
40001002	Abulaham abukumuu Isaak. Isaak li abuk Sakob, min Sakob abuk Súda li kutuyool.
40001003	Súda li abuk Falees li Saala. Jaawiil kajawool Tamaal. Falees li abuk Esilom, min Esilom abuk Alam.
40001004	Alam li abuk Aminadab. Aminadab li abuk Naasoŋ, min Naasoŋ abuk Salimoŋ.
40001005	Salimoŋ li abuk Bóos. Jaaw ata Bóos kajawool Lahab. Bóos li abuk Obed. Jaaw ata Obed kajawool Lút. Obed li abuk Isay (Jes).
40001006	Isay li abuk áyiiyawu Dayit, min Dayit abuk Salomoŋ. Jaaw ata Salomoŋ, Uúli ayabeenool.
40001007	Salomoŋ li abuk Lobowam, min Lobowam abuk Abiya. Abiya li abuk Aasa.
40001008	Aasa li abuk Sosafat, min Sosafat abuk Soolam. Soolam li abuk Osiyaas.
40001009	Osiyaas li abuk Sowatam, min Sowatam abuk Akaas. Akaas li abuk Esekiyaas.
40001010	Esekiyaas li abuk Manase, min Manase abuk Amoŋ. Amoŋ li abuk Soosiyaas.
40001011	Soosiyaas li abuk Sekoniyaas li kutuyool, nan kujokumuu kata Isilayeel kújowetum li etaamayi yata Babiloon.
40001012	Nan kujokumuu kata Isilayeel kújowetum Babiloon fúlum tó, Sekoniyaas li abuk Salaasiyel. Salaasiyel li abuk Solobabel.
40001013	Solobabel li abuk Abíhud, min Abíhud abuk Eliyakim. Eliyakim li abuk Asool.
40001014	Asool li abuk Sadok, min Sadok abuk Akim. Akim li abuk Elíhud.
40001015	Elíhud li abuk Eleyasaal, min Eleyasaal abuk Matan. Matan li abuk Sakob.
40001016	Sakob li abuk Suseef alakomuu ánayinaawu ata Mali. Mali abukumuu Yéesu an koonemuu Kilisita.
40001017	Muñeˈe baje feh umaane woono kuŋen li ubakii, kítum li Abulaham boot yok li Dayit. Li baj foof umaane woono kuŋen li ubakii, kítum li Dayit boot yok nan kujokumuu kata Isilayeel kújowetum Babiloon. Li laañen baj umaane woono kuŋen li ubakii, kítum nan kujokumuu kata Isilayeel kújowetum Babiloon boot yok nan Kilisita abukimuu.
40001018	Muñeˈe Yéesu Kilisita abukimuu eeno. Jaawool Mali, ánayine akee an koone Suseef aŋesool boot huyab. Muñeˈe, Mali li ahalet kútowum kukin li Suseef, li búkaanum bata Buyinumabu Banabaabu.
40001019	Emmuu Suseef aŋesumuu Mali boot huyab lakankaan an acole, afañut akajenool kajaw hákil ésukayi feh. Muñeˈe li afañeen min kukatoo li Mali an bahaasut.
40001020	Nan alakomuu kayinoolaku unku, muñeˈe amalaka ata Amaaŋenawu li áfulool li sísaahut min aanool: — Suseef, añiil ata bubukoolum bata Dayit, jakum úkoli min uŋa’ Mali alako aseeki, mata halahu han aakumuu, li sembe sata Buyinumabu Banabaabu lábajum hó.
40001021	Fan abaj añiil áyine, ban fan ukaanool kajawaku kaaneyimuu Yéesu. Mata akila ammuu afaken ésukool li uhoofoolawu wooliil.
40001022	Wahawu unwu feh li ubaj, bájum kulimaku kan Amaaŋenawu Ateemit álobummuu li butum bata afulofetawu li kubaj:
40001023	«Asúngutaawu ahaasutumuu ánayine, fan ahalet ban fan abaj añiil áyine. Fan kuhooñool Emanuweel.» (Yo yommuu «Ateemit ummu li ololaal.»)
40001024	Nan Suseef áliwomuu, li akaan loon amalakaawu ata Amaaŋenawu aloboolumuu, min aŋa’ Mali alako aseekool;
40001025	bale ahintenutool boot yok nan Mali anokenumuu, min áfulul li añiil áyine. Suseef li akaanool kajawaku kaaneyimuu Yéesu.
40002001	Yéesu li abuki li ésukayi yata Betilehem, li etaamayi yata Súde, nan Elod alako nomuu áyii. Muñeˈe kánayine kájallowe, li kubilumul akiw min kujow boot Yeelusalem.
40002002	Nan kúliiŋumuu, li kugel̥l̥en koon: — Ayíiyawu ata Kusuwifaku akitemuu li abuki ummay? Jijuujuk ewuutayi yoola akiw. Mó mújimuu li jibil kamanenool.
40002003	Nan áyiiyawu Elod ajamumuu loon muñaˈa, li aliiwo, akila li bukanabuku feh kata Yeelusalem.
40002004	Li ahooñ bajoj huhaanaahu hata élambaayi, li bukanabuku kaliikenemuu ésukayi eluwaayi yata Móyiis kata ésukayi, min agel̥l̥eniil aaniil: — Kama bay Kilisita ammuu li abuki?
40002005	Li koonool: — Kilisita fan abuki li ésukayi yata Betilehem, li etaamayi yata Súde. Mata muñeˈe afulofetawu akiicumuu eeno:
40002006	«Awu Betilehem, áamimuu li etaamayi yata Súde, manooman let awu uhaŋumuu matiti feh li sísukasu sata Súde. Mata an áamak fan áfulumul li awu. Fan anatten ésukayi yúmbaam, Isilayeel.»
40002007	Muñeˈe Elod li abuuy áhooñul kánayinaabuku kajal̥l̥omuu, min agel̥l̥eniil jak aaniil: — Nayimaa ewuutayi éfululumuu?
40002008	Fúlum tó, li aboñiil kujow boot Betilehem aban li aaniil: — Jijow jiŋes jak añiilawu. Jijukoolumuu, li jibil jihebom mín ínje humumom ihin ijow imanenool.
40002009	Nan kujantenumuu kulimaku kata áyiiyawu kuban, li kuwuj. Muñeˈe li kulako ejowayi, li kuŋanden ewuutayi yan kujukeen nomuu Akiw. Ewuutayi li enaak ejow eyabiil hákil. Nan éliiŋumuu tan añiilawu alakomuu, li eyiten to.
40002010	Nan kánayinaabuku kájallomuu kujukumuu ewuutayi, li súumiil li kúkow ŋáa’.
40002011	Muñeˈe li kunoken li eluufayi kúliiŋ, li kujuk añiilawu li jaawool Mali. Li kúkuntuŋ min kumanen añiilawu. Nan kumanenoolumuu kuban, li kúbabul dán kukaanumuu wañawu wooliil min kusenool éwulus, li ecuulaay, li múki’.
40002012	Fúlum tó, Ateemit li alobiil li sísaahut aaniil jakum kulaañ boot bata Elod. Li kuŋa’ bútin bakee min kulaañ boot booliil.
40002013	Nan kánayinaabuku kájallomuu kúbalomuu, amalaka ata Amaaŋenawu li áfu’ Suseef li sísaahut min aanool: — Suseef, uyito uŋa’ añiilawu li jaawool min utey boot li etaamayi yata Ejíf. Ulako bo boot yok nan emmuu li eeni úlaañul; mata Elod fan aŋes añiilawu boot jamuk.
40002014	Mal̥egen Suseef li ayito aŋa’ añiilawu buko li jaawool, min kujow li huk boot Ejíf.
40002015	Li alako Ejíf boot yok nan Elod aketumuu. Wahawu unwu li ubaj loon Amaaŋenawu álobum womuu li butum bata afulofetawu aan: «Lihonhooñ añoolom áfulul li Ejíf.»
40002016	Nan Elod ajukumuu aan kánayinaabuku kájallomuu kubuntoobunt, etindihuuñ yáamak li ejokool. Muñeˈe li aboñ kujow kumuk bañiilabu báyinaabu feh bata ésukayi yata Betilehem, li bata sísukasu sakooj yomuu, kabajumuu simit síl̥uba wálowul teetaam. Lalollob mo naboo li taŋayi yan kánayinaabuku kájallomuu kuloboolumuu, nan ewuutayi éfululumuu.
40002017	Muñowu kulimaku unke kata afulofetawu Selemi, kúbajummuu:
40002018	«Bufemb li bujami híndo ésukayi yata Lama, búluulen li kal̥okoo káamak. Laceel áami li jíl̥ok bañoolool. Afañut min an átintimbenool, mata kukeeket.»
40002019	Nan áyiiyawu Elod amojumuu, amalaka ata Amaaŋenawu li áfu’ Suseef li sísaahut li etaamayi yata Ejíf.
40002020	Amalakaawu li aan Suseef: — Uyito uŋa’ añiilawu li jaawool, min ulaañ boot li etaamayi yata Isilayeel, mata bukanabuku kaŋeseenumuu jamuk añiilawu kukete.
40002021	Mal̥egen Suseef li ayito aŋa’ añiilawu li jaawool, min alaañ boot li etaamayi yata Isilayeel.
40002022	Bale nan Suseef ajamumuu kaanaku Alikelawus aŋale jáyiiyaju jata atuubawool Elod ájimumuu li etaamayi yata Súde, li ákoli bajow boot bo. Muñeˈe Amaaŋenawu li alob Suseef li sísaahut min ajow boot li etaamayi yata Gálile.
40002023	Suseef li ajow akin bo, li ésuk yan koone Nasalet, bájum wahawu wan kufulofetaku kulobumuu li ubaj loon kulob womuu: «Fan ahooñi an ata Nasalet.»
40003001	Li baj simit, ánayine akee an koone Saŋ Batiis li abil alako li kayiinaayaku kata etaamayi yata Súde, min anaak awaale bo aan:
40003002	— Jikat kahoofoo, min jítiiwo jiŋa’ buloŋ buwunkul, mata Jáyiiyaju jata Ateemit jíkoojulo!
40003003	Esay ammuu afulofet, lalollob mata Saŋ aan: — Laale hulimahu hata anawu abaŋulowemuu li kayiinaayaku aan: «Jíhosul bútinabu boot li Amaaŋenawu! Jikaanool útin wacole!»
40003004	Búkokowabu bata Saŋ, buhal eñonkom búkaanumi. Ban li anaak akoko kanaal kata kabaŋ li hukenjool. Saŋ bakos li múkum lanaake atiñ.
40003005	Muñeˈe bukanabuku kakinumuu li ésukayi yata Yeelusalem, li kata etaamayi yata Súde feh, li kakinumuu feh kukooj katunkaku kan koonemuu Suuludeŋ, li kujow boot bata Saŋ.
40003006	Nan kuŋejumuu, li kuheb uhoofoolawu wooliil hákil ésukayi feh, min Saŋ ábatiiseyiil li katunkaku kaaneyimuu Suuludeŋ.
40003007	Nan Saŋ ajukumuu Kufaaliisiyeŋ li Kusaduusiyeŋ kameeŋe li kubil boot min ábatiiseyiil, li aaniil: — Sil̥aal̥akase! Ayimaa ahebuluul buu jóomi li jikaan min jifak li katekaku kaanomuu li ebil kata etindihuuñayi yata Ateemit?
40003008	Muñeˈe kama jikaan majake, min jíhiis kaanaku jibabbaj buloŋ buwunkul.
40003009	Ban jakum jibuntoolo min joon: «Abulaham ammuu átuubawoli ahaan.» Mata fan ilobuul kaanaku, Ateemit layilo áfulenumul li kuyitikaku unku bañiil bata Abulaham!
40003010	Jíkaanum, hufiikumahu hukaani huban tin huhaalahu hata unuunukenawu feh boot kafalen. Kama bunuunuken banooban baatutumuu bubaj ebukoolum yajake, fan bufaleni beten li sambun.
40003011	Injé, li mal̥egenamu, li mal li bátiisewumuul boot káhiis kaanaku jibeebet búsol uhoofoolawu wooluul, min jiŋa’ buloŋ buwunkul. Bale anawu ammuu li abil búsolom, lahaŋom sembe. Itookut min ífulen sidallaasu soola. Akila fan ábatiisewuul li Buyinumabu Banabaabu, li sambun.
40003012	Káweyumaku koola kunku li kaŋenool. Fan awuu ekaakayi yoola ejow éfu’ kis, min aheefen edenfeteŋayi, ban li awuu yo ahahen li bulaŋen. Bale búhulabu fan ásu’ bó li sambun sáhokoweliit.
40003013	Muñeˈe nan Saŋ alakomuu kábatiisaaku kata bukanabuku, Yéesu li abilumul li etaamayi yata Gálile, abil atook Saŋ tin katunkaku kaaneyimuu Suuludeŋ, bájum Saŋ li ábatiisewool.
40003014	Bale Saŋ li afan aanool a’aa’, aban li akit aan Yéesu: — Kama buu nokoole awu li ubil boot mín ínje íbatiiseyi, ban awu ooteenumuu úbatiisewom?
40003015	Bale Yéesu li aan Saŋ: — Awu ufan ukat bo min úbatiisewom, mata muñaˈa lóotimuu ukaanaal min nab loon Ateemit afañumuu. Mal̥egen Saŋ li akat bo min ábatiise Yéesu.
40003016	Yéesu li ayaan áfulul li malamu nan Saŋ ábatiisewoolumuu aban. Muñeˈe emitayi li ébabulo. Yéesu li ajuk Buyinumabu bata Ateemit li búwalowul li kambu kata éleebaan bubil bulako li akila.
40003017	Esúkayi li ejam hulim háfulumulo li emitayi haane: «Laalu añoolom an íboolimuu ŋáa’. Buyinumom feh li akila likaan bo.»
40004001	Muñeˈe Buyinumabu Banabaabu li bújowetum Yéesu boot li kayiinaayaku, bájum Sayitaane li abuntoolool bo.
40004002	Nan Yéesu alakomuu li kayiinaayaku sitihunaka soono kúyii kúl̥uba, li sihuka soono kúyii kúl̥uba batiñut, bucaa li bujokool.
40004003	Sayitaane li ákoojulool min abuntoolool aanool: — Nokoomuu loon awu ommuu Añiilawu ata Ateemit, ukaan kuyitikaku unku kulaañ kúmbuulu.
40004004	Bale Yéesu li aanool: — Hulimahu hata Ateemit hoone: «An ayilaat áloŋum kúmbuulu bale. Bale fan áloŋum foof hulim hanoohan háfummulo li butum bata Ateemit.»
40004005	Muñeˈe Sayitaane li ájowetum Yéesu boot Yeelusalem, ésukayi yanabaayi, min ajow akaanool haatiya tiya eluufayi yata Ateemit.
40004006	Nan kúliiŋ dómuu, Sayitaane li aan Yéesu: — Nokoomuu loon awu ommuu añiilawu ata Ateemit, li ufum boot teetaam, mata hulimahu hata Ateemit hoone: «Ateemit fan alob mooli kumalakaaku koola, min kuyalleni, jakum bil kaati kulo li huyitik.»
40004007	Yéesu li aanool: — Hulimahu hata Ateemit honsoon foof: «Jakum ubuntoo Amaaŋenawu, Ateemitawu uya.»
40004008	Sayitaane li alaañen ájowetum Yéesu boot haatiya huyuuy hagimbe ŋáa’, min áhiisool úyiiyawu feh wata etaamayi, boot li máyiineniyamu feh mata wo.
40004009	Ban li aanool: — Ukúntuŋumuu hákilom min umanenom, fan iseni wahawu unwu feh.
40004010	Yéesu li aanool: — Uyinno, Sayitaane! Hulimahu hata Ateemit hoone: «Amaaŋenawu, Ateemitawu uya balewool loote umanen, ban loote ulok boot li akila bale.»
40004011	Muñeˈe Sayitaane li akat Yéesu. Kumalaka li kubil boot tan Yéesu alakomuu min kulambenool.
40004012	Nan Yéesu ajamumuu kaanaku Elod lajoojok Saŋ akul̥, li ajow boot li etaamayi yata Gálile.
40004013	Li áfulum li ésukayi yata Nasalet ajow alako li ésukayi yata Káfeenawum yakoojumuu húwajahu hammuu li etaamayi yata Gálile, li etaamayi yata Sábuloŋ li yata Nefitali.
40004014	Yéesu lakankaan mo bájum kulimaku kan afulofetawu Esay alobumuu, li kubaj:
40004015	«Etaam yata Sábuloŋ li yata Natali, laañ loon bata húwajahu, kageb kaaka katunkaku kaaneyimuu Suuludeŋ, Gálile, etaam dán bukan kalet Kusuwif kukine.
40004016	Esúkayi yammuu li élimayi, fan ejuk mawuŋe máamak. Ban bukanabuku kammuu li etaam yata élim yata eket, mawuŋe fan muhiiteniil.»
40004017	Yan no unnu, Yéesu li átoŋ awaale aan: — Jikat uhoofoolawu wooluul, min jiŋa’ buloŋ buwunkul; mata Jáyiiyaju jata Ateemit jíkoojulo!
40004018	Yéesu li alako éjowum bata katantaku kata húwajahu hata Gálile, li ajuk kutuyaay kúl̥uba: Simoŋ an koonemuu Fiyeel li atuyool Andele, buko li jambaal li húwajahu, mata buko kumbaala.
40004019	Yéesu li aaniil: — Jínabul lí ínje, min ikaanuul jilako kúŋalula bukan boot lí ínje.
40004020	Li kuyaan kukat to simbaalasu sooliil, min kunab li akila.
40004021	Nan Yéesu ayinno bomuu, li ajuk kutuyaay kukee kúl̥uba: Saak ata Sebede li atuyool Saŋ. Li busaana kulakowe buko li atuubayiil Sebede, kacookoo simbaalasu sooliil. Yéesu li ahooñuliil.
40004022	Li kuyaan kukat to busaanaabu li atuubayiil, min kunab li akila.
40004023	Yéesu li ajow tanootan li etaamayi feh yata Gálile, min anaak aliiken bukanabuku Hulimahu hata Ateemit li siluufasu sata kal̥awaku sata Kusuwifaku. Li anaak awaale Hulimahu Hásuumaahu hata Jáyiiyaju. Li afaken bukanabuku kásomutumuu li úsomutawu feh wajokiilumuu, li jilumaju jooliil feh.
40004024	Mó lí múji Yéesu li ajamo li etaamayi feh yata Siili. Muñeˈe li kunaak kúŋalulool bukan kata úsomut wanoowan, li jilum janoojan; bukan kan Sayitaane ájufoye, bukan katujowe, li kubob. Yéesu li afakeniil.
40004025	Kúmim kata bukan káfummulo li etaamayi yata Gálile, li halaabahu hata Sísukasu kuŋen, li ésukayi yata Yeelusalem, li etaamayi yata Súde, li kageb kaaka kata katunkaku kaaneyimuu Suuludeŋ li kunab li Yéesu.
40005001	Nan Yéesu ajukumuu búsukabu, li aŋito ajow abah li huyuuyahu. Kúgoomaku koola li kujow kútookulool tó.
40005002	Yéesu li aŋa’ hulimahu min awaaleyiil aan:
40005003	— Awólo, kahaasumuu koon káyinenaku kooliil kutitititi hákil Ateemit, mata Jáyiiyaju jata Ateemit jooliil.
40005004	Awólo, káamimuu li jíl̥ok, mata Ateemit fan abil átintimbeniil.
40005005	Awólo, kata uyinum wájoobiye, mata Ateemit fan abil aseniil etaamayi kutowo.
40005006	Awólo, kafañumuu ban li kuŋes kuu, min kuloŋ buloŋ bacole hákil Ateemit, mata wahawu wan kuŋesumuu fan kubaj wo.
40005007	Awólo, káyiyenemuu bukan, mata Ateemit fan áyiyeniil.
40005008	Awólo, kaŋalumuu kayinooliil feh kukaan li Ateemit, mata fan kubil kujuk Ateemit.
40005009	Awólo, kakaanemuu min kásuumaay kubaj li bukanabuku, mata fan kuhooñi bañiil bata Ateemit.
40005010	Awólo, kan kúlaatenemuu mata kulolloŋ buloŋ bacole hákil Ateemit, mata Jáyiiyaju jata Ateemit jooliil.
40005011	Awólowuul, bukanabuku bageleluul, li kúlaatenuul, ban li kulob kulim kanookan kajakut kalet mal̥egen kuya li bukuluul, mata ínje íji.
40005012	Esúumahukow yáamak elako li bukuluul, ban li jíbaaloo, mata bacaamabu booluul fan buluuk ŋáa’ li emitayi. Mata li mal̥egenamu, muñaˈa kunaake kúlaamenumuu kufulofetaku kalako to nomuu tówum bukuluul.
40005013	— Bukuluul jinokoonokoo loon musis li tut bukanabuku kata adunaayi. Bale kacabaku kata musisamu kúfulumuu, buu luyilo ukaan mo min mulaañen mucab? Let mujak kakaan li wahoowah. Fan mubeteni tíyaŋ, ésukayi ékakul.
40005014	«Bukuluul jinokoonokoo loon ehiitum li tut bukanabuku kata adunaayi. Esúk élunlumaay yateefi li huyuuy, an ayilaat ayog yo.
40005015	Loon foof, an ayilaatumuu ayaben ehiitum aban li aŋa’ yo akaan li éking. Bale fan aŋa’ ehiitumayi akaan li yiil, min ehiiten bukanabuku feh kammuu li eluufayi.
40005016	Muñaˈa foof jóotimuu jiwuŋen loon ehiitum hákil bukanabuku feh. Bájum li kujuk makaanelamu mooluul majakaamu, min kusal Atuubawuul ammuu haatiya.
40005017	— Jakum jiyin li joon libiibil boot kábuj eluwaayi yata Móyiis, mantee foof boot kábuj kulimaku kata kufulofetaku. Ibilut boot kábuj wahawu unwu. Bale libiibil boot min ikaan loon eluwaayi elobumuu, li foof loon kulimaku kulobumuu.
40005018	Mata li mal̥egenamu, boot min ilobuul, emitayi li etaamayi sifiyo to min sifiyo to, maayeet jano li jikiicaju jahaŋumuu matiti let jíbuji. Maayeet hano li husotahu hahaŋumuu matiti hata eluwaayi let húbuji, boot yok nan wahawu feh wommuu uban.
40005019	Wahawu unwu újimuu, an átuulutumuu maayeet eluwaayi yahaŋumuu matiti li siluwaasu unsu, ban li aliiken kaabuku kátuulaati eluwaayi, anawu ummu ammuu ahaŋ matiti li Jáyiiyaju jata Ateemit. Bale an átuulumuu eluwaayi ban li aliiken kaabuku kátuul yó, anawu ummu fan alako an áamak li Jáyiiyaju jata Ateemit.
40005020	Fan ilobuul eenuul, jítuulutumuu Hulimahu hata Ateemit jihaŋ bukanabuku kaliikenemuu ésukayi eluwaayi yata Móyiis li Kufaaliisiyeŋaku, let jibil jinoken li Jáyiiyaju jata Ateemit.
40005021	— Jijanjam kaanaku kulollob kata naanaŋ kooniil: «Jakum umuk an. An amukumuu an, fan atiibi.»
40005022	Bale ínje fan eenuul, an awuñetumuu atuyool, fan atiibi. An aanumuu atuyool «esoŋaye,» fan ájowetumi bata Huhaanaahu hata kutiibaaku. Ban an aanumuu foof atuyool, «buwelabe!», latooke min abeteni li sambun.
40005023	Li bil nokoo loon lúŋaluloŋa’ bujuuñaki boot ukaan li husilaahu hata Ateemit, úliiŋ to li uwayil̥o oon atuyi lawuñetiwuñet,
40005024	ukat to bujuuñakabu booli hákil husilaahu, min ujow jijand jíjamoolul li atuyi. Banumuu, li ílaañul ubil usen bujuuñakabu Ateemit.
40005025	Li bil nokoo loon an jibajoole, ban li ájowetumi li bútin, usommen jijamoo bukuluul li ejowayi boot bata tilibinaalayi. Ukaan mo jakum bil abeti li kuŋenaku kata atiibaawu, jakum bil atiibaawu aseni sandalum kukul̥.
40005026	Li mal̥egenamu fan ilobi, let úfulumul ló awu balaañenut sídalamasu feh san ookoolumuu, boot yok li édalamayi ébanumayi.
40005027	— Jijanjam kaanaku Hulimahu hata Ateemit hoone: «Jakum uhinten anaale alet ooli.»
40005028	Bale ínje boot min eenuul, ánayine ajukelumuu anaale ban li ásiibowool, layaane ahinten anaalaawu ummu aban li buyinumool.
40005029	Nokoomuu loon jíkilaju jooli jílilaju joote jíjiyi li ulo li kahoofoo, úkool̥ul jó ubeten lóyiyi. Mata wah wano li eniili ukajenumuu, kóyume eniilayi yooli feh mabeteneli li sambun.
40005030	Li bil nokoo loon kaŋeni kúli koote kújiyi li ulo li kahoofoo, ufalen ko ubeten lóyiyi. Mata wah wano li eniili ukajenumuu, kóyume eniilayi yooli feh mabeteneli li sambunasu sáhokoweliitumuu.
40005031	— Hulimahu hata Ateemit honsoon foof: «Anáyine aanumuu aseekool ábalo, laate akiic eleetal yata kakatoo asenool.»
40005032	Bale ínje fan eenuul: ánayine aanumuu aseekool ábalo, akila bahintowut li ánayine akee, fan áji anaalaawu li alo li kahoofoo akila balaañene ayabo. Li bil nokoo loon an ayabe anaale ábalowe bata áyinool, lahintenhinten anaale alet oola.
40005033	— Jijanjam foof kaanaku Hulimahu hata Ateemit honsoon kata naanaŋ: «Jakum ukat bakaanut wahawu wan unuumuu kakaan». Bale unuulumuu kakaan wah hákil Amaaŋenawu, ukaan wo.
40005034	Bale ínje boot min eenuul, jakum jinuu maayeet tuf. Jakum jinuulum emitayi, mata yo yommuu efenjeŋayi yata Jáyiiyaju jata Ateemit.
40005035	Jakum foof jinuulum etaamayi, mata li yo Ateemit alembenemuu kootool. Jakum jinuulum Yeelusalem, mata yo yommuu ésukayi yata Ayíiyawu áamakawu ammuu Ateemit.
40005036	Jakum foof unuulum húkoyi, mata uyilaat ukaan kal kano li húkoyi kuhiit, mantee foof kul̥ayen.
40005037	Jilob hulim hano bale: «Eéhe’», ló balakowe éehe’, «A’aa’», ló balakowe a’aa’. Jifamen tomuu hulim hakee, li Sayitaane húfulumulo.
40005038	— Jijanjam min lobumuu kaanaku: «An ahumumuu jíkil jata an, li jihumool foof jíkil. An ahaatumuu káŋiiŋ kata an, li jihaatool foof káŋiiŋ.»
40005039	Bale ínje boot min eenuul, jakum an akaani majakut, li uluken. Bale an atekimuu eheejen li kalaab káli, ukatool foof min ateki li kamay.
40005040	Li bil nokoo loon an aŋesi elob, ayiliwum aŋa’ kájufaaku kooli, ukatool foof min aŋa’ hulaalahu hooli.
40005041	Li nokoo loon an afañe min aŋa’ sembewool min akaani úteb búteb min jijow simeetal soono énjunne, awu li uteb bo min jijow simeetal soono sínjunne síl̥uba li akila ló.
40005042	An al̥ayimuu wah, usenool. An li afañ min ucaagenool wah, jakum uhoy.
40005043	— Jijanjam min lobumuu kaanaku: «Fan ufañ afaali an, min uhoy alatoolayi.»
40005044	Bale ínje li eenuul, jifañ kulatoolawuul, ban li jil̥aw boot li kálaatenewuulumuu.
40005045	Bájum li jilako bañiil bata Atuubawuul ata haatiya. Mata lakaanekaan banakabu bulumul li kál̥afutumuu, loon foof lakaane bomuu bulumul li kajakumuu. Li akaan emitayi élaalul li mata kajakumuu, li mata foof bukanabuku kal̥afutumuu.
40005046	Mata jifañumuu bukanabuku kafañuulumuu bale, bacaam buu joote jíbajum tó li Ateemit? Kama inti bukanabuku kajakutumuu foof mo kukaanemuu?
40005047	Ban jinaakumuu jisaaf kutuyuul bale, waa jikaan to waluuke. Kama inti maayeet bukanabuku kákaanumutumuu li Ateemit balewool, kukaanekaan mo?
40005048	Jilako bukan kabajut kahoofoo loon Atuubawuul ata haatiya abajutumuu kahoofoo.
40006001	— Jíkaanum, jakum jikaan wahawu wan Ateemit afañumuu hákil ésukayi feh, mantee bukanabuku li kujukuul. Mata jikaan momuu, Atuubawuul ata haatiya let acaamuul.
40006002	«Mó mújimuu, usenumuu asukateen wah, jakum ul̥ok kasiin. Mata muñaˈa káhoolomuu kukaanemuu li siluufasu sata kal̥awaku, li útinawu, bájum ésukayi li esaliil. Li mal̥egenamu fan ilobuul, bacaamabu booliil kuyab bo kuban.
40006003	Bale usenumuu asukateen wah, jakum ukat maayeet abukeyi ata húkow min ahaas.
40006004	Bájum li lako wah wakaani li huyoloo. Ateemit, Atuubayi ajukemuu wah wakaani li huyoloo, fan alaañeni wo.
40006005	— Jilakomuu kal̥aw, jakum jiliikoo li káhoolomuu, kafañemuu kuyito min kul̥aw li siluufasu sata kal̥awaku, li tan útinawu úlandoomuu, bájum ésukayi li ejukiil. Li mal̥egenamu fan ilobuul, bacaamabu booliil kuyab bo kuban.
40006006	Bale awu, ufañumuu kal̥aw, li ujow ubaboo li káfitaku kooli, min ul̥aw Atuubayi aano tomuu tan yolomuu. Atuubayi Ateemit, ajukemuu wah wakaani li huyoloo, fan alaañeni wo.
40006007	«Jilakomuu kal̥aw, jakum jilob kulim kameeŋe kabajut jáliŋ loon kákaanumutumuu li Ateemit balewool kukaanemuu. Kuyinooyinoo li koon kulobumuu kulim kameeŋe, Ateemit fan ajanteniil.
40006008	Mó mújimuu jakum jiliikoo li buko, mata Atuubawuul Ateemit lahaase wahawu wan jifañumuu jítowum jil̥aw wo.
40006009	— Muñeˈe jóotimuu jinaak jil̥aw eeno: «Atúubawoli ammuu haatiya, kajawi kúkaanumi.
40006010	Jáyiiyaju jiya jibil. Húfañumahu huya ubaj li etaamayi loon haatiya.
40006011	Usénoli síyaat wahawu wan jóotimuu jitiñ síyaat.
40006012	Ban li ubonket bafetabu bóololi loon jibonketemuu foof kafetemuu li óloli.
40006013	Ban jakum úkatoli min jilo li jabunt, bale úfakenoli li Majakutamu. Mata awu ukile jáyiiyaju, li sembaasu, li máyiineniyamu boot nanoonan, Aameen.»
40006014	«Mata jibonketumuu kafetumuu li bukuluul, Atuubawuul ammuu haatiya fan abonket foof bafetabu booluul.
40006015	Bale jibonketutumuu kafetumuu li bukuluul, Atuubawuul let foof abonketuul bafetabu booluul.
40006016	— Jilakomuu kamommo boot kal̥aw, jakum jíyiyenoo loon káhoolomuu kukaanemuu, kañootenemuu wuuliil bájum ésukayi li ehaas yoon kamommo kóomi lí kó. Li mal̥egenamu fan ilobuul, bacaamabu booliil kuyab bo kuban.
40006017	Bale ulakomuu kamommo boot kal̥aw, ufos buuli ban li úl̥aasul walawu wooli.
40006018	Bájum ésukayi jakum ehaas yoon kamommo lóomi lí kó, min Atuubayi bale ahaas, aano tomuu tan yolomuu. Ateemit, Atuubayi ajukemuu wah wakaani li huyoloo, fan alaañeni wo.
40006019	— Jakum jiŋes min jibaj ebaj yáamak boot li bukuluul li etaamayi, dán bulolabu li búkolabu buyilimuu bukajen wah, li dán ékuuwayi eyilimuu élu kuteefaku min ékuwet wah.
40006020	Bale jiŋes min jibaj ebaj boot li bukuluul híndo emitayi, dán bulolabu li búkolabu buyilaatumuu bukajen wah, li dán ékuuwayi eyilaatumuu élu kuteefaku min ékuwet wah.
40006021	Mata tan ebajayi yooli yommuu, to foof buyinumabu booli bommuu bulako.
40006022	— Kúkilaku kommuu ehiitumayi yata eniilayi. Mó mújimuu kúkilaku kooli kujakumuu, eniilayi yooli feh inyu foof li mawuŋe.
40006023	Bale kúkilaku kooli kujakutumuu, eniilayi yooli feh fan elako li élim yáamak. Mó mújimuu mawuŋeyamu máamimuu li awu mulaañumuu mulako élim, élim yay yóomi li ehaŋ élimayi inyu.
40006024	— An ayilaat alako aloka ata kunahaan kúl̥uba li mano, mata fan alat akee min afañ aahu, mantee foof fan átuul akee, min abes aahu. Jiyilaat jilako li mano emiikeel yata Ateemit li foof yata sídalam.
40006025	— Mó mújimuu li eenuul: Jakum jiyinoo ŋáa’ mata buloŋabu booluul. Jakum jiyinoo ŋáa’ waa jóomi li jitiñ, li waa jommuu li jihob. Jakum foof jiyinoo mata eniilaayi yooluul, min joon waa jóomi li jikoko. Inti buloŋ lahaŋe hutiñ? Eñiil, inti lahaŋe búkoko?
40006026	Fan jijuke basuuwabu báyititoolemuu haatiya. Búwañeliit, búcaceliit; bújoojeneliit mutiñaay bujow butah li bulaŋen. Atuubawuul ata haatiya inti ummu min ákuumene bomuu? Ban inti bukuluul jihaŋ bo?
40006027	Ayi li bukuluul buyinawool boote búji li afamen buloŋool jatit?
40006028	«Waa li úji li jiyinoo ŋáa’ mata búkoko? Fan jilaso élunfenayi yata mahosamu mata siŋamasu buu el̥iilemuu eeno. Elókeliit, éheceliit.
40006029	Bale fan eenuul, maayeet áyiiyawu Salomoŋ humumool, li máyiineniyamu moola feh, akokowut jak loon yano li élunfenayi inyu.
40006030	Ateemit afan ásangen élunfenayi inyu yammuu síyaat li siŋamasu, yan jihaasumuu joon kajom fan ebeteni li sambun, háŋum bukuluul humumuul? Mó káyinenuul kukite kutiti!
40006031	Mo emmuu jakum jiyina min jinaak joon: “Waa lootaale utiñaal? Waa lootaale uhobaal? Waa lootaale ukokowaal?”
40006032	Mata kákaanumutumuu li Ateemit balewool, buko kuyinoolemuu mata wahawu unwu feh. Bale Atuubawuul ata haatiya lahaase aan, wahawu unwu feh jifañ wo.
40006033	Jijand jiyinoo mata Jáyiiyaju jata Ateemit ban li jiloŋ loon afañumuu, wah waawu feh fan asenuul wo afamen to.
40006034	Jakum jiyinoo ŋáa’ yata kajom, mata kajom fan jibaj uyinoo wakee. Hunakoohunak sílaam ho sifite.
40007001	— Jakum jitiib an, jakum bil Ateemit atiibuul.
40007002	Mata Ateemit fan atiibuul loon jitiibemuu kaabuku. Kaliikumaku kan bukuluul humumuul jiŋalemuu min jiliik bukanabuku, ko foof Ateemit ammuu li abil aŋa’ min aliikuul.
40007003	Waa wommuu úji li ujuk kakaawaku kammuu li jíkilaju jata atuyi, ban ujukut kawunkaku kammuu li jíkilaju jooli?
40007004	Mantee foof buu luyilo oon atuyi: «Ukobom min ífulen kakaawaku kammuu li jíkilaju jooli,» ban awu kawunk li koono li jíkilaju jiya?
40007005	Búhoolowabe! Ujand úfulen kawunkaku kammuu li jíkilaju jooli ubanumuu, fan ukit ujuk jak min uyili úfulen kakaawaku kammuu li jíkilaju jata atuyi.
40007006	«Jakum jisen wah wañawo bukanabuku kajakutumuu, kanokoomuu loon sijangi, jakum bil kúlaañul kukaanuul majakut. Jakum foof jiŋa’ usisawu wooluul jitahen bukanabuku kanokoomuu loon sifulugunasu, jakum bil kúkakul wo.
40007007	— Jil̥awumuu, fan kusenuul. Jiŋesumuu, fan jijuk. Jikonkongenumuu, fan kúbabuluul.
40007008	Mata an al̥awumuu wah, fan abaj wo. An aŋesumuu wah, fan ajuk wo, ban an akonkongenumuu fan kúbabulool.
40007009	Ayi li bukuluul aate asen añoolool huyitik, akila bal̥awelool húmbuulu?
40007010	Mantee foof al̥awoolumuu jiwol, li asenool enuukayila?
40007011	Fan bukuluul jajakutumuu jihaase kasen wah wajake kuñooluul, kama háŋum Atuubawuul ammuu haatiya. Fan asen wah wajake bukanabuku kammuu kul̥awool wo!
40007012	«Wahoowah feh wan jifañe min bukanabuku kukaan boot li bukuluul, jikaan wo bukuluul humumuul foof boot li buko. Mata wahawu unwu eluwaayi yata Móyiis elobe. Kulimaku kata kufulofetaku li kulob mo foof.
40007013	— Jínokenum li kámbiilaku kahogumuu; mata bukanabuku kánokenummuu li kámbiilaku kawuŋumuu kumbuku li bútinabu bata eketayi. Bukan kameeŋe li bo kújowume.
40007014	Bale kámbiilaku kata buloŋabu, kuhohhog. Bútinabu foof bata buloŋabu búsengisengi éjowum. Bukanabuku kajukumuu bútinabu umbu bata buloŋabu kumeeŋut.
40007015	— Jíkaanum bukanabuku kaanemuu efulofet koom ban let mal̥egen. Kúlohuluulumuu, li kukaan loon buko bukan kajake, ban káta láalayiil, sijangibujal salume.
40007016	Fan jíhaasumiil li bakaanelabu booliil. An let ábajul kúul̥ li anuunuken ata újenkuun. An let ábajul foof kul̥el̥u li búbilik.
40007017	Mó mújimuu bunuunuken bajake, fan bubaj ebukoolum yajake. Bunuunuken bajakut, fan bubaj ebukoolum yajakut.
40007018	Mata bunuunuken bajake, buyilaat bubaj ebukoolum yajakut. Bunuunuken bajakut foof, buyilaat bubaj ebukoolum yajake.
40007019	Ban foof bunuunuken banooban, bábukeliit ebukoolum yajake, fan bufaleni beten li sambun.
40007020	Mó mújimuu, fan jíhaasum bukanabuku kámalemuu koon efulofet koom li bakaaneliil.
40007021	— Inti bukanabuku feh kaanewommuu: «Amaaŋen, Amaaŋen», kóomi li kunoken li Jáyiiyaju jata Ateemit. Bale bukanabuku kakaanemuu loon hulimahu hata Atuubawom hulobumuu, buko kommuu li kunoken li Jáyiiyaju jata Ateemit.
40007022	Li hunakahu hata batiibabu, bukan kameeŋe fan koonom: «Amaaŋen, Amaaŋen», kama inti li kajawaku kooli, jílobummu kulimaku kata Ateemit? Inti li kajawaku kooli, jíkesoolummuu uyinumawu wajakutaawu? Inti foof li kajawaku kooli, jíkaanummuu wah wájaahaleniye?
40007023	No unnu, fan ilobiil bújooŋoo eeniil: «ihaasutuul maayeet. Jiyinno téetiwom, bukuluul jájakaati muñowu!»
40007024	— Mó mújimuu, an ajamumuu kulimaku kúmbaam unku, ban li akaan loon ilobumuu, lanokoonokoo li an ájallowe, ateefe eluufayi yoola tin l̥aal̥e.
40007025	Nan emitayi élaalulumuu mal máamak, utunkawu li ufaasoo, búlusabu li bútekul boot dó li eluufayi, elowut mata, eteefiteef tin l̥aal̥e.
40007026	Bale an ajamumuu kulimaku kúmbaam, ban akaanut loon ilobumuu, anawu ummu lanokoonokoo li an ábaamowe, ateefe eluufayi yoola li mul̥uyis.
40007027	Nan emitayi élaalulumuu mal máamak, utunkawu li ufaasoo, búlusabu li bútekul boot dó li eluufayi, li elo ehumo feh.
40007028	Muñeˈe nan Yéesu alobumuu kulimaku unku ajow aban, ésukayi li esego feh, mata kulimaku kan aliikeniilumuu kúji.
40007029	Mata Yéesu lanaanaak aliikeniil kulimaku unku li kakaañen dó, búti li bukanabuku kaliikenemuu ésukayi eluwaayi yata Móyiis.
40008001	Nan Yéesu áwalowulumuu li huyuuyahu, búsuk báamak li bunab li akila.
40008002	Muñeˈe ánayine an háhaayee ejoke li abil boot tan Yéesu alakomuu, áŋejul li ákuntuŋ hákilool min aanool: — Anahaan, ufañumuu, luyilo ufakenom.
40008003	Yéesu li atooken kaŋenool agolool, aban li aanool: — Lifañe. Ufak. Anáyinaawu ata háhaayeeyayi li ayaan afak.
40008004	Fúlum tó, Yéesu li aanool: — Ukáanum, jakum ulob mo an. Bale ujow boot bata álambaawu min ánandi. Banumuu li usen busuuhenabu bata kágiilenaku ban Móyiis alobumuu kasen, min úhiis ésukayi kaanaku lufaafak.
40008005	Nan Yéesu anokenumuu li ésukayi yata Káfeenawum, anahaan ata kusollaali kata Lom li abil atookool min ayaakoolool aanool:
40008006	— Anahaan alokaawu úmbaam ummu búmba mahintowe. Labobobobo, ban ummu li sílaam sáamak.
40008007	Yéesu li aanool: — Fan ibil min ifakenool.
40008008	Anahaanawu ata kusollaaliyaku kata Lom li aanool: — Injé itookut min únokenul búmbaam. Ulob hulim hano bale, alokaawu úmbaam fan afak.
40008009	Injé humumom libaje kunahaanom, ban libaje kusollaali kan ihine éemi anahaaniil. Eenumuu umme: «Ujow!», li ajow. Li een umma: «Ubil», li abil. Eenumuu foof alokaawu úmbaam: «Ukaan wahawu unwe,» li akaan wo.
40008010	Nan Yéesu ajamumuu kulimaku unku, li asego ŋáa’. Li aan kanabumuu li akila: — Li mal̥egenamu, boot min ilobuul, ijukolut híndo Isilayeel an abaje káyinen lí ínje loon ánayinaawu ummu.
40008011	Mó mújimuu, fan ilobuul kaanaku, bukan kameeŋe fan kubilumul Akiw li Jalaŋ, min kubah li buyinjaay bano li Abulaham, Isaak li Sakob li Jáyiiyaju jata Ateemit.
40008012	Bale kaateenumuu kunoken li Jáyiiyaju jata Ateemit, fan kubeteni tíyaŋ li élimayi, ban jíl̥okaju jommuu, li sílaam sáamak.
40008013	Fúlum tó, Yéesu li alob anahaanawu ata kusollaaliyaku kata Lom aanool: — Ujow úbalo! Jow kaan loon lúyinenumuu. No foof alokaawu ayaane afakumuu.
40008014	Muñeˈe Yéesu li ajow bata Fiyeel áliiŋ, li atook al̥olool aale mahintowe. Bújuusa babetelool.
40008015	Yéesu li ago’ kaŋenaku kata anaalaawu, bújuusaabu li búfu’ li akila. Li ayito min atoofotoo Yéesu.
40008016	Li líiŋ kátiimaku, li kúŋalulool bukan kameeŋe kan uyinum wajakut újufowe. Yéesu li alob hulim hano, uyinumawu wajakutumuu li úfu’ li buko, ban li afaken foof bukanabuku feh kásomuteenumuu.
40008017	Muñowu Yéesu ájimuu kulimaku unke kan afulofetawu Esay alobumuu, li kubaj: «Laŋaŋŋa’ búgootowabu boololaal; ban li afaken úsomutawu woololaal».
40008018	Nan Yéesu ajukumuu búsukabu li búguutool, li alob kúgoomaku min kulimb li akila ló boot kageb kaaka húwajahu.
40008019	Muñeˈe aliikena bukan eluwaayi yata Móyiis li álohul Yéesu min aanool: — Anahaan, fan inab li awu tanootan tan ujowe.
40008020	Yéesu li aanool: — Kugeewuwaku kubaje uwokaay. Basuuwabu bata haatiya bubaje useeh. Bale Añool-An abajut tan aate ahinto min ayool̥o.
40008021	Akee li kúgoomaku li aan Yéesu: — Amaaŋen, ukatom min ijand ijow ihok atuubawom.
40008022	Bale Yéesu li aanool: — Unábul lí ínje, min ukat bukanabuku kaketumuu min buko humumiil kuhok bukaniil kaketumuu.
40008023	Muñeˈe Yéesu li ájufo li busaana li Kúgoomaku koola ló.
40008024	Nan kújufomuu li busaanaabu, búlus báamak li buyaan bútekul li húwajahu, min kulambajaku kunaak kubil kulo li busaanaabu. Yéesu akila li kámooli.
40008025	Kúgoomaku koola li kujow kúliwool, ban li koonool: — Amaaŋen, ukaan min ufakaal! Ummu li újimaal.
40008026	Bale Yéesu li aaniil: — Mó káyinenuul lí ínje kukite kutiti! Wáa újiye li jíkoli? Muñeˈe nan Yéesu ayitomuu, li anuuloo búlusabu li malamu mata húwajahu. Li lulenoo lul.
40008027	Bukanabuku kalako tomuu li kusego ŋáa’, min kunaak koon: — Kama laalu an buu, an emmuu maayeet búlusabu li bútuulool, malamu mata húwajahu li mútuulool?
40008028	Muñeˈe Yéesu li ajow boot kageb kaaka kata húwajahu, li etaamayi yata kata Gadala. Nan áliiŋumuu, kánayine kúl̥uba kan uyinum wajakut újufowe, ban li kúfulumul li kuyaak kawoki li hugisa, li kubil kufam li akila. Kánayinaabuku umbuku kúl̥uba li kúkoyileni bil gay, an ayilaat ájowum li bútinabu umbu.
40008029	Nan kánayinaabuku kúl̥uba kufamumuu li Yéesu, li kukaaw butiya koon: — Añiil ata Ateemit, waa lufañe li óloli? Waa, lubiibil boot jálaatenoli tówum hunakahu hata batiibabu húliiŋ?
40008030	Muñeˈe li baj bumat báamak bata sifulugun balakowe kahoof, tin hine lóyiyiil.
40008031	Uyinumawu wajakutumuu li uyaakoo Yéesu woonool: — Oótimuu úfulenoli, kama li úkaanoli jijow jíjufo bumatabu bata sifulugunasu.
40008032	Yéesu li aan uyinumawu wajakutumuu: — Jijow! Mal̥egen uyinumawu wajakutaawu li úfu’ ujow újufo sifulugunasu. Bumatabu foof bo feh li búwubbenoolumul haatiya hulijahu buliiŋowul bujow bulo li húwajahu, min sifulugunasu síjim dó li malamu.
40008033	Bukanabuku kalakomuu humatahu hata sifulugunasu li kutey boot li ésukayi, kujow kukitten wahawu wabajumuu feh, háŋum buu Yéesu afakenumuu eeno bukanabuku kan uyinumawu wajakutumuu újufomuu.
40008034	Muñeˈe bukanabuku feh kata ésukayi, li kúfulul kubil kufam li Yéesu. Nan kujukoolumuu, li kuyaakoolool koonool áfu’ li etaamayi yooliil.
40009001	Yéesu li ájufo li busaana, min alimb húwajahu ajow boot li ésukayi yoola.
40009002	Nan áliiŋumuu, li kúŋalulool an abobowe, ahintowe li bukal̥. Nan Yéesu ajukumuu káyinenaku kooliil, li aan anawu abobomuu: — Sákoli añoolom, uhoofoolawu wooli ubonketibonket.
40009003	Muñeˈe kukee li bukanabuku kaliikenemuu ésukayi eluwaayi yata Móyiis li koon li uyinumiil: «Anáyinaawu ummu lagele Ateemit.»
40009004	Emmuu Yéesu lahaase uyinoolawu wooliil, li aaniil: — Wáa újiye li jibaj uyinoo waŋooto li kúkowuul.
40009005	Waa uhaŋe másuum elob, kaan hubobahu: «Uhoofooli ubonketibonket» mantee kaanool: «Uyito min ujow?»
40009006	Bale, lifañe min ikaanuul min jihaas kaanaku Añool-An lababbaj li etaamaye kayile kata kabonket uhoofoo. Muñeˈe Yéesu li aan anawu abobomuu: — Uyito, uŋa’ bukal̥abu booli min ujow bóot.
40009007	Mal̥egen ánayinaawu li ayito ábalo.
40009008	Nan búsukabu bujukumuu wahawu unwu, li búkoli ban li busal Ateemit asenumuu bukanabuku kayile loon unku.
40009009	Yéesu li alako ejow, li ajuk ánayine áyababuhal an koone Máciya mabahe tan kuyabemuu búhalabu, li aanool: — Unábul lí ínje. Mal̥egen Máciya li ayito anab li akila.
40009010	Fúlum tó, Yéesu li ajow boot li eluufayi yata Máciya min alako dó hutiñ. Muñeˈe kúyababuhal li kuhoofoola kameeŋe, li kubil kubah min kutiñ dín dáno li akila, li kúgoomaku koola.
40009011	Nan Kufaaliisiyeŋaku kujukumuu loon muñaˈa, li koon kúgoomaku kata Yéesu: — Wáa újiye anahaanawu ooluul li átiñum dín dáno li kúyababuhalabu, li kúkaanikoolaabuku?
40009012	Nan Yéesu ajamiilumuu li kulob loon muñaˈa, li aaniil: — Inti bukan kásomutut joke li abuntena, bale kásomutumuu joke li abuntena.
40009013	Jijow jiŋes min jihaas waa Ateemit afañe alob li hulimahu unhe: «Inti usila sínuukuleŋ lifañe, bale lifañe min jinaak jíyiyen bukanabuku.» Ibilut kahooñ bukan kayinoole li koon buko bukan kacole koom, bale kuhoofoola libile kahooñ.
40009014	Muñeˈe kúgoomaku kata Saŋ Batiis li kubil kujuk Yéesu min kugel̥l̥enool koonool: — Wáa újiye áloli li Kufaaliisiyeŋaku li jinaak jimommo, ban kúgoomaku kooli kúmommoweliit.
40009015	Yéesu li aaniil: — Buu emmuu nokoo kubuke an ábutowe li kumommowool akila to li buko? Manooman hunakahu fan húliiŋ nan kommuu li kujok anawu ummu ábutomuu kújowetum. No unnu kommuu kumommowool.
40009016	«An áŋaleliit hufalen hata kañ kawunkul min áfiboo kañ kuhaan. Mata akaan momuu, hufalenahu hawunkulahu fan huñakoo, li húlangul kañaku kuhaanaku min étaaŋayi ehaŋ maluuk.
40009017	An áŋaleliit foof bunuk buwunkul akaan li situnfen sakete. Mata ukaan momuu, situnfenasu fan sifemb, min bunukabu búyuwo. Situnfenasu, so li sikajen. Bale fan uŋa’ bunuk buwunkul ukaan li situnfen siwunkul. To untu, situnfenasu let sikajen, bunukabu let búyuwo.»
40009018	Nan Yéesu alakomuu elobayi li buko, anahaan akee ata Kusuwifaku li ákoojulool, min ákuntuŋ hákilool, ban li aanool: — Jísungutaaju júmbaam jikitekit li jiket. Bale ubil min uŋa’ kaŋeni uwalen li akila, fan áliwo.
40009019	Yéesu li ayito anab li anahaanawu, akila li kúgoomaku koola.
40009020	Li baj anaale áfululo huña ban afosowut ho jow baj simit soono kuŋen li síl̥uba. Anaalaawu li abilumul kata búsol Yéesu, min ago’ kabeyaku kata kañaku koola.
40009021	Mata lanaanaak aan li buyinumool: «Iyiliyeenumuu igo’ kañaku koola bale, fan ifak.»
40009022	Muñeˈe Yéesu li ágegul li ajukool. Li aan anaalaawu: — Añoolom, sákoli, káyinenaku kooli kufakeni. Anaalaawu li ayaan afak.
40009023	Nan Yéesu áliiŋumuu bata anahaanawu ata Kusuwifaku, li ajuk kalakomuu kal̥okaku kata úl̥oonawu li búsukabu balakomuu búluulenabu.
40009024	Muñeˈe li aaniil: — Jífu’. Jísungutaaju unju jiketut, bale jímoolimooli. Kalako tomuu li kúl̥uwool.
40009025	Nan kúfulenumuu ésukayi kuban, Yéesu li anoken li káfitaku áliiŋ li átuk kaŋenaku kata jísungutaaju, li jiyito.
40009026	Muñeˈe wahawu wan Yéesu akaanumuu, li ujamo li halaabahu unhu feh.
40009027	Muñeˈe Yéesu li áfulum tó alako ejow, bukan kúl̥uba káfuume li kunab li akila, min kunaak kayaakoolool butiya koon: — Ubonket úyiyenoli, Añiil ata Dayit!
40009028	Nan Yéesu anokenumuu li eluufayi, kánayinaabuku káfuumumuu li kubil kulobool mantee li afakeniil. Yéesu li agel̥l̥eniil aaniil: — Jíyinene kaanaku liyilo ifakenuul? Li koonool: — Eéhe’, Anahaan.
40009029	Muñeˈe Yéesu li agoliil li kúkil, ban li aaniil: — Jow kaanuul loon jíyinenumuu.
40009030	Mal̥egen li kujuk. Yéesu li anuulooliil aaniil: — Jíkaanum, jakum jilob mo an.
40009031	Bale nan kuyaane kúfulum tómuu, li kujow kuheb bukanabuku feh kakinumuu halaabahu unhu, waa Yéesu akaanumuu.
40009032	Nan kánayinaabuku kúl̥ubaaku káfuumeenumuu kulakomuu ejowayi, kukee li kúŋalul Yéesu an ayilaat alob mata buyinum bajakut bújufowool.
40009033	Muñeˈe nan Yéesu ayaane akesoomuu buyinumabu umbu bajakutumuu búfu’, ánayinaawu li álobul. Búsukabu li busego ŋáa’ min bunaak boon: — Wah loon unwu ujukoluti li etaamayi yata Isilayeel!
40009034	Bale Kufaaliisiyeŋaku li koon: — Li búkaanum bata anahaanawu ata uyinumawu wajakutumuu, Yéesu ákesoolumemuu uyinumawu unwu wajakutumuu úfu’ li bukanabuku kan újufomuu.
40009035	Yéesu li anaak añaahoo li sísukasu feh, min anaak aliiken bukanabuku li siluufasu sata kal̥awaku sata Kusuwifaku. Li anaak awaale Hulimahu Hásuumaahu hata Jáyiiyaju jata Ateemit. Li afaken kásomut kanookan, li jilum janoojan li ésukayi.
40009036	Nan Yéesu ajukumuu búsukabu, li áyiyen bo, mata buyooyok ban li búyeko, loon kúgalalaan kabajut amata.
40009037	Muñeˈe li aan kúgoomaku koola: — Emaanaayi yaalumuu boot ecac emeeŋe ŋáa’, bale kucacaaku kufamut.
40009038	Mó mújimuu, jil̥aw Amaaŋenawu ata ecacayi, min áboñul kucaca boot li kal̥aakaku koola.
40010001	Yéesu li áhooñul kuŋen li kúl̥ubaaku kammuu kúgoomaku koola, min aseniil kayile kata kakesoo uyinumawu wajakutumuu úfu’ li bukanabuku kan újufomuu, li kayile kata kafaken kásomut kanookan, li jilum janoojan.
40010002	Ujawawu wata bukanabuku kuŋen li kúl̥ubaaku kammuu kufootalaku koola, wo wommuu unwe: átiinaalawu, Simoŋ an koonemuu Fiyeel, li atuyool Andele; Saak buko li Saŋ kata Sebede;
40010003	Fílib li Baatilime, Toma li Máciya ammuu áyababuhal, Saak ata Alife li Tade,
40010004	Simoŋ ammuu li hujojahu haaneyimuu Selot li Sudaas Isikaaliyot abetumuu Yéesu li kuŋen kata bukan.
40010005	Yéesu li aboñ kúgoomaku koola kuŋen li kúl̥ubaaku, min aaniil: — Jakum jinoken li sísukasu sata bukanabuku kákaanumutumuu li Ateemit balewool. Jakum foof jinoken li ésuk yata Samali.
40010006	Bale jijow boot bata bukanabuku kata Isilayeel kanokoomuu li kúgalalaan kájime.
40010007	Jilakomuu ejowayi li jinaak jiwaale joon: «Jáyiiyaju jata Ateemit jíkoojulo!»
40010008	Jifaken kásomutumuu. Jiyiten kaketumuu. Jifaken bukanabuku kan háhaayee ejokumuu. Jikesoo uyinumawu wajakutaawu úfu’ li bukanabuku kan újufomuu. Jiyayyab bacaamut, jisen bagel̥l̥enut bacaam.
40010009	Jilakomuu li jijow jakum jiŋa’ éwulus, mantee ehaaliis, mantee foof sídalam sata fálam jikaan li kusinjawumaku kooluul jíjowetum.
40010010	Jakum foof jiŋa’ kaboote kata kañaahoo. Jakum jiŋa’ wañ úl̥uba, mantee foof sidalla. Jakum jooken hunuk, mata aloka laate ayab hutiñool.
40010011	«Jíliiŋumuu li ésuk élunlumaay mantee foof li ésuk yanooyan, jiŋes min jihaas mantee baj dó an ayilo ayabuul, min jilako boola boot yok nan jommuu jijow.
40010012	Jilakomuu kanoken li eluufayi, li jisaaf kakin dómuu.
40010013	Bukanabuku kakinumuu li eluufayi kuyabuulumuu jak, kásuumaayaku kooluul kujow kulako li buko. Bale kuyabutuulumuu jak, kásuumaayaku kujow kúlaañul boot li bukuluul.
40010014	Bajutumuu an li eluuf mantee li ésuk ayabuul, mantee foof an ajantene kulimaku kooluul, jihank kafolaku kata kootaku kooluul, min jífu’ li eluufayi inyu mantee foof li ésukayi inyu.
40010015	Li mal̥egenamu fan ilobuul, li hunakahu nan Ateemit ammuu li atiib bukanabuku, katekaku kata bukanabuku kata ésukayi inyu fan kuhaŋ másengi kata bukanabuku kata Sodom li kata Gomool.
40010016	— Jijanten! Boot min iboñuul loon kúgalalaan boot li tut sijangibujal. Mó mújimuu, ban di jijij loon sinuukayila, li jíjoobi uyinum loon síleebaan.
40010017	Jíkaanum bukanabuku, mata fan kújowetumuul ban tiibemuu, ban li kuŋa’ kuul̥ min kutekuul li siluufasu sata kal̥awaku.
40010018	Fan kujokuul kújowetum hákil kunahaanabuku kata ésukayi li bata kúyiiyaku mata ínje íji, min jíbajum tó bútin min jilob múmbaam hákil bukanabuku, li hákil kákaanumutumuu li Ateemit balewool.
40010019	Bale nan kommuu kujokuul kújowetum bata tilibinaalayi, jakum jiyinoo waa jommuu li jilob, mantee foof buu jommuu li jilob wo eeno. Kulimaku kan jommuu li jilob, fan jiyab ko yaan no.
40010020	Mata kulimaku kan jommuu li jilob let kubilum li bukuluul, bale fan kubilumul li Buyinumabu bata Atuubawuul.
40010021	«An fan abet atuyool li kuŋen bukan min kumukool. Atuuba fan akaan manolamu añoolool. Bañiilabu fan buyito butiiken sibukoolayiil, ban li bubetiil li kuŋen bukan min kumukiil.
40010022	Bukanabuku feh fan kuhoyuul mata ínje íji. Bale an átukumuu káyinenaku koola lí ínje lit boot yok li húbanumahu, fan afak.
40010023	Kúlaatenuulumuu li ésuk, li jitey boot li ésuk yaayu. Li mal̥egenamu fan ilobuul, let jiban sísukasu feh sata Isilayeel kaŋoloo, tówum Añool-An álaañul.
40010024	«Agóom ahaŋut anahaanawu oola. Aloka foof ahaŋut anahaanawu oola.
40010025	Jaajak min ágoom alako loon anahaanawu oola, min foof aloka alako loon anahaanawu oola. Anahaanawu ata butoŋabu afane ahooñi Bélusebul, naane háŋum kata butoŋabu humumiil.
40010026	— Mó mújimuu, jakum jíkoli bukanabuku kalobemuu majakut kuya li bukuluul. Bajut wah wáhimeni waatut ubil úhimuli. Bajut foof wah wayolooli waatut ubil uhaasi.
40010027	Wahawu wan ilobuulumuu li élim, jilob wo tihunak. Wahawu wan kubuyunooluumuu li ejan, jijow jilob wo butiya li kaayeen.
40010028	Jakum jíkoli bukanabuku kayilimuu kumuk eñiilayi, ban kuyilaat kumuk yaalayi. Bale jíkoli Ateemit ayilimuu ásu’ eniilayi li yaalayi li sambunasu sáhokoweliitumuu.
40010029	Inti édalam yano enoomemuu bánfahutuuŋ búl̥uba? Bale maayeet ano li bo let aket, ló balakowut húfañum hata Ateemit Atuubawuul.
40010030	Bukuluul humumuul, maayeet walawu wooluul humum wo feh, ucobicob.
40010031	Mó mújimuu sákoluul. Ateemit lahaŋe maluukenuul bánfahutuuŋ bameeŋe!
40010032	— An aanumuu hákil ésukayi feh: «Yéesu akilom», ínje foof fan ibil een hákil Atuubawom ata haatiya: «Ummu ínje ikilool.»
40010033	Bale an aanumuu hákil ésukayi feh: «Yéesu akilutom», ínje foof fan ibil een hákil Atuubawom ata haatiya: «Ummu inti ínje ikilool.»
40010034	— Jakum jiyinoo li joon libiibil boot káŋalul kásuumaay li etaamayi. Ibilut boot káŋalul kásuumaay. Bale kabaay líŋalulo.
40010035	Mata libiibil min íji áfu’ li kutiiloo li atuubawool, ásungute li kutiiloo li jaawool, anaale li kutiiloo li asunfaafool aale.
40010036	Kulatoola kata an, fan kulako bukanabuku kata butoŋabu boola.
40010037	«An afañumuu atuubawool mantee jaawool haŋ min afañommuu, áliiŋut min aani úmbaam. An li abil afañ añoolool áyine mantee añoolool aale haŋ min afañommuu, áliiŋut min aani úmbaam.
40010038	An atebutumuu ekuluwaayi yoola tan ayilimuu aket, min ánabul lí ínje, áliiŋut min aani úmbaam.
40010039	An afañumuu min afaken buloŋabu boola, let abil abaj buloŋ bábaneliit. Bale an aketumuu mata ínje íji, fan abil abaj buloŋ bábaneliit.»
40010040	— An ayabuulumuu jak, ínje layabe jak, ban an ayabommuu jak, anawu áboñulommuu layabe jak.
40010041	An li ayab jak afulofet, mata min ammuu afulofet, fan ayab bacaam bata afulofet. Ban an ayabumuu jak an anabe li Hulimahu hata Ateemit, mata lanabenab li Hulimahu hata Ateemit, fan ayab bacaam bata an anabe li Hulimahu hata Ateemit.
40010042	Li mal̥egenamu fan ilobuul, an asenumuu maayeet efot yano yata mal májoobiye akee li bukanabuku umbuku kan káyinenaku kooliil lí ínje kulitutumuu ahob, mata ágoomom laam, akaal̥owut mata manooman Ateemit fan acaamool.
40011001	Nan Yéesu akittenumuu kulimaku unku kúgoomaku koola kuŋen li kúl̥ubaaku aban, li áfulum tó ajow aliiken bukanabuku mata Ateemit ban li awaale li sísukasu sata halaabahu unhu.
40011002	Muñeˈe Saŋ Batiis li alako li hukul̥ahu, li ajam wahawu wan Kilisita alakomuu kakaanaku. Li aboñ kukee li kúgoomaku koola,
40011003	kujow kugel̥l̥enool koonool: — Mantee awu ommuu anawu áatimuu abil, mantee joote jikob akee ábuto?
40011004	Yéesu li aaniil: — Jijow jikitten Saŋ wahawu wan jijamumuu li wan jijukumuu:
40011005	Bukanabuku káfuumumuu kujuke, kakajumuu kujowe jak, bukanabuku kan háhaayee ejokeenumuu kufake, bukanabuku kásokomuu kujame, kaketumuu kuyitowe, esukateenayi ejame Hulimahu Hásuumaahu.
40011006	Awólo, anawu an bakaanelabu búmbaam bootutumuu búji li akat bo káyinenaku koola lí ínje.
40011007	Muñeˈe nan kúgoomaku kata Saŋ kulakomuu elaañayi, Yéesu li átoŋ alob búsukabu mata Saŋ aaniil: — Waa jijowe jijukul li kayiinaayaku? Waa, kacaac kan élusayi élinliŋene? A’aa’!
40011008	Kama waa jijowe jijukul? Waa, an akaanowe wañ watiineniye? Jiwayil̥o joon kakaanowemuu wañ watiineniye li úyiiyawu wata kúyiiyaku koom.
40011009	Kama waa sum jijowe jijukul? Waa, afulofet? Eéhe’, li mal̥egenamu afulofet, ban lahaŋe afulofet.
40011010	Mata akila Saŋ, hulimahu unhe hata Ateemit hakiicimuu, hulobumuu moola, haanumuu: «Fan iboñul an an íhebenulo ayabi hákil, ammuu li ateŋen bútinabu buya útowum ubil.»
40011011	«Li mal̥egenamu fan ilobuul, bajut an, an anaale abuke ahaŋe Saŋ Batiis. Bale anawu ahaŋumuu feh matiti li Jáyiiyaju jata Ateemit, lahaŋe Saŋ.
40011012	Kítum tó nan Saŋ Batiis alako tomuu boot yok muñeˈe, Jáyiiyaju jata Ateemit junju min jihuuñulemuu li sembe, ban bukan kata sembe li kulam jo.
40011013	Mata kufulofetaku feh kulollob mata Jáyiiyaju jata Ateemit boot yok li taŋayi yata Saŋ Batiis. Eluwaayi yata Móyiis li elob foof mata Jáyiiyaju, boot yok li taŋayi yata Saŋ Batiis.
40011014	Jifañumuu min jíyinenom, jihaas joon Saŋ ammuu Elí an ebilayi yoola elobi nomuu.
40011015	An áakimuu sijan, li ajanten jak min ajam!
40011016	«Li ayi liyilo ikittenoolum bukanabuku kata muñeˈe? Kuyilo kukittenoolumi li bañiil bajowe bubah li kaayeen min kunaak kubaŋulo kufaaliil kooniil:
40011017	“Jil̥okuul̥ok kál̥oon, jimagut! Li jíkituluul ukijen wájoobiye wata kuhuluŋ, jil̥okoolut.”
40011018	Mata Saŋ labiibil, ban li anaak amommo, anaakut ahob ehob yákaliyene, bukanabuku li koon: “Saŋ an an buyinum bajakut bújufowe laam.”
40011019	Añool-An li abil ban li anaak atiñ, li ahob, bukanabuku li koon: “Jijuke ánayinaawu ummu. Akila hutiñ bale li kákaliyenoo bale layinoole, abuke ata kúyababuhal li kuhoofoola.” Bale bújallowabu bata Ateemit, li bakaane búhaasumeyi.»
40011020	Muñeˈe Yéesu li átoŋ awataten sísukasu dán ahaŋumuu makaan wah wájaahaleniye wameeŋe, mata bukanabuku kakin dómuu kubetut búsol buloŋiil buhaan min kuloŋ loon Ateemit afañumuu. Li aan:
40011021	— Katek káamak fan kulako li bukuluul jata ésukayi yata Koolasin! Katek káamak fan kulako li bukuluul jata ésukayi yata Betisayida! Mata wahawu wájaahalenimuu wakaanimuu booluul ukaaneenimuu li ésukayi yata Tiil li yata Sidoŋ, timbeen buko bakokowe kusaaku, ban li kúkannoolum búbunfa nan fiyowe, min kúhiis kaanaku kubeebet búsol buloŋabu booliil buhaanabu min kuloŋ loon Ateemit afañumuu.
40011022	Mó mújimuu fan eenuul, li hunakahu hata batiibabu, katekaku kooluul fan kuhaŋ mátaañi kata Tiil li Sidoŋ.
40011023	Awu Káfeenawum, lonsoon fíle boot min utebeni boot haatiya emitayi? Maayeet! Bale Ateemit fan áwalenuli boot yok teetaam buwokaayabu bata sambunasu. Mata wahawu wájaahaleniyaawu wakaanimuu booli, ukaaneenimuu li ésukayi yata Sodom, timbeen yo to síyaat.
40011024	Mó mújimuu fan eenuul, li hunakahu hata batiibabu, Ateemit fan atiibuul haŋ mátaañi kata Sodom.
40011025	Muñeˈe no unnu, Yéesu li aan: — Lisali, Ateemit Atuubawom, awu ammuu Amaaŋen ata emitayi li etaamayi, mata luyoyyo wahawu unwu bukanabuku kájallomuu li katuukomuu, min úhiis wó bañiilabu.
40011026	Mal̥egen, Atuubawom lisalisal, mata li húfañum huya lúkaanum mó.
40011027	«Atuubawom lasenonsen wahoowah feh. Anoowan ahaasut ayi ammuu Añiilawu, Atuubaawu bale. Anoowan ahaasut ayi ammuu Atuubaawu, Añiilawu bale, li bukanabuku kan Añiilawu afañumuu min áhiisiil ó’.
40011028	«Jibil búmbaam, bukuluul feh jayokumuu ban li jíl̥iiten, min iyool̥enuul.
40011029	Jítuulom, ban li jiliikenum lí ínje. Mata likankaan an ájoobiye buyinum, an atebenoolowut. Jikaan momuu fan jibaj kayool̥o.
40011030	Mata kulimaku kúmbaam kúsengiwut kátuul, ban bútebabu ban emmuu ikaanuul jiteb buyiiliyiili.»
40012001	Muñeˈe li fiyo jatit, Yéesu li ájowum li ul̥ib wata edenfeteŋ li hunak hata húyiiyaay hata Kusuwifaku. Emmuu kúgoomaku koola buko bacaalete, li kuwuutul ubasawu wata edenfeteŋayi kutokoñ.
40012002	Nan Kufaaliisiyeŋaku kujukumuu loon muñaˈa, li koon Yéesu: — Fan ujuke, kúgoomaku kooli kumbuku li kakaan wah wan Eluwaayi yata Móyiis éhile kakaan li húyiiyaayahu hoololaal.
40012003	Yéesu li aaniil: — Kama jijangawut min jihaas waa áyiiyawu Dayit akaanumuu nan akila humumool acaaletumuu, li kanabumuu li okila?
40012004	Dayit lanokennoken li eluufayi yata Ateemit, ban akila humumool li bukanabuku kanabumuu li okila, li kutokoñ kúmbuuluwaku káñeyimuu kakaaneeni tomuu boot li Ateemit. Kooteenut kutokoñ ko, mata élambaayi bale etooke min etokoñ ko.
40012005	Kama jijangawut foof li Eluwaayi yata Móyiis kaanaku li kunakaku kata húyiiyaayahu hoololaal, élambaayi yalokemuu li Eluufayi yata Ateemit, ékaaneliit loon Eluwaayi yata húyiiyaayahu hata Kusuwifaku elobumuu, ban let kulo li butila banooban?
40012006	Fan ilobuul eenuul, baje taate wah wahaŋe maluukeni Eluufayi yata Ateemit.
40012007	Jihaaseeneenumuu waa Ateemit afañe alob li hulimahu unhe: «Inti usila sínuukuleŋ lifañe, bale lifañe min jinaak jíyiyen bukanabuku,» leteen jihoofoo bukan kakaanut wahoowah.
40012008	Mata Añool-An ammuu Amaaŋenawu ata húyiiyaayahu hoololaal.
40012009	Yéesu li áfulum tó, li ajow boot li eluufayi yata kal̥awaku yata Kusuwifaku.
40012010	Muñeˈe li baj dó ánayine ata kaŋen kakete. Kalako dómuu li kufañ min kul̥oof Yéesu, li kugel̥l̥enool koonool: — Mantee Eluwaayi yata Móyiis éhilut min an afaken an ásomute li húyiiyaayahu hoololaal?
40012011	Yéesu li aaniil: — Nokoomuu loon an li bukuluul abaje húgalalaan hano bale, ban li hulo li buwokaay li húyiiyaayahu hoololaal, inti fan ajow áfulenumul hó ló?
40012012	Ban an lahaŋe ŋáa’ húgalalaan! Mó mújimuu, Eluwaayi yata Móyiis éhilut min an akaan majake li húyiiyaayahu hoololaal.
40012013	Muñeˈe Yéesu li aan ánayinaawu ata kaŋenaku kaketumuu: — Ulaaw kaŋenaku kooli. Mal̥egen ánayinaawu li alaaw kaŋenaku koola, li kufak, min kulaañen kulako jak loon kaaku.
40012014	Muñeˈe Kufaaliisiyeŋaku li kúfulul kubil kujoj, min kujamoo buu kommuu li kukaan min kumuk Yéesu.
40012015	Bale nan Yéesu ahaasumuu aan Kufaaliisiyeŋaku kufanfañ min kumukool, li ayinno tan alakomuu. Bukan kameeŋe li kunab li akila. Li afaken kásomutumuu feh.
40012016	Nan Yéesu afakeniilumuu aban li anuulooliil aaniil jakum kulob moola ésukayi.
40012017	Lalobiilob loon muñaˈa bájum kulimaku unke kan Ateemit álobummuu li afulofetawu Esay, li kubaj:
40012018	«Alokaawu úmbaam an il̥usumuu, akila ammuu umme, an iboolaatumuu, ásuumommuu ŋáa’. Fan íboñul Buyinumabu búmbaam bubil bulako li akila, min awaale macolaamu mata Ateemit bukanabuku feh kata etaamayi.
40012019	Let atalen li an, let alob abaŋulo; ban let an ajam hulimool li útinawu.
40012020	Let atuje kacaac kákufowe. Let ahok ehiitum yahohhojene, Muñowu lammuu akaan boot yok nan ammuu akaan wahawu wan Ateemit afañumuu ubaj;
40012021	min bukanabuku feh kata etaamayi kúkangum li akila.»
40012022	Muñeˈe li kúŋalul Yéesu ánayine áfuume ban ayilaat alob, mata buyinum bajakut bújufowool. Yéesu li afaken ánayinaawu min jíwool li ayili álobul, li ayili foof ajuk.
40012023	Búsukabu balako tomuu feh li busego min bunaak boon: — Kama ummu fíle ammuu Añiilawu ata Dayit?
40012024	Bale nan Kufaaliisiyeŋaku kujamumuu loon muñaˈa li koon: — Anáyinaawu ummu li búkaanum bata Bélusebul, ammuu anahaanawu ata uyinumawu wajakutaawu, lákesoolumemuu uyinumawu wajakutaawu úfu’ li bukanabuku kan újufomuu.
40012025	Bale Yéesu li ahaas uyinoolawu wooliil, li aaniil: — Jáyii jilakomuu, ban bukanabuku kata jo li kutiikoo ló, fan jiyiisoo. Bukan kata ésuk, mantee foof kata butoŋ kujamoolutumuu, ésukayi let efiyo to, butoŋabu foof let bufiyo to.
40012026	Ban Sayitaane akesoomuu Sayitaane, kajamoo kulet li akila humumool. Buu kama jáyiiyaju joola joote jiyili jifiyo to?
40012027	Nokoomuu loon jonsoon ínje li búkaanum bata Bélusebul líkesoolume uyinumawu wajakutaawu, kúgoomaku kooluul li waa kúkesoolume wó? Mó mújimuu, fan kúhiisuul buko humumiil kaanaku jilet li mal̥egen.
40012028	Bale nokoomuu loon li búkaanum bata Buyinumabu bata Ateemit líkesoolume uyinumawu wajakutaawu, kama Jáyiiyaju jata Ateemit jíliiŋulo booluul.
40012029	«Mantee foof buu an aate ayili anoken li eluuf yata an ata sembe, ajow ábotul ebajayi yoola, akila bajandut ajenkool? Ajenkumuu anawu ata sembaasu aban, li akit ayili abot ebajayi yoola.
40012030	«An alaañutumuu búmbaam, alatoolawom laam. An alambenutommuu íŋalul bukan boot li Ateemit, akila ummu li kayiisiil.
40012031	Mó mújimuu fan eenuul, bukanabuku kuyilo kubonketi kahoofoo kanookan kan kukaane, li kagel kanookan kan kugele Ateemit, bale an agelumuu Buyinumabu Banabaabu, Ateemit let abonketool.
40012032	An alobumuu kulim kajakut aya li Añool-An, Ateemit fan abonketool; bale an alobumuu kulim kajakut aya li Buyinumabu Banabaabu, Ateemit let abonketool li buloŋabu umbe, let abonketool foof li buloŋabu babilemaa.
40012033	— Bunuunuken bujakumuu, ebukoolumayi yata bo foof fan ejak. Li bil nokoo loon bunuunuken bujakut, ebukoolumayi yata bo foof let ejak. Mata bunuunuken li ebukoolumool láhaasumeyi.
40012034	Sil̥aal̥akase! Buu eete kaan li jiyili jilob majake bukuluul jajakutumuu? Mata wahawu wammuu li buyinumabu, wo butumabu búlobewulumuu.
40012035	An ajake, li buyinumool bajake lálobume kulim kajake. An ajakut, li buyinumool bajakut lálobume kulim kajakut.
40012036	Fan ilobuul eenuul, li Hunakahu hata Batiibabu, anoowan fan atal hákil Ateemit wáa újiye li alob hulim hanoohan hajakut.
40012037	Mata li kulimaku kooli Ateemit áatummuu atiibi min aseni bakooŋ, mantee foof li abeti li katek.
40012038	Muñeˈe kukee li bukanabuku kaliikenemuu ésukayi eluwaayi yata Móyiis li Kufaaliisiyeŋaku li koon Yéesu: — Anahaan, jifañe min úkaanoli jijuk wah wájaahaleniye wáhiisene kaanaku Ateemit áboñuli.
40012039	Yéesu li aaniil: — Bukanabuku kata muñeˈe kakaanumuu bukan kajakut, ban kútuulut Ateemit, li kul̥aw mantee li kujuk wah wájaahaleniye. Bale let kujuk búhiisenum bájaahaleniye bábuto li wahawu wabujumuu Sonaas ammuu afulofet.
40012040	Mata loon Sonaas alakomuu sitihunaka síhaaji li sihuka síhaaji li halahu hata huwolahu, mo foof Añool-An ammuu li alako sitihunaka síhaaji li sihuka síhaaji kata láala etaamayi.
40012041	Li Hunakahu hata Batiibabu, bukanabuku kata ésukayi yata Niniib fan kuyito hákil bukanabuku kata muñeˈe min kulob buu kata muñeˈe kuhoofoomuu eeno. Mata kata Niniib, nan Sonaas awaaleyiilumuu hulimahu hata Ateemit, kubeebet búsol buloŋabu booliil buhaanabu, min kuloŋ loon Ateemit afañumuu. Ban baje taate wah wahaŋe Sonaas.
40012042	Li Hunakahu hata Batiibabu, Aseekenawu ata etaamayi yan koonemuu Seeba, fan ayito hákil bukanabuku kata muñeˈe min alob buu kuhoofoomuu eeno. Mata labilumbilum ban lóyiye ŋáa’, abil ajanten bújallowabu bata Salomoŋ. Ban baje taate wah wahaŋe Salomoŋ.
40012043	— Nan buyinum bajakut búfulume li an an bújufowe, fan bujow buñaahoo ban sayimuu min buŋes tan bóomi li buyool̥o, bale let bujuk tan bóomi li buyool̥o.
40012044	Muñeˈe li buyinoo boon: «Boot min ilaañ boot li eluufayi yúmbaam dán ífulumulomuu.» Nan bulaañumuu búliiŋ, li butook eluufayi makinut, mawuuweli, wahawu feh majoojeneli.
40012045	Buyinumabu bajakutaabu li bulaañ bujow búŋalul uyinum wajakut wakee woono hutok li úl̥uba wahaŋ bo mál̥afut, min ujow újufo anawu min ulako li akila. Muñeˈe buloŋabu bata anawu ummu an uyinumawu wajakutumuu újufomuu, li buhaŋ mátaañi bútinaalabu. Muñaˈa emmuu bil nokoo li bukanabuku kata muñeˈe kajakutumuu.
40012046	Nan Yéesu alakomuu elobayi li búsukabu, jaawool li kutuyool li kúŋejul. Li kulako tíyaŋ, min kulako huŋes min kulob li akila.
40012047	Muñeˈe akee li aan Yéesu: — Jaawi li kutuyi kumbuku tíyaŋ, ban kufañe min kulob li awu.
40012048	Bale Yéesu li aan anawu alobool momuu: — Kama ayi ammuu jaawom? Bukay kommuu kutuyom?
40012049	Yéesu li añuu kaŋenool ajooŋoo li kúgoomaku koola, ban li aan: — Jaawom li kutuyom buko kommuu umbuku.
40012050	Mata an akaanumuu loon Atuubawom ammuu haatiya afañumuu, anawu ummu ammuu atuyom, áliinom, li jaawom.
40013001	Li hunakahu unhu hanolahu, Yéesu li áfulul li eluufayi ajow abah bata katantaku kata húwajahu.
40013002	Muñeˈe búsuk li bubil búguutool, gay li ájufo li busaana ajow abah ló. Búsukabu feh li bulako bata katantaku kata húwajahu.
40013003	Yéesu li aŋa’ bukittenoolum min alobiil wah fiyo, aaniil: — Bile baj awaña áfule ajow ebet sígul.
40013004	Nan alakomuu ebetayi, búgin bakee bata sígulasu li bulo li bútinabu. Basuuwabu li bubil butiñ so.
40013005	Búgin baabu li bulo li etaam yata bagisa, tan tiŋowe. Sígulasu li siyaan sil̥iilul, mata mul̥uyisamu mata etaamayi mumeeŋut to.
40013006	Bale nan banakabu bulumulumuu, sígulasu li sísulo min sisay, mata siyawut kuhaa’ káloyiye.
40013007	Búgin bakee li bulo li banuunuken bata úbuja. Nan banuunukenabu bata úbujaawu bul̥iilulumuu, li búgoben sígulasu sal̥iilumuu.
40013008	Búgin baabu bata sígulasu li bulo li etaam yakonete. Li sibuk ŋáa’, min kabas kano kubaj ukake’ woono éteemeel, kakee li kubaj woono kúyii kúhaaji, kufaal ko li kubaj woono áyii li kuŋen.
40013009	An áakimuu sijan, li ajanten jak min ajam!
40013010	Muñeˈe kúgoomaku kata Yéesu li kúlohulool min kugel̥l̥enool koonool: — Wáa újiye li unaak uŋa’ bukittenoolum min ulob li buko?
40013011	Yéesu li aaniil: — Mata bukuluul, Ateemit lakaanuukaan min jihaas wahawu wahaasutimuu wata Jáyiiyaju jata haatiya. Bale umbuku áhiisutiil wo.
40013012	Mata an abajumuu, Ateemit fan afamenool. Bale an abajutumuu wahoowah, maayeet jatitaju jan abajumuu, Ateemit fan ayab jo.
40013013	Wahawu unwu újimuu li inaak iŋa’ bukittenoolum min ilob li buko. Mata kujukelejuke ban let kujuk. Li kujanten ban let kujam, let foof kúnaanum.
40013014	Muñeˈe hulimahu han afulofetawu Esay alobumuu, húbajummuu li buko, haanumuu: «Fan jijanten ban li jijam jak, bale let jínaanum maayeet tuf. Fan jijuke ban li jijuk jak, bale let jikooñaam maayeet tuf.
40013015	Mata bukanabuku umbuku kuhokenhoken uyinumiil min kuhoy bajam. Kutottoj sijaniil, kúmimmib kúkiliil, jakum bil kúkiliil kujuk, jakum bil sijaniil sijam, jakum bil kúnaanum li uyinumiil. Jakum bil eeni kukomenkomen kúlaañul boot búmbaam min ifakeniil.
40013016	«Bale áwolowuul, mata jijuujuk li kúkiluul, ban li jijam li sijanuul.
40013017	Li mal̥egenamu fan ilobuul, bukan kameeŋe kan Ateemit álobume li buko li bukan kameeŋe kátuule Ateemit, kufañeene min kujuk wahawu wan jijukemuu li wo, bale kujukut wo. Li kufañeen min kujam wahawu wan jijamemuu li wo, bale kujamut wo.
40013018	— Muñeˈe kama bukuluul jijanten min jínaanum waa bukittenoolumabu bata abetaawu ata sígulasu bulobe.
40013019	An ajantenumuu Hulimahu Hásuumaahu hata Jáyiiyaju jata Ateemit ban ánaanumut ho, Sayitaane fan abil áfulen li buyinumabu bata anawu Hulimahu han ajamumuu. Anawu ummu, akila ammuu kagendenaku kata bútinabu tan sígulasu silomuu.
40013020	Etaamayi yata bagisaabu dán sígulasu silomuu, yo yommuu anawu ayaane ajamumuu Hulimahu Hásuumaahu hata Jáyiiyaju jata Ateemit, li ayab ho li ésuumansuum ló.
40013021	Bale emmuu Hulimahu hubajut kuhaa’ li anawu ummu, nan sílaamasu síŋejulumuu, jálaatenaju foof li jíliiŋul mata Hulimahu húji, li ayaan akat bo káyinenaku koola.
40013022	Etaamayi yata banuunukenabu bata úbujaawu dán sígulasu silomuu, yo yommuu anawu ajamumuu Hulimahu hata Ateemit aban, uyinoolawu wata buloŋabu bata muñeˈe, li jabuntaju jata kásuumaku kata ebajayi, li kúgoben Hulimahu, min jí anawu li áloŋaati loon Hulimahu hulobumuu.
40013023	Etaamayi yakonetumuu dán sígulasu silomuu, yo yommuu anawu ajamumuu Hulimahu hata Ateemit, ban li ánaanum ho. Anawu ummu li abaj buloŋ bajake banokoole li kamaano kan kabas kano kubaje ukake’ woono éteemeel, kakee li kubaj woono kúyii kúhaaji, kufaal ko li kubaj woono áyii li kuŋen.
40013024	Yéesu li alaañen alobiil bukittenoolum bakee aaniil: — Jáyiiyaju jata Ateemit jinokoonokoo li an abete sígul sajake, li kal̥aakaku koola.
40013025	Bale nan ésukayi elakomuu kámooliyaku, alatoolaawu oola li ajow aŋa’ emaanobasuu ahin abet li kal̥aakaku ágiiw li edenfeteŋayi, ban li ajow.
40013026	Nan sígulasu sata edenfeteŋayi sil̥iilulumuu, ejow éfulen, emaanobasuuwayi li ehin el̥iilul.
40013027	Muñeˈe kulokaabuku kata ata eluufayi li kubil kugel̥l̥enool koonool: «Anahaan, kama inti sígul sajake lubete li kal̥aakaku kooli? Kama emaanobasuuwayi yammuu li kal̥aakaku bay éfulumulo?»
40013028	Li aaniil: «An alatom akaane loon muñaˈa.» Kulokaabuku li koonool: «Lufañe min jijow jiluuc emaanobasuuwayi?»
40013029	Ata eluufayi li aaniil: «A’aa’, mata jibanumuu li jilako kaluucaku kata emaanobasuuwayi, nakee li jiluucoo edenfeteŋayi.
40013030	Jikat edenfeteŋayi li emaanobasuuwayi min yankoo li mano, boot nan ecacayi yommuu éliiŋ. Nan ecacayi yommuu éliiŋ, fan ilob kucacaaku eeniil: “Jijand jiluuc emaanobasuuwayi ban li jikaan yo kukoken boot kásu’. Jibanumuu li jikit jicac edenfeteŋayi jijow jitah li bulaŋenabu búmbaam.”»
40013031	Yéesu li alaañen aseniil bukittenoolum bakee. Li aaniil: — Jáyiiyaju jata Ateemit jinokoonokoo li ekool yata anuunuken an koone mutaad, yan an ajowe al̥uk li bul̥ibabu boola.
40013032	Ekoolayi yata anuunukenawu ummu ehaŋumuu matiti bakoolabu feh. Bale ejowumuu el̥iilul, li ehaŋ banuunukenabu feh. Li ebil ekaan bunuunuken min naak basuuwabu bubil buseeh li waanawu wata bo.
40013033	Yéesu li alaañen alobiil bukittenoolum bakee aaniil: — Jáyiiyaju jata Ateemit jinokoonokoo li élebiil yan anaale aŋale ágiiwoo li kukiib kúhaaji kata efo’ min asiiw, boot yok nan basiiwelabu búkaakumuu foof bo feh.
40013034	Yéesu li aŋa’ bukittenoolum min alob wahawu unwu feh búsukabu. Bajut wah wan alobe búsukabu, akila baŋalut bukittenoolum min alob wo,
40013035	bájum wahawu wan afulofetawu alobumuu, li ubaj. Lansaan: «Fan ílobum li buko li ukittenoolum. Fan ilobiil wahawu wan Ateemit ayolumuu nan adunaayi étuutimuu.»
40013036	Fúlum tó, Yéesu li akat to búsukabu min ajow anoken li eluufayi dán alakomuu. Muñeˈe kúgoomaku koola li kúkoojulool min koonool: — Uhéboli bukittenoolumabu bata emaanobasuuwayi yalakomuu li kal̥aakaku, waa bufañe bulob.
40013037	Yéesu li aaniil: — Anawu abetumuu sígulasu sajakaasu, akila ammuu Añool-An.
40013038	Kal̥aakaku ko kommuu adunaayi. Sígulasu sajakaasu so sommuu bañiilabu bata Jáyiiyaju. Emaanobasuuwayi yo yommuu bañiilabu bata Sayitaane.
40013039	Alatoolaawu abetumuu emaanobasuuwayi, akila ammuu Sayitaane. Ecacayi, yo yommuu nan buloŋabu umbe bommuu li buban. Kucacaaku, buko kommuu kumalakaabuku.
40013040	Mó mújimuu, loon emaanobasuuwayi eluucimuu ban li ebeteni li sambun, mo foof emmuu bil nokoo nan buloŋabu umbe bommuu li buban.
40013041	Añool-An fan abil áboñul kumalakaabuku koola, min kúfulen li Jáyiiyaju bukanabuku feh kájiyemuu ésukayi li elo li kahoofoo, li bukanabuku feh kakaanemuu majakut.
40013042	Kumalakaabuku fan kubeteniil li sambun sáamak, dán emmuu baj jíl̥ok li sílaam sáamak.
40013043	No unnu bukanabuku kátuulumuu Ateemit, fan kuleñ loon banakabu li Jáyiiyaju jata Atuubayiil. An áakimaa sijan, li ajanten jak min ajam.
40013044	— Jáyiiyaju jata Ateemit jinokoonokoo loon ebaj yayoli li kal̥aak, yan an ajuke li alaañen yo ayo’. Muñeˈe buyinumool li búsuum, li ajow anoomen wahawu wan abajumuu feh aban, li anoom kal̥aakaku kata ebajayi.
40013045	— Jáyiiyaju jata Ateemit jinokoonokoo foof loon ájulaˈa aano li huŋes usis wajake.
40013046	Nan ajukumuu esis yano yata bunoom baluuke ŋáa’, li ajow anoomen wahawu wan abajumuu feh aban, li anoom yo.
40013047	— Jáyiiyaju jata Ateemit jinokoonokoo foof loon embaal yan kumbaala kubetene li husamu, min éjokul jíwoloojiwol.
40013048	Nan embaalayi emeeŋumuu, kumbaalaaku li kúñakul yo boot bata katantaku, ban li kubah min kul̥us siwolasu sajakumuu kukaan li utekel, min kubeten sajakutumuu.
40013049	Muñaˈa foof emmuu bil nokoo nan buloŋabu umbe bommuu li buban. Emalakaayi fan ebil égitul bukanabuku kajakutumuu li bukanabuku kátuulumuu Hulimahu hata Ateemit.
40013050	Banumuu emalakaayi fan ebeten bukanabuku kajakutumuu li sambun sáamak, dán emmuu baj jíl̥ok li sílaam sáamak.
40013051	Yéesu li agel̥l̥en kúgoomaku koola aaniil: — Jínaanume ukittenoolumawu unwu feh? Li koonool: — Eéhe’, jínaanume.
40013052	Muñeˈe Yéesu li aaniil: — Mó mújimuu, anoowan aliikene bukanabuku eluwaayi yata Móyiis, abile alako ágoom ata Jáyiiyaju jata Ateemit, lanokoonokoo li anahaan ata eluuf, áfulenulo li ebajayi yoola, wah wawunkul li foof wah wahaan.
40013053	Nan Yéesu abanumuu elobayi li ukittenoolumawu unwu, li ajow awuj.
40013054	Muñeˈe li ajow boot li ésukayi yoola áliiŋ, li anaak aliiken bukanabuku li siluufasu sata kal̥awaku. Baliikenelabu boola li búji bukanabuku feh kanaake kujantenoolumuu li kusego. Li kunaak kugel̥l̥enoo koon: — Kama bay ánayinaawu ummu aliikenumulo bújallowabu umbu? Buu kaane li ayili akaan wahawu unwu wájaahaleni muñowu?
40013055	Kama kele inti akila ammuu añiilawu ata adaajaawu ata siluufasu? Inti Mali ammuu jaawool. Ban kama inti Saak, Suseef, Simoŋ, li Súd kommuu kutuyool?
40013056	Inti kúliinool feh kumbuku taate li ololaal? Kama bay láŋalumulo bújallowabu umbu li sembaasu unsu feh?
40013057	Wahawu unwu li úhiliil kúyinenum li Yéesu. Muñeˈe Yéesu li aaniil: — Afulofet áluukeneliiti li etaamayi ban abukimuu, li butoŋool.
40013058	Muñeˈe Yéesu akaanut to wah wájaahaleniye wameeŋe, mata ésukayi éyinenut li akila.
40014001	No unnu, Elod alako nomuu águubelunaalawu ata Gálile, li ajam li kulob mata Yéesu.
40014002	Muñeˈe li aan kulokaabuku koola: — Laalu Saŋ Batiis. Layitowuuyitowul li kaketumuu. Wahawu unwu újimuu li abaj sembe sata kakaan wah wájaahaleniye.
40014003	Elod lajoojok no Saŋ ajenk ban li aŋalool akul̥, mata Elodiyaas áji, an Elod aŋa’muu akaan aseekool, ban anaale ata atuyool Fílib.
40014004	Elod lakankaan mo, mata Saŋ laanoosaan: — Loon Eluwaayi yata Móyiis elobumuu, colut min uŋa’ Elodiyaas ukaan aseeki.
40014005	Elod li afañeen min amuk Saŋ, bale li ákoli ésukayi, mata bukanabuku kujoojok Saŋ loon afulofet.
40014006	Bale nan hunakahu hawayil̥enumuu kabukiyaku kata Elod húliiŋumuu, ásungutaawu ata Elodiyaas li agom hákil ésukayi yan Elod áhooñulumuu, li súum Elod ŋáa’.
40014007	Elod li anuu aan fan asen ásungutaawu wahoowah wan ammuu al̥awool.
40014008	Elodiyaas li atiken ásungutaawu oola min aan Elod: — Usénulom taate li buyinjaay húkowahu hata Saŋ Batiis!
40014009	Nan ásungutaawu alobumuu áyiiyawu Elod loon muñaˈa, li jokool ŋáa’. Bale hunuulahu han anuulumuu hákil bukanabuku kan áhooñulumuu, li hújiwool li alob min kusen ásungutaawu húkowahu hata Saŋ Batiis.
40014010	Mal̥egen li aboñ kujow kúfalenul húkowahu hata Saŋ Batiis li hukul̥ahu.
40014011	Li kúŋalul húkowahu hata Saŋ Batiis li buyinjaay kujow kusen ásungutaawu, min aŋa’ ho ajow asen jaawool.
40014012	Kúgoomaku kata Saŋ li kubil kuŋa’ ehuluŋayi yoola kujow kuhok, ban li kujow kulob Yéesu wahawu wabajumuu feh.
40014013	Nan Yéesu ajamumuu wahawu wabajumuu Saŋ Batiis, li aŋa’ busaana min ayinno tan alakomuu ajow balewool boot ban wayitowe. Bale nan búsukabu bujamumuu, li búfulumul li sísukasu, bujow koot bunabenool.
40014014	Nan Yéesu áwalowulumuu li busaanaabu, li ajuk búsuk báamak, li áyiyen min afaken kásomutumuu li buko.
40014015	Li líiŋ kátiimaku, kúgoomaku kata Yéesu li kúlohulool min koonool: — Baabe wayitowayito ban banakabu bujone. Ulob búsukabu min bujow boot li sísukasu mantee li kunoom bo wah kutiñ.
40014016	Bale Yéesu li aaniil: — Jakum kuyok li ejow. Jiseniil bukuluul humumuul kutiñ.
40014017	Li koonool: — Kúmbuulu hutok bale jooke taate, li muwol múl̥uba.
40014018	Yéesu li aaniil: — Jíŋalulom kúmbuuluwaku li muwolamu taate.
40014019	Muñeˈe nan kúŋalulumuu Yéesu kúmbuuluwaku li muwolamu, li aan búsukabu bubah li mahosamu. Nan bubahumuu, li aŋa’ kúmbuuluwaku hutokayi li muwolamu múl̥ubaamu, ban li ateb kúkilool ajooŋoo haatiya emitayi, min asal Ateemit. Fúlum tó, li amuncul kúmbuuluwaku asen kúgoomaku koola min kugaben ko búsukabu.
40014020	Bukanabuku feh li kutokoñ kujow kufooñ, min kúgoomaku kuwomen kumunculaku kasaŋomuu, kujow kuyok kumeeŋen utekel woono kuŋen li úl̥uba kuteb kújowetum.
40014021	Ban kánayinaaku katokoñumuu kúmbuuluwaku li siwolasu kuyilo kúliiŋ sínjunne hutok. Ban kaalaabuku li bañiilabu kucobuti ló.
40014022	Nan yaane fúlum tómuu, Yéesu li atuuŋ kúgoomaku koola kújufo li busaana, min kujow ló boot kageb kaaka húwajahu, min akila alob búsukabu min buyiisoo.
40014023	Nan Yéesu alobumuu búsukabu min buyiisoo aban, li aŋito li huyuuy ajow al̥aw ló balewool. Banakabu li bujon, akila buloŋe ló liwoonool.
40014024	Bale emmuu busaanaabu bo báloyiye katantaku, kulambajaku li kunaak kufamb bo, mata bulallaaj élusayi.
40014025	Muñeˈe nan banakabu bulakomuu kákatenul, Yéesu li ájowum koot li malamu ajooŋoo ban kúgoomaku koola kulakomuu.
40014026	Nan kúgoomaku kujukumuu Yéesu li abil koot li malamu, li kúkoli ŋáa’ min koon: — Afúlafu’! Li kúluulen, mata kúkolikoli.
40014027	Bale Yéesu li ayaan aaniil: — Sákoluul, jítik, laalu ínje.
40014028	Muñeˈe Fiyeel li aanool: — Amaaŋen, nokoomuu loon mal̥egen awu, kama ulobom min ibilum li malamu li koot boot buya.
40014029	Yéesu li aanool: — Ubil. Mal̥egen Fiyeel li áwalowumul li busaanaabu min ájowum koot li malamu ajooŋoo ban Yéesu alakomuu.
40014030	Bale nan Fiyeel ajukumuu kaanaku búlusabu bululluuk, li ákoli. Nan ákolimuu, li átoŋ ayooko li malamu. Li akaaw butiya aan Yéesu: — Amaaŋen, ufakenom!
40014031	Yéesu li ayaan atooken ájokulool, ban li aanool: — Mo káyineni kukite kutiti! Wáa újiye li úwettoo?
40014032	Muñeˈe nan kújufomuu buko kúl̥uba li busaanaabu, búlusabu li buyaan buweelen.
40014033	Bukanabuku kalakomuu li busaanaabu li kúkuntuŋ hákil Yéesu min kumanenool koon: — Li mal̥egenamu awu ommuu Añiilawu ata Ateemit!
40014034	Nan Yéesu li kúgoomaku koola kulimbumuu húwajahu, li kúliiŋ li etaamayi yata Genesalet.
40014035	Muñeˈe nan bukanabuku kakin bomuu kuhaasumuu Yéesu, li kuheben bukanabuku feh kakinumuu li sísukasu sata halaabahu unhu jow kujam. Li kúŋalul Yéesu bukanabuku kásomutumuu feh.
40014036	Li kuyaakoo Yéesu mantee li akat kásomutumuu min kugo’ kabeyaku bale kata kañaku koola. Mal̥egen kago’ komuu feh li kufak.
40015001	Muñeˈe Kufaaliisiyeŋ li Kaliikenemuu ésukayi Eluwaayi yata Móyiis, li kúfulumul Yeelusalem kubil kutook Yéesu min kugel̥l̥enool koonool:
40015002	— Kama wáa újiye kúgoomaku kooli li kunaak kuhuusul múkaaniinamu mata situubawolaal sihaan? Mata kúfoseliit kuŋeniil kútowum kutiñ.
40015003	Yéesu li aaniil: — Bukuluul wáa újiye li jinaak jihoy banab li eluwaayi yata Ateemit, min jinaak jinab li múkaaniinamu mooluul?
40015004	Ateemit laane: «Uluuken atuubayi li jaawi.» Li aan foof: «An alobumuu kulim kajakut aya li atuubawool mantee foof li jaawool, laate amuki.»
40015005	Bale bukuluul li jinaak joon bukanabuku kulob situubayiil li sijaawiil kooniil: «Wahawu wan eeteenumuu iŋa’ min ilambenuul, wo liŋalumuu isen Ateemit.»
40015006	Min lako anawu ummu muñeˈe asohulawut min aluuken sibukoolawool. Muñowu jíkajenummuu hulimahu hata Ateemit, min jijok jak múkaaniinamu mooluul.
40015007	Min jíhoolo muñowu! Esay ammuu afulofet lakonkooŋ li bukuluul, nan aanumuu:
40015008	«Esúkayi inyu li utumiil bale kuluukenumom. Bale uyinumiil ulet lí ínje maayeet tuf.
40015009	Kamanenaku kan kumanenewommuu hin kakaal̥o, mata siluwaasu san kukittenemuu bukanabuku, loon eenimuu sata Ateemit, siluwa sata bukan.»
40015010	Fúlum tó, Yéesu li ahooñul ésukayi min aaniil: — Jijantenom jak ban li jínaanum.
40015011	Inti wah wan an atiñe, wo woote úji li eeni lasikosiko hákil Ateemit, bale wahawu wáfulumulemuu li butumool.
40015012	Muñeˈe kúgoomaku kata Yéesu li kúkoojulool min koonool: — Luhaasumuu oon kulimaku kan Kufaaliisiyeŋaku kujamimuu li ulob kúsengiyiisengi?
40015013	Yéesu li aaniil: — Anuunuken anoowan an Atuubawom ammuu haatiya al̥ukut, fan aluuci.
40015014	Jikatiil bo. Laalu bukan káfuume kayabe hákil bukan káfuume boot min kúhiisiil bútinabu! Ban an áfuume ajowumuu ayab hákil afaalool áfuumandiin boot min áhiisool bútinabu, buko kúl̥uba feh fan kulo li buwokaay.
40015015	Muñeˈe Fiyeel li aan Yéesu: — Ukíttenoli bukittenoolumabu umbu waa bulobe.
40015016	Yéesu li aaniil: — Kama bukuluul foof jiyiliwolut jínaanum?
40015017	Jihaasut joon wah wanokene li butum, fan ujow boot li halahu, ban li ujowi li siŋam?
40015018	Bale wah wáfulumulo li butum li buyinumabu ubilume, ban wahawu unwu ukaanemuu an min eeni lasikosiko hákil Ateemit.
40015019	Mata li buyinumabu uyinoolawu wajakutaawu úfulumulemuu: jamuk bukan, kahinten anaale alet ooli, húfulo an an jiyabowut, ékuwet, émalimiñ, li kúloboo.
40015020	Wahawu unwu ukaanemuu an min eeni lasikosiko hákil Ateemit, bale inti hutiñ bafosut kuŋen.
40015021	Fúlum tó, Yéesu li ajow boot halaabahu hata sísukasu sata Tiil li Sidoŋ.
40015022	Muñeˈe li baj anaale áfulumulo halaabahu unhu hata Kanaan abil boot bata Yéesu, áliiŋul li al̥okoolool butiya aanool: — Amaaŋen, ubonket úyiyenom, Añiil ata Dayit! Asúngutaawu úmbaam buyinum bajakut bújufowool, li buyokenool ŋáa’!
40015023	Bale Yéesu abagut. Kúgoomaku koola li kúkoojulool min koonool: — Oonool alaañ, mata ummu min akaawemuu butiya ánabul li ololaal.
40015024	Yéesu li aan: — Líboñuliboñul boot li bukanabuku bale kata Isilayeel kanokoomuu li kúgalalaan kájime.
40015025	Bale anaalaawu li abil ákuntuŋ hákil Yéesu min aanool: — Amaaŋen, ubonket ulambenom!
40015026	Yéesu li aanool: — Colut min an aŋa’ hutiñahu hata bañiilabu utahen bajangiyabu batitabu.
40015027	Anaalaawu li aanool: — Amaaŋen, lukooŋe. Bale maayeet bajangiyabu batitabu butiñetiñ bafoyabu bálowumulemuu li uyinjaayawu wata kata so.
40015028	Muñeˈe Yéesu li aan anaalaawu: — Anaale, mo káyineni kukite kuluuk! Jow kaani loon ufañumuu. Asúngutaawu ata anaalaawu li ayaan afak.
40015029	Yéesu li áfulum tó min ajow boot bata katantaku kata húwajahu hata Gálile. Alíiŋ, li ajow aŋito li huyuuy ajow abah ló.
40015030	Muñeˈe búsuk báamak li búkoojulool. Li kúŋaloolul utankiñ, li bukan kakaje, li bukan káfuume, li kukumb, li kúsomuta kukee kameeŋe. Nan kúliiŋulumuu li kuwaleniil li kootaku kata Yéesu min afakeniil.
40015031	Muñeˈe búsukabu li busego ŋáa’ nan kujukumuu kukumbaku li kúlobul, utankiñawu li ufak, kakajumuu li kujow jak, káfuumumuu li kujuk. Li kúbinken Ateemitawu ata Isilayeel.
40015032	Muñeˈe Yéesu li áhooñul kúgoomaku koola min aaniil: — Líyiyenyiyen bukanabuku umbuku. Mata muñeˈe baje kunak kúhaaji buko taate lí ínje, ban kubajut muñeˈe wah wan kóomi li kutiñ. Ifañut min ilaañeniil kúbalo macaalete, jakum bil kulo li bútinabu.
40015033	Kúgoomaku koola li kugel̥l̥enool koonool: — Bay luyilowaale úŋalumulaal kúmbuulu kafame kayilo kúkuumen búsuk báamak loon umbu, baabe ban wayito muñeˈe?
40015034	Yéesu li agel̥l̥eniil aaniil: — Kúmbuulu keem jooke? Li koonool: — Kúmbuulu hutok li kúl̥uba jooke, li muwol mafamut.
40015035	Muñeˈe li aan búsukabu bubah teetaam.
40015036	Nan búsukabu bubahumuu, Yéesu li aŋa’ kúmbuuluwaku hutok li kúl̥ubaaku li muwolamu, min asal Ateemit aban, li amuncul asen kúgoomaku. Kúgoomaku li kuŋa’ kumunculaku kugaben búsukabu.
40015037	Buko foofiil feh li kutokoñ kujow kufooñ. Kúgoomaku li kúwomenul kumunculaku kasaŋomuu kukaan li utekel kujow kumeeŋen woono hutok li úl̥uba kuteb kújowetum.
40015038	Katokoñumuu kúmbuuluwaku li muwolamu koono sínjunne sibakii, ban kanaalaabuku li bañiilabu kucobuti ló.
40015039	Muñeˈe nan Yéesu alaañenumuu búsukabu búbalo aban, li ájufo li busaanaabu min ajow boot halaabahu hata Magadan.
40016001	Kufaaliisiyeŋaku li Kusaduusiyeŋaku li kúlohul Yéesu. Emmuu kufanfañ kabuutoolool, li kul̥awool koonool akaan búhiisenum bájaahaleniye báhiise kaanaku sembaasu soola li Ateemit sibilumulo.
40016002	Bale Yéesu li aaniil: — Banakabu bujowumuu bukotoo, li jóonul: «Kajom banakabu fan búsuum, mata babbaj banak émunduŋo.»
40016003	Líiŋumuu li bújom bíb, li jóonul: «Emitayi fan élaalul li búlus ló, mata el̥enl̥em.» Bukuluul min emitayi enokoomuu bale, jiyilimuu jilaso min jihaas. Bale jiyilaat jilaso min jihaas kúhaasumaku kata taŋayi.
40016004	Bukanabuku kata muñeˈe kajakutumuu ban kútuulut Ateemit, kóomi li huŋes min kujuk búhiisenum bájaahaleniye. Bale let kujuk búhiisenum bakee bájaahaleniye bábuto li wahawu wabajumuu Sonaas. Ban Yéesu li akatiil to min ajow.
40016005	Nan kúgoomaku kulakomuu li kulimb boot kageb kaaka húwajahu, li kumojen kuŋa’ kúmbuulu.
40016006	Yéesu li aaniil: — Jijuke to ban li jíkaanum élebiilayi yata Kufaaliisiyeŋaku li yata Kusaduusiyeŋaku.
40016007	Muñeˈe kúgoomaku li kunaak koon li uyinumiil: — Min úŋalulootaalumuu kúmbuulu, mó mújimuu li alob loon muñowu.
40016008	Emmuu Yéesu lahaase kayinoolaku kooliil, li agel̥l̥eniil aaniil: — Wáa újiye li joono li elob mata min jíŋaluloot kúmbuulu? Mó káyinenuul kukite kutiti.
40016009	Kama boot muñeˈe jínaanumolut? Jiwayil̥owut mata kúmbuuluwaku hutokayi kagabenimuu bukanabuku koono sínjunne hutokayi, li utekel woono weem jitebumuu jíjowetum wan kúmbuuluwaku kasaŋomuu kumeeŋenumuu?
40016010	Jiwayil̥owut foof kúmbuuluwaku hutok li kúl̥ubaaku kagabenimuu bukanabuku koono sínjunne sibakii, li utekel woono weem jitebumuu jíjowetum wan kúmbuuluwaku kasaŋomuu kumeeŋenumuu?
40016011	Kama buu kaane jiyilaat jínaanum kaanaku ilet li elobuul mata kúmbuulu? Jíkaanum élebiilayi yata Kufaaliisiyeŋaku li Kusaduusiyeŋaku.
40016012	Muñeˈe kúgoomaku li kukit kúnaanum kaanaku Yéesu alakowut elobiil mata min kúkaanum élebiilayi yaŋaleyimuu min kaan kúmbuulu, bale mata baliikenelabu bata Kufaaliisiyeŋaku li Kusaduusiyeŋaku.
40016013	Nan Yéesu áliiŋumuu li halaabahu hata Sesaale Fílib, li agel̥l̥en kúgoomaku koola aaniil: — Kama bukanabuku koone ayi ammuu Añool-An?
40016014	Kúgoomaku koola li koonool: — Kukee koone akila ammuu Saŋ Batiis. Kaabuku li koon akila ammuu Elí. Kukee foof li koon akila ammuu Selemi, mantee foof akee li kufulofetaku.
40016015	Yéesu li agel̥l̥eniil aaniil: — Yoo, bukuluul li joon ínje emmuu ayi?
40016016	Simoŋ Fiyeel li aanool: — Awu ommuu Kilisita, Añiilawu ata Ateemit aloŋumuu.
40016017	Yéesu li aanool: — Awólo Simoŋ, añiil ata Sonaas, mata inti an áhiisi wahawu unwu, bale Atuubawom ammuu haatiya.
40016018	Bale ínje foof boot min eeni, awu ommuu Fiyeel, húlankiinahu. Li húlankiinahu unhu léemimuu li iteef Ejanguwayi yúmbaam. Sembaasu sata eketayi let siyili li Ejanguwayi inyu wahoowah.
40016019	Fan iseni sikul̥umasu sata Jáyiiyaju jata Ateemit. Wahoowah wan úñeyiyene li etaamayi, fan úñeyiyeni li emitayi. Wahoowah foof wan úñeyiyenut li etaamayi, let úñeyiyeni li emitayi.
40016020	Fúlum tó, Yéesu li anuuloo kúgoomaku koola aaniil jakum kulob an koonool akila ammuu Afakenaawu.
40016021	Yaan no unnu, Yéesu li átoŋ alob kúgoomaku koola aaniil: — Boot min ijow boot Yeelusalem min ílaam ŋáa’ li kuŋen kata kunahaanabuku, li kata huhaanaahu hata élambaayi, li kata kaliikenemuu ésukayi Eluwaayi yata Móyiis. Ban fan kúji li kumukom. Bale li hunakahu húhaajutahu, fan iyitowul li eketayi.
40016022	Muñeˈe Fiyeel li aŋalool kúfu’ li kakaŋ min alobool aanool: — Ateemit ajow afooyi, Amaaŋen! Wahawu unwu jakum ubaji!
40016023	Bale nan Yéesu átiiwowulumuu li aan Fiyeel: — Ulóyiyom, Sayitaane. Awu ummu li káhilom íkaanum húfañumahu hata Ateemit. Mata uyinoolut loon Ateemit ayinoomuu, bale luyinooyinoo loon bukanabuku kuyinoomuu.
40016024	Nan fú’ tómuu, Yéesu li aan kúgoomaku koola: — An afañumuu min ánabul lí ínje, li akat kayinoo mata buloŋool. Ateb ekuluwaayi yoola, min ánabul lí ínje.
40016025	Mata an aŋesumuu kafaken buloŋool, buloŋabu bábaneliitumuu fan bufakool. Bale an aketumuu mata ínje íji, fan abil abaj buloŋ bábaneliit.
40016026	Jáliŋ buu yoom to, an babaje wahawu feh wata adunaayi, ban li aŋa’ yaalayi yoola min acaam? Mantee foof, waa an ayilo aŋa’ min ahal boot mata yaalayi yoola?
40016027	Mata Añool-An ummu li abil li máyiineniyamu mata Atuubawool li emalakaayi yoola ló. Fan acaam anoowan nab li waa lakaanumuu li buloŋabu boola.
40016028	Li mal̥egenamu fan ilobuul, kukee li bukuluul káamimee taate, let kuket buko bajukut Añool-An li abil li Jáyiiyaju joola.
40017001	Muñeˈe nan jowe bajumuu kunak koono hutok li hano, Yéesu li aŋa’ Fiyeel, li Saak, li Saŋ ammuu atuyawu ata Saak, kujow boot li huyuuy hagimbe kujow kulako bo baleyiil.
40017002	Nan kúliiŋ dómuu, Yéesu li ábutoo hákiliil. Buulabu boola li buleñ loon banak. Wañawu woola li uhiit falala’.
40017003	Li kulako to, Móyiis buko li Elí li kúfululiil, min kulako elob li Yéesu.
40017004	Muñeˈe Fiyeel li aan Yéesu: — Amaaŋen, jaajak min ulakowaal taate. Ufañumuu li ikaan úfooyum úhaaji, kakee boot li awu, kaaku boot li Móyiis, kaaku boot li Elí.
40017005	Nan Fiyeel alakomuu elobayi, kafaal kahiite li kúhimeniil. Hulim háfulumulo li kafaalaku li hoon: — Laalu Añoolom an iboolaatumuu. Buyinumom feh li akila boom. Jijantenool.
40017006	Nan kúgoomaku kujamumuu hulimahu unhu, li kúkoli ŋáa’ min kulo kuŋa’ wuuliil kuya li etaam.
40017007	Yéesu li ajow akoojiil min agoliil, ban li aaniil: — Jiyito. Sákoluul.
40017008	Kúgoomaku li kuteb kúkiliil, li kujuk to Yéesu balewool.
40017009	Muñeˈe nan kulakomuu káwalowulaku li huyuuyahu, Yéesu li aaniil: — Jakum jilob an wahawu wan jijukumuu, boot yok nan Añool-An ammuu li ayitenumuli li eketayi.
40017010	Kúgoomaku li kugel̥l̥en Yéesu koonool: — Wáa újiye kaliikenemuu ésukayi Eluwaayi yata Móyiis li kunaak koon: «Elí aate ajand abil?»
40017011	Yéesu li aaniil: — Li mal̥egenamu Elí fan abil min alaañen wahawu feh ul̥uul loon naanaŋ.
40017012	Bale fan eenuul Elí labile aban. Bale bukanabuku kuhaasut koon okila, min kukaanool loon súumiilumuu. Mo foof kóomimuu li kubil kubet Añool-An li sílaam.
40017013	Kúgoomaku li kukit kúnaanum koon kama Saŋ Batiis lalakoyiil elob.
40017014	Nan Yéesu li kúgoomaku kúhaajiyaku kúlaañulumuu boot ban búsukabu bulakomuu, ánayine akee li ákoojul Yéesu, ban li ákuntuŋ hákilool min aanool:
40017015	— Amaaŋen, ubonket úyiyen añoolom. Latujowetujo, ban lálallaam ŋáa’, mata lalowelo ñameeŋe li sambun, li mal.
40017016	Líjowetumoojowetum bata kúgoomaku kooli, bale kuyilaatool kufaken.
40017017	Yéesu li aan: — Huwaj, okila bukuluul! Jíyinenut ban li jinaak jíkaandomaayiiñ. Boot min ilako li bukuluul boot yok nay? Kama boot min ímuñuul boot yok nay? Jíŋalulom añiilawu taate.
40017018	Muñeˈe nan kúŋalulumuu añiilawu, Yéesu li anuuloo li sembe buyinumabu bajakutaabu. Li búfu’ li añiilawu áyinaawu, min ayaan afak to.
40017019	Kúgoomaku li kúkoojul Yéesu min kugel̥l̥enool buko baleyiil, koonool: — Wáa újiye óloli jiyilaat jikesoo buyinumabu umbu bajakutaabu búfu’ li añiilawu?
40017020	Yéesu li aaniil: — Mata káyinenaku kooluul kafamut. Li mal̥egenamu fan ilobuul, káyinenaku kooluul kutitiyeenumuu loon jikool jata anuunukenawu aaneyimuu mutaad, fan joon huyuuyahu unhu: «Uyinno taatu boot baaba,» li huyinno boot bo, ban wah let uheekuul.
40017021	Bale buyinum bajakut loon umbu, kal̥aw li kamommo bale kuyilo bo kúfulen li an.
40017022	Li líiŋ hunak hakee nan kúgoomaku kuwooge li etaamayi yata Gálile, Yéesu li aaniil: — Añool-An fan abeti li kuŋen kata bukan.
40017023	Fan kumukool. Bale fan baj kunak kúhaaji, li ayitenumuli li eketayi. Li jokiil ŋáa’.
40017024	Nan Yéesu li kúgoomaku koola kúliiŋumuu Káfeenawum, kayabemuu búhalabu bata Eluufayi yata Ateemit, li kubil kujuk Fiyeel min kugel̥l̥enool koonool: — Kama anahaanawu ooluul áhaleliit búhalabu bata Eluufayi yata Ateemit?
40017025	Fiyeel li aaniil: — Feh, lahalehal bo. Nan Fiyeel anokenumuu li eluufayi, Yéesu li ajand alob li okila aanool: — Simoŋ, awu buu luyinoole? Kama kúyiiyaku kata etaamayi, li bukay kúyabumemuu búhal? Mantee li bukanabuku kooliil, mantee li ejawoolaayi?
40017026	Fiyeel li aanool: — Li ejawoolaayi. Yéesu li aanool: — Kama bukanabuku kooliil kulet ló li búhalabu.
40017027	Bale awu ujow ubet kabuut li húwajahu. Jiwolaju játinaalaju jan ommuu újokul, li úŋaabul butumabu bata jo. Fan ujuk ló édalam yafame boot li búhalabu boolola bata Eluufayi yata Ateemit. Uŋa’ yo useniil, lako búhalabu boolola kúl̥uba jakum bil ufetaal li buko.
40018001	No unnu, kúgoomaku li kúkoojul Yéesu min kugel̥l̥enool koonool: — Muñowu ayi ahaŋumuu maluukeni feh li Jáyiiyaju jata Ateemit?
40018002	Muñeˈe Yéesu li áhooñul añiil atit, ban li aŋalool akaan li tutiil,
40018003	min aaniil: — Li mal̥egenamu fan ilobuul, jikatut bomuu bóonowabu booluul min jilaañ jinokoo loon bañiil batit, let jinoken li Jáyiiyaju jata Ateemit.
40018004	Wahawu unwu újimuu an awalenoolomuu ajow anokoo loon jiñiilaju unje, akila ammuu ahaŋ maluukeni li Jáyiiyaju jata Ateemit.
40018005	Ban an ayabumuu boola jak jiñiil jatit loon unje mata ínje íji, ínje humumom layabe boola.
40018006	— An ájimuu akee li umbuku kakitemuu li kúyinen lí ínje, li alo li kahoofoo, anawu ummu kóyumool buko baŋale kaneew kukok li enuy kul̥oofool li ekondo’, ban li kuŋalool kubeten li hal min akeel ló.
40018007	Katek káamak kujow kulako li adunaayi, mata wahawu wakaanemuu ésukayi elo li kahoofoo úji! Li mal̥egenamu, wahawu unwu wóote ubaj, bale katek káamak kujow kulako li anawu ájimuu li ubaj!
40018008	«Li bil nokoo loon kaŋeni, mantee foof kaati kújiyi li ulo li kahoofoo, li ufalen wo ubeten lóyiyi. Kóyume min unoken li buloŋabu bábaneliitumuu li kaŋen kano ló, mantee foof li kaat kano ló, awu babaje uŋen úl̥uba mantee foof woot úl̥uba, ban li ubeteni li sambunasu sáhokoweliitumuu.
40018009	Li bil nokoo loon jíkilaju jooli joote jíjiyi li ulo li kahoofoo, li úkool̥ul jó ubeten lóyiyi. Kóyume min unoken li buloŋabu bábaneliitumuu li jíkil jano ló, awu babaje kúkil kúl̥uba ban li ubeteni li sambunasu sáhokoweliitumuu.
40018010	— Jíkaanum! Jakum jibes akee li bukanabuku umbuke kan káyinenaku kooliil lí ínje kulitutumuu. Mata fan ilobuul, li emitayi kumalakaaku kooliil kumbuku nanoonan hákil Atuubawom ata haatiya.
40018011	Mata Añool-An labiibil boot kafaken bukanabuku kájimumuu.
40018012	«Buu jiyinoole? An abajumuu kúgalalaan koono éteemeel, ban hano li ko li hújim, fan akaan buu? Inti fan akat li huyuuyahu kúgalalaanaku kúyii kubakii li kaat li kubakiilaku kasaŋo tomuu, min ajow áŋesul hájimumuu?
40018013	Li mal̥egenamu fan ilobuul, nan ammuu li ajuk ho, fan abaj ésuumahukow li húgalalaanahu unhu haŋ kúgalalaanaku kúyii kubakii li kaat li kubakiilaku kájimutumuu.
40018014	Mo foof Atuubawuul ammuu haatiya afañutumuu maayeet min akee li bukanabuku umbuku, kan káyinenaku kooliil lí ínje kulitutumuu, ájim.
40018015	— Nokoomuu loon an an jibaje káyinen kano atile li awu, ujow ujukool min ulobool mo bukuluul balewuul. Ajantenimuu, li jilaañ jijamoo.
40018016	Bale ajantenutimuu, li uŋa’ an ano mantee bukan kúl̥uba, min jilaañ jijow jijukool, «bájum hulim hanoohan hammuu hulobi, li lako kuyitowa kúl̥uba mantee foof kúhaaji kumaate nan hulobimuu,» loon Hulimahu hata Ateemit hulobumuu.
40018017	Ahoyumuu bajanteniil, ulob mo Ejanguwayi. Ahoyumuu foof bajanten Ejanguwayi, ujokool loon an ákaanumut li Ateemit balewool, mantee foof loon an ajakut.
40018018	«Li mal̥egenamu fan ilobuul, wahoowah wan jíñeyiyene li etaamayi, fan úñeyiyeni li emitayi. Wahoowah foof wan jíñeyiyenut li etaamayi, let úñeyiyeni li emitayi.
40018019	«Fan ilaañen eenuul, bukan kúl̥uba li bukuluul kujamoomuu li etaamaye min kul̥aw wah, Atuubawom ammuu haatiya fan aseniil wo.
40018020	Mata tan bukan kúl̥uba mantee foof kúhaaji kujoje li kajawaku kúmbaam, ínje ummu li tutiil.»
40018021	Muñeˈe Fiyeel li ákoojul Yéesu min agel̥l̥enool aanool: — Amaaŋen, ñoono ñeem leete ibonket an, akila bafete lí ínje? Mantee fan ibonketool boot ñoono ñatok li ñál̥uba?
40018022	Yéesu li aanool: — Let eeni boot ñoono ñatok li ñál̥uba bale. Bale fan ubonketool boot yok ñoono kúyii kúhaaji li kuŋen, ñoono ñatok li ñál̥uba.
40018023	Mó mújimuu, Jáyiiyaju jata haatiya jiyilo jikittenooli li áyii afañe ayoob min ahaas butumbuu anoowan li kulokaabuku koola kaakumuu ebajayi yoola, aakool.
40018024	Nan áyiiyawu átoŋumuu kacobaku, li kúŋalulool akee aakenool similiyoŋ sameeŋe.
40018025	Bale emmuu anawu ummu abajut wahawu wan ammuu aŋa’ min alaañen ecaagenayi yoola, áyiiyawu li alob mata min kujokool okila li aseekool li bañoolool ló, li wahawu wan abajumuu feh, kunoomen loon emiikeel min kulaañen ecaagenayi yan aakenumuu áyiiyawu.
40018026	Muñeˈe alokaawu li ajow ákuntuŋ hákil áyiiyawu min ayaakoolool aanool: «Ubonket unaakom jakee. Fan ilaañeni ecaagenayi yan eekimuu feh.»
40018027	Ayíiyawu li áyiyen alokaawu oola bil gay, li akatenool, ban li abonketool ecaagenayi yan aakenoolumuu.
40018028	«Nan alokaawu ummu áfulum tómuu, li afam li afaalool aloka akee aakenool sídalam safamut. Li ajokool agak ban li aanool: “Ulaañenom ecaagenayi yan ookommuu!”
40018029	Muñeˈe afaalool li ákuntuŋ hákilool, min ayaakoolool aanool: “Ubonket unaakom jakee. Fan ilaañeni ecaagenayi yan eekimuu!”
40018030	Bale alokaawu li ahoy, min aŋalool ajow akul̥ boot yok nan ammuu li alaañenool ecaagenayi yan aakoolumuu.
40018031	Nan kuloka kaabuku kata áyiiyawu kajukumuu wahawu wabajumuu, li jokiil ŋáa’. Muñeˈe li kujow kukitten áyiiyawu wahawu wabajumuu feh.
40018032	Muñeˈe áyiiyawu li áhooñul alokaawu aakeneenoomuu sídalamasu áliiŋul li aanool: “Awu aloka ájakaatiye! Libonketibonket ecaagenayi yan ookenommuu, mata luyaakoolonyaakoo.
40018033	Kama awu ooteenut foof úyiyen afaali loon ínje humumom íyiyenimuu?”
40018034	Ayíiyawu huuñool li hulit ŋáa’. Li aŋalool asen kata hukul̥ahu kutek boot yok nan ammuu alaañen ecaagenayi yan aakenoolumuu.
40018035	«Muñaˈa foof Atuubawom ata haatiya ammuu abil akaanuul, an li bukuluul bahoye babonket li buyinumool feh an atile li akila.»
40019001	Nan Yéesu abanumuu elobayi yata kulimaku unku, li ájowum li etaamayi yata Gálile alo li yata Súde, kageb kaaka katunkaku kaaneyimuu Suuludeŋ.
40019002	Búsuk li bunab li akila. Li afaken to kásomutumuu li buko.
40019003	Kufaaliisiyeŋ kakee li kufañ kubuutoo Yéesu, li kúkoojulool min kugel̥l̥enool koonool: — Mantee eluwaayi yonsoon ánayine layilo aan aseekool ábalo, mata wahoowah úji?
40019004	Yéesu li aaniil: — Kama jijangawut Hulimahu hata Ateemit haanumuu «Li húkitumahu, Ateemit láwuwenwuwen ánayine li anaale?»
40019005	Ban li aan «Wahawu unwu újimuu ánayinaawu fan áfu’ bata atuubawool li jaawool, min ajow kukin li aseekool, min buko kúl̥uba kulaañ kulako an ano?»
40019006	Min lako muñeˈe kulet bukan kúl̥uba, bale an ano. Kama jakum an ayiis bukan kan Ateemit áginnoole.
40019007	Kufaaliisiyeŋaku li kugel̥l̥en Yéesu koonool: — Kama muñowu wáa újimuu Móyiis li asen eluwa yaane, ánayine áatimuu aan aseekool ábalo, laate akiic eleetal yata kakatoo asenool?
40019008	Yéesu li aaniil: — Mal̥aal̥amu mata uyinumawu wooluul mújimuu Móyiis li akat bo min jinaak jikatoo li kuseekuul. Bale li húkitumahu, nokooleenut loon muñaˈa.
40019009	Bale ínje fan eenuul, ánayine aanumuu aseekool ábalo, ban lakowut anaalaawu ánayine akee ahintenool, min áyabul anaale akee, ánayinaawu ummu lahintenhinten anaale alet oola.
40019010	Muñeˈe kúgoomaku koola li koonool: — Kaanumuu loon muñaˈa éemi li nokoo ánayinaawu hákil aseekool, kama haŋe majak ulako to bayabut.
40019011	Yéesu li aaniil: — Inti bukanabuku feh kuyilo kukaan loon kulimaku unku kulobumuu, bale bukanabuku kan Ateemit asenumuu kayile min kukaan loon kulobumuu.
40019012	Baje wah wájiye bukan kameeŋe li kulako to muñaˈa bayabut. Kukee káwuwiil, kaabuku bukan kukaaniil mo, kaabuku buko koone let kuyab mata Jáyiiyaju jata haatiya jíji. An ayilimuu akaan loon kulimaku unku kulobumuu, li akaan.
40019013	Muñeˈe bukan li kúŋalul bañiil boot bata Yéesu, mantee li aŋa’ kuŋenool awalen li buko min al̥aw. Bale kúgoomaku koola li kutalen bukanabuku káŋalulumuu bañiilabu.
40019014	Yéesu li aan kúgoomaku: — Jikat bañiilabu min bubil búmbaam. Jakum jíhiliil kubilum. Mata Jáyiiyaju jata Ateemit jata bukanabuku kanokoomuu li buko.
40019015	Fúlum tó, Yéesu li aŋa’ kuŋenool awalen li buko, ban li ajow.
40019016	Li líiŋ hunak hakee, ánayine akee li ákoojul Yéesu min agel̥l̥enool aanool: — Anahaan, waa leete ikaan wajake min ibaj buloŋabu bábaneliitumuu?
40019017	Yéesu li aanool: — Wáa újiye li ugel̥l̥enom mata wah wajake? An ano bale ajake. Ufañumuu min unoken li buloŋabu bábaneliitumuu, ukaan loon eluwaayi yata Móyiis elobumuu.
40019018	Anáyinaawu li agel̥l̥en Yéesu aanool: — Eluwa yay? Yéesu li aanool: — Eluwaayi yaanumuu: «Jakum umuk an. Jakum uhinto li anaale mantee li ánayine alet ooli. Jakum úkuwet. Jakum úmal uya li an.
40019019	Uluuken atuubayi li jaawi. Loote ufañ afaali an loon awu humumi ufañoolomuu.»
40019020	Anáyinaawu li aan Yéesu: — Wahawu unwu feh likankaan wo. Waa umite usaŋowom?
40019021	Yéesu li aanool: — Ufañumuu min ulako an anabe hákil Ateemit, ujow újula wahawu feh wan ubajumuu, min uŋa’ sídalamasu ugaben esukateenayi. Fan ubaj hubaj li emitayi. Banumuu, li ubil únabul lí ínje.
40019022	Bale nan ánayinaawu ajamumuu kulimaku unku, li áyiyenoo ábalo, mata lakankaan usaanum wáamak.
40019023	Yéesu li aan kúgoomaku koola: — Li mal̥egenamu fan ilobuul, séngisengi ŋáa’ min usaanum unoken li Jáyiiyaju jata Ateemit.
40019024	Boot min ilaañen eenuul, séngisengi min eñonkom énokenum li ésuuh yata ekikum, bale haŋ másengi ŋáa’ min usaanum unoken li Jáyiiyaju jata Ateemit.
40019025	Nan kúgoomaku kujamumuu kulimaku unku, li kusego ŋáa’, min kugel̥l̥en Yéesu koonool: — Kama muñowu ayimaa ayilo afakeni?
40019026	Yéesu li ajukeliil, ban li aaniil: — Li bukanabuku, an ayilaat afakenoolo, bale bajut wah waheeke Ateemit kakaan.
40019027	Muñeˈe Fiyeel li aan Yéesu: — Fan ujanten! Alóli jíkatuukatul bo wáholi feh min jínabul li awu. Muñowu waa jóomi li jibaj to?
40019028	Yéesu li aaniil: — Li mal̥egenamu fan ilobuul, nan Añool-An ammuu li abah li efenjeŋayi yoola yáyiineniyaayi nan wahawu feh wommuu ulaañen uwunkulo, bukuluul kuŋen li kúl̥ubaaku jánabulumuu lí ínje, fan jibah foof li sifenjeŋ min jitiib utoŋawu kuŋen li úl̥ubaawu wata Isilayeel.
40019029	Ban an akat bomuu siluufool, mantee kutuyool, mantee kúliinool, mantee atuubawool, mantee jaawool, mantee bañoolool, mantee foof etaamool mata ínje íji, fan abil abaj wahawu unwu feh haŋ to ñoono téemeel, ban foof fan abaj buloŋ bábaneliit.
40019030	Bale kameeŋe li kútinaalabuku fan kulako kúsola. Kameeŋe li kúsolaabuku fan kulako kútinaa.
40020001	— Jáyiiyaju jata Ateemit jinokoonokoo li an ata etaam, áfule li bújom bíb ajow huŋes kuloka boot li bul̥ibabu boola bata úbiiñ.
40020002	Li ajamoo li kulokaabuku mata min acaamiil bacaamabu bata etihunaka. Ban li ájowetumiil kujow kulok li bul̥ibabu boola bata úbiiñawu.
40020003	Nan banakabu búlabulumuu, ewaatuwayi etoken li ebaalikenayi baŋeje, ánayinaawu li alaañen áfu’, li ajuk kuloka kukee kabajut bulok, mayitowe li kaayeenaku.
40020004	Anáyinaawu li aaniil: «Bukuluul foof jijow jilok li bul̥ibabu búmbaam bata úbiiñawu min ban li icaamuul bacaam bajake.» Mal̥egen li kuwuj.
40020005	Anáyinaawu li alaañen áfulul, banakabu bayitene, li bo foof bakel̥e, li alaañen akaan manolamu.
40020006	Muñeˈe nan banakabu bufañumuu kálus, ánayinaawu li áfulul boot bata kaayeenaku, li alaañen ajuk to kuloka kukee mayitowe. Li agel̥l̥eniil aaniil: «Wáa újiye li joono taatu etihunakaayi feh bakaanut wahoowah?»
40020007	Kulokaabuku li koonool: «Mata bajut an áŋaloli jijow jilokool.» Anáyinaawu li aaniil: «Yoo, kama bukuluul foof jijow jilok li bul̥ibabu búmbaam bata úbiiñawu.»
40020008	«Muñeˈe nan títiimomuu, ánayinaawu ata bul̥ibabu li aan anahaanawu ata kulokaabuku koola: “Uhóoñul kulokaabuku min ucaamiil. Ukítum li kulokaabuku kaŋalimuu búsol ujow úbanum li kútinaalabuku.”
40020009	Mal̥egen kulokaabuku kabilumuu banakabu báluse, li kubil kuyab anoowan bacaam bata etihunaka.
40020010	Kulokaabuku kútinaalabuku kan ajandumuu aŋa’ li kubil, min kuyinoo li koon bacaamabu booliil fan buhaŋ bata kúsolaabuku. Bale anoowan li buko li ayab foof bacaam bata etihunaka.
40020011	Nan kútinaalabuku kuyabumuu anoowan bacaam bata etihunaka, li kúmummunoo mata wahawu wan ánayinaawu ata bul̥ibabu bata úbiiñawu akaanumuu.
40020012	Muñeˈe kulokaabuku kútinaalabuku li koon ánayinaawu: “Kulokaabuku umbuku kan uŋalumuu búsol, ewaatu yano bale kuloke, ban li ucaamiil loon áloli, jálaamumuu etihunakaayi feh li hásufaahu hata banakabu.”
40020013	Bale ánayinaawu li aan akee li buko: “Atuyom, ifetut li awu maayeet. Inti bucaam bata etihunaka lujamoolaye min icaami?
40020014	Uŋa’ bacaamabu buya min ujow. Injé ifañe, li icaam alokaawu ummu ásolaawu le loon awu.
40020015	Kama waa iyilaat ikaan ebajayi yúmbaam loon ifañumuu? Bale waa lutiitii min ikaaniilumuu suum?”
40020016	Mó mújimuu bukanabuku kúsolaabuku fan kubil kulako kútinaa, min bukanabuku kútinaalabuku kulako kúsola.»
40020017	Muñeˈe Yéesu li alako ejow boot Yeelusalem, li aŋa’ kúgoomaku koola kuŋen li kúl̥ubaaku kúfu’ jooliil min aaniil buko li ejowayi:
40020018	— Jijanten! Alolaal ummuwaal li ejow boot Yeelusalem ban Añool-An ammuu li abeti li kuŋen kata huhaanaahu hata élambaayi, li kata kaliikenemuu ésukayi Eluwaayi yata Móyiis. Fan koon lafeefet min lako boot min aket.
40020019	Ban fan kuŋalool kusen kákaanumutumuu li Ateemit balewool min kulekenool. Fan kuŋa’ kukaluwaas min kutekool, ban li kubaaŋool li ekuluwa. Bale hunakahu húhaajutahu fan ayitowumul li eketayi.
40020020	Muñeˈe jaaw ata bañiilabu bata Sebede li ákoojul Yéesu li bañoolool ló, ban li ákuntuŋ hákilool boot kal̥awool wah ukee.
40020021	Yéesu li agel̥l̥enool aanool: — Waa lufañe? Anaalaawu li aanool: — Ulob min bañoolom búl̥uba umbe bil kubah, akee li buko kaŋeni kúli, aahu kaŋeni kamay nan ommuu ulako li jáyiiyaju jooli.
40020022	Yéesu li aaniil: — Bukuluul jihaasut waa jil̥awe li wo. Mantee jiyilo jihob ejunkayi yata sílaamasu yan ínje emmuu li ihob? Li koonool: — Jiyilo jihob yo.
40020023	Yéesu li aaniil: — Li mal̥egenamu fan jihob ejunkayi yan ínje emmuu li ihob. Bale mata kabah kaŋenom kúli, mantee foof kaŋenom kamay, inti lí ínje éemi li bilumul. Bale kúbahumaku unku kata bukanabuku kan Atuubawom akaan ko tomuu boot.
40020024	Nan kúgoomaku kuŋenayi kaabuku kujamumuu loon muñaˈa, súumutiil li kutuyaayaku kúl̥ubaaku.
40020025	Muñeˈe Yéesu li áhooñuliil foofiil feh min aaniil: — Jihaase joon kunahaanaku kata bukanabuku kákaanumutumuu li Ateemit balewool kubabbaj sembe li buko, bukanabuku káamakabuku li kúhiisiil kaanaku sembe kooke.
40020026	Wahawu unwu wootut ubaj li bukuluul. Bale an afañumuu min alako an áamak li bukuluul, laate alako alokaawu ooluul.
40020027	Ban an li bukuluul afañumuu min alako átinaa, alako amiikeelawu ooluul.
40020028	Mo foof Añool-An abilutumuu boot min abaj emiikeel, bale min alako amiikeel. Ban li asen buloŋool bulako búhal boot li bukan kameeŋe.
40020029	Muñeˈe Yéesu li kúgoomaku koola li kulako ejow kúfu’ li ésukayi yan koonemuu Séliko, búsuk báamak li búnabul li akila.
40020030	Li baj kánayine kúl̥uba káfuume kabahe li kakaŋaku kata bútinabu. Muñeˈe li kujam kaanaku Yéesu ummu li éjowum tó, li kubaŋulo koonool: — Uyíyenoli, anahaan, Añiil ata Dayit.
40020031	Búsukabu li butaleniil min kooniil kulu. Bale buko li kuhaŋ mabaŋulo koon: — Uyíyenoli, anahaan, Añiil ata Dayit.
40020032	Yéesu li ayiten ban li ahooñiil, min agel̥l̥eniil aaniil: — Waa jifañe min ikaan boot li bukuluul?
40020033	Li koonool: — Anahaan, jifañe min úkaanoli min jinaak jijuk.
40020034	Yéesu li áyiyeniil ŋáa’. Li ago’ kúkilaku kooliil, li kuyaan kujuk ban li kunab li akila.
40021001	Nan Yéesu li kúgoomaku koola kulakomuu ejowayi kujow kulehen Yeelusalem, buko báliiŋe li ésukayi yata Betifaase li huyuuyahu hata unuunukenawu wan koonemuu Olíibiye, Yéesu li áhooñul bukan kúl̥uba li kúgoomaku koola min aboñiil,
40021002	aaniil: — Jijow boot li ésukayi yammuu hákiluul. Nan jommuu jíliiŋ, fan jiyaan jijuk asum ata hulaaha makoki. Jíl̥el̥ul bo ban li jíŋalulom bo.
40021003	An alobuulumuu wah, li joonool: «Amaaŋenawu joke li bo». Fan ayaan akat bo min bubil.
40021004	Wahawu unwu ubabbaj loon afulofetawu alob womuu, nan aanumuu:
40021005	«Joon kata Siyoŋ: “Jijuke, áyiiyawu ooluul ummu li ebil boot booluul, ájoobiye buyinum, malemboole li asum aale, li hulaaha hata asum, hubuk hata asum aale.”»
40021006	Muñeˈe kúgoomaku kúl̥uba li kujow kúliiŋ, li kukaan loon Yéesu alobiilumuu.
40021007	Li kúŋalul asumawu li hulaahaahu. Ban li kuŋa’ wañawu wooliil kutal li úsolawu wata bo, min Yéesu alako ló.
40021008	Bukan kameeŋe li kutal wañawu wooliil li bútinabu. Kaabuku li kúfalenul waan li unuunukenawu, kukaan li bútinabu.
40021009	Bukanabuku kayabumuu Yéesu hákil, li kákibbenoolumuu li kunaak kúwoolen koon: «Hosanna! Usalaal Añiilawu ata Dayit! Ateemit ajow ásooniyen anawu abilummuu li kajawaku kata Amaaŋenawu! Hosanna Ateemit ata haatiya tiya!»
40021010	Nan Yéesu áliiŋumuu Yeelusalem, ésukayi feh li écuh min kunaak kugel̥l̥en koon: — Kama láalu ayi?
40021011	Búsukabu banabumuu li akila li boon: — Laalu afulofetawu Yéesu. Nasalet láfummulo, li etaamayi yata Gálile.
40021012	Fúlum tó, Yéesu li anoken li Eluufayi yata Ateemit áliiŋ, li akesoo bukanabuku kalako dómuu kájulaaku li hunoomahu. Ban li áhoolul sitaabulasu sata kalakomuu kawecekoolaku kata sídalamasu, li kúbahumaku kata kalakomuu kájulaaku kata síleebaanasu.
40021013	Yéesu li aaniil: — Hulimahu hata Ateemit hoone: «Eluufayi yúmbaam fan ehooñi eluuf yata kal̥aw .» Bale bukuluul li jilaañen yo elako kawokaay kata ékuu.
40021014	Bukan káfuume li bukan kakaje li kubil kutook Yéesu li Eluufayi yata Ateemit, li afakeniil.
40021015	Bale nan huhaanaahu hata élambaayi li kaliikenemuu ésukayi Eluwaayi yata Móyiis kujukumuu min Yéesu akaanumuu jáahaleni, li min foof bañiilabu bunaake bulobumuu butiya li Eluufayi yata Ateemit boon: «Hosanna! Usalaal Añiilawu ata Dayit!», súumutiil.
40021016	Muñeˈe li kugel̥l̥en Yéesu koonool: — Lujame min kulobemuu? Yéesu li aaniil: — Lijame feh. Kama jijangawut kulimaku kata Ateemit kaanumuu: «Lújiji bañiil batit li kaloŋumuu li kalaah li kusali kasal kata mal̥egen.»
40021017	Fúlum tó, Yéesu li akatiil to min áfu’ li ésukayi ajow boot Betani ajow aŋot bo.
40021018	Muñeˈe li bújomabu, Yéesu li alako élaañul boot li ésukayi, bucaa li bujokool.
40021019	Nan alakomuu ejowayi, li ajuk bul̥el̥u li bútinabu. Li ajow boot to. Nan áliiŋ tomuu li ajuk li bul̥el̥uwabu etoj bale. Muñeˈe li aan bo: — Kale, let ubaj mutiñaay boot nanoonan! Bul̥el̥uwabu li buyaan busay.
40021020	Nan kúgoomaku kata Yéesu kujukumuu loon muñaˈa, li kusego ŋáa’ min koon: — Kama buu nokoole bul̥el̥uwabu umbu li buyaan busay to muñowu hi’?
40021021	Yéesu li aaniil: — Li mal̥egenamu fan ilobuul, jibajeenumuu káyinen ban jíwettoolut, let mantee fan jiyili jikaan wahawu wan ikaanumuu bul̥el̥uwabu umbu bale. Bale fan jiyili foof joon huyuuyahu unhu, «Uyinno taatu ujow ulo li husamuwahu,» fan hukaan mo.
40021022	Ban wahoowah feh wan jil̥awe Ateemit li káyinen ló, fan jibaj wo.
40021023	Muñeˈe Yéesu li ánokenul li Eluufayi yata Ateemit, áliiŋul li alako ló kaliiken ésukayi Hulimahu hata Ateemit. Huhaanaahu hata élambaayi li kunahaanaku kata ésukayi, li kúkoojulool min kugel̥l̥enool koonool: — Li kakaañen kay lúkaanume wahawu unwu? Ban ayi aseni kakaañenaku unku?
40021024	Yéesu li aaniil: — Injé foof boot min igel̥l̥enuul hulim hano bale. Jilobom homuu, ínje foof fan ilobuul li kakaañen kay líkaanume wahawu unwu.
40021025	Kama ayimaa asene Saŋ kakaañen kata kábatiise bukan? Mantee Ateemit, mantee bukan? Muñeˈe li kulako to búwonnoo min koon: — Oonaamuu, «Ateemit», fan aanolaal: «Kama wáa újimuu jíyinenut li Saŋ?»
40021026	Bale oonaamuu, «Bukan kusenool ko», lootaale úkoliyaal búsukabu, mata foofiil feh kujoojok Saŋ loon afulofet.
40021027	Muñeˈe li koon Yéesu: — Jihaasut. Yéesu li aaniil: — Kama ínje foof let ilobuul li kakaañen kay líkaanume wahawu unwu.
40021028	— Muñowu buu jiyinoole li bukittenoolumabu umbe? Bile baj ánayine abaje bañiil búl̥uba báyine. Li aan átinaalawu: «Añoolom, ujow ulok síyaat li bul̥ibabu bata úbiiñawu.»
40021029	Añiilawu li aanool: «Ifañut.» Bale li fiyo jakee, li ajok li ehaaseen min ajow bulokabu.
40021030	Fúlum tó, ánayinaawu li alob añoolool aahu wahawu wanolawu. Añiilawu li aanool: «Fan ijow, amaaŋen.» Bale abilut ajow.
40021031	Muñowu ayi li buko kúl̥uba akaanumuu wahawu wan atuubawool afañumuu? Li koonool: — Atínaalawu. Yéesu li aaniil: — Li mal̥egenamu fan ilobuul, bukanabuku kayabemuu búhal li bukanabuku káfulowe bomuu muñaˈa fan kujanduul kunoken li Jáyiiyaju jata Ateemit.
40021032	Mata Saŋ labiibil booluul min áhiisuul bútinabu bacolaabu, jíyinenut li akila. Bale bukanabuku kayabemuu búhal li bukanabuku káfulowe bomuu muñaˈa kúyinenyinen li akila. Ban maayeet nan jijukumuu wahawu unwu, jijokut li ehaaseen min jíyinen li akila.
40021033	— Jijanten bukittenoolum bakee: Bile baj an ata etaam al̥uke úbiiñ li bul̥ib. Nan al̥ukumuu úbiiñawu aban, li ateef hukalab áwooñen bul̥ibabu. Ban li awok tan ammuu anaak al̥uuten kúul̥aku kata úbiiñawu, ban foof li ateef káfooyum kagimbe. Nan abanumuu feh, li akat bul̥ibabu li kuŋen kata kuloka úbiiñ min bil kunaak kucaamool to joola, min akila ajow kañaahoo.
40021034	Muñeˈe nan taŋayi yata kabajaku kata ébiiñayi élehenulumuu, ánayinaawu ata bul̥ibabu li aboñ kulokaabuku koola boot bata kulokaabuku kata úbiiñawu, mantee li kúsenulool joola li ébiiñayi.
40021035	Bale nan kulokaabuku kata ánayinaawu kúliiŋumuu, kulokaabuku kata úbiiñawu li kujokiil, akee li kutekool, aahu li kumukool, áhaajutawu li kutekool kuyitik kumuk.
40021036	Anáyinaawu ata bul̥ibabu li alaañen aboñ kuloka kukee kahaŋe mameeŋ kútinaalabuku. Bale kulokaabuku kata úbiiñawu li kumit kukaaniil loon kukaanumuu kaabuku.
40021037	Li húbanumahu, ánayinaawu ata bul̥ibabu li aboñiil añoolool min ayinoo li aan: «Manooman fan kusuu añoolom.»
40021038	Bale nan kulokaabuku kata úbiiñawu kujukumuu añiilawu, li kúsuumenoo koon: «Añiilawu ammuu li atowowool ummu. Jibil umukaalool min uŋalaal bútowowabu boola ukilaal.»
40021039	Mal̥egen li kujok añiilawu kúfuletum tíyaŋ bul̥ibabu, ban li kumukool.
40021040	Muñeˈe nan ánayinaawu ata bul̥ibabu bata úbiiñawu ammuu li álaañul, buu laate akaan kulokaabuku umbuku kata úbiiñawu?
40021041	Li koonool: — Fan ámukikoo kulokaabuku umbuku kata úbiiñawu kúl̥afutaaku. Ban li aŋa’ bul̥ibabu bata úbiiñawu asen kuloka kukee kooken, kaate kunaak kusenool joola li ébiiñayi taŋayi yata yo.
40021042	Yéesu li aaniil: — Kama jímusut jijanga li Hulimahu hata Ateemit haanumuu: «Huyitikahu humum ho han kuteefaabuku koonumuu hujakut, ho hubile huhaŋumuu májaliŋ kaaku feh.» Laalu búkaanum bata Amaaŋenawu, wah wásuume ŋáa’ bajuk li kúkilolaal!
40021043	Wahawu unwu újimuu fan eenuul, Jáyiiyaju jata Ateemit fan jiyabi li kuŋenuul, min jiŋali sen bukan kaate kútuul Hulimahu hata Ateemit.
40021044	An alomuu li huyitikahu unhu, fan ayiisoo feh, ban huyitikahu hulomuu li an, fan hugunjool feh.
40021045	Nan huhaanaahu hata élambaayi, li kufaaliisiyeŋaku kujamumuu bukittenoolumabu boola, li kúnaanum koon Yéesu buko lalobe li buko.
40021046	Muñeˈe li kulako huŋes bútin boot min kujok Yéesu, li kúkoli búsukabu, mata bukanabuku kujokoojok loon afulofet.
40022001	Yéesu li alaañen aŋa’ bukittenoolum min alob li bukanabuku aaniil:
40022002	— Jáyiiyaju jata Ateemit jinokoonokoo li áyii alake sinaaŋ sata búyabo añoolool áyine.
40022003	Ayíiyawu li aboñ kulokaabuku koola kujow kúhooñul bukanabuku kan ahebumuu búyabowabu. Bale li kuhoy babil.
40022004	Li alaañen aboñ kuloka kakee min aaniil: «Jilob bukanabuku kan ihebumuu búyabowabu jooniil sinaaŋasu sata búyabowabu silaki ban. Limuumuk kúmuunaaku kúmbaam kaluukaaku, li sínuukuleŋasu súmbaam saluukaasu. Muñeˈe wahawu feh ufaleˈe. Jibil bata sinaaŋasu sata búyabowabu.»
40022005	Bale bukanabuku kan kuhebumuu kúkaanumut min kujow, akee bata kal̥aakool, aahu kájula.
40022006	Kaabuku li kujok kulokaabuku kata áyiiyawu kúcoocikoo, ban li kumukiil.
40022007	Ayíiyawu huuñool li hulit. Li aboñ kutiikaabuku koola kujow kumuk bukanabuku kamukumuu kulokaabuku koola, ban li kúsu’ ésukayi yooliil.
40022008	Fúlum tó, li aan kulokaabuku koola: «Sinaaŋasu sata búyabowabu silaki ban, bale bukanabuku kahebimuu kufineenut min kutooke kuhebi.
40022009	Muñeˈe jijow boot li úwaayawu wata útinawu, min jíhooñul bukanabuku feh kan jommuu li jijuk boot li búyabowabu.»
40022010	Mal̥egen kulokaabuku umbuku li kujow boot li útinawu kujow kúwomenul bukanabuku feh kan kujukumuu, kajakumuu li kajakutumuu kubil kumeeŋen dán sinaaŋasu sata búyabowabu sommuu li sitiñi.
40022011	«Bale nan áyiiyawu abilumuu bajukabu bata bukanabuku kan kúhooñulumuu, li ajuk ló an akaanowut kañ kata kagaan.
40022012	Ayíiyawu li agel̥l̥enool aanool: “Afaalom, kama awu buu lúnokenumulo láale eeno baakut kañ kata kagaan?” Anáyinaawu ayilaat alob to hulim.
40022013	Muñeˈe áyiiyawu li aan kulokaabuku koola: “Jijenk kootaku li kuŋenaku koola, ban li jitebool jibeten tíyaŋ li élimayi, ban jíl̥okaju jommuu, li sílaamasu.”
40022014	Mata bukan kameeŋe kúhooñuli, bale kal̥usimuu kufamut.»
40022015	Muñeˈe Kufaaliisiyeŋaku li kujow kujoj min kujamoo li hulim han kommuu kugel̥l̥en Yéesu bájum li kúlowenumool li malobelamu moola.
40022016	Li kúboñul kúgoomaku kooliil li bukanabuku kata hujojahu hata Elod kujow koon Yéesu: — Anahaan, jihaase joon awu an alobe mal̥egen. Ban luliikeneliiken bukanabuku li mal̥egen buu kommuu kunaak kuloŋ loon Ateemit afañumuu. Ukóliwut anoowan, mata újukeleliit li buul.
40022017	Muñeˈe kama úloboli buu luyinoole. Mantee Eluwaayi yata Móyiis yonsoon lootaale uhalaal búhalabu bahaleyimuu áyiiyawu áamakawu Sesaal, mantee a’aa’?
40022018	Bale emmuu Yéesu lahaase uyinoolawu wooliil wajakutumuu, li aaniil: — Búhoolowabe! Wáa újiye li jóomi li jabuutoolom?
40022019	Jíhiisom sídalamasu saŋaleyimuu min hal. Mal̥egen li kúhiisool ehanjal.
40022020	Nan kúhiisool yomuu, Yéesu li agel̥l̥eniil aaniil: — Kambu kata ayi li kajaw kata ayi kóomi ló?
40022021	Li koonool: — Kata Sesaal. Yéesu li aaniil: — Seeh, kama jilaañen Sesaal wahawu wata Sesaal. Ateemit li jilaañenool wahawu wata Ateemit.
40022022	Nan kujamumuu kulimaku unku, li kusego ŋáa’. Li kukat to Yéesu min kuwuj.
40022023	Hunakahu hanolahu, bukanabuku kan koonemuu Saduusiyeŋ li kubil kutook Yéesu. (Kusaduusiyeŋaku umbuku koone kaketumuu let kuyitowumul li eketayi.) Li kugel̥l̥en Yéesu koonool:
40022024	— Anahaan, Móyiis lansaan: «Anáyine aketumuu ban aŋañenut, atuyool li atowo aseekool, mantee li kubukoo bañiil boot li ánayinaawu aketumuu.»
40022025	Ban bajeene li óloli kutuyaay koono hutok li kúl̥uba. Atínaalawu li ayab anaale aban li aket. Emmuu kubajut bañiil, atuyool li atowo aseekool.
40022026	Manolamu, ál̥ubutawu foof li aket, yaboo li áhajutawu boot yok li atoken li ál̥ubutawu.
40022027	Nan kutuyaayaku hutok li kúl̥ubaaku kuketumuu foofiil feh kuban, anaalaawu foof li aket.
40022028	Kama muñowu nan kaketumuu kommuu kuyitowumul li eketayi, ayi li buko ammuu aŋa’ anaalaawu alako aseekool, emmuu buko foofiil feh kuyabeenooyab?
40022029	Yéesu li aaniil: — Jiliimooliimoo, mata jínaanumut Bakiicelabu. Jínaanumut foof sembaasu sata Ateemit.
40022030	Mata nan kayitowulaku kata kaketumuu, káyinaabuku let kuyab, kaalaabuku let kuyabo. Bale fan kunokoo loon emalakaayi yammuu haatiya emitayi.
40022031	Kama jijangawut waa Ateemit alobuulumuu mata kayitowulaku kata bukanabuku kaketumuu? Lansaan:
40022032	«Injé emmuu Ateemitawu ata Abulaham, Ateemitawu ata Isaak, li Ateemitawu ata Sakob.» Mó mújimuu, Ateemit alet Ateemitawu ata bukanabuku kaketumuu, bale Ateemitawu ata bukanabuku kaloŋumuu.
40022033	Nan búsukabu bujamumuu kulimaku unku kata Yéesu, li busego feh mata kulimaku kan aliikeniilumuu kúji.
40022034	Bale nan Kufaaliisiyeŋaku kujamumuu koon Yéesu lájiji Kusaduusiyeŋaku kuyilaat kulob wahoowah, li kujoj.
40022035	Muñeˈe akee li buko, aliikena ésukayi Eluwaayi yata Móyiis, li agel̥l̥en Yéesu kagel̥l̥en kata jabuutoo aanool:
40022036	— Anahaan, eluwa yay ehaŋumuu li siluwaasu feh?
40022037	Yéesu li aanool: — Loote ufañ Amaaŋenawu Ateemit ooli li buyinumi feh, li yaali feh, li kayinooli feh.
40022038	Eluwaayi inyu ehaŋumuu feh. Yo yommuu yátinaalayi.
40022039	Yál̥ubutayi yanokoomuu li yátinaalayi yo yommuu inye: «Ufañ afaali an loon awu humumi úfañoolomuu.»
40022040	Li siluwaasu unsu síl̥uba, siluwa saasu feh sata Móyiis sihajomuu, kulimaku kata kufulofetaku li so foof sihajomuu.
40022041	Muñeˈe nan Kufaaliisiyeŋaku kuwoogumuu, Yéesu li agel̥l̥eniil aaniil:
40022042	— Buu jiyinoole li Afakenaawu? Añool ayi laam? Kufaaliisiyeŋaku li koonool: — Afakenaawu Añiil ata Dayit.
40022043	Yéesu li aaniil: — Kama buu kaane Dayit, li búkaanum bata Buyinumabu Banabaabu, li ahooñ Kilisita Amaaŋen? Mata Dayit lansaan:
40022044	«Amaaŋenawu Ateemit lansaan Amaaŋenawu úmbaam: “Ubil ubah kaŋenom kúli boot yok nan emmuu iŋa’ kulatoolayi ikaani úkakul”.»
40022045	«Kama Dayit ahooñoolumuu Amaaŋen, buu Afakenaawu ayilo alako bale Añool Dayit?»
40022046	Anoowan li buko ayilaat alob to hulim. Nan fú’ tómuu, anoowan foof alaañenut akaañen agel̥l̥en Yéesu wah.
40023001	Muñeˈe Yéesu li alob li búsukabu li kúgoomaku koola aaniil:
40023002	— Kaliikenemuu ésukayi Eluwaayi yata Móyiis li Kufaaliisiyeŋaku kóotimuu kukitten ésukayi Eluwaayi yata Móyiis.
40023003	Mó mújimuu joote jítuuliil, ban li jikaan wahawu feh wan kommuu li kulobuul. Bale jakum jiliikoo li baloŋelabu booliil. Mata kúkaaneliit wahawu wan kulobemuu ésukayi.
40023004	Fan kukaan búteb bál̥iitiye, básengiye kateb, ban li kuŋa’ bo kuwalen li ubandawu wata bukanabuku; bale buko humumiil let kufañ maayeet min kuŋa’ husiikiil min kuyinkul bo.
40023005	Wahoowah feh wan kukaane, kukankaan wo boot ñajuko. Mó lí múji li kunaak kuŋa’ hulimahu hata Ateemit kukaan li kuhut káamak, kukok li síjontumasu sooliil, mantee foof li sibosokasu sooliil. Ubeyawu wata kújufaaku kooliil wáamak, ban li kunaak kugalo ul̥aac wabaake.
40023006	Kufanfañ ŋáa’ kabah li kúbahumaku kata hákil li kúbaññaatiyaku, li kabah foof li kúbahumaku kata hákil li siluufasu sata kal̥awaku.
40023007	Li kufañ ŋáa’ min bukanabuku kunaak kusaafiil li waayeenawu, ban li kunaak kuhooñiil kooniil: «Anahaan!»
40023008	Bale bukuluul jakum jikat an min ahooñuul «anahaan.» Mata anahaan ano bale jibaje. Ban bukuluul feh batuyaay.
40023009	Ban jakum jihooñ an baabe li etaamaye, «Atúubawoli.» Mata atuuba ano bale jibaje ammuu li emitayi.
40023010	Jakum foof jikat an min ahooñuul «Anahaan». Mata anahaan ano bale jibaje, ammuu Kilisita.
40023011	Anawu ahaŋumuu li bukuluul feh, fan alako alokaawu ooluul.
40023012	An atebenoolomuu, fan awaleni. Bale an awalenoolomuu, fan atebeni.
40023013	— Katek kujow kulako li bukuluul jaliikenemuu ésukayi Eluwaayi yata Móyiis li bukuluul Kufaaliisiyeŋaku jáhoolo muñowu! Mata jibabebab kámbiilaku kata Jáyiiyaju jata Ateemit jilaañen bo bukanabuku. Bukuluul humumuul let jinoken dó. Ban let jikat kafañumuu kunoken dó, min kunoken.
40023014	«Katek kujow kulako li bukuluul jaliikenemuu ésukayi Eluwaayi yata Móyiis li bukuluul Kufaaliisiyeŋaku jáhoolo muñowu! Mata jijowejow jiyab wahawu wan kanaalaaku kahokumuu kúyiniil kuhine kubajumuu li siluufasu sooliil. Ban li jinaak jil̥aw fiyo boot ñajuko. Mó mújimuu, katekaku kooluul fan kuhaŋ másengi ŋáa’.
40023015	«Katek kujow kulako li bukuluul jaliikenemuu ésukayi eluwaayi yata Móyiis li bukuluul Kufaaliisiyeŋaku jáhoolo muñowu! Mata fan jiñaahoo li kusamuwaku feh, li etaamayi feh kakaan an áyinen li bútinabu booluul. Bale nan ammuu áyinen, li jikaanool ahaŋuul ñoono ñál̥uba malako añiil ata Sambun.
40023016	«Katek kujow kulako li bukuluul jayabumuu hákil ban jífunfuum! Bukuluul jaanemuu: “An anuulummuu Eluufayi yata Ateemit, kaanut wah. Bale an anuulummuu éwulusayi yata Eluufayi yata Ateemit, laate akaan wahawu wan anuulumuu kakaan.”
40023017	Min jíbaamo muñowu ban li jífuum! Kama waa uhaŋe maluukeni, mantee éwulusayi mantee Eluufayi yata Ateemit yáñeyiyenemuu éwulusayi?
40023018	Li jilaañen joon: “An anuulummuu husilaahu hata Eluufayi yata Ateemit, kaanut wah. Bale an anuulummuu bujuuñakabu bakaanimuu li husilaahu, laate akaan wahawu wan anuulumuu kakaan.”
40023019	Kúfuumandiinake! Kama waa uhaŋe maluukeni, mantee bujuuñakabu mantee husilaahu hammuu li Eluufayi yata Ateemit, háñeyiyenemuu bujuuñakabu?
40023020	Mó mújimuu, an anuulummuu husilaahu hata Eluufayi yata Ateemit, husilaahu humum ho lanuulume li wahawu feh wawaleni lómuu.
40023021	An anuulummuu foof Eluufayi yata Ateemit, Eluufayi yata Ateemit humum yo lanuulume li Ateemit akin dómuu.
40023022	Li bil nokoo loon an anuulume emitayi, efenjeŋayi yata Jáyiiyaju jata Ateemit lanuulume li Ateemit humumool ábah dómuu.
40023023	«Katek kujow kulako li bukuluul, jaliikenemuu ésukayi Eluwaayi yata Móyiis li bukuluul Kufaaliisiyeŋaku jáhoolo muñowu! Mata fan jisen Ateemit bújufabu bata banuunukenabu baciiŋowemuu loon baaneyimuu: naana, búyil̥en, li édute. Bale fan jikat bo wahawu wan Eluwaayi yata Móyiis ehaŋumuu maluuken wammuu: buloŋabu ban Ateemit afañumuu, káyiyen, li kal̥egen li káyinenaku. Wahawu unwu jooteenumuu jikaan, ban jakum jikat bo wah waawu.
40023024	Bukuluul jayabemuu hákil ban jífunfuum! Fan jinaak jigiin muhobaayamu mooluul min jífulen ebuk, ban li jikit jime’ eñonkom bukuluul bahaasut!
40023025	«Katek kujow kulako li bukuluul, jaliikenemuu ésukayi Eluwaayi yata Móyiis li bukuluul Kufaaliisiyeŋaku jáhoolo muñowu! Mata bukuluul fan jítil̥ ejunkayi, li buyinjaayabu kata búsol, ban kata láala ummu min meeŋ dó wah wákuuti, li wah wábajumi li maweelo.
40023026	Awu Afaaliisiyeŋaye jáfuumumuu! Ujand útil̥ kata láala ejunkayi, li kata láala buyinjaayabu bájum kata búsol foof li hin fú’ kis.
40023027	«Katek kujow kulako li bukuluul, jaliikenemuu ésukayi Eluwaayi yata Móyiis li bukuluul Kufaaliisiyeŋaku jáhoolo muñowu! Mata jinokoonokoo li kuyaak kákili mahiite, kan ujukelemuu li kujak tíyaŋ, ban kata láala li meeŋ dó siwuul sata bukan kakete, li wah wajakut.
40023028	Bukuluul foof kata tíyaŋuul, jinokoonokoo hákil ésukayi loon bukan kajake. Ban kata láalawuul li meeŋ dó búhoolo li uhoofoo.
40023029	«Katek kujow kulako li bukuluul, jaliikenemuu ésukayi Eluwaayi yata Móyiis li Kufaaliisiyeŋaku jáhoolo muñowu! Mata fan jinaak jiteef kuyaakaku kata kufulofetaku. Li jísangen kuyaakaku kata bukanabuku kátuulumuu Hulimahu hata Ateemit.
40023030	Ban li jinaak joon: “Utookeenaalumuu taŋayi yata situubawolaal sihaan, let ulaañeenaal booliil li jamukaju jata kufulofetaku.”
40023031	Muñowu jíhiisenummuu kaanaku, bukuluul humumuul jommuu bañiilabu bata bukanabuku kamukumuu kufulofetaku.
40023032	Seeh, kama bukuluul jihabel wahawu wan situubawuul sihaan sítoŋumuu.
40023033	Sinuukayilaase! Bañiil bata sil̥aal̥ak! Buu joote ban di jikaan min jifak li katekaku kata li sambunasu?
40023034	Mó mújimuu, boot min íboñuluul kufulofet, li bukan kájallowe, li kaliikenemuu ésukayi eluwaayi yata Móyiis. Fan jimuk kukee li buko, kaabuku li jibaaŋiil li sikuluwa, kaabuku foof li jiŋa’ kuul̥ min jitekiil li siluufasu sata kal̥awaku. Ban li jinaak jikesoolumiil li ésuk yaaye boot li yaaya.
40023035	Wahawu unwu wommuu lí úji katekaku kammuu li kubilum li eketayi yata bukanabuku kan kumukumuu ban kukaanut wahoowah, fan kulo li bukuluul, kítum tó li jamukaju jata Abel akaanutumuu wahoowah boot yok li jata Sakali an Beleki abukumuu, an jimukumuu li tutoolayi yata tin ñéyimuu ŋáa’ li husilaahu.
40023036	Li mal̥egenamu fan ilobuul, katekaku kata eketayi yata bukanabuku umbuku feh, fan kulo li bukanabuku kata muñeˈe.
40023037	— Aah Yeelusalem, Yeelusalem, awu jamukemuu kufulofetaku, ban li utek kuyitik bukanabuku kan Ateemit áboñulimuu umuk! Ñoono ñeem ínje ifañeenumuu min íwomenul bañooli ikaan téetiwom, loon emanjuk éwomenulemuu bacow yo ekaan kata láala kubeyaku kata yo. Bale jifañut!
40023038	Jíkaanum! Muñeˈe Ateemit li akat bo Eluufayi yooluul maakut wah.
40023039	Mata boot min ilobuul, li hunakahu hata síyaat let jilaañen jijukom boot yok nan jommuu li jikit joon: «Kásooniyen kujow kulako li anawu abilummuu li kajawaku kata Amaaŋenawu!»
40024001	Yéesu li áfulul li Eluufayi yata Ateemit alako ejow, kúgoomaku koola li kúkoojulool min kúhiisool bateefelabu bata Eluufayi yata Ateemit.
40024002	Bale Yéesu li aaniil: — Inti jijuke wahawu unwu feh? Li mal̥egenamu fan ilobuul: let baj taatu maayeet huyitik hano háami li hubil hulemboo li hufaal ho huyitik, ho báhoolulooti.
40024003	Emmuu Yéesu lajowujow abah li huyuuyahu hata unuunukenawu wan koonemuu Olíibiye, kúgoomaku koola li kúkoojulool baleyiil min kugel̥l̥enool koonool: — Ulóboli, nay wahawu unwu wóomi li ubaj? Waa wóomi li úhiis ebilayi yooli li kabanaku kata adunaayi?
40024004	Yéesu li aaniil: — Jíkaanum, jakum bil an abuntuul.
40024005	Mata bukan kameeŋe fan kubil min kuŋa’ kajawaku kúmbaam min koonuul buko kommuu Afakenaawu! Ban fan kubunt bukan kameeŋe.
40024006	Fan jijam bukanabuku li kulob mata kutiik, li mata koone kata kutiik. Bale sákoluul. Mata wahawu unwu wóotisooti ubaj. Bale let fan lako kabanaku kata adunaayi.
40024007	Esúk fan eyito etiik li ésuk, jáyii li jitiik li jáyii. Fan baj bamuufaay ban bameeŋe. Etaamayi foof fan egoloo ban bameeŋe.
40024008	Bale wahawu unwu feh uhinhin unokoo loon húkitumahu hata sílaamasu sata anaale li éluŋun.
40024009	«Muñeˈe no unnu, bukan fan kujokuul kubet li kuŋen bukan, min kúlaamenuul ban fan kumukuul. Bukanabuku feh fan kulatuul mata ínje íji.
40024010	Ban bukan kameeŋe fan kukat káyinen lí ínje. Fan kunaak kúhoolowoo, ban li kulatoo.
40024011	Bukan kámale koon buko kufulofet koom, fan kúfulul ban fan kubunt bukan kameeŋe.
40024012	Búl̥afutabu fan bumeeŋ li ésukayi bil gay, mó lí múji hufañahu han bukan kameeŋe kufañumuu kaabuku, li huhoko.
40024013	Bale an ahankenumuu min átuk lit boot yok li húbanumahu, Ateemit fan afakenool.
40024014	Hulimahu unhu Hásuumaahu hata Jáyiiyaju fan huwaaleyi tanootan li adunaayi feh, min lako búhiisenum boot li ésukayi feh. Banumuu, kabanaku kata adunaayi li kukit kúliiŋul.
40024015	— Mó mújimuu, fan jijuk «Majakutamu Makajenemuu» li mukaani tan ñéyimuu li Eluufayi yata Ateemit. Dañeel ammuu afulofet lalollob mata Majakutamu ummu. (An alakomaa kajanga, laate ánaanum jak yo yommuu waa!)
40024016	Nan wahawu unwu wommuu li ubaj, bukanabuku kammuu kulako li etaamayi yata Súde, koote kutey boot li kuyuuyaku.
40024017	An alakomuu haatiya eluuf, jakum áwalowul abil kaŋa’ wah li eluufayi yoola átowum atey.
40024018	An alakomuu li kal̥aakool, jakum alaañ boot boola ajow kaŋa’ kañool.
40024019	Iyéno, kanaalaabuku kammuu kuhalet, li kammuu li kulako kalaahen li kunakaku unku!
40024020	Jil̥aw Ateemit jakum bil huteyahu hooluul hulako li taŋayi yata kutontaku, mantee foof li hunak hata húyiiyaay hata Kusuwifaku.
40024021	Mata no unnu, bukanabuku fan kúlaam sílaam sáamak sabajulelut nan adunaayi ejuul̥imuu boot yok muñeˈe. Ban let bil laañen baj sílaam loon unsu.
40024022	Ban Ateemit ajokeenutumuu min áyaakul kunakaku unku, an let aloŋ. Bale láyaakuuyaakul ko humum hata bukanabuku kan al̥usumuu kulako koola.
40024023	«Muñeˈe an aanuulumuu: “Afakenaawu ummu taate!” mantee foof: “Ummu taata!” jakum jíyinen li akila.
40024024	Mata bukan kámale koon buko kufakena koom, li bukan kámale koon buko kufulofet koom, fan kubil kúfulul. Fan kunaak kukaan wah wáamak wájaahaleniye boot jabunt buko bayiliyeene, maayeet bukanabuku humumiil kan Ateemit al̥usumuu kulako koola.
40024025	Muñeˈe lilobuulobumuu ikat to.
40024026	«Mó mújimuu koonuulumuu: “Jijuke, ummu li kayiinaayaka!”, jakum jijow bo. Mantee foof li koonuul: “Jijuke, ummu min ayolowe li úfitawu!”, jakum jíyinen.
40024027	Mata loon kawiwijenaku kata emitayi kujukeyimuu Akiw boot yok Jalaŋ, mo foof ebilayi yata Añool-An yommuu li enokoo.
40024028	Tanootan tan wah wakete woom, síkosumasu fan sifam to.
40024029	— Nan sílaamasu sata kunakaku unku sommuu siyaan siban, banakabu fan búlimen. Hul̥eeñahu fan hukat kawuŋen. Bawuutabu fan búlowumul li emitayi, Ateemit fan ákatenul sembaasu feh sammuu li emitayi.
40024030	Muñeˈe no húhaasumahu hata Añool-An hommuu hujuki li emitayi. Esúkayi feh yammuu li etaamayi fan el̥okoo, ban fan ejuk Añool-An li abilumul li ufaalawu wata emitayi, li sembe li máyiineni máamak ló.
40024031	Nan kasiinaku káamakaku kommuu li kul̥oki, Añool-An fan áboñul kumalakaaku koola kujow boot tanootan li etaamayi, kujow kuwomen bukanabuku kan al̥usumuu, kítum li hulej haahe hata etaamayi boot li haaha.
40024032	— Jiŋa’ bul̥el̥u jikaan bukittenoolum min jíhaasum to wah. Jowumuu waanawu wata bo únih, ban etojayi yata bo li éyawul, li jihaas joon húl̥iyahu húkoojulo.
40024033	Li manolamu, bukuluul foof nan jommuu li jijuk wahawu unwu feh, jihaas joon Añool-An lálehenulo, lákoojulo li mal̥egen.
40024034	Li mal̥egenamu fan ilobuul, bukanabuku kata muñeˈe let kuket foofiil feh tówum wahawu unwu feh ubaj.
40024035	Emitayi fan ebil ébujo, etaamayi foof fan ebil ébujo, bale kulimaku kúmbaam let kuniilo maayeet.
40024036	— Bale bajut an ahaase nay hunakahu unhu hommuu li húliiŋ, li nay ewaatuwayi inyu yommuu li éliiŋ. Kumalakaaku kammuu li emitayi kuhaasut. Añiilawu ahaasut. Atuubaawu bale ahaase.
40024037	Mata wahawu wabaj nomuu li taŋayi yata Nówe, wo foof wommuu li ubaj nan Añool-An ammuu li álaañul.
40024038	Mata li kunakaku kákibbenumuu malamu máamakamu mameeŋenumuu etaamayi feh, bukanabuku kunaanaak kutiñ li kuhob, li kunaak kuyab ban li kukaan bañooliil buyabo, boot yok hunakahu nan Nówe anokenumuu li busaanaabu báamakabu.
40024039	Bukanabuku kuhaasut koon wah unwu li ubaj, boot yok nan malamu máamakamu mubilumuu mutebiil foofiil feh muwujetum. Muñaˈa foof emmuu li bil nokoo nan Añool-An ammuu li álaañul.
40024040	No unnu, kánayine kúl̥uba kulakomuu bulok li kal̥aak, ano fan aŋali min aahu akati to.
40024041	Kanaale kúl̥uba kulakomuu ehumen, ano fan aŋali min aahu akati to.
40024042	Mo emmuu kama jíkaanum, mata jihaasut hunak hay Amaaŋenawu ooluul ammuu li álaañul.
40024043	Jihaas kaanaku, an ata eluufool ahaaseenemmuu ewaatu yay li ehukaayi ákuuwawu áami li abil, manooman fan ákaanum, ban let akat ákuuwawu min ásuuh eluufayi yoola min ánokenul.
40024044	Mó mújimuu bukuluul foof jíkaanum, mata Añool-An fan álaañul nan jiyinooleenut joon no láami li álaañul.
40024045	— Kama ayimaa ammuu aloka al̥egene ban li ájallo? Akila ammuu alokaawu an anahaanawu oola aŋa’muu kulokawool kaabuku asenool aaken, ánaakum aseniil hutiñiil taŋ yata hutiñ báliiŋe
40024046	Awólo, alokaawu ummu, an anahaanawu oola ammuu li áliiŋul, li atookool akila li kakaan bulokabu ban asenoolumuu kakaan!
40024047	Li mal̥egenamu fan ilobuul, anahaanawu fan asen alokaawu ummu ebajayi yoola feh aakenool.
40024048	Bale nokoomuu loon alokaawu ummu lakankaan aloka ajakut, aane li buyinumool: «Anahaanawu úmbaam let álaañul muñeˈe»,
40024049	min átoŋ kútek kufaalool kuloka, li atiñ ban li anaak ajow ahob li kákaliyenoolemuu,
40024050	anahaanawu ata alokaawu ummu, fan abil álaañul hunak han alokaawu ahaasut aan no láami li álaañul, li ewaatu yan ahaasut.
40024051	Anahaanawu fan atek alokaawu kútek kásengiye. Ban fan aŋalool akaan li káhoolomuu, ban jíl̥okaju jommuu li sílaamasu sáamakasu.
40025001	— No unnu, Jáyiiyaju jata Ateemit fan jikittenoolumi li básungute kuŋen, kaŋale sihiitumasu sooliil min kúfu’ boot kayallo ábutowaawu.
40025002	Koono hutok li básungutaabu kuŋenayi kúbaamobaamo, hutok li kújallo.
40025003	Básungutaabu hutokayi kábaamomuu li kuŋa’ sihiitumasu sooliil, ban kújowetumut éduuliin.
40025004	Bale básungutaabu bájallomuu buko li kuŋa’ sihiitumasu sooliil, ban li kumit kul̥olen éduuliin li sitiisu kújowetum.
40025005	Emmuu ábutowaawu ábilaaliwut, básungutaabu kuŋenayi feh li kuŋooy to kuŋooy, li kúmooli.
40025006	«Nan hukahu hujowe hulitumuu, akee li alob butiya aan: “Abútowaawu umme! Jífulul jijow jiyallowool!”
40025007	Muñeˈe básungutaabu umbu feh li kuyito kúgoluloo sihiitumasu sooliil.
40025008	Básungutaabu bábaamomuu li boon bájallomuu: “Jísenoli jakee li éduuliinayi yooluul, mata sihiitumasu sóololi sunsu li sihoko.”
40025009	Bale básungutaabu bájallomuu li kooniil: “A’aa’, éduuliinayi let efit boot li áloli li boot bukuluul. Jijow boot bata kájulayemuu éduuliin, jijow jínoomul bo boot li bukuluul.”
40025010	Nan básungutaabu bábaamomuu kulakomuu ejowayi boot hunoomahu hata éduuliinayi, ábutowaawu li áŋejul. Básungutaabu hutokayi kafalemuu, li kunaboo li akila kunoken dán kukaanumuu ébutowayi. Nan kunokenumuu kuban, kámbiilaku li kubabi.
40025011	Li fiyo, básungute baabu bajowumuu hunoomahu hata éduuliinayi foof li kúliiŋul. Li kunaak koon: “Amaaŋen, Amaaŋen, úbabuloli!”
40025012	Bale ábutowaawu li aaniil: “Li mal̥egenamu fan ilobuul, ihaasutuul.”»
40025013	Yéesu li aan: — Mó mújimuu jíkaanum, mata jihaasut hunakahu li ewaatuwayi nan Añool-An ammuu abil.
40025014	— Jáyiiyaju jata Ateemit fan jikittenoolumi li ánayine alakowe li ajow kañaahoo, li áhooñul kulokaabuku koola, min aŋa’ ebajayi yoola aseniil kookenool.
40025015	Anáyinaawu li aŋa’ sihanjal sata éwulus soono síteemeel hutok asen átinaalawu. Al̥úbutawu li asenool soono síteemeel síl̥uba. Aháajutawu li asenool soono éteemeel. Lasensen anoowan li buko le li wahawu wan ayilimuu akaan, ban li ajow kañaahoolaku.
40025016	Alokaawu ayabumuu sihanjalasu sata éwulusayi síteemeel hutokayi, li ayaan ajow aŋa’ so min alok jow yok alaañen abaj afamen to sihanjal sata éwulus sakee soono síteemeel hutok.
40025017	Alokaawu ayabumuu sihanjalasu sata éwulusayi síteemeel síl̥ubaasu, li akaan manolamu foof, min alaañen abaj afamen to sihanjal sakee sata éwulus soono síteemeel síl̥uba.
40025018	Bale alokaawu ayabumuu sihanjalasu sata éwulusayi soono téemeel, li ajow awok kawokaay teetaam min aŋa’ sídalamasu sata anahaanawu oola ayo’ ló.
40025019	«Muñeˈe nan fiyomuu ŋáa’, anahaanawu ata kulokaabuku umbuku li álaañul áŋejul, li agel̥l̥eniil min ahaas buu kukaane sídalamasu san aseniilumuu kookenool.
40025020	Alokaawu ayabumuu sihanjalasu sata éwulusayi síteemeel hutokayi, li ákoojul min áhiisool sihanjal sakee sata éwulus soono síteemeel hutok ban li aanool: “Anahaan, sihanjal sata éwulus soono síteemeel hutok luseneenom eekeni. Bale ujuke, libajulobaj sihanjal sakee sata éwulus soono síteemeel hutok, ifamen to.”
40025021	Anahaanawu oola li aanool: “Jaajak, lukankaan aloka ajake an an ayilo ákangum li okila. Lútuutuk jak wah watit. Muñeˈe fan iseni wah wahaŋe maluuk ooken. Ubil ulako li ésuumansuum loon ínje.”
40025022	Alokaawu ayabumuu sihanjalasu sata éwulusayi síteemeel síl̥uba, li ákoojul foof ban li aanool: “Anahaan, sihanjal sata éwulus soono síteemeel síl̥uba luseneenom eekeni. Bale ujuke, libajulobaj sihanjal sakee sata éwulus soono síteemeel síl̥uba, ifamen to.”
40025023	Anahaanawu oola li aanool: “Jaajak, lukankaan aloka ajake an an ayilo ákangum li okila. Lútuutuk jak wah watit. Muñeˈe fan iseni wah wahaŋe maluuk ooken. Ubil ulako li ésuumansuum loon ínje.”
40025024	Li húbanumahu, alokaawu ayabumuu sihanjalasu sata éwulusayi téemeel, li ahin ákoojul ban li aan: “Anahaan, lihahhaas een awu lukankaan ánayine átaañiye, acace tan ásuwenut, ban li aŋa’ wah wan alokut.
40025025	Líkolikoli, li iŋa’ sídalamasu sooli ijow iyog li etaam. Wahawu wan ukilumuu unwe. Uŋa’ wo.”
40025026	Anahaanawu oola li aanool: “Awu aloka ájakaatiye ban li úfal̥! Inti luhaase oon licacecac tan ísuwenut, ban li inaak iŋa’ wah wan ilokut?
40025027	Booteen kama min uŋa’ sídalamasu súmbaam ujow ukaan li bank, ibilum ílaañul, li ijow íŋalul sídalamasu súmbaam ifamen to wahawu wan sibukoomuu.
40025028	Jiyab sihanjalasu sata éwulusayi téemeelayi li akila jisen abajumuu énjunnaayi.
40025029	Mata an abajumuu, Ateemit fan afamenool min ahaŋ mabaj. Bale an abajutumuu wahoowah, maayeet jatitaju jan abajumuu, Ateemit fan ayab jo.
40025030	Ban alokaawu ummu ayilaatumuu wahoowah akaan, jibetenool tíyaŋ li élimayi, ban jíl̥okaju jommuu, li sílaamasu sáamakasu.”
40025031	— Nan Añool-An ammuu li abil loon áyii li máyiineniyamu moola, fan ánaboolul li kumalakaaku feh, abil abah li efenjeŋayi yata jáyiiyaju yáyiineniyaayi.
40025032	Bukanabuku feh kata adunaayi fan kuwoog hákilool. Fan ágaatuloo bukanabuku loon amata ágaatuloolemuu kúgalalaanaku li sijaameenasu.
40025033	Ban fan aŋa’ kúgalalaanaku akaan kaŋenool kúli, min aŋa’ sijaameenasu akaan kaŋenool kamay.
40025034	Banumuu, áyiiyawu fan aan bukanabuku kammuu kulako kaŋenool káli: «Jibil, bukuluul jan Atuubawom ásooniyenumuu. Jiŋa’ jáyiiyaju jan akaanumuu boot li bukuluul, yaan no nan ajuul̥umuu adunaayi, jitowo.
40025035	Mata bucaa bujokonjok, li jisenom itiñ. Bahob li bujokom, li jisenom ihob. Li ilako ajawoola, li jiyabom booluul.
40025036	Ibajut wañ ikoko, li jikokom. Li ísomut, li jibilom bayoob. Li ilako li hukul̥, li jibilom bajuk.»
40025037	Kátuulumuu Ateemit li koonool: «Kama nay jijuki awu macaalete li jiseni utiñ? Nay foof bahob bajoki, li jiseni uhob?
40025038	Nay jijuki awu malakowe ajawoola, li jiyabi bóololi? Nay foof lulakowe maayiiñi, li jikoki?
40025039	Nay jijuki awu másomute, mantee foof awu li hukul̥, li jibili bajuk?»
40025040	Ayíiyawu fan aaniil: «Li mal̥egenamu fan ilobuul, nanoonan feh nan jikaane wahawu unwu akee li umbuku kahaŋumuu matiti li kutuyom, ínje humumom jikaan wo.»
40025041	«Fúlum tómuu, áyiiyawu fan abil aan bukanabuku kammuu kaŋenool kamay: “Jíloyiyom, bukuluul jan Ateemit ajokumuu bukan kajakut! Jijow li sambunasu sáhokoweliitumuu, sakaanimuu boot li Sayitaane li kumalakaaku koola!
40025042	Mata bucaa bujokonjok, jisenutom itiñ. Bahob li bujokom, jisenutom ihob.
40025043	Li ilako ajawoola, jiyabutom booluul. Ibajut wañ ikoko, jikokutom. Li ísomut ban li ilako li hukul̥, jibilutom bajuk.”
40025044	Muñeˈe buko foof fan koonool: “Amaaŋen, kama nay jijuki bucaa bajokeli, bahob bajokeli, awu balakowe ajawoola, awu bakokowut, awu básomute, awu li hukul̥, ban jilambenuti?”
40025045	Ayíiyawu fan aaniil: “Li mal̥egenamu fan ilobuul, nanoonan feh nan jikaanut wahawu unwu akee li umbuku kahaŋumuu matiti li kutuyom, ínje humumom jikaanut wo.”
40025046	Muñeˈe umbuku fan kujow dán koote kubaj katek boot nanoonan. Bale kátuulumuu Ateemit fan kubaj buloŋ bábaneliit.»
40026001	Nan Yéesu abanumuu elobayi yata kulimaku unku feh, li aan kúgoomaku koola:
40026002	— Jihaase joon taate kunak kúl̥uba kagaanaku kata Faakayi fan kukaani. Añool-An fan abeti li kuŋen bukan min kubaaŋool li ekuluwa.
40026003	Muñeˈe huhaanaahu hata élambaayi li kunahaanaku kata ésukayi, li kujoj li eluufayi yata anahaanawu ata kúlambaaku an koonemuu Kayif.
40026004	Nan kujojumuu, li kujamoo mata min kubuutoo Yéesu kujok an bahaasut kujow kumuk.
40026005	Bale li koon: — Jakum ujokaalool nan kagaanaku kata Faakayi, jakum bil ésukayi éguul̥oo.
40026006	Muñeˈe nan Yéesu alakomuu li ésukayi yan koonemuu Betani, li eluufayi yata Simoŋ an háhaayee ejoke,
40026007	anaale akee aakene ateefaay ameeŋeni eheeñ yaseele ŋáa’, li álohul Yéesu, min aŋa’ eheeñayi áyuwool li húkow akila li hutiñ.
40026008	Bale nan kúgoomaku kata Yéesu kujukumuu anaalaawu li akaan loon muñaˈa, súumutiil min koon: — Kama muñowu wáa újimuu li aŋa’ eheeñayi inyu acooc?
40026009	Eheeñayi inyu eyiliyeene éjulayi seel ŋáa’, min sídalamasu siŋali sen esukateenayi.
40026010	Yéesu li ahaas wahawu wan kulakomuu elobayi li aaniil: — Wáa újiye li joono li kayoken anaalaawu ummu? Lakankaan wah wajake ŋáa’ boot lí ínje.
40026011	Mata fan jibaj nanoonan esukateen li bukuluul, bale ínje let ilako li bukuluul nanoonan.
40026012	Min anaalaawu ummu aŋa’muu eheeñayi áyuwom li eniil, lakankaan mo boot kafale kahokaku kúmbaam.
40026013	Li mal̥egenamu fan ilobuul, tanootan tan Hulimahu unhu Hásuumaahu huwaaleyi li adunaayi feh, fan kulob foof wahawu wan anaalaawu ummu akaanumuu, min awayil̥oyi.
40026014	Muñeˈe, akee li kúgoomaku kuŋen li kúl̥uba, an koone Sudaas Isikaaliyot li ajow ajuk huhaanaahu hata élambaayi,
40026015	min aaniil: — Waa jifañe jisenom ínje babete Yéesu li kuŋenuul? Li kucob sihanjal sata sídalam soono áyii li kuŋen kusenool.
40026016	Yaan no unnu, Sudaas li alako huŋes bútin bajake boot min abet Yéesu li kuŋeniil.
40026017	Li líiŋ li hunakahu hútinaalahu hata kagaanaku kata kúmbuuluwaku kakaanutimuu élebiil, kúgoomaku kata Yéesu li kubil kujukool min kugel̥l̥enool koonool: — Bay lufañe min jilak sinaaŋasu sata kagaanaku kata Faakayi?
40026018	Yéesu li aaniil: — Jijow boot li ésukayi bata antijaman jijow joonool: «Anahaanawu laane: ˈtaŋayi yúmbaam éliiŋe, kúgoomaku kúmbaam lí ínje humumom, boot min jibil jikaan kagaanaku kata Faakayi booli.ˈ»
40026019	Kúgoomaku li kukaan loon Yéesu alobiilumuu, min kulak sinaaŋasu sata Faakayi.
40026020	Muñeˈe li bil líiŋ kátiimaku, Yéesu li abah li kúgoomaku koola ló kuŋen di kúl̥uba boot hutiñ.
40026021	Nan kulakomuu hutiñahu, li aaniil: — Li mal̥egenamu fan ilobuul, akee li bukuluul fan abetom li kuŋen bukan.
40026022	Kúgoomaku li jokiil ŋáa’. Li kugel̥l̥en Yéesu ano li ano koonool: — Amaaŋen, waa fíle, ínje?
40026023	Yéesu li aaniil: — Anawu álu’muu kaŋenool li buyinjaayabu li mano lí ínje, akila ammuu li abetom li kuŋen bukan.
40026024	Añool-An fan aket loon Bakiicelabu bulobumuu buya li akila. Bale katek kujow kulako li anawu ammuu li abetool li kuŋen bukan. Haŋeene majak jakum anawu ummu abuki.
40026025	Sudaas ammuu li abet Yéesu li kuŋen bukan, li agel̥l̥enool aanool: — Anahaan, waa fíle, ínje? Yéesu li aanool: — Awu humumi lúlobulo mó.
40026026	Nan kulakomuu hutiñahu, Yéesu li aŋa’ húmbuulu. Nan ásooniyen homuu aban, li amuncul ho asen kúgoomaku koola, ban li aaniil: — Jiŋa’ jitokoñ. Laale eniilayi yúmbaam.
40026027	Li alaañen aŋa’ ejunk yata ébiiñ, min asal Ateemit aban, li aseniil yo ban li aaniil: — Jihob ló bukuluul foofuul feh.
40026028	Mata laalu húsimahu húmbaam, húsimahu halitenumuu húfaalumahu han Ateemit ajokumuu bukanabuku, háyuwimuu boot li bukan kameeŋe, boot kabonketaku kata uhoofoolawu.
40026029	Fan ilobuul, kale hunakahu hata síyaat lihobumee ébiiñayi inyu min ikat, boot yok nan emmuu ilaañen ihob ébiiñ yawunkul li bukuluul ló li Jáyiiyaju jata Atuubawom.
40026030	Muñeˈe nan kukijenumuu ukijen wata kasal Ateemit kuban, li kúfu’ kujow boot bata Huyuuyahu hata unuunukenawu waaneyimuu Olíibiye.
40026031	Nan kúliiŋumuu bata Huyuuyahu hata unuunukenawu waaneyimuu Olíibiye, Yéesu li aan kúgoomaku koola: — Li ehukaayi inye, wahawu wammuu li ubajom fan újiwuul foofuul feh li jikat bo káyinenaku kan jibajumuu lí ínje, mata kikkiic kaanaku: «Fan itek amataawu imuk, min kúgalalaanaku kata bumatabu kuyiisoo.»
40026032	Bale nan emmuu li iyitowumul li eketayi, fan ijow ló ijow ikobuul Gálile.
40026033	Fiyeel li aanool: — Manoo kaabuku feh kukat bo káyinenaku kan kubajumuu li awu, ínje let ikaan mo.
40026034	Yéesu li aanool: — Li mal̥egenamu fan ilobi, li ehukaayi inye humum yo, fan uceeŋ ñoono ñáhaaji oon luhaasonhaas, tówum káyin kul̥ok.
40026035	Fiyeel li aan Yéesu: — Maayeet min eete iket inaboo li awu, bale let iceeŋ een lihaasihaas. Kúgoomaku feh li kulob manolamu.
40026036	Muñeˈe Yéesu li kúgoomaku koola li kujow boot tan koone Getisemane, kúliiŋ li aaniil: — Jibah taate mín ínje ijow baaba kal̥aw.
40026037	Yéesu li ájowetum Fiyeel buko li bañiilabu búl̥uba báyinaabu bata Sebede. Li kit tóŋ jokool ban li kaanool kákoli.
40026038	Muñeˈe li aaniil: — Buyina báamak bookom, bayilo bumukom. Jilako taate lí ínje ban jakum jímooli.
40026039	Yéesu li ayinno bo lóyi jakee, li ákuntuŋ min aŋa’ buulool aya li etaam min al̥aw loon muñeˈe: — Faafa, loon kayiliyeenuma, li úloyiyen ejunkayi inyu yata sílaamasu téetiwom. Bale jakum kaan loon ínje ifañumuu, bale loon awu ufañumuu.
40026040	Yéesu li aban kal̥awaku, li álaañul boot tan kúgoomaku koola kúhaaji kulakomuu áŋejul li atookiil buko li kámooli. Muñeˈe li agel̥l̥en Fiyeel aanool: — Kama jibanut jiban bayili jilako lí ínje bámooliwut maayeet ewaatu yano?
40026041	Jakum jímooli. Jil̥aw jakum bil jilo li jabunt. Buyinumabu bufañe, bale eniilayi égootogooto.
40026042	Yéesu li alaañen búl̥ubut ayinno bo min al̥aw aan: — Faafa, kaanumuu loon ejunkayi inyu yata sílaamasu eyilaat éloyiyom ínje bahobut yo, jow kaan loon awu ufañumuu.
40026043	Yéesu li aban kal̥awaku, li amit álaañul boot tan kúgoomaku koola kulakomuu áŋejul, li alaañen atookiil buko li kámooli, mata kámooliyaku kujokiijok ŋáa’ gay kuyilaat kuluuj.
40026044	Li alaañen akatiil to min ayinno bo áliiŋ, li alaañen búhaajut ál̥awum li kulimaku kanolaku.
40026045	Fúlum tó, Yéesu li álaañul boot tan kúgoomaku kulakomuu min aaniil: — Kama jiloŋe li jímooli min jiyool̥o? Jíkaanum, waatuwayi ékoojulo; Añool-An kubetool kuban li kuŋen kata kuhoofoola.
40026046	Jiyito ujowaal! Anawu ammuu li abetom li kuŋen bukan láliiŋulo.
40026047	Nan Yéesu alakomuu elobayi, Sudaas alakomuu akee li kúgoomaku kuŋen li kúl̥uba li áliiŋul. Li ánaboolul li búsuk bajunkowulo síkundu li sigol. Bukanabuku umbuku huhaanaahu hata élambaayi li kunahaanaku kata ésukayi kúboñuliil.
40026048	Sudaas abetumuu Yéesu li kuŋen bukanabuku umbuku, lalobiilob buu láatimuu akaan min kuhaas Yéesu. Laaniisaan: «Anawu an emmuu igaab kuŋenom, akilamuu. Jijokool.»
40026049	Muñeˈe Sudaas li ayaan ajow boot tan Yéesu alakomuu, áliiŋ li aanool: — Lisaafi, Anahaan! Ban li agaabool.
40026050	Bale Yéesu li aanool: — Afaalom, wahawu wan ubilumuu kakaan, ukaan wo. Muñeˈe bukanabuku kánabulumuu li Sudaas li kúlohul Yéesu, min kujokool.
40026051	Akee li bukanabuku kalako tomuu li Yéesu li áhoonul ékunduwayi yoola atek alokaawu ata anahaanawu ata élambaayi, afalen kanuu.
40026052	Yéesu li aanool: — Uhoon ékunduwayi yooli, mata bukanabuku feh katiikumemuu síkundu, fan kúketum síkundu.
40026053	Kama uhaasut oon liyilo ihooñ Atuubawom mata min alambenom, li ayaan ásenulom muñeˈe uyooŋ wata emalaka wahaŋe kuŋen li úl̥uba?
40026054	Bale ikaan momuu, buu wahawu wan Bakiicelabu bulobumuu woote úbajum? Bakiicelabu bonsoon wahawu unwu fan ubaj loon muñaˈa.
40026055	Fúlum tó, Yéesu li aan búsukabu: — Waa, jibil boot kajokom li síkundu li sigol ló loon eenimuu ínje ákuu? Hunakoohunak linaanaak ibah li Eluufayi yata Ateemit, min inaak iliiken bukanabuku mata Ateemit, ban jijokutom.
40026056	Bale wahawu unwu feh ubabbaj bájum kulimaku kan kufulofetaku kukiicumuu kukat to, li kubaj. Muñeˈe kúgoomaku koola li kukatool bo, min kutewoo kuwuj.
40026057	Bukanabuku kajokumuu Yéesu, li kújowetumool boot bata anahaanawu ata élambaayi an koonemuu Kayif, ban kaliikenemuu ésukayi Eluwaayi yata Móyiis li kunahaanaku kuwoogumuu.
40026058	Bale Fiyeel li alako lóyi min anaak ánabul li Yéesu, boot yok li ekaakayi yata eluufayi yata álambaawu ahaanawu. Nan áliiŋ dómuu, li abah áginnoo li kufooyaabuku min ajuk buu wahawu feh wóomi li úbanum eeno.
40026059	Muñeˈe huhaanaahu hata élambaayi li Huhaanaahu hata Kusuwifaku, li kuŋes bukan kayilo kúmal kuya li Yéesu bájum li kuyili kumukool.
40026060	Bale maayeet min sigujuun sameeŋe sibilumuu boot min símal siya li Yéesu, sijukut li akila butila banooban. Li húbanumahu, kánayine kúl̥uba li kubil kuyito to min koon:
40026061	— Anáyinaawu ummu lansaan: «Liyilo ihum Eluufayi yata Ateemit, ban li iŋa’ kunak kúhaaji min ilaañen iteef yo.»
40026062	Alámbaawu áamakawu li ayito, li aan Yéesu: — Kama waa ulet li ubag? Kama wahawu wan bukanabuku umbuku kulobemuu li wo kuya li awu, buu?
40026063	Bale Yéesu abagut. Alámbaawu áamakawu li aanool: — Lil̥awi li kajaw kata Ateemit aloŋumuu. Ulóboli mantee awu ommuu Afakenaawu, Añiilawu ata Ateemit.
40026064	Yéesu li aanool: — Lúlobulo mo awu humumi. Bale fan eenuul: Kítum muñeˈe, fan jijuk Añool-An mabahe kaŋen káli kata Ateemit ata sembe, li abilumul li ufaalawu wata haatiya emitayi.
40026065	Nan Yéesu alobumuu loon muñaˈa, anahaanawu ata élambaayi li ahaacul wañawu wan akila humumool aakenumuu, aban li aan: — Lagele Ateemit. Ulaañenutaal usohulawaal kumaata. Jijame feh bukuluul humumuul kulimaku kan alobumuu aya li Ateemit.
40026066	Muñeˈe buu jiyinoole? Li koonool: — Tootook min aket.
40026067	Muñeˈe li kuyaan kumasenool li buul, ban li kutekool sínuka li siheejen ban li koonool:
40026068	— Emmuu awu ommuu Afakenaawu, kama úheboli ayi atekimuu.
40026069	Muñeˈe no unnu, Fiyeel li abah tíyaŋ li ekaakayi yata anahaanawu ata élambaayi. Agoloola ata anahaanawu ata élambaayi li ákoojul Fiyeel min aanool: — Awu foof lunaanaak unaboo li Yéesu áfulumulomuu li etaamayi yata Gálile.
40026070	Bale Fiyeel li aceeŋ hákil ésukayi feh min aan: — Ihaasut waa lufañe ulob.
40026071	Muñeˈe nan Fiyeel alakomuu ejowayi ajooŋoo bata kámbiilaku kata ekaakayi, agoloola akee li ajukool. Li aan bukanabuku kalako tomuu: — Anáyinaawu umme buko kunaake kunabumuu li Yéesu ata ésukayi yata Nasalet.
40026072	Fiyeel li alaañen aceeŋ, ban li anuu aan: — Ihaasut ánayinaawu ummu.
40026073	Fiyowut, bukanabuku kalako tomuu li kúlohul Fiyeel min koonool: — Mal̥egen awu foof bukuluumuu, mata malobelamu mooli múhiisenhiisen bay lúfulumulo.
40026074	Muñeˈe Fiyeel li anuu wah wajakut aya li akila humumool aan: — Ihaasut ánayinaawu ummu! Muñeˈe nan alobumuu loon muñowu, káyin li kuyaan kul̥ok.
40026075	Li awayil̥o hulimahu han Yéesu alobool nomuu aanool: «Fan uceeŋ oon luhaasonhaas ñoono ñáhaaji tówum káyin kul̥ok.» Li áfulul tíyaŋ alako bo jíl̥ok jáamak.
40027001	Hunak hukaten li bújomabu bíb, huhaanaahu hata élambaayi li kunahaanaku kata ésukayi li kujoj min kujamoo buu kommuu li kukaan min kumuk Yéesu.
40027002	Muñeˈe li kujokool kujenk kuban, li kuŋalool kújowetum kujow kusen águubelunaalawu Filat.
40027003	Nan Sudaas, abetumuu Yéesu li kuŋen bukan, ajukumuu aan Yéesu eketayi lajowemuu boot, li ajok li ehaaseen. Li aŋa’ sihanjalasu sata sídalamasu áyii li kuŋenayi alaañen ajow asen huhaanaahu hata élambaayi li kunahaanaku kata ésukayi,
40027004	Min aaniil: — Likankaan kahoofoo, min iŋa’muu an akaanut wahoowah ibet li kuŋenuul min joono li jimukool. Bale li koonool: — Waa bútumoli bóomi bo? Awu uhaase!
40027005	Sudaas li abeten sídalamasu li Eluufayi yata Ateemit, ban li ajow aŋa’ kaneew min akokoo.
40027006	Huhaanaahu hata élambaayi li humuluk sídalamasu, ban li hoon: — Colut min sídalamasu unsu siŋali kaan li sídalamasu sata Eluufayi yata Ateemit, mata laalu bunoom bata buloŋ bata an.
40027007	Nan kujamoomuu mata sídalamasu kuban, li kuŋa’ so kunoom etaam yan koone «etaam ateefa ubala», min kuŋa’ yo kukaan kalem kata kahok ejawoola.
40027008	Wahawu unwu újimuu boot yok síyaat bukanabuku li kuloŋ li kuhooñ etaamayi inyu «etaam húsim».
40027009	Muñowu kulimaku kan Selemi alobumuu kúbajummuu eeno, ammuu afulofet, nan aanumuu: «Kuyayyab sihanjalasu sata sídalam áyii li kuŋenayi, sata bunoomabu ban kata Isilayeel kujamoomuu min kubet boot li akila.
40027010	Ban li kusen sídalamasu boot bacaamabu bata etaamayi yaaneyimuu “etaam ateefa ubala,” loon Amaaŋenawu alobom momuu.»
40027011	Muñeˈe li kújowetum Yéesu kujow kukaan hakil águubelunaalawu Filat, min agel̥l̥enool aanool: — Awu ommuu áyiiyawu ata Kusuwifaku? Yéesu li aanool: — Lúlobulo mo awu humumi.
40027012	Fúlum tó, huhaanaahu hata élambaayi li kunahaanaku kata ésukayi li kul̥oof Yéesu koon lakankaan majakut, bale abagut.
40027013	Muñeˈe Filat li aan Yéesu: — Ujamut wahawu feh wan kulobemuu li wo li kuya li awu?
40027014	Bale Yéesu alobut wahoowah li wahawu feh wan kulobumuu kuya li akila. Muñeˈe águubelunaalawu Filat li asego ŋáa’.
40027015	Li kagaan kanookan kata Faak, águubelunaalawu lakatenekaten an akul̥i, an búsukabu bufañumuu min akaten.
40027016	Li baj no unnu, an an kukul̥e ajamoye ŋáa’ an koone Yéesu Balabaas.
40027017	Muñeˈe nan búsukabu buwoogumuu, Filat li agel̥l̥eniil aaniil: — Ayi jifañe min íkatenuluul? Mantee Yéesu Balabaas, mantee Yéesu an koonemuu Afakenaawu?
40027018	Filat lagel̥l̥eniigel̥l̥en loon muñaˈa mata lahaase jak aan batahaay bújimuu li kubet Yéesu li kuŋenool.
40027019	Muñeˈe nan Filat abahumuu tan kutiibemuu bukanabuku, aseekool li áhebenul kubil koonool: «Jakum unoken li elobayi yata ánayinaawu ummu akaanutumuu wahoowah, mata síyaat li hukahu lílanlaam ŋáa’ li sísaahut mata akila áji.»
40027020	Huhaanaahu hata élambaayi li kunahaanaku kata ésukayi li kulob búsukabu min kul̥aw Filat min ákatenul Balabaas min akat min kumuk Yéesu.
40027021	Agúubelunaalawu Filat li alaañen agel̥l̥eniil aaniil: — Ayi li buko kúl̥uba jifañe min íkatenuluul? Li koonool: — Balabaas!
40027022	Filat li agel̥l̥eniil aaniil: — Kama muñowu buu leete ikaan Yéesu an koonemuu Afakenaawu? Buko feh li koonool: — Abaaŋi li ekuluwa!
40027023	Filat li agel̥l̥eniil aaniil: — Kama waa lakaane wajakut? Li kuhaŋ mabaŋulo feh koon: — Abaaŋi li ekuluwa!
40027024	Nan Filat ajukumuu aan ayilaat to wahoowah, ban búsukabu li buhaŋ máguul̥oo, li aŋa’ mal min afos kuŋenool hákil búsukabu ban li aan: — Butumom bulet li eketayi yata ánayinaawu ummu. Bowuul bo!
40027025	Búsukabu feh li boonool: — Wahoowah wammuu ubil ulako to li eketayi yoola, ujow ulako li áloli li báñoololi!
40027026	Muñeˈe Filat li ákatenuliil Balabaas. Bale li alob min kusollaaliyaku kuŋa’ kukaluwaas min kutek Yéesu kuban, li aseniil o’ kujow kubaaŋ li ekuluwa.
40027027	Muñeˈe kusollaaliyaku kata Filat li kújowetum Yéesu boot li eluufayi yata águubelunaalawu. Húmimahu hata kusollaali kaaku feh li hubil húguutool.
40027028	Li kúfulen wañawu wata Yéesu min kukaanool hújufo hájunke.
40027029	Ban li kuhec kugola kata úbuja kukaan éjambi kukaanool li húkow. Nan kubanumuu li kusenool hunuk átuk li kaŋenool káli. Li kúkuntuŋ hákilool min kunaak kulekenool koonool: — Jisaafi, áyiiyawu ata Kusuwifaku!
40027030	Li kumasenool ban li kuyab hunukahu min kutekool li húkow.
40027031	Nan kulekenumuu Yéesu kuban, li kúfulen hújufowahu han kukaanoolumuu min kulaañen kukaanool wañawu woola. Ban li kújowetumool kúfu’ li ésukayi kujow kubaaŋ li ekuluwa.
40027032	Nan kulakomuu káfululaku li ésukayi, li kufam li ánayine akee ata ésukayi yata Siilen an koone Simoŋ. Muñeˈe kusollaaliyaku li kutuuŋool ateb ekuluwaayi yata Yéesu.
40027033	Li kujow kujow li kúliiŋ tan koone Goligota, yo yommuu: «Tin tata husend.»
40027034	Nan kúliiŋ tomuu, li kusen Yéesu bunuk bayawooli li wah wátaliye. Bale nan acafen bomuu, li ahoy bahob bo.
40027035	Muñeˈe li kubaaŋ Yéesu li ekuluwa, ban li kuñak kútuken kuyiliwum kugaboo wañawu woola.
40027036	Nan kubaaŋumuu Yéesu li ekuluwaayi kuban li kubah to min kufooyool.
40027037	Muñeˈe li kuŋa’ kababbalu min kukiic ló wahawu wájimuu li kumukool. Wahawu wakiici dómuu wo wommuu unwe: «Láale Yéesu, Ayíiyawu ata Kusuwifaku.» Ban li kuŋa’ kababbaluwaku kubaaŋ haatiya húkowahu hoola.
40027038	Muñeˈe kusollaaliyaku li kubaaŋ li sikuluwa kúkuu kúl̥uba kukaan, aahu kaŋen Yéesu káli, aahu kaŋenool kamay.
40027039	Bukanabuku kanaake kújowum tómuu, li kunaak kutek kúkowiil ban li kugel Yéesu.
40027040	Li kunaak koonool: — Awu jaanumuu luyilo uhum Eluufayi yata Ateemit ban li uŋa’ kunak kúhaaji min ulaañen yo uteef! Nokoomuu loon awu ommuu Añiilawu ata Ateemit, kama ufakenoolo awu humumi! Uwálowul li ekuluwaayi!
40027041	Huhaanaahu hata élambaayi li bukanabuku kaliikenemuu ésukayi Eluwaayi yata Móyiis li kunahaanaku kata ésukayi li kuleken Yéesu koonool:
40027042	— Lafakenfaken bukan kukee, ban akitut ayili afakenoolo akila humumool. Inti akila ammuu áyiiyawu ata Isilayeel? Muñeˈe kama áwalowul li ekuluwaayi min úyinenaal li akila.
40027043	Li Ateemit lákangume ban lansaan: «Injé emmuu Añiilawu ata Ateemit.» Muñeˈe kama boot min ujukaal mantee Ateemit fan afakenool, nokoomuu loon lafañoofañ.
40027044	Maayeet ékuuwayi yan kubaaŋumuu li sikuluwaasu kooj Yéesu li kugelool loon kaabuku kugeloomuu.
40027045	Nan banakabu buyitenumuu, etaamayi feh li élim boot yok ewaatuwayi éhaajutayi banakabu bakel̥e.
40027046	Nan ewaatuwayi éhaajutayi elehenumuu, Yéesu li akaaw butiya aan: «Elí, Elí, lema sabachthani?» Yo yommuu: «Ateemitom, Ateemitom, wáa újiye li ubetenom?»
40027047	Muñeˈe kukee li bukanabuku kalako tomuu li kujamool li akaaw, li koon: — Ummu li kahooñ Elí!
40027048	Muñeˈe akee li buko li ayaan atey ajow áŋalul hufalen hata hufons ayooken li bunuk bacabe hujow huhob, li akok ho li hunuk añuu Yéesu boot ahob.
40027049	Bale kaabuku li koon: — Ukob min ujukaal mantee Elí fan abil afakenool.
40027050	Yéesu li alaañen akaaw butiya ban, li awalo.
40027051	Muñeˈe no unnu, hufalalahu halakomuu li Eluufayi yata Ateemit li húhaacowumul haatiya boot li etaam hukaan ubey úl̥uba. Etaamayi li egoloo. Kugisaaku li kúwembulo.
40027052	Kuyaakaku li kúbabulo min kameeŋe li bukanabuku káyinenumuu li Ateemit ban li kuket, kuyitowul.
40027053	Nan kúfululumuu li kuyaakaku, Yéesu bayitowulo aban li kaketumuu, li kujow boot Yeelusalem, ésukayi yata Ateemit. Bukan kameeŋe li kujukiil.
40027054	Anahaanawu ata kusollaali téemeel li kusollaaliyaku kalako tomuu li akila kafooyaku kata Yéesu, li kujuk etaamayi li egoloo li wahawu feh wabajumuu, li kúkoli ŋáa’ min koon: — Li mal̥egenamu, ánayinaawu ummu lalakolako Añiil ata Ateemit!
40027055	Li baj to foof kanaale kameeŋe kalakowe lóyi min kunaak kúŋandenul. Kanaalaabuku umbuku li etaamayi yata Gálile kúnabumulo li Yéesu boot kalambenool.
40027056	Li kanaalaabuku umbuku, Mali ata ésukayi yata Madala, li Mali jaaw ata Saak buko Suseef, li jaaw ata bañiilabu bata Sebede, to kulakowe.
40027057	Nan líiŋumuu kátiimayi, ánayine akee akaane usaanum, ata ésukayi yata Alimate, li áliiŋul. Anáyinaawu kajawool Suseef ban akila foof ágoom ata Yéesu.
40027058	Muñeˈe Suseef ata Alimate li ajow ajuk Filat min aanool asenool ehuluŋayi yata Yéesu. Mal̥egen Filat li alob min kusenool yo.
40027059	Suseef li aŋa’ ehuluŋayi yata Yéesu ban li aŋa’ kábil kawunkul kahiite min al̥iim yo.
40027060	Nan Suseef al̥iimumuu ehuluŋayi aban, li aŋa’ yo ajow ahok li huyaakahu hoola, han akite li awok li hugisa. Ban, li abakken húlankiin háamak hujow húfib kánokenumaku kata huyaakahu, aban li ajow.
40027061	Mali ata ésukayi yata Madala li Mali aahu to kulakowe mabahe kujooŋoo li huyaakahu.
40027062	Li líiŋ hunak hukaten, hammuu hunakahu hanabumuu li hata kafaleyaku kata hunakahu hata húyiiyaayahu hata Kusuwifaku, huhaanaahu hata élambaayi, li Kufaaliisiyeŋaku li kunaboo kujow boot bata Filat.
40027063	Nan kúliiŋumuu li koon Filat: — Anahaan, jiwayil̥owe kaanaku ámalamiñawu ummu lansaan akila li buloŋ aketumuu jow baj kunak kúhaaji, fan ayitowumul li kaketumuu.
40027064	Mó mújimuu, ulob min huyaakahu hufooyi boot yok li hunakahu húhaajutahu, jakum bil kúgoomaku koola kujow kúkuwet ehuluŋayi min koon ésukayi layitowuuyitowul li kaketumuu. Mata kukaan momuu, émalimiñayi inyu yásolaayi fan ehaŋ yátinaalayi.
40027065	Filat li aaniil: — Kusollaali kumbuke kayilo kufooy. Jijow jifooy huyaakahu loon jifañumuu.
40027066	Mal̥egen li kujow kufale kafooyaku kata huyaakahu. Li kukuŋ hugisaahu hababumuu kánokenumaku kata huyaakahu ban li kuŋa’ kusollaali kukaan to min kufooy.
40028001	Hunak hukaten húyiiyaayahu hata Kusuwifaku, li hunakahu hútinaalahu hata esimenayi, Mali ata ésukayi yata Madala li Mali aahu li kujow li bújom bíb bajuk huyaakahu.
40028002	Muñeˈe etaamayi li eyaan egoloo ŋáa’. Amalaka ata Amaaŋenawu li áwalowumul li emitayi áŋejul, li abakken hugisaahu akaan li kakaŋ ban li abah li ho.
40028003	Kambuwaku kata amalakaawu li kuleñ loon kawiwijen emit. Wañawu woola li uhiit falala’ loon búbil.
40028004	Kusollaaliyaku kalakomuu kafooyaku kata huyaakahu li kúkoli bil gay li kunaak kuteelen ban li kunokoo loon bukan kakete.
40028005	Bale amalakaawu li aan kanaalaabuku: — Sákoluul, mata li haase een Yéesu an kubaaŋumuu li ekuluwaayi jiŋese li akila.
40028006	Alet taate. Layitowuuyitowul li eketayi loon alob momuu. Jibil jijuk tan kuhintenoolumuu.
40028007	Jijow cab joon kúgoomaku koola: «Layitowuuyitowul li eketayi, ban lajowe ló ajow akobuul Gálile. Bo jommuu li jijukool.» Wahawu unwe libajumuu ilobuul.
40028008	Mal̥egen kanaalaabuku li kúfulul li huyaakahu li esommen li ekole ló, bale foof li ésuumahukow yáamak, kutey kujow kulob kúhebenaku kúgoomaku kata Yéesu.
40028009	Yéesu li ayaan abil kufam ban li aaniil: — Lisaafuul! Kanaalaabuku li kúlohulool ban li kujok kootaku koola min kumanenool.
40028010	Muñeˈe Yéesu li aaniil: — Sákoluul! Jijow joon kutuyom kujow boot li etaamayi yata Gálile. Bo kommuu li kujukom.
40028011	Nan kanaalaabuku kulakomuu ejowayi, kukee li kusollaaliyaku kalakomuu kafooyaku kata huyaakahu li kujow boot li ésukayi, kujow kukitten huhaanaahu hata élambaayi wahawu feh wabajumuu.
40028012	Huhaanaahu hata élambaayi li hujoj li kunahaanaku kata ésukayi. Li kujamoo min kusen kusollaaliyaku sídalam sáamak.
40028013	Nan kuseniilumuu sídalamasu kuban li kooniil: — Fan joon ésukayi kúgoomaku kata Yéesu kubiibil li huk kúkuwet ehuluŋayi yoola bukuluul li kámooli.
40028014	Li bil nokoo loon águubelunaalawu Filat ajame mabajumuu, áloli fan jihaas min jommuu li jilobool jakum bil ayokenuul.
40028015	Mal̥egen kusollaaliyaku li kuŋa’ sídalamasu ban li kukaan loon kulobiilumuu. Mó lí múji wahawu wan kusollaaliyaku kulobumuu ésukayi li uloŋ li ujamo li Kusuwifaku boot síyaat.
40028016	Fúlum tó, kúgoomaku kata Yéesu kuŋen li ano, li kujow boot li etaamayi yata Gálile li huyuuyahu, tan Yéesu aaniilumuu kujow.
40028017	Nan kujukumuu Yéesu li kúkuntuŋ hákilool min kumanenool. Bale kukee li buko li kúwettoo.
40028018	Yéesu li ákoojuliil min aaniil: — Ateemit lasenonsen kayile kanookan li emitayi li etaamayi.
40028019	Jijow boot bata bukanabuku feh kammuu tanootan li etaamayi, min jikaaniil kulako kúgoom kúmbaam. Ban li jíbatiiseyiil li kajawaku kata Atuubaawu, li kata Añiilawu, li kata Buyinumabu Banabaabu.
40028020	Jiliikeniil kátuul kulimaku feh kan ilobuulumuu. Jihaas joon ínje humumom ummu li bukuluul nanoonan boot yok nan adunaayi yommuu li eban.
41001001	Muñeˈe Hulimahu Hásuumaahu hata Yéesu Kilisita ammuu Añiilawu ata Ateemit, húkitummuu.
41001002	Li éliibalayi yata Esay ammuu afulofet, Ateemit lansaan ló: «Fan íboñul an an íhebenulo ayabi hákil, ammuu li ateŋen bútinabu booli.
41001003	Laale hulimahu hata anawu abaŋulowemuu li kayiinaayaku aan: “Jíhosul bútinabu boot li Amaaŋenawu! Jikaanool útin wacole.”»
41001004	Muñeˈe Saŋ Batiis li áfulul alako li kayiinaayaku. Li anaak awaale bukanabuku aaniil: — Joote jibet búsol baloŋelabu booluul buhaanabu min jítiiwo jiŋa’ buloŋ buwunkul, min jíbatiiseyi mantee Ateemit li abonketuul uhoofoolawu wooluul.
41001005	Muñeˈe bukanabuku feh kata etaamayi yata Súde, li bukanabuku kakinumuu Yeelusalem li kujow boot bata Saŋ. Nan kuŋejumuu, li kuheb uhoofoolawu wooliil hákil ésukayi feh, ban Saŋ Batiis li ábatiiseyiil li katunkaku kan koonemuu Suuludeŋ.
41001006	Búkokowabu bata Saŋ, buhal eñonkom búkaanumi, ban li anaak akoko kanaal kata kabaŋ li hukenjool. Saŋ bakos li múkum lanaake atiñ.
41001007	Li anaak aan búsukabu: — Akee ummu li abil búsolom ahaŋom sembe. Itookut min ísiten min il̥el̥ uneewawu wata sidallaasu soola.
41001008	Injé li mal líbatiisewuul, bale akila fan ábatiisewuul li Buyinumabu Banabaabu.
41001009	No unnu, Yéesu li abilumul li ésukayi yata Nasalet yammuu li etaamayi yata Gálile, min Saŋ ábatiisewool li katunkaku kaaneyimuu Suuludeŋ.
41001010	Nan Yéesu ayaane áfululumuu li malamu, li ajuk emitayi li ébabulo, min Buyinumabu Banabaabu búwalowul li kambu kata éleebaan bubil bulako li akila.
41001011	Muñeˈe hulim li hujami li emitayi haane: — Awu ommuu Añoolom an íboolimuu ŋáa’. Buyinumom feh li awu li kaan bo.
41001012	Muñeˈe Buyinumabu Banabaabu li buyaan bújowetum Yéesu boot li kayiinaayaku.
41001013	Yéesu li alako bata kayiinaayaku kunak koono kúyii kúl̥uba. Sayitaane li abuntoolool ló. Yéesu li alako ló li sínuukuleŋasu sata li bujal, min kumalakaaku kucookoolool ló.
41001014	Muñeˈe nan Elod ajokumuu Saŋ akul̥ fú’ tó, Yéesu li ajow boot li etaamayi yata Gálile, min awaale bo Hulimahu Hásuumaahu hata Ateemit.
41001015	Yéesu li anaak aan: — Taŋayi éliiŋe, ban Jáyiiyaju jata Ateemit jíkoojulo. Jibet búsol baloŋelabu booluul buhaanabu min jítiiwo jiŋa’ buloŋ buwunkul, min jíyinen li Hulimahu Hásuumaahu.
41001016	Yéesu li alako éjowum bata katantaku kata húwajahu hata Gálile, li ajuk ánayine akee an koone Simoŋ li atuyool Andele, buko li jambaal li húwajahu, mata buko kumbaala.
41001017	Muñeˈe Yéesu li aaniil: — Jínabul lí ínje, min ikaanuul jilako kúŋalula bukan boot lí ínje.
41001018	Mal̥egen li kuyaan kukat to simbaalasu sooliil min kunab li akila.
41001019	Nan Yéesu ayinno bomuu maa, li ajuk Saak ata Sebede li atuyool Saŋ. Li busaana kulakowe kacookoo simbaalasu sooliil.
41001020	Muñeˈe Yéesu li ayaan áhooñuliil, li kukat atuubayiil Sebede li kulokaabuku ló híndo busaanaabu, min kujow kunab li Yéesu.
41001021	Muñeˈe Yéesu li kúgoomaku koola li kujow boot li ésukayi yan koonemuu Káfeenawum. Li líiŋ li hunakahu hata húyiiyaayahu hata Kusuwifaku, Yéesu li ajow anoken li eluufayi yata kal̥awaku, min alako ló kaliiken bukanabuku Hulimahu hata Ateemit.
41001022	Baliikenelabu bata Yéesu li bukaan bukanabuku kalakomuu bajantenabu boola kusego ŋáa’, mata lanaanaak aliikeniil kulimaku unku li sembe ló, búti li kaliikenemuu ésukayi eluwaayi yata Móyiis.
41001023	Muñeˈe li baj híndo eluufayi yata kal̥awaku ánayine an buyinum bajakut bújufowe, anaake akaaw butiya aan:
41001024	— Yéesu ata Nasalet, waa lookoolaale? Waa lubiibil boot kájimenoli? Lihaase awu ommuu ayi. Awu ommuu Anawu anabaawu an Ateemit áboñulumuu.
41001025	Yéesu li anuuloo buyinumabu bajakutumuu li sembe aan: — Ulu, ban li úfu’ li ánayinaawu ummu!
41001026	Buyinumabu bajakutumuu li bubet ánayinaawu teetaam, min bukaanool ababbaloo ban li bukaaw butiya min búfu’ li akila.
41001027	Bukanabuku feh li kúkoli ŋáa’, gay li kunaak kugel̥l̥enoo koon: — Kama laalu waa? Baliikene buwunkul banaboole li sembe? Anáyinaawu ummu anuuloomuu uyinumawu wajakutumuu li ukaan loon alob womuu.
41001028	Muñeˈe Yéesu li ayaan ajamo aban tanootan li etaamayi feh yata Gálile.
41001029	Muñeˈe nan Yéesu li kúgoomaku kúfululumuu li eluufayi yata kal̥awaku, li anaboo li Saak buko li Saŋ min kujow boot li eluufayi yata Simoŋ buko li Andele.
41001030	Al̥ol Simoŋ aale akila ló mahintowe, mata bújuusa mabetelool. Nan Yéesu aliiŋumuu, li kuyaan kulobool mata kásomutaku kata anaalaawu.
41001031	Yéesu li ajow akooj anaalaawu, ban li átukool li kaŋen min ayiten. Anaalaawu li afak li kásomutaku koola, min akaaniil kutiñ.
41001032	Muñeˈe li bil liiŋ kátiimaku, banakabu balowe, bukanabuku li kútebul kásomutumuu feh li kan uyinumawu wajakutumuu újufomuu, boot bata Yéesu.
41001033	Bukanabuku feh kata ésukayi li kubil kuwoog tin kámbiilaku kata eluufayi.
41001034	Muñeˈe Yéesu li afaken bukan kameeŋe li úsomut wábutoole. Li akesoo foof uyinum wajakut wameeŋe úfu’ li bukanabuku kan újufomuu, ban li áhi’ wó úlobum mata uhaase ayi ammuu Yéesu.
41001035	Li líiŋ hunak hukaten li bújom bíb, to baloŋe li timooc, Yéesu li ayito min áfu’ li eluufayi ajow boot tan wayitowe boot kal̥aw Ateemit.
41001036	Muñeˈe Simoŋ li bukanabuku kan kunaboomuu, li kujow huŋes Yéesu.
41001037	Nan kujukoolumuu li koonool: — Esúkayi feh inyu li huŋesi.
41001038	Bale Yéesu li aaniil: — Ujowaal boot bakee, li sísukasu sakoojumuu, bájum li iwaale bo foof Hulimahu Hásuumaahu. Li mal̥egenamu, wahawu unwu újimuu li ibil.
41001039	Mal̥egen Yéesu li ajow tanootan li etaamayi feh yata Gálile, min anaak awaale bo Hulimahu Hásuumaahu li siluufasu feh sata kal̥awaku sata halaabahu unhu, ban li akesoo uyinumawu wajakutumuu úfu’ li bukanabuku kan újufomuu.
41001040	Muñeˈe ánayine an háhaayee ejoke, li abil akooj Yéesu min ákuntuŋ hákilool min ayaakoolool aanool: — Ufañumuu, luyilo ufakenom li kásomutaku kúmbaam.
41001041	Muñeˈe Yéesu li áyiyen ánayinaawu ŋáa’. Li atooken kaŋenool agolool ban li aanool: — Lifañe. Ufak li kásomutaku kooli!
41001042	Mal̥egen háhaayeeyayi li eyaan éfu’ li ánayinaawu, min afak.
41001043	Muñeˈe Yéesu li anuuloo ánayinaawu ban li ayaan akesoolool ábalo, min aanool:
41001044	— Ukáanum. Jakum ulob mo an, bale ujow boot bata álambaawu min ánandi. Banumuu, li usen busuuhenabu bata kágiilenaku ban Móyiis alobumuu kasen, min híis ésukayi feh kaanaku awu lufake.
41001045	Bale nan ánayinaawu ajowumuu, li alako kakitten ésukayi tanootan feh wahawu wabajoolumuu. Mó lí múji Yéesu ayilaat anoken li ésuk min bukanabuku kujukool. Li anaak alako tíyaŋ ban wayitomuu, bale bukanabuku li kunaak kubilum banooban kutookool bo.
41002001	Muñeˈe li baj kunak, Yéesu li álaañul boot Káfeenawum. Bukanabuku li kujam kaanaku Yéesu ummu li eluufayi yoola.
41002002	Bukan kameeŋe li kuwoog li ekaakayi ejow emeeŋ bib, boot to li kámbiilaku kata eluufayi. Yéesu li alobiil Hulimahu hata Ateemit.
41002003	Kánayine kubakii li kútebul ánayine abobowe boot bata Yéesu.
41002004	Bale kuyilaat kújowetum hubobahu boot tan Yéesu alakomuu, mata búsukabu búji. Muñeˈe li kúfabul li butacabu bata eluufayi jooŋoo tan Yéesu alakomuu, min kúwalenumul tó kafeekaku dán hubobahu huhintomuu.
41002005	Nan Yéesu ajukumuu káyinenaku kooliil, li aan anawu abobomuu: — Añoolom, uhoofoolawu wooli ubonketibonket.
41002006	Kukee li bukanabuku kaliikenemuu ésukayi eluwaayi yata Móyiis, kabahumuu li eluufayi, li koon li uyinumiil:
41002007	— Buu ánayinaawu ummu akaañene alob loon muñaˈa? Lageggel Ateemit. Ayi ayilo abonket uhoofoolawu ábute li Ateemit?
41002008	Nan Yéesu ayaane ahaasumuu li buyinumool uyinoolawu wooliil, li aaniil: — Kama wáa újiye li jibaj uyinoolawu unwu?
41002009	Waa uhaŋ másuum elob, kaan hubobahu: «Uhoofoolawu wooli ubonketibonket», mantee kaanool: «Uyito uŋa’ bukal̥abu booli min ujow?»
41002010	Bale lifañe min jihaas kaanaku Añool-An lababbaj kayile li etaamaye kata kabonket uhoofoo. Muñeˈe Yéesu li aan ánayinaawu abobomuu:
41002011	— Leeni uyito uŋa’ bukal̥abu booli min ujow bóot.
41002012	Mal̥egen ánayinaawu li ayaan ayito hákil ésukayi feh, min aŋa’ bukal̥abu boola min ajow áfu’. Bukanabuku feh li kusego ban li kunaak kusal Ateemit koon: — Ujukulelutaal wah loon muñowu!
41002013	Muñeˈe Yéesu li alaañen áfu’ ajow boot bata katantaku kata húwajahu hata Gálile. Búsukabu feh li bujow butookool bo, min aliikeniil Hulimahu hata Ateemit.
41002014	Yéesu li alako ejow, li ajuk Lebi ata Alife, mabahe tin yabemuu búhalabu. Li aan Lebi: — Unábul lí ínje. Mal̥egen Lebi li ayito anab li akila.
41002015	Muñeˈe Yéesu li ajow abah min alako hutiñ li eluufayi yata Lebi. Kúyababuhal li kuhoofoola kameeŋe, li kubil kubah min kútiñ dín dáno li akila boot li kúgoomaku koola ló, mata bukanabuku umbuku kanaake kunabumuu li Yéesu kumemmeeŋ.
41002016	Nan bukanabuku kaliikenemuu ésukayi eluwaayi yata Móyiis kalakomuu li hujojahu hata Kufaaliisiyeŋaku, kujukumuu Yéesu li alako hutiñ li kuhoofoolaabuku li kúyababuhalabu, li koon kúgoomaku koola: — Kama wáa újiye Yéesu li atiñ dín dáno li kúyababuhalabu li kuhoofoolaabuku?
41002017	Muñeˈe nan Yéesu ajamiilumuu li kulob loon muñaˈa, li aaniil: — Inti bukan kásomutut joke li abuntena, bale kásomutumuu joke li abuntena. Ibilut kahooñ bukan kayinoole li koon buko bukan kacole koom, bale kuhoofoola libile kahooñ.
41002018	Muñeˈe li líiŋ hunak hukee, kúgoomaku kata Saŋ li Kufaaliisiyeŋaku li kulako kamommo. Bukan kukee li kubil kugel̥l̥en Yéesu koonool: — Kama wáa újiye kúgoomaku kata Saŋ Batiis li kúgoomaku kata Kufaaliisiyeŋaku li kunaak kumommo, ban kooli buko kúmommoweliit?
41002019	Yéesu li aaniil: — Buu emmuu nokoo kubuke an ábutowe, li kumommo li hunakahu hata ébutowayi, akila to li buko? Abúwaawu aano tomuu li buko fiyo manooman, kubukewool let kuyili kumommo.
41002020	Manooman hunakahu fan húliiŋ, nan ábuwaawu ammuu li ájim li buko. No unnu kommuu li kukit kumommo.
41002021	«An áŋaleliit hufalen hata kañ kuwunkul min áfiboo kañ kuhaan. Mata akaan momuu, hufalenahu huwunkulahu fan huñakoo, li húlangul kañaku kahaanaku, min étaaŋayi ehaŋ maluuk.
41002022	An áŋaleliit foof bunuk buwunkul akaan li situnfen sakete min atoj. Mata akaan momuu, bunukabu bujowumuu bulab, situnfenasu fan sifemb, min bunukabu búyuwo. Situnfenasu, so li kajen. Bale fan aŋa’ bunuk buwunkul akaan li situnfen siwunkul.»
41002023	Muñeˈe li líiŋ li hunak hata húyiiyaay hata Kusuwifaku, Yéesu li ájowum li ul̥ib wata edenfeteŋ. Kúgoomaku koola li kuwuutul ubasawu wata edenfeteŋ, buko li ejowayi.
41002024	Muñeˈe Kufaaliisiyeŋaku li koon Yéesu: — Fan ujuke, wáa újiye kúgoomaku kooli li koono li kakaan wah wan Eluwaayi yata Móyiis éhile kakaan li húyiiyaayahu hoololaal?
41002025	Yéesu li aaniil: — Kama jímusut jijanga min jihaas waa áyiiyawu Dayit akaanumuu nan aakenutumuu mutiñaay, ban akila humumool li acaalet, li kunabumuu li akila?
41002026	Dayit lanokennoken li eluufayi yata Ateemit ajow aŋa’ kúmbuuluwaku kakaaneeni tomuu boot li Ateemit, atokoñ. Li aŋa’ li ko asen foof kanabumuu li okila kutokoñ, ban élambaayi bale tookeene min katokoñ ko. (No unnu Abiyataal alakowe álambaawu áamakawu.)
41002027	Muñeˈe Yéesu li afamen aaniil: — Húyiiyaayahu hoololaal hukaanikaan boot li bukan, inti bukanabuku kúwuweni boot li ho.
41002028	Wahawu unwu újimuu Añool-An li áami anahaanawu ata húyiiyaayahu hoololaal.
41003001	Nan fúlum tómuu, Yéesu li alaañen ajow boot li eluufayi yata kal̥awaku. Muñeˈe li baj dó ánayine ata kaŋen kakete.
41003002	Bukanabuku kalako dómuu li kufañ min kul̥oof Yéesu, li kulasowool min kujuk mantee fan afaken ánayinaawu ummu li húyiiyaayahu hooliil.
41003003	Muñeˈe Yéesu li aan ánayinaawu ata kaŋenaku kaketumuu: — Uyito, ulako taatu hákil ésukayi feh.
41003004	Ban li agel̥l̥en bukanabuku kalako dómuu aaniil: — Waa eluwaayi elobe kakaan li húyiiyaayahu hoololaal? Mantee an layilo akaan wah wajake, mantee wah wajakut? Mantee foof an layilo afaken an, mantee amukool li húyiiyaayahu? Li kulu to sub.
41003005	Yéesu li ajukeliil foofiil feh mawuñete. Li jokool foof ŋáa’ min kubajumuu uyinoo wajakut. Muñeˈe li aan ánayinaawu: — Ulaaw kaŋenaku kooli! Mal̥egen ánayinaawu li alaaw kaŋenaku, li kuyaan kufak.
41003006	Muñeˈe Kufaaliisiyeŋaku li kuyaan kúfulul li eluufayi yata kal̥awaku, kujow kujoj li bukanabuku kata Elod, min kujamoo buu kommuu li kukaan min kumuk Yéesu.
41003007	Muñeˈe Yéesu li ajow li kúgoomaku koola ló boot bata katantaku kata húwajahu hata Gálile. Bukan kameeŋe li kunabenool bo. Bukanabuku umbuku li etaamayi yata Gálile li yata Súde kubilumulo,
41003008	li Yeelusalem, li etaamayi yata Idúme, li etaamayi yammuu kageb kaaka katunkaku kaaneyimuu Suuludeŋ, li halaabahu hata Tiil li Sidoŋ. Búsukabu umbu li bubil bata Yéesu mata bujanjam wahawu feh wan akaanumuu.
41003009	Muñeˈe Yéesu li aan kúgoomaku koola kujok jisaana kukatool to min ájufo ló, jakum bil búsukabu buñuññool!
41003010	Emmuu Yéesu lafakenfaken bukan kameeŋe, bukanabuku feh kásomutumuu li kulako buñuññoo mantee li kugolool.
41003011	Muñeˈe nan uyinumawu wajakutumuu ujukumuu Yéesu, li ulo hákilool ban li unaak úlobul butiya woon: — Awu ommuu Añiilawu ata Ateemit.
41003012	Bale Yéesu li anuuloo wo li sembe jakum bil uheb ésukayi akila ammuu ayi.
41003013	Muñeˈe nan fúlum tomuu, Yéesu li ajow aŋito li huyuuy. Li ahooñ bukanabuku kan afañumuu, ban li kujow boot tan alakomuu.
41003014	Yéesu li al̥us to li buko bukan koono kuŋen li kúl̥uba [kan kuhooñemuu foof Kufootal] boot min kulako li akila min aboñiil foof kujow kuwaale Hulimahu Hásuumaahu hata Ateemit,
41003015	min aseniil foof sembe sata kakesoo uyinum wajakut úfu’ li bukanabuku kan újufomuu.
41003016	Ujawawu wata bukanabuku kan Yéesu al̥usumuu wo wommuu unwe: Simoŋ an Yéesu ahooñemuu Fiyeel,
41003017	Saak ata Sebede li atuyool Saŋ, kan Yéesu ahooñemuu Bowaluges: yo yommuu kuñool hufalajaj,
41003018	Andele, Fílib, Baatilime, Máciya, Toma, Saak ata Alife, Tade, Simoŋ ata hujojahu haaneyimuu Selot,
41003019	li Sudaas Isikaaliyot abetumuu Yéesu li kuŋen kata bukan.
41003020	Muñeˈe nan fúlum tómuu, Yéesu li alaañ bóot. Búsuk báamak li bumit búbil buwonnoo to li eluufayi, gay Yéesu li kúgoomaku koola kuyilaat kutiñ.
41003021	Nan bukanabuku kata butoŋabu bata Yéesu kujamumuu loon muñaˈa, li kubil kuŋalool, mata kunaanaak koon: — Yéesu húkowool húsuumut.
41003022	Muñeˈe bukanabuku kaliikenumuu ésukayi eluwaayi yata Móyiis káfulumulomuu li ésukayi yata Yeelusalem, li koon: — Bélusebul ammuu Sayitaane anokene Yéesu. Li akila ammuu anahaanawu ata uyinumawu wajakutumuu Yéesu ákesoolumemuu uyinumawu wajakutumuu úfu’ li bukanabuku kan újufomuu.
41003023	Muñeˈe Yéesu li áhooñuliil aban li aŋa’ bukittenoolum min alob li buko aaniil: — Buu Sayitaane ayilo akesooloolo akila humumool?
41003024	Jáyii jilakomuu, ban bukanabuku kata jo li kutiikoo ló, fan jiyiisoo.
41003025	Bukan kata butoŋ bano kutiikoomuu, butoŋabu let bufiyo.
41003026	Nokoomuu loon kama Sayitaane atiikenoolowe akila humumool, mantee foof jáyiiyaju joola jitiiloole, let alaañ abaj sembe. Hoola li huban.
41003027	«An ayilaat ahaat kámbii kata eluuf yata an ata sembe, min ajow ákuwetul ebajayi yoola, akila bajandut ajenkool. Bale ajenkumuu anawu ata sembaasu aban, li akit ayili ákuwetul wahawu wan abajumuu feh li eluufayi.
41003028	«Li mal̥egenamu boot min ilobuul, Ateemit fan abonket bukanabuku uhoofoolawu wooliil wan kukaanumuu feh, li ugelawu feh wan kugelewoolumuu.
41003029	Bale an agelumuu Buyinumabu Banabaabu, Ateemit let abonketool maayeet, mata lakankaan kahoofoo kata boot nanoonan.»
41003030	Yéesu lalobiilob loon muñaˈa, mata kunaanaak koon: — Buyinum bajakut bújufowool.
41003031	Muñeˈe nan kutuy Yéesu li jaawool kúliiŋulomuu, li kuyito tíyaŋ eluufayi min kuboñ an ajow áhooñuliil Yéesu.
41003032	Emmuu bukan kameeŋe buko babahe kúwooñen Yéesu, akee li abil aanool: — Jaawi li kutuyi kumbuka min kuyitowe tíyaŋ, ban kufañe min kujuki.
41003033	Yéesu li aan: — Kama ayi ammuu jaawom? Bukay kommu kutuyom?
41003034	Muñeˈe Yéesu li ajuke bukanabuku feh kabahumuu kúwooñenool, ban li aan: — Jaawom li kutuyom buko kommuu umbuku.
41003035	Mata an akaanumuu loon Ateemit afañumuu, anawu ummu okila ammuu atuyom, áliinom li jaawom.
41004001	Muñeˈe Yéesu li amit alako kaliiken bukanabuku Hulimahu hata Ateemit, bata katantaku kata húwajahu hata Gálile. Búsuk báamak li bubil búguutool, gay li ájufo li busaana balakowe li húwajahu min abah ló. Búsukabu feh li bulako li masaye li katantaku kata húwajahu.
41004002	Yéesu li anaak aŋa’ bukittenoolum min aliikeniil wah fiyo. Li anaak alobiil li baliikenelabu boola aaniil:
41004003	— Jijanten! Bile baj awaña áfule ajow ebet sígul.
41004004	Nan alakomuu ebetayi, búgin bakee bata sígulasu li bulo li bútinabu. Basuuwabu li bubil butiñ so.
41004005	Búgin baabu li bulo li etaam yata bagisa, tan tiŋowe. Sígulasu li siyaan sil̥iilul, mata mul̥uyisamu mata etaamayi mumeeŋut to.
41004006	Bale nan banakabu bulumulumuu, sígulasu li sísulo min sisay, mata siyawut kuhaa’ káloyiye.
41004007	Búgin bakee li bulo li banuunuken bata úbuja. Nan banuunukenabu bata úbujaawu bul̥iilulumuu, li búgoben sígulasu sal̥iilumuu min búhi’ só sibukum.
41004008	Búgin baabu bata sígulasu li bulo li etaam yakonete. Sígulasu li sil̥iil ban li sank min sibuk ŋáa’, min kabas kano kubaj ukake’ woono áyii li kuŋen, kakee li kubaj woono kúyii kúhaaji, kufaal ko li kubaj woono téemeel.
41004009	Ban Yéesu li aan: — An áakimuu sijan boot bajam, li ajanten jak min ajam.
41004010	Muñeˈe nan Yéesu ajowe áloyimuu búsukabu, bukanabuku kanaake kunabumuu li akila li kúgoomaku koola kuŋen li kúl̥uba, li kugel̥l̥enool mata bukittenoolumabu.
41004011	Yéesu li aaniil: — Bukuluul, Ateemit lakaanuukaan min jihaas wahawu wahaasutimuu wata Jáyiiyaju joola. Bale bukan kaabuku buko fan kújamum wahawu feh li bukittenoolum,
41004012	bájum: «Li kunaak kujuke, bale let kujuk. Li kujam jak, bale let kúnaanum maayeet tuf. jakum bil kúlaañul bata Ateemit, min Ateemit abonketiil.»
41004013	Muñeˈe Yéesu li amit aaniil: — Kama bukuluul jínaanumut min bukittenoolumabu umbu bulobe? Kama muñowu buu joote jiyili jínaanum min ukittenoolum waawu feh ulobe?
41004014	Abetaawu ata sígulasu, okila hulimahu hata Ateemit lal̥uke.
41004015	Bukan kukee kunokoonokoo li kagenden kata bútin tan hulimahu hulomuu. Nan kommuu kuyaan kujam hulimahu, Sayitaane li ayaan abil aluuc ho li uyinumiil dán hul̥ukimuu áfulen li buko.
41004016	Li manolamu, bukanabuku kanokoomuu li etaam yata bagisa, buko kommuu bukanabuku kajamemuu Hulimahu Hásuumaahu, li kuyaan kuyab ho li ésuumansuum ló.
41004017	Bale emmuu kukatut Hulimahu min huya kuhaa’ kalite li buko, li kúyinen li ho jatit bale. Muñeˈe nan sílaamasu síliiŋulumuu li jálaatenaju mata Hulimahu húji, li kuyaan kukat káyinenaku kooliil.
41004018	Etaamayi yata banuunukenabu bata úbujaawu tan Hulimahu huwaaleyimuu, yo yommuu bukanabuku kajamumuu Hulimahu hata Ateemit.
41004019	Bale uyinoolawu wata buloŋabu bata muñeˈe, lí kásiibo kata ebaj, li kamelo kata wah wameeŋe; wahawu unwu feh li unokeniil min úgoben hulimahu min húhiliil kukaan majake.
41004020	Etaamayi yakonetumuu dán sígulasu silomuu, yo yommuu bukanabuku kajamumuu Hulimahu hata Ateemit ban li kuyab ho. Bukanabuku umbuku li kubaj buloŋ bajake banokoole li kamaano kan kabas kano kubaje ukake’ woono áyii li kuŋen, kakee li kubaj kúyii kúhaaji, kaaku li kubaj woono téemeel.
41004021	Yéesu li alaañen aaniil: — Mantee an fan ayaben ehiitum aban li aŋa’ yo akaan li éking, mantee foof li aŋa’ yo akaan kata láala elal? Inti fan aŋa’ yo akaan li yiil?
41004022	Bajut wah wayoli, waatut ubil ujuki. Bajut foof wah wayolooli, waatut ubil uhaasi.
41004023	An áakimuu sijan, li ajanten min ajam.
41004024	Yéesu li afamen aaniil: — Jíkaanum wahawu wan jijamemuu! Kaliikumaku kan bukuluul humumuul jiŋalemuu min jiliik bukanabuku, ko foof Ateemit ammuu li abil aŋa’ min aliikuul, ban fan aliikuul haŋ to!
41004025	Mata an abajumuu wah, Ateemit fan afamenool. Bale an abajutumuu wahoowah, maayeet jatitaju jan abajumuu, Ateemit fan ayab jo.
41004026	Yéesu li afamen aaniil: — Jáyiiyaju jata Ateemit jinokoonokoo loon an ajeˈe ebet sígul li bul̥ibool.
41004027	Anawu abetumuu sígulasu, maayeet min ámooliye mantee foof li ámooliyaati, li huk mantee foof tihunak, sígulasu so li sil̥iil min sank okila bahaasut buu jówoolume.
41004028	Etaamayi humum yo fan ejand el̥iilul mahos, ban mahosamu li múyawul kubas, min kit kubasaku kubaj bakake’ bafiibene.
41004029	Muñeˈe nan ubasawu wommuu li waal, li kucac emaanaayi mata no unnu kúwaagenaku báliiŋe.
41004030	Yéesu li alaañen aan: — Li waa luyilowaale ukittenoolumaal Jáyiiyaju jata Ateemit? Mantee foof bukittenoolum bay luyilowaale uŋalaal min ulobaal mata jo?
41004031	Jáyiiyaju jata Ateemit jikoonokoo li ekool yata anuunuken an koone mutaad, yan ommuu li ul̥uk li etaam li ehaŋ matiti sígulasu feh sata etaamaye.
41004032	Bale nan yommuu el̥uki, li el̥iilul min yank ehaŋ banuunukabu feh bata sitoolasu. Fan abaj waan waluuke ŋáa’ gay basuuwabu li bunaak bubil buseeh li wo.
41004033	Yéesu li anaak aŋa’ ukittenoolum wameeŋe loon unwe, min alob bukanabuku Hulimahu hata Ateemit, lewoo li wahawu wan kuyilimuu kúnaanum.
41004034	Yéesu anaakut alob li bukanabuku akila baŋalut bukittenoolum min alob. Bale ajowumuu awayito li kúgoomaku koola, li ahebiil waa bukittenoolumabu bulobe.
41004035	Muñeˈe li líiŋ hunakahu unhu kátiim, Yéesu li aan kúgoomaku koola: — Ulimbaal boot kageb kaaka húwajahu!
41004036	Mal̥egen li kukat to búsukabu min kuwuj. Kúgoomaku li kunaboo li Yéesu kujow boot li busaanaabu dán ájufoweenumuu. Li baj usaana wakee walako to li akila.
41004037	Muñeˈe nan kujowumuu, búlus báamak li bútekul. Kuyammalaku li kunaak kubil kulo li busaanaabu, gay li bútoŋ bumeeŋ mal.
41004038	Li took Yéesu akila bakuŋoole min alako kámooli loon bata hulamahu hata busaanaabu. Kúgoomaku koola li kujow kúliwool, ban li koonool: — Anahaan, kama jokuti min oomaalumuu li újimaal?
41004039	Muñeˈe nan Yéesu áliwomuu, li anuuloo búlusabu li sembe ban li aan húwajahu: — Ululenoo! Uweelen! Mal̥egen búlusabu li buweelen, min lulenoo lul.
41004040	Muñeˈe Yéesu li aan kúgoomaku koola: — Wáa újiye li jíkoli? Kama boot muñeˈe jíyinenolut li Ateemit?
41004041	Bale kúgoomaku li kúkoli ŋáa’, min kunaak kúsuumenoo koon: — Kama laalu an buu, an emmuu maayeet élusayi li ekaan wahawu wan alobumuu, malamu foof?
41005001	Muñeˈe Yéesu li kúgoomaku koola li kuŋej kalimben kaaka kata húwajahu hata Gálile, li etaamayi yata kata Gelasa.
41005002	Nan Yéesu ayaane áwalowulumuu li busaanaabu, ánayine akee an buyinum bajakut bújufowe, li áfulumul li kuyaak kawoki li hugisa abil kufam.
41005003	Anáyinaawu li kalemaku kahokemuu lajeˈe akin. Bajut an ayiliwool ajenk, maayeet li baseel.
41005004	Mata ñameeŋe bukanabuku fan kuŋa’ useel min kujenkool, bale li acac useelawu feh. Bajut an abaje sembe ayilo ágooten ánayinaawu ummu.
41005005	Anáyinaawu ummu li anaak ajow alako nanoonan li kuyaakaku li kuyuuyaku, bajut etihunaka bajut ehuka, min anaak akaaw butiya, ban li anaak aŋa’ kuyitik min acokenoolo.
41005006	Muñeˈe nan ánayinaawu ajeˈe aŋandenumuu Yéesu, li atey ajow ákuntuŋ hákilool,
41005007	ban li alob butiya aan: — Yéesu, Añiil ata Ateemit ata Haatiya, waa lufañe lí ínje? Liyaaki li kajawaku kata Ateemit, jakum úlaatenom.
41005008	(Anáyinaawu lalollob kulimaku unku, mata Yéesu laanoosaan: «Buyinum bajakut, úfu’ li ánayinaawu ummu!»)
41005009	Muñeˈe Yéesu li agel̥l̥en ánayinaawu aanool: — Kama kajawi buu? Anáyinaawu li aanool: — Kajawom «Jameeŋ», mata óloli jimemmeeŋ.
41005010	Muñeˈe ánayinaawu li ayaakoo Yéesu ŋáa’ aanool jakum akesoo uyinumawu wajakutumuu úfu’ li etaamayi inyu.
41005011	Muñeˈe li baj to bútefoo hulijahu bumat báamak bata sifulugun balakowe kahoof.
41005012	Uyinumawu wajakutumuu li uyaakoo Yéesu woonool: — Ubonket úkatoli min jijow jíjufo sifulugunasu unsu.
41005013	Mal̥egen Yéesu li akat wo min ujow. Uyinumawu wajakutumuu li uyaan úfulul li ánayinaawu ujow újufo sifulugunasu. Bumatabu bubaje sifulugun salehene sínjunne soono síl̥uba. Sifulugunasu unsu feh, li siyaan síwubbenoolumul haatiya hulijahu, siliiŋowul sijow silo li húwajahu, min síjim dó feh.
41005014	Muñeˈe kánayinaabuku kalakomuu humatahu hata sifulugunasu, li kutey kujow kúhebul kakinumuu li ésukayi li kakinumuu li bujalabu umbu. Bukanabuku kata ésukayi li kujow kujuk wahawu wabajumuu.
41005015	Muñeˈe nan bukanabuku kúliiŋumuu tan Yéesu alakomuu, li kujuk to ánayinaawu an uyinumawu wajakutumuu újufoweenumuu mabahe, akila makaanowe wañ, ban okila mágiilowe. Ekole li ejokiil.
41005016	Bukanabuku kamaatumuu wahawu wabajumuu, li kukitten kaabuku wahawu wabajumuu ánayinaawu an uyinumawu wajakutumuu újufoweenumuu, li wabajumuu foof sifulugunasu.
41005017	Muñeˈe bukanabuku li kuyaakoo Yéesu koonool áfu’ li ésukayi yooli.
41005018	Muñeˈe nan Yéesu alakomuu kájufowaku li busaanaabu, ánayinaawu an uyinumawu wajakutumuu újufoweenumuu li ayaakoolool mantee li akatool min anab li akila.
41005019	Yéesu akatutool min ánabul li akila, bale li aan ánayinaawu: — Ulaañ úbalo. Ujow bata bukani, ujow ukitteniil wahawu feh wan Amaaŋenawu akaanumuu boot li awu, li foof buu labajumuu káyiyen li awu.
41005020	Mal̥egen ánayinaawu li ajow boot Dekafool, ajow ayiiŋen bo wahawu feh wan Yéesu akaanumuu boot li akila. Bukanabuku feh li kusego ŋáa’.
41005021	Muñeˈe nan Yéesu alaañenumuu alimb li busaana boot kageb kaaka húwajahu, búsuk báamak li bubil búguutool akila baloŋe li katantaku.
41005022	Anáyine akee li kunahaanaku kata eluufayi yata kal̥awaku, an koone Jáyilis li áliiŋul. Nan ajukumuu Yéesu, li ákuntuŋ hákilool,
41005023	min ayaakoo Yéesu ŋáa’ aanool: — Jísungutaaju júmbaam junju li eket. Liyaaki, úbil uŋa’ kuŋeni uwalen li akila kayitee li afak li kásomutaku min aloŋ.
41005024	Mal̥egen Yéesu li ajow kunaboo. Búsuk báamak li bunab li akila, gay bukanabuku li kunaak kuñuññoo téetiwool.
41005025	Muñeˈe li baj li búsukabu anaale áfululo huña ban afosowut ho jow baj simit soono kuŋen li síl̥uba.
41005026	Anaalaawu ummu lálallaam ŋáa’ li kuŋen kata kubuntena kameeŋe. Li buko labane sídalamasu soola feh, ban akoyut. Kásomutaku koola li kunaak kuhaŋ mahaŋen.
41005027	Anaalaawu li ajam li kulob mata Yéesu, li abilumul li búsukabu kata búsol Yéesu, ajow ago’ kañaku koola.
41005028	Anaalaawu ummu lakankaan mo, mata lanaanaak aan li buyinumool: «Iyiliyeenumuu igo’ wañawu woola bale, fan ifak.»
41005029	Mal̥egen nan anaalaawu agolumuu wañawu wata Yéesu, huñaahu hoola li huyaan huban to, ban li ahaas li eniilool aan lafake li kásomutaku koola.
41005030	Muñeˈe Yéesu li ayaan ahaas li eniilool kaanaku babbaj sembe sáfule li akila. Li átiiwowul li tut búsukabu, ban li agel̥l̥en aan: — Ayimaa agole wañawu wúmbaam?
41005031	Kúgoomaku koola li koonool: — Awu lujuke min búsukabu buñuññemuu li awu, li ugel̥l̥en oon: «Ayimaa agolom?»
41005032	Bale Yéesu li agegoo téetiwool boot min ajuk anawu agoloolumuu.
41005033	Anaalaawu li ákoli ban li anaak ateelen, mata lahaase wahawu wabajoolumuu. Muñeˈe li abil ákuntuŋ hákil Yéesu min alobool mal̥egenamu feh.
41005034	Yéesu li aanool: — Añoolom, káyinenaku kooli kufakeni. Ujow li kásuumaay ban li ufak li kásomutaku kooli.
41005035	Nan Yéesu alakomuu elobayi, kukee li kúfulumul bata Jáyilis kubil koon Jáyilis: — Jísungutaaju jooli jikete. Wáa újiye li umit oono li kayoken Anahaanawu?
41005036	Bale emmuu Yéesu ákaanumut kulimaku unku, li aan Jáyilis: — Sákoli, awu úyinen bale.
41005037	Yéesu akatut an min anab li akila ábute li Fiyeel, li Saak li Saŋ ammuu atuyawu ata Saak.
41005038	Nan kúliiŋumuu bata Jáyilis, Yéesu li ajuk min ésukayi égul̥uñoo muñowu, min bukanabuku kulako jíl̥ok, ban li kunaak kúluulen butiya.
41005039	Muñeˈe Yéesu li anoken li eluufayi áliiŋ li aaniil: — Wáa újiye kágul̥uñoolaku unku li kubaj? Wáa újiye li joono li búluulen? Jísungutaaju jiketut, jímoolimooli bale.
41005040	Bukanabuku li kulako él̥uu Yéesu. Muñeˈe Yéesu li akaaniil feh kúfu’ li eluufayi, min aŋa’ sibukoolaasu sata jísungutaaju bale, li kúgoomaku koola kúhaaji, min kunoken li káfitaku dán jísungutaaju jilakomuu.
41005041	Nan Yéesu áliiŋumuu, li átuk jísungutaaju li kaŋen ban li aan jo: — «Talita kúmi!» (Yo yommuu: «Tóom, uyito, ínje ilobi mo!»)
41005042	Mal̥egen jísungutaaju li jiyaan jiyito min jijow. (Simit kuŋen li síl̥uba jibaje). Bukanabuku kalako tomuu feh li kúsego ŋáa’.
41005043	Bale Yéesu li anuulooliil aaniil jakum bil kulob mo an, aban li aaniil kusen jísungutaaju jitiñ.
41006001	Muñeˈe Yéesu li áfulum tó ajow boot li ésukayi yoola. Kúgoomaku koola li kunab li akila.
41006002	Nan húyiiyaayahu hata Kusuwifaku húliiŋumuu, Yéesu li alako kaliiken bukanabuku Hulimahu li eluufayi yata kal̥awaku. Bukanabuku kalakowoolumuu bajantenabu kumemmeeŋ. Li kusego ŋáa’ min kunaak kugel̥l̥enoo koon: — Kama bay ánayinaawu ummu áhaasumulo wahawu unwu feh? Bay lábajumulo bújallowabu umbu? Buu kaane li ayili akaan wahawu unwu wájaahaleni muñowu?
41006003	Kama kele inti akila ammuu adaajaawu ata siluufasu, añiilawu ata Mali? Ban kama inti Saak, li Sóose, li Súd, li Simoŋ, kommuu kutuyool? Kama inti kúliinool kumbuku taate li ololaal? Muñeˈe wahawu unwu li úhiliil kúyinenum li Yéesu.
41006004	Bale Yéesu li aaniil: — Afulofet, áluukeneliiti li etaamayi ban abukimuu li bata bukanool, áluukeneliiti foof li butoŋool.
41006005	Muñeˈe mó lí múji Yéesu ayilaat akaan li ésukool wah wájaahaleniye, búti li kuŋenool bale kan aŋalumuu awalen li kukee kásomute min afakeniil.
41006006	Yéesu li asego mata buu kúyinenutumuu li akila. Fúlum tó, Yéesu li añaahoo li básukabu feh bakoojumuu, min aliiken bo bukanabuku Hulimahu hata Ateemit.
41006007	Li ahooñ kúgoomaku kuŋen li kúl̥ubaaku min aseniil kayile kata kakesoo uyinumawu wajakutumuu úfu’ li bukanabuku, ban li aaniil kujow kúl̥ubal̥uba ban aboñiilumuu.
41006008	Bale Yéesu li aaniil: — Jakum jiŋa’ wah jíjowetum bata kañaahoolaku kooluul, búti hunuk. Jakum jiŋa’ humbuulu, mantee kaboote, mantee foof sídalam jikaan li ul̥aacawu wooluul.
41006009	Jikaano sidalla bale, ban jakum an aŋa’ újufo úl̥uba.
41006010	Yéesu li afamen aaniil: — Tanootan tan jommuu jijow jíliiŋ li kuyabuul li eluuf, li jilako ló boot yok nan jommuu li jífu’ tinatu untu.
41006011	Li bil nokoo loon tin jijeˈe jíliiŋ, bukanabuku kata to li kuhoy kuyabuul, mantee foof li kuhoy kujantenuul, jilakomuu li jífu’ to li jihank kafolaku kata kootaku kooluul: fan lako búhiisenum boot li buko.
41006012	Mal̥egen kufootalaku li kujow kuwaale bukanabuku kaanaku koote kubet búsol buloŋelabu booliil buhaanabu min kuŋa’ buloŋ buwunkul.
41006013	Li kukesoo uyinum wajakut wameeŋe úfu’ li bukanabuku kan újufomuu, ban li kuŋa’ éduulij min kúsiiw bukan kameeŋe kásomute min kufakeniil.
41006014	Muñeˈe áyiiyawu Elod li ajam li kulob mata Yéesu, mata kajawaku koola kujamojamo tanootan. Kukee kunaanaak koon: — Laalu Saŋ Batiis ayitowumulo li kaketumuu. Wahawu unwu újimuu li abaj sembe sata kakaan wah wájaahaleniye.
41006015	Bale kaabuku li koon: — Laalu Elí alako nomuu afulofet. Kukee foof li koon: — Laalu afulofet, loon akee li kufulofetaku kata naanaŋ.
41006016	Bale nan Elod ajamumuu loon muñaˈa, li aan: — Laalu Saŋ Batiis humumool! Injé humumom ilobe min kufalenool húkow, bale kama layitowuloyitowul li eketayi!
41006017	Elod humumool labomboñ kujow kújokul Saŋ Batiis, ban li kujenkool kujow kukul̥, mata Elodiyaas áji, an Elod aŋalumuu akaan aseekool, ban anaale ata atuyool Fílib.
41006018	Li mal̥egenamu, Saŋ Batiis lansaan Elod: — Colut min uyab anaalaawu ata atuyi Fílib.
41006019	Muñeˈe Elodiyaas li al̥eet Saŋ ŋáa’ yok afañ min amukool, bale ayilaat.
41006020	Li mal̥egenamu, Elod lákolikoli Saŋ, ban lahaase aan Saŋ lakankaan an acole ban li anab. Okila humumool anaake afooy Saŋ. Nanoonan nan Elod ajantene kulimaku kata Saŋ Batiis, buyinumool li búguul̥oo. Bale li anaak ajantenool li ésuumansuum ló.
41006021	Muñeˈe Elodiyaas li abaj bútin bajake li hunakahu hawayil̥enumuu nan Elod abukimuu. Elod li akaan húbaññaati li hunakahu unhu min áhooñul bukanabuku káamakaku kata jáyiiyaju joola, li kunahaanaku kata kusollaaliyaku koola, li kunahaanaku kata etaamayi yata Gálile.
41006022	Asúngutaawu ata Elodiyaas li anoken dán kulakomuu áliiŋ, li alako jígom. Li súum Elod li bukanabuku foof kan áhooñulumuu boot húbaññaatiyahu. Muñeˈe áyiiyawu Elod li aan ásungutaawu: — Ul̥awom wah wan ufañe, fan iseni wo.
41006023	Elod li anuu asen ásungutaawu aanool: — Fan iseni wahoowah wan ommuu ul̥awom, maayeet min kite lako ifalen li tut jáyiiyaju júmbaam, min iseni bugeb baabu.
41006024	Muñeˈe ásungutaawu li áfulul ajow agel̥l̥en jaawool aanool: — Waa leete fíle il̥aw? Jaawool li aanool: — Ul̥aw húkowahu hata Saŋ Batiis.
41006025	Asúngutaawu li ayaan asommen alaañ boot bata áyiiyawu áliiŋ, li aanool: — Lifañe min uyaan usenom muñeˈe li buyinjaay, húkowahu hata Saŋ Batiis.
41006026	Nan ásungutaawu alobumuu áyiiyawu Elod loon muñaˈa, li jokool ŋáa’. Bale ayilaat ahoy humum hata hunuulahu han anuulumuu, li bukanabuku kan áhooñulumuu.
41006027	Mal̥egen Elod li ayaan aboñ asollaali akee ajow áŋalul húkowahu hata Saŋ Batiis.
41006028	Asollaaliyawu li ajow áliiŋ li hukul̥ahu, li áfalenul ló húkowahu hata Saŋ Batiis. Nan afalenumuu húkowahu aban, li áŋalul hó li buyinjaay ajow asen ásungutaawu, min ásungutaawu ahin aŋa’ ho ajow asen jaawool.
41006029	Nan kúgoomaku kata Saŋ kujamumuu loon muñaˈa, li kujow kuŋa’ ehuluŋayi yoola kujow kuhok.
41006030	Muñeˈe kufootalaku li kubil kuwoog tan Yéesu alakomuu, min kulobool wahawu feh wan kukaanumuu, li wan kuliikenumuu feh bukanabuku.
41006031	Emmuu bukan kameeŋe kunaanaak kújowum tó li kulaañ, min jíyiil kubajowut min kutiñ, muñeˈe Yéesu li aaniil: — Bukuluul jibil ujowaal boot ban wayitowe min jiyool̥o bo jatit.
41006032	Mal̥egen li kújufo li busaana buko baleyiil min kujow boot ban wayitowe.
41006033	Bale bukan kameeŋe li kujukiil buko li ejowayi, li kuhaasiil. Muñeˈe bukanabuku li kúteyimul li koot li sísukasu feh, kujow kukobiil ban kulakomuu ejowayi.
41006034	Nan Yéesu áwalowulomuu li busaanaabu, li ajuk búsuk báamak, li áyiyen, mata bukanabuku kunokoonokoo loon kúgalalaan kabajut amata. Muñeˈe li aliiken bukanabuku wah wameeŋe.
41006035	Emmuu banakabu bo bajone, kúgoomaku li kujow kutook Yéesu min koonool: — Baabe wayitowayito, ban banakabu bujone.
41006036	Ulob búsukabu min bujow boot li ul̥ibawu li sísukasu sakoojumuu, mantee li kunoom bo wah kutiñ.
41006037	Bale Yéesu li aaniil: — Jiseniil bukuluul humumuul kutiñ. Kúgoomaku li koonool: — Waa, áloli joote fíle jijow jínoomul kúmbuulu butum sihanjal sata sídalam síteemeel síl̥uba, jibil jiseniil kutiñ?
41006038	Yéesu li aaniil: — Kama kúmbuulu koono keem jooke? Jijow jiyoob. Mal̥egen kúgoomaku li kúgel̥l̥enul ban, li koon Yéesu: — Jibaje kúmbuulu hutok li muwol múl̥uba.
41006039	Muñeˈe Yéesu li alob kúgoomaku min kukaan bukanabuku feh kubah kukaan kúmim li mahosamu masayutumuu.
41006040	Mal̥egen bukanabuku li kubah kukaan kúmim kata bukan éteemeel, kaaku bukan kúyii kúl̥uba li kuŋen.
41006041	Nan bukanabuku kubahumuu feh kuban, Yéesu li aŋa’ kúmbuuluwaku hutokayi li muwolamu múl̥ubaamu. Li ateb kúkilool ajooŋoo haatiya emitayi, min asal Ateemit aban, li amuncul kúmbuuluwaku asen kúgoomaku, min kuŋa’ ko kugaben búsukabu. Yéesu li amuncul foof muwolamu múl̥ubaamu agaben bukanabuku feh.
41006042	Bukanabuku feh li kutokoñ kujow kufooñ.
41006043	Muñeˈe kúgoomaku li kuwomen kumunculaku kasaŋomuu kata kúmbuuluwaku, li kata muwolamu, kujow kuyok kumeeŋen utekel woono kuŋen li úl̥uba.
41006044	Kánayinaabuku katokoñumuu kúmbuuluwaku li siwolasu koono sínjunne hutok.
41006045	Nan yaane fúlum tomuu, Yéesu li atuuŋ kúgoomaku koola kuŋito li busaana, min kujow ló boot kageb kaaka húwajahu, li halaabahu hata ésukayi yata Betisayida, min akila alob búsukabu min buyiisoo.
41006046	Nan Yéesu alobumuu búsukabu min buyiisoo aban, li aŋito li huyuuyahu ajow ló kal̥aw.
41006047	Muñeˈe nan banakabu bujonumuu, busaanaabu bo báliiŋe li tut húwajahu, Yéesu okila baloŋe li masaye balewool.
41006048	Muñeˈe Yéesu li ajuk kaanaku kúgoomaku koola kumbuku min kuweenemuu busaanaabu li sílaam ló, mata kulallaaj élusayi. Nan hukahu huyiilimuu, Yéesu li ájowum koot li malamu ajowubeniil áliiŋ, li afañeen ajow alul̥iil.
41006049	Nan kúgoomaku kujukoolumuu li ájowum koot li malamu, li kuyinoo li koon laalu áfulafu’, li kúluulen butiya,
41006050	mata buko feh kúkolikoli nan kujukoolumuu. Bale Yéesu li ayaan aaniil: — Sákoluul! Laalu ínje. Jijok saaluul!
41006051	Muñeˈe Yéesu li aŋito atook kúgoomaku li busaanaabu, búlusabu li buyaan buweelen. Kúgoomaku li kusego ŋáa’,
41006052	mata li mal̥egenamu kuliitikenut waa bújaahalenumabu ban Yéesu akaanumuu, bata kúmbuuluwaku bulobe, mata kul̥al̥l̥aal̥ uyinum.
41006053	Nan kulimbumuu húwajahu, li kúliiŋ li etaamayi yata Genesalet, min kuya bo busaanaabu.
41006054	Muñeˈe nan Yéesu li kúgoomaku kúwalowulumuu li busaanaabu, bukanabuku li kuyaan kuhaas Yéesu.
41006055	Muñeˈe bukanabuku li kujow li halaabahu unhu feh kujow kútebul kásomutumuu li ukal̥, kújowetum boot tanootan tan kujame koon Yéesu ummu to.
41006056	Tanootan tan Yéesu anokene, lako li básukabu batitabu, mantee li sísukasu sáamakasu, mantee foof li sitoolasu, bukanabuku li kuŋa’ kásomutumuu kukaan li waayeenawu min kuyaakoolool mantee li akatiil min kugo’ kabeyaku bale kata kañaku koola. Mal̥egen kago’ komuu feh li kufak.
41007001	Kukee li Kufaaliisiyeŋaku li kukee li bukanabuku kaliikenemuu ésukayi eluwaayi yata Móyiis, li kúfulumul Yeelusalem kubil kujojoo tan Yéesu alakomuu.
41007002	Muñeˈe li kujuk kaanaku kukee li kúgoomaku kata Yéesu kutintiñ hutiñahu hooliil li kuŋen kakonte, yo yommuu kufosut kuŋeniil tówum kutiñ loon bútinabu booliil bulobumuu. (
41007003	Li mal̥egenamu, Kufaaliisiyeŋaku li Kusuwif kaabuku feh kútuutuk múkaaniinamu mata situubayiil sihaan jak. Fan kunaak kufos kuŋeniil jak loon múkaaniinamu mooliil mulobumuu, tówum kutiñ.
41007004	Nanoonan nan kúlaañumulo bata waayeenawu, let kutiñ buko bafosut kuŋeniil. Li kunab foof li múkaaniin mukee mata situubayiil sihaan loon: kafos sijunk, kukobot li uyinjaay.)
41007005	Wahawu unwu újimuu Kufaaliisiyeŋaku li bukanabuku kaliikenemuu ésukayi eluwaayi yata Móyiis li kugel̥l̥en Yéesu koonool: — Kama wáa újiye kúgoomaku kooli kúnabeliit li múkaaniinamu mata situubawolaal sihaan, min kunaak kutiñ buko báfosut kuŋeniil?
41007006	Yéesu li aaniil: — Min jíhoolo muñowu! Esay ammuu afulofet lakonkooŋ li bukuluul nan Ateemit álobummuu li akila aan: «Esúkayi inyu, li utumiil bale kuluukenumom. Bale uyinumiil ulet lí ínje maayeet tuf.»
41007007	Kamanenaku kan kumanenewommuu hin kakaal̥o, mata siluwaasu san kukittenemuu bukanabuku, loon eenimuu sata Ateemit, siluwa sata bukan.
41007008	Muñeˈe Yéesu li afamen aaniil: — Bukuluul fan jinaak jikat bo wahawu wan eluwaayi yata Ateemit elobumuu, min jinaak jinab li makaane mata bukan.
41007009	Yéesu li amit aan: — Bukuluul jihaase min jikaanemuu min jihoy eluwaayi yata Ateemit, mantee li jiyili jijok múkaaniinamu mooluul jak!
41007010	Móyiis lansaan li mal̥egen: «Uluuken atuubayi li jaawi». Li aan foof: «An alobumuu kulim kajakut aya li atuubawool mantee foof li jaawool, laate amuki.»
41007011	Bale bukuluul li jinaak joon bukanabuku, an aanumuu atuubawool mantee jaawool: «Wahawu wan eeteenumuu iŋa’ min ilambeni, wo wommuu “Kooluban” (yo yommuu “bujuuñak boot li Ateemit”).
41007012	Muñowu jóonummuu éehe’ jakum anawu ummu alamben atuubawool mantee foof jaawool.
41007013	Muñowu jíkajenummuu hulimahu hata Ateemit li bakaanelabu booluul ban jilobemuu bukanabuku jikat to. Ban li jikaan wah wameeŋe wanokoole li wo.»
41007014	Fúlum tó, Yéesu li alaañen áhooñul ésukayi min aaniil: — Bukuluul feh jijantenom jak ban li jínaanum.
41007015	Inti wah wan an atiñe, wo woote úji li eeni lasikosiko hákil Ateemit. Bale wahawu wan an alobemuu li wan akaanemuu, wo újiyemuu li eeni lasikosiko. [
41007016	An áakimuu sijan li ajanten min ajam.]
41007017	Muñeˈe nan Yéesu akat tomuu búsukabu min ajow anoken li eluufayi, kúgoomaku koola li kugel̥l̥enool mata bukittenoolumabu umbu.
41007018	Yéesu li aaniil: — Kama bukuluul foof jiyiliwolut jínaanum? Jihaasut joon bajut wah wan an atiñe wayilo ukaanool min eeni lasikosiko?
41007019	Mata mutiñamu man atiñumuu let munoken li buyinumabu boola, bale fan mujow li halahu hoola, ban li ajow mo li siŋam. [Li kulimaku unku Yéesu áanummuu mutiñaayamu feh mujaajak hutiñ.]
41007020	Yéesu li afamen aaniil: — Wahawu wáfulumulemuu kata láala an, wo ukaanewoolumuu min eeni lasikosiko.
41007021	Mata kata láala an, li buyinum bata an uyinoolawu wajakutaawu úfumulemuu, wata kahinten kanaale kalet kooliil, ékuwet, jamuk bukan,
41007022	húfulo aletalet, efañ waleewalet, búl̥afutabu, jabunt bukan, ékandomaayiiñ, kásiibo wah, kúloboo bukan, katebenoolo, búguno.
41007023	Wahawu unwu feh wajakutumuu, li buyinum bata an úfulumule, min ukaanool min eeni lasikosiko.
41007024	Nan fúlum tómuu, Yéesu li ajow boot li etaamayi yata Tiil. Nan áliiŋ bómuu, li anoken li eluuf ban afañeenut min an ahaas; bale ayilaat ayolo.
41007025	Muñeˈe anaale akee an buyinum bajakut bújufowe jísungutewool, li ajam li kulob mata Yéesu, li ayaan abil ákuntuŋ hákilool.
41007026	Anaalaawu ummu an alet asuwif. Li etaamayi yan koonemuu Síilo Feniisi labuki. Anaalaawu li ayaakoo Yéesu mantee li akesoo buyinumabu bajakutumuu búfu’ li jísungutaaju joola.
41007027	Yéesu li aanool: — Ukat bañiilabu min bujand butiñ, mata colut min an aŋa’ hutiñahu hata bañiilabu atahen bajangiyabu batitabu.
41007028	Anaalaawu li aan Yéesu: — Mal̥egen, Amaaŋen, bale maayeet bajangiyabu batitabu butiñetiñ bafoyabu bálowulemuu li uyinjaayawu wata bañiilabu.
41007029	Muñeˈe Yéesu li aan anaalaawu: — Ujow úbalo. Buyinumabu bajakutumuu búfule li jísungutaaju jooli, mata hulimahu unhu han ulobumuu húji.
41007030	Muñeˈe nan anaalaawu ábalomuu áliiŋ, li atook jísungutaaju mahintowe li elalayi, buyinumabu bajakutumuu bo báfule li akila.
41007031	Muñeˈe Yéesu li amit áfu’ li etaamayi yata Tiil. Li álaañumum li etaamayi yata Sidoŋ alo li yata Dekafool, ajow boot bata húwajahu hata Gálile.
41007032	Nan Yéesu áliiŋ bómuu, bukan kukee li kúŋalulool an ásokowe ban ayilaat alob jak, kúliiŋul li kuyaakoolool mantee li aŋa’ kaŋenool awalen li húkowahu hata ánayinaawu ásomutumuu.
41007033	Muñeˈe Yéesu li aŋa’ ánayinaawu min kuyinno li kakaŋ lóyi ésukayi, ban li aŋa’ kusiikool aya li sijanasu sata ánayinaawu aban, li amasen min ago’ húlellufahu hata ánayinaawu.
41007034	Fúlum tó, Yéesu li ajuke haatiya emitayi, li ahuuf aban li aan ánayinaawu: — Efata! (Yo yommuu: «Utónfulo!»)
41007035	Mal̥egen ánayinaawu li ayaan átonfulo, húlellufahu hoola li húkotulo, min alob jak.
41007036	Yéesu li alobiil aaniil jakum kulob mo an. Bale mo Yéesu aaneyiilumuu jakum kulob mo an, mo bukanabuku kuhaŋemuu malob mo.
41007037	Muñeˈe bukanabuku li kusego masego ŋáa’ gay li kunaak koon: — Wahoowah feh wan Yéesu akaane ujaajak ŋáa’! Maayeet kásokomuu li akaaniil min kujam, kakumbomuu li akaaniil kúlobul.
41008001	No unnu, búsuk báamak li bumit buwomenoo tin Yéesu alakomuu. Emmuu bukanabuku kubajut wah wan kóomi li kutiñ, Yéesu li áhooñul kúgoomaku koola min aaniil:
41008002	— Líyiyenyiyen bukanabuku umbuku, mata muñeˈe baje kunak kúhaaji buko taate lí ínje, ban kubajut muñeˈe wah wan kóomi li kutiñ.
41008003	Ilaañeniilumuu kúbalo buko batiñut, fan kulo li bútinabu, mata kukee li buko lóyiloyi ban kúfulumulo.
41008004	Kúgoomaku koola li koonool: — Bay an ayilo áŋalumul kúmbuulu asen búsukabu úmbu butiñ bufooñ baabe ban wayito muñeˈe?
41008005	Yéesu li agel̥l̥eniil aaniil: — Kúmbuulu keem jooke? Li koonool: — Kúmbuulu hutok li kúl̥uba jooke.
41008006	Muñeˈe Yéesu li aan búsukabu bubah teetaam. Nan búsukabu bubahumuu buban, li aŋa’ kúmbuuluwaku hutok li kúl̥ubaaku, min asal Ateemit aban li amuncul ko asen kúgoomaku boot kagaben búsukabu. Mal̥egen kúgoomaku li kuŋa’ ko kugaben búsukabu.
41008007	Li kooken to foof muwol mafamut. Yéesu li asal Ateemit aban li asen mo foof kúgoomaku kugaben.
41008008	Muñeˈe bukanabuku feh li kutokoñ kujow kufooñ. Kúgoomaku li kúwomenul kumunculaku kasaŋomuu, li kumeeŋen utekel woono hutok li úl̥uba kuteb kújowetum.
41008009	Bukanabuku feh katokoñumuu kúmbuuluwaku li muwolamu kuyilo kúliiŋ sínjunne sibakii. Nan fúlum tómuu, Yéesu li akaan búsukabu búbalo.
41008010	Nan Yéesu akaanumuu búsukabu búbalo aban, li ayaan ájufo li busaana li kúgoomaku koola ló, min kujow boot li etaamayi yata Dalumanuta.
41008011	Muñeˈe nan Kufaaliisiyeŋaku kúliiŋulumuu, li kulako búwonnoo li Yéesu. Emmuu kufanfañ kabuutoolool, li koonool akaan búhiisenum bájaahaleniye báhiise kaanaku sembaasu soola li Ateemit sibilumulo.
41008012	Yéesu li ayih to huyih háamak aban li aan: — Wáa újiye bukanabuku kata muñeˈe li kóomi li huŋes min kujuk búhiisenum bájaahaleniye? Li mal̥egenamu fan ilobuul, let kujuk búhiisenum banooban!
41008013	Ban, Yéesu li akatiil to min ájufo li busaana min ajow boot kageb kaaka kata húwajahu.
41008014	Nan kulakomuu kalimbaku boot kageb kaaka húwajahu, kúgoomaku li kumojen baŋa’ kúmbuulu kafame, min kooken húmbuulu hano bale li busaanaabu.
41008015	Yéesu li aaniil: — Jijuke to, ban li jíkaanum élebiilayi yata Kufaaliisiyeŋaku li yata Elod.
41008016	Muñeˈe kúgoomaku li kunaak koon li uyinumiil: — Min úŋalulootaalumuu kúmbuulu, mó mújimuu li alob loon muñowu.
41008017	Emmuu Yéesu lahaase kayinoolaku kooliil, li agel̥l̥eniil aaniil: — Wáa újiye li joono li elob mata min jíŋaluloot kúmbuulu? Kama boot muñeˈe jínaanumolut? Kama waa jiliitikenolut? Kama jiyansaan jil̥aal̥ uyinum?
41008018	Inti jibaje kúkil, kama waa jíjukeliit? Inti jibaje sijan, kama waa jíjameliit? Kama waa jíwayil̥oweliit foof?
41008019	Nan imunculumuu kúmbuuluwaku hutokayi boot li bukanabuku sínjunne hutok, jiwayil̥owut utekel woono weem wameeŋe kumuncul jitebumuu jíjowetum? Li koonool: — Utekel woono kuŋen li úl̥uba jimeeŋene.
41008020	Yéesu li alaañen aaniil: — Nan imunculumuu foof kúmbuuluwaku hutok li kúl̥ubaaku boot li bukanabuku sínjunne sibakii, jiwayil̥owut foof utekel woono weem wameeŋe kumuncul jitebumuu jíjowetum? Li koonool: — Utekel woono hutok li úl̥uba jimeeŋene.
41008021	Muñeˈe Yéesu li aaniil: — Kama jínaanumolut boot muñeˈe?
41008022	Muñeˈe Yéesu li kúgoomaku koola li kujow boot li ésukayi yan koonemuu Betisayida. Nan kúliiŋ bomuu, bukan li kúŋalul Yéesu ánayine áfuume, ban li kuyaakoolool mantee li ago’ ánayinaawu áfuumumu.
41008023	Yéesu li átuk ánayinaawu áfuumumuu li kaŋen min aŋalool kúfu’ li ésukayi. Nan kúliiŋumuu tíyaŋ ésukayi, Yéesu li aŋa’ kumasaku koola áki’ li kúkilaku kata ánayinaawu áfuumumuu, ban li awalen kuŋenool li húkowahu hata ánayinaawu min agel̥l̥enool aanool: — Mantee lujuke wah ukee?
41008024	Anáyinaawu áfuumumuu li aluujul aban li aan: — Lijuke bukan, bale kunokoolonnokoo loon unuunuken, ban ejow kóomi li yo.
41008025	Yéesu li alaañen aŋa’ kuŋenool ago’ ánayinaawu áfuumumuu li kúkil, li akit ajuke jak. Mal̥egen li afak, min ajuk wahoowah feh jak.
41008026	Muñeˈe Yéesu li alaañenool ábalo, ban li aanool: — Jakum unoken li ésukayi.
41008027	Muñeˈe nan fú’ tómuu, Yéesu li ajow li kúgoomaku koola ló boot li sísukasu sata etaamayi yata Sesaale Fílib. Nan kulakomuu ejowayi, Yéesu li agel̥l̥eniil aaniil: — Kama bukanabuku koone ínje emmuu ayi?
41008028	Kúgoomaku li koonool: — Kukee koone awu ommuu Saŋ Batiis. Kaabuku li koon awu ommuu afulofetawu Elí. Kukee foof li koon awu ommuu akee li kufulofetaku.
41008029	Yéesu li agel̥l̥eniil aaniil: — Yoo, bukuluul li joon ínje emmuu ayi? Fiyeel li aanool: — Awu ommuu Kilisita.
41008030	Muñeˈe Yéesu li anuulooliil aaniil jakum kulob an, akila ammuu ayi.
41008031	Muñeˈe Yéesu li átoŋ alob kúgoomaku koola aaniil: — Añool-An laate álaam ŋáa’. Ban Kunahaanaku kata ésukayi, li huhaanaahu hata élambaayi, li kaliikenemuu ésukayi eluwaayi yata Móyiis, fan kuhoyool. Fan kumukool, bale nan emmuu jow baj kunak kúhaaji, fan ayitowumul li eketayi.
41008032	Yéesu li alobiil kulimaku unku ahant. Muñeˈe Fiyeel li aŋalool kúfu’ li kakaŋ min alakowool batalen.
41008033	Bale nan Yéesu átiiwowulumuu, li ajuke kúgoomaku koola, ban li awataten Fiyeel li sembe aanool: — Ulóyiyom, Sayitaane! Mata uyinoolut loon Ateemit ayinoomuu, bale luyinooyinoo loon bukanabuku kuyinoomuu.
41008034	Muñeˈe nan fú’ tómuu, Yéesu li áhooñul búsukabu li kúgoomaku koola, min aaniil: — An afañumuu min ánabul lí ínje, li akat kayinoo mata buloŋool. Ateb ekuluwaayi yoola, min ánabul lí ínje.
41008035	Mata li mal̥egenamu, an aŋesumuu kafaken buloŋool, buloŋabu bábaneliitumuu fan bufakool. Bale an aketumuu mata ínje íji, li mata Hulimahu Hásuumaahu hata Ateemit húji, fan abil abaj buloŋ bábaneliit.
41008036	Jáliŋ buu yoom to, an babaje wahawu feh wata adunaayi, ban li aŋa’ yaalayi yoola min acaam?
41008037	Mantee foof, waa an ayilo aŋa’ min ahal boot mata yaalayi yoola?
41008038	Li mal̥egenamu, an asuuwommuu ban li asuu foof kulimaku kúmbaam hákil bukanabuku káyinenutumuu li Ateemit ban li kunaak kuhoofoo, ínje Añool-An fan isuuwool foof nan emmuu li ibil li máyiineniyamu mata Atuubawom, mánoboolulo li kumalakaaku kanabaaku.
41009001	Muñeˈe Yéesu li alaañen aan búsukabu li kúgoomaku koola: — Li mal̥egenamu fan ilobuul, kukee li bukuluul kaanomuu taate, let kuket buko bajukut Jáyiiyaju jata Ateemit li jibil li sembe.
41009002	Muñeˈe nan jowe bajumuu kunak koono hutok li hano, Yéesu li aŋa’ Fiyeel, Saak, li Saŋ, min kujow boot li huyuuy hagimbe kujow kulako dó baleyiil. Nan kúliiŋ dómuu, Yéesu li ábutoo hákiliil.
41009003	Wañawu woola li uhiit falala’, kahiit kan uhaase oon bajut li etaamayi afosa ayilo akaan wañ uhiit loon muñaˈa.
41009004	Muñeˈe Elí buko li Móyiis li kúfuliil min kulako elob li Yéesu.
41009005	Fiyeel li aan Yéesu: — Anahaan, jaajak min ulakowaal taate. Ukaanaal úfooyum úhaaji. Kano boot li awu, kano boot li Móyiis, kaaku boot li Elí.
41009006	Li mal̥egenamu, Fiyeel ahaasut waa lalakowe elob, mata akila humumool li kúgoom kaabuku kúkolikoli ŋáa’.
41009007	Muñeˈe kafaal li kuyaan kúhimeniil li máyiinowamu mata ko. Hulim li húfulumul li kafaalaku haane: — Laalu Añoolom an iboolaatumuu. Jijantenool!
41009008	Muñeˈe kúgoomaku li kuyaan kugegoo to, kulaañenut kujuk an ábuti li Yéesu li buko humumiil.
41009009	Muñeˈe nan kulakomuu káwalowulaku li huyuuyahu, Yéesu li aaniil jakum kuban li kulob an wahawu wan kujukumuu boot yok nan Añool-An ammuu li ayitowumul li eketayi.
41009010	Muñeˈe kúgoomaku li kujok li hulimahu unhu, ban li kunaak kugel̥l̥enoo koon: — «Kayitowul li eketayi» yo yommuu waa?
41009011	Muñeˈe kúgoomaku li kugel̥l̥en Yéesu koonool: — Kama wáa újiye kaliikenemuu ésukayi eluwaayi yata Móyiis li koon: «Elí aate ajand abil?»
41009012	Yéesu li aaniil: — Li mal̥egenamu Elí fan ajand abil min alaañen akaan wahawu feh ul̥uul loon naanaŋ. Bale wáa újiye kama Bakiicelabu li boon ínje Añool-An fan ílaam ŋáa’, ban bukanabuku fan kubesom?
41009013	Bale boot min eenuul Elí labile aban, ban bukanabuku li kukaanool loon súumiilumuu, loon foof Bakiicelabu bulobumuu buya li akila.
41009014	Muñeˈe nan Yéesu li kúgoomaku kúhaajiyaku kúlaañulumuu boot tan kúgoom kaabuku kulakomuu, li kujuk min búsuk báamak báguutiilumuu. Li kujuk foof kaliikenemuu ésukayi eluwaayi yata Móyiis buko li búwonnoo li kúgoomaku.
41009015	Nan búsukabu buyaane bujukumuu Yéesu, li busego ŋáa’. Bukanabuku li kúteyoolul kubil kusaafool.
41009016	Muñeˈe Yéesu li agel̥l̥eniil aaniil: — Waa jíwonnoole li wo li buko?
41009017	Akee li búsukabu li aanool: — Anahaan, líŋaluliŋalul añoolom áyine, mata buyinum bajakut bújufowool bájimuu ayilaat alob.
41009018	Tanootan tan buyinumabu bajakutumuu bommuu bujok añiilawu, fan bubetool li etaam. Butumabu boola fan buhoohet, ban li anaak akilititen úŋiiŋawu woola. Eniilayi yoola fan esay. Liyakooyakoo kúgoomaku kooli mantee li kukesoo buyinumabu umbu bajakutumuu búfu’ li akila, bale kuyilaat.
41009019	Yéesu li aaniil: — Huwaj, akila bukuluul! Jibajut káyinen! Boot min ilako li bukuluul boot yok nay? Kama boot min ímuñuul boot yok nay? Jíŋalulom añiilawu.
41009020	Mal̥egen bukanabuku li kúŋalulool añiilawu. Nan buyinumabu bajakutumuu buyaane bujukumuu Yéesu, li búlilliŋen añiilawu li sembe. Li alo li etaam min anaak ababbaloo. Butumabu boola li buhoohet.
41009021	Muñeˈe Yéesu li agel̥l̥en atuubaawu ata añiilawu aanool: — Kábilum nay tóŋe kaanool loon muñowu? Atuubaawu ata añiilawu li aan Yéesu: — Okila añiil atit tóŋe kaanool mo.
41009022	Ban ñameeŋe buyinumabu bajakutumuu fan bubetool li sambun naanu li mal, mantee li aket. Bale nokoomuu loon luyilo ukaan to wah ukee, úyiyenoli min ubonket úlambenoli.
41009023	Yéesu li aanool: — Wáa újiye li oon: «Nokoomuu loon luyilo ukaan to wah ukee?» Bajut wah wan an áyinene ayilaat akaan.
41009024	Muñeˈe atuubaawu ata añiilawu li ayaan alob butiya aan: — Líyinene, Amaaŋen! Bale ulambenom mata káyinenom kufamut.
41009025	Nan Yéesu ajukumuu búsukabu li búteyoolul, li anuuloo buyinumabu bajakutumuu aan bo: — Buyinumabe bajakutumuu bájimuu añiilawu umme ayilaat alob, ayilaat foof ajam, úfu’ li akila ban jakum ulaañen újufowool!
41009026	Mal̥egen buyinumabu bajakutumuu li bukaaw butiya, ban li búlilliŋen añiilawu li sembe min búfu’ li akila. Añiilawu li afan anokoo to loon an akete, gay bukan kameeŋe kalako to li koon lakeeket.
41009027	Bale Yéesu li átuk añiilawu li kaŋen min alambenool ayito. Mal̥egen añiilawu li ayito.
41009028	Muñeˈe nan Yéesu alaañumuu boot li eluufayi, kúgoomaku koola li kugel̥l̥enool buko balakowe baleyiil koonool: — Wáa újiye óloli jiyilaat jikesoo buyinumabu umbu búfu’ li añiilawu?
41009029	Yéesu li aaniil: — Buyinum bajakut loon umbu, kal̥aw bale kuyilo bo kúfulen li an.
41009030	Muñeˈe li kúfulum tó, li kujow kuliij etaamayi yata Gálile, ban Yéesu afañut min an ahaas,
41009031	mata lanaanaak aliiken kúgoomaku koola aaniil: — Añool-An fan abeti li kuŋen bukan min kumukool. Bale aketumuu jow baj kunak kúhaaji, fan ayitowumul li eketayi.
41009032	Bale kúgoomaku kuliitikenut hulimahu unhu han alobumuu, ban li kúkoli bagel̥l̥enool mata ho.
41009033	Muñeˈe li kujow, li kúliiŋ Káfeenawum. Nan kunokenumuu li eluufayi, Yéesu li agel̥l̥eniil aaniil: — Kama mata waa jilakomuu búwonnoolabu alolaal li ebilayi?
41009034	Bale li kulu, mata nan kulakomuu ejowayi, búwonnoo kulakowe boot min kuhaas ayi li buko ahaŋumuu maluukeni li kufaalool feh.
41009035	Muñeˈe Yéesu li abah, ban li áhooñul kúgoomaku kuŋen li kúl̥ubaabuku min aaniil: — An afañumuu min ayab kayooŋ kufaalool feh, alako búsol ésukayi feh ban li alako alokaawu ata bukanabuku feh.
41009036	Fú’ tó, Yéesu li aŋa’ añiil atit akaan li tut kúgoomaku, ban li atebool min aaniil:
41009037	— An ayabumuu boola añiil loon umme mata ínje íji, ínje humumom layabe boola. Ban an ayabommuu boola, inti ínje bale layabe boola, bale anawu áboñulommuu foof layabe boola.
41009038	Muñeˈe Saŋ li aan Yéesu: — Anahaan, jijuujuk ánayine akee li kaŋa’ kajawaku kooli min akesoo uyinumawu wajakutumuu úfu’ li bukan, li joonool akat, mata alet akee li ololaal.
41009039	Yéesu li aaniil: — Jooteenut jíhilool ákaanum mó; mata bajut an ayilo aŋa’ kajawaku kúmbaam min akaan wah wájaahaleniye aban li ayaan áfulum tó li alob majakut aya lí ínje.
41009040	Li mal̥egenamu, an aletumuu alatoolawolaal, boololaal lalaañe.
41009041	Li mal̥egenamu fan ilobuul, an asenuulumuu efot yata mal jihob mata min jommuu bukan kata Kilisita, akaal̥owut mata manooman Ateemit fan acaamool.
41009042	Yéesu li afamen aan: — An ájimuu akee li umbuku kakitemuu li kúyinen lí ínje, li alo li kahoofoo, anawu ummu kóyumool min kukok kaneew li enuy kul̥oofool li ekondo’, ban li kuŋalool kujow kubeten li halahu.
41009043	Li bil nokoo loon kaŋeni koote kújiyi li ulo li kahoofoo, ufalen ko. Kóyume min unoken li buloŋabu bábaneliitumuu li kaŋen kano bale, awu babaje uŋen úl̥uba ban li ujow li sambunasu sáhokoweliitumuu, [
41009044	dán bal̥ol̥abu búketeliitumuu li dán sambunasu síhokoweliitumuu.]
41009045	Li bil nokoo loon kaati koote kújiyi li ulo li kahoofoo, ufalen ko. Kóyume min unoken li buloŋabu bábaneliitumuu li kaat kano bale, awu babaje woot úl̥uba ban li kubeteni li sambunasu sáhokoweliitumuu, [
41009046	dán bal̥ol̥abu búketeliitumuu li dán sambunasu síhokoweliitumuu.]
41009047	Li bil nokoo loon jíkilaju jooli joote jíjiyi li ulo li kahoofoo, úkool̥ul jó ubeten. Kóyume min unoken li Jáyiiyaju jata Ateemit li jíkil jano bale, awu babaje kúkil kúl̥uba ban li ubeteni li sambunasu sáhokoweliitumuu,
41009048	dán bal̥ol̥abu búketeliitumuu li dán sambunasu síhokoweliitumuu.
41009049	Mata anoowan laate asisumi li sambun.
41009050	«Musis wah wajake. Bale kacabaku kata mo kúfulumuu, waa an ayilo aŋa’ min alaañen akaan mo mucab? Jibaj musis li bukuluul humumuul, ban kajamoo li kubaj li bukuluul.»
41010001	Muñeˈe nan Yéesu áfulum tómuu, li ajow boot li etaamayi yata Súde, kageb kaaka katunkaku kaaneyimuu Suuludeŋ. Búsukabu li bumit buwonnoo tan Yéesu alakomuu, li alako kaliiken bukanabuku Hulimahu hata Ateemit loon akaanemuu.
41010002	Muñeˈe Kufaaliisiyeŋaku li kufañ kubuutoo Yéesu, li kúkoojulool min kugel̥l̥enool koonool: — Mantee eluwaayi yonsoon ánayine layilo aan aseekool ábalo?
41010003	Muñeˈe Yéesu li aaniil: — Kama waa Móyiis aanuul jikaan?
41010004	Li koonool: — Móyiis laane ánayinaawu laate akiic eleetal yata kakatoo asen aseekool ban li aanool ábalo.
41010005	Bale Yéesu li aaniil: — Mal̥aal̥amu mata uyinumawu wooluul mújimuu Móyiis li akiic hulimahu unhu boot li bukuluul.
41010006	Bale li húkitumahu, nan Ateemit ajuul̥umuu wahawu feh, «láwuwenwuwen ánayine li anaale.»
41010007	Wahawu unwu újimuu ánayinaawu fan áfu’ bata atuubawool li jaawool, min ajow kukin li aseekool,
41010008	min buko kúl̥uba kalaañ kulako an ano. Min lako muñeˈe kulet bukan kúl̥uba, bale an ano.
41010009	Kama jakum an ayiis bukan kan Ateemit áginnoole.
41010010	Muñeˈe nan kúbalowulumuu kúliiŋul li eluufayi, kúgoomaku li kulaañen kugel̥l̥en Yéesu mata kabanaku kata búyabowabu.
41010011	Yéesu li aaniil: — Anáyine aanumuu aseekool ábalo, ban li áyabul anaale akee, hákil anaalaawu átinaalawu, ánayinaawu ummu lahintenhinten anaale alet oola.
41010012	Li bil nokoo loon anaale ajoke min ábalo bata áyinool, min ajow ayabo li ánayine akee, hákil ánayinaawu átinaalawu, anaalaawu ummu lahintohinto li ánayine alet oola.
41010013	Muñeˈe bukan li kúŋalul bañiil boot bata Yéesu, mantee li aŋa’ kuŋenool awalen li buko min ásooniyeniil. Bale kúgoomaku li kutalen bukanabuku káŋalulumuu bañiilabu.
41010014	Nan Yéesu ajukumuu kúgoomaku li kukaan loon muñaˈa, súumutool min aaniil: — Jikat bañiilabu min bubil boot búmbaam. Jakum jíhiliil kubilum. Mata Jáyiiyaju jata Ateemit jata bukanabuku kanokoomuu li buko.
41010015	Li mal̥egenamu fan ilobuul, an ayabutumuu Jáyiiyaju jata Ateemit loon añiil atit, anawu ummu let ánoken dó maayeet.
41010016	Muñeˈe Yéesu li atebiil, ban li aŋa’ kuŋenool awalen li buko ban li ásooniyeniil.
41010017	Muñeˈe Yéesu li alako li ajow, ánayine akee li áteyul áliiŋul li ákuntuŋ hákilool min agel̥l̥enool aanool: — Anahaan ajake, waa leete ikaan min ibaj buloŋabu bábaneliitumuu?
41010018	Yéesu li agel̥l̥enool aanool: — Wáa újiye li uhooñom anahaan ajake? Bajut an ajake, Ateemit bale ajake.
41010019	Luhaase kulimaku kan eluwaayi yata Móyiis elobumuu: «Jakum umuk an. Jakum uhinto li anaale mantee li ánayine alet ooli. Jakum úkuwet. Jakum úmal uya li an. Jakum ukaan an súumaatiwool. Uluuken atuubayi li jaawi.»
41010020	Anáyinaawu li aan Yéesu: — Anahaan, likankaan wahawu unwu feh loon eluwaayi inyu elobumuu yaan no ínje baloŋe áfu’.
41010021	Muñeˈe Yéesu li ajuke ánayinaawu li súumool, li aanool: — Wah wano bale usaŋoyi kakaan: Ujow újula wahawu feh wan ubajumuu, ban li uŋa’ sídalamasu ugaben esukateenayi. Ukaan momuu, fan ubaj hubaj li emitayi. Banumuu, li ubil únabul lí ínje.
41010022	Bale nan ánayinaawu ajamumuu kulimaku unku, buulool li búlim min áyiyenoo ábalo, mata lakankaan usaanum wáamak.
41010023	Yéesu li ajuke bukanabuku káguutoolumuu ban li aan kúgoomaku koola: — Mo kite séngi min kusaanumaku kunoken li Jáyiiyaju jata Ateemit!
41010024	Muñeˈe kúgoomaku li kusego ŋáa’ mata kulimaku kan Yéesu alobumuu. Yéesu li afamen aaniil: — Kuñoolom, mo kanoken li Jáyiiyaju jata Ateemit kukite kúsengi!
41010025	Séngisengi min eñonkom énokenum li ésuuh yata ekikum, bale haŋ másengi ŋáa’ min usaanum unoken li Jáyiiyaju jata Ateemit.
41010026	Muñeˈe kúgoomaku li kuhaŋ masego feh min kunaak kugel̥l̥enoo koon: — Kama muñowu ayimaa ayilo afakeni?
41010027	Yéesu li ajukeliil ban li aan: — Li bukanabuku, an ayilaat afakenoolo, bale inti li Ateemit, mata bajut wah wayilo uheek Ateemit kakaan.
41010028	Muñeˈe Fiyeel li aan Yéesu: — Fan ujanten! Alóli jíkatuukatul bo wáholi feh min jínabul li awu.
41010029	Yéesu li aanool: — Li mal̥egenamu fan ilobuul, an ákatul bomuu eluufool, mantee kutuyool, mantee kúliinool, mantee jaawool, mantee atuubawool, mantee kuñoolool, li etaamool mata ínje íji li Hulimahu Hásuumaahu hata Ateemit,
41010030	fan abaj muñeˈe li taŋayi inye ñoono éteemeel, siluuf, li kutuyaay, li kúliinaay, li sijaawaay, li bañiil, li ul̥aak. Bale bukanabuku fan kúlaatenool, ban fan abil abaj buloŋabu bábaneliitumuu li taŋayi yabilemaa.
41010031	Bale kameeŋe li kútinaalabuku fan kulako kúsola. Kameeŋe li kúsolaabuku fan kulako kútinaa.
41010032	Muñeˈe Yéesu li kanabumuu li akila li kulako ejow boot Yeelusalem, Yéesu li ayabiil kayooŋ. Kúgoomaku ekole li ejokiil, kanabulomuu li buko li kúkoli. Yéesu li alaañen aŋa’ kúgoomaku kuŋen li kúl̥ubaaku kúfu’ jooliil, min alakoyiil elob mata wahawu wammuu li ubajool.
41010033	Li aaniil: — Jijanten! Alolaal ummuwaal li ejow boot Yeelusalem ban Añool-An ammuu li abeti li kuŋen kata huhaanaahu hata élambaayi, li kata kaliikenemuu ésukayi eluwaayi yata Móyiis. Fan koon lafeefet min lako boot min aket, ban fan kuŋalool kubet li kuŋen kata bukanabuku kákaanumutumuu li Ateemit balewool.
41010034	Buko umbuku fan kulekenool, li kumasenool, ban li kaŋa’ kukaluwaas min kutekool, ban li kumukool. Bale fan baj kunak kúhaaji, li ayitowumul li eketayi.
41010035	Muñeˈe Saak buko li Saŋ, kammuu bañiilabu bata Sebede, li kúkoojul Yéesu min koonool: — Anahaan, jifañe min úkaanoli wahawu wan jommuu li jil̥awi.
41010036	Yéesu li aaniil: — Waa jifañe min ikaan boot li bukuluul?
41010037	Li koonool: — Jifañe nan ommuu li ulako li máyiineniyamu mooli, li úkaanoli jibah, aahu kaŋeni kúli, aahu kaŋeni kamay.
41010038	Yéesu li aaniil: — Bukuluul jihaasut waa jil̥awe li wo. Mantee jiyilo jihob ejunkayi yata sílaamasu yan ínje emmuu li ihob, mantee jiyilo jíbatiiseyi li sílaam loon ínje emmuu li íbatiiseyi li sílaam?
41010039	Li koon Yéesu: — Olóli jiyilo. Yéesu li aaniil: — Li mal̥egenamu, fan jihob ejunkayi yan ínje emmuu li ihob, ban fan jíbatiiseyi foof loon ínje emmuu li íbatiiseyi.
41010040	Bale mata kabah kaŋenom káli mantee foof kaŋenom kamay, inti lí ínje éemi li bilumul. Bale kúbahumaku unku Ateemit fan asen ko bukanabuku kan akaan ko tomuu boot.
41010041	Nan kúgoomaku kuŋenayi kaabuku kujamumuu loon muñowu, súumutiil li Saak li Saŋ.
41010042	Muñeˈe Yéesu li áhooñuliil foofiil feh min aaniil: — Jihaase joon kajokimuu loon kunahaan kata ésukayi, kutuuŋetuuŋ bukanabuku kukaan wahawu wan buko kufañumuu, ban bukanabuku káamakaku li kúhiisiil kaanaku sembe kooke.
41010043	Wahawu unwu wootut ubaj li bukuluul. Bale an afañumuu min alako an áamak li bukuluul, laate alako alokaawu ooluul.
41010044	Ban an li bukuluul afañumuu min alako átinaa, alako amiikeelawu ooluul feh.
41010045	Mata Añool-An abilut boot min abaj emiikeel, bale boot min akila humumool alako amiikeel. Ban li asen buloŋabu boola bulako búhal boot li bukan kameeŋe.
41010046	Muñeˈe Yéesu li kúgoomaku koola li kujow boot li ésukayi yata Séliko. Nan kulakomuu li kúfu’ li ésukayi, li kúfuloo li búsuk báamak ló. Li baj an áfuume an koone Baatime, añool Time, abahe li kagendenaku kata bútinabu min alako kal̥aw wah bukanabuku.
41010047	Muñeˈe Baatime li ajam kaanaku Yéesu ata ésukayi yata Nasalet áami li ejow, li abaŋulo aan: — Yéesu, Añiil ata Dayit, úyiyenom!
41010048	Bukan kameeŋe li kuhabool mantee li alu. Bale akila li ahaŋ mabaŋulo aan: — Añiil ata Dayit, úyiyenom!
41010049	Yéesu li ayiten ban li aan bukanabuku: — Jíhooñulool. Mal̥egen bukanabuku li kúhooñul ánayinaawu áfuumumuu min koonool: — Sákoli, uyito, Yéesu lahooñi.
41010050	Anáyinaawu áfuumumuu li abeten hújufowahu hoola, min ayaan ayito háak, ban li ajow boot bata Yéesu.
41010051	Yéesu li agel̥l̥en ánayinaawu aanool: — Waa lufañe min ikaan boot li awu? Anáyinaawu li aanool: — Anahaan, ukaanom min ilaañen ijuk.
41010052	Yéesu li aanool: — Ujow. Káyinenaku kooli kufakeni. Anáyinaawu li ayaan ajuk, ban li ajow anab li Yéesu.
41011001	Muñeˈe Yéesu li kúgoomaku koola li kulako ejow kujow kulehen Yeelusalem, li kúliiŋ li ésukayi yata Betifaase li yata Betani, tin loon huyuuyahu hata unuunukenawu wan koonemuu Olíibiye. Yéesu li aboñ bukan kúl̥uba li kúgoomaku koola,
41011002	min aaniil: — Jijow boot li ésukayi yammuu hákiluul. Nan jommuu jíliiŋ, fan jiyaan jijuk hulaaha hata asum makoki, han an álakowolut li ho. Jíl̥el̥ul ho jíŋalul boot taate.
41011003	An agel̥l̥enuulumuu aanuul: «Wáa újiye li joono li kal̥el̥ hulaahaahu unhu?», li joonool: «Amaaŋenawu joke li ho». Fan ayaan akatuul min jíŋalul hó.
41011004	Mal̥egen kúgoomaku kúl̥uba li kujow kúliiŋ, li kujuk hulaaha hata asum tíyaŋ li bútinabu, makoki kooj kámbii. Li kúl̥el̥ul hó.
41011005	Muñeˈe kukee li bukanabuku kalako tomuu, li kugel̥l̥eniil kooniil: — Kama bukuluul waa jikaane li wo? Wáa újiye li joono li kal̥el̥ hulaahaahu hata asumawu?
41011006	Kúgoomaku li kulobiil wahawu wan Yéesu alobumuu. Bukanabuku kalako tomuu li kukat kúgoomaku min kújowetum hulaahaahu hata asumawu.
41011007	Kúgoomaku li kúŋalul hulaahaahu hata asumawu kujow kusen Yéesu, ban li kuŋa’ wañawu wooliil kutal li búsolabu bata ho, min Yéesu abah li ho.
41011008	Muñeˈe bukan kameeŋe li kutal wañawu wooliil li bútinabu. Kaabuku li kúfalenul li bujalabu waan li unuunukenawu, kukaan li bútinabu.
41011009	Bukanabuku kayabumuu Yéesu hákil, li kákibbenoolumuu li kunaak kúwoolen koon: «Hosanna! Ateemit ajow ásooniyen anawu abilummuu li kajawaku kata Amaaŋenawu!
41011010	Ateemit ajow ásooniyen jáyiiyaju jammuu li jibil, Jáyiiyaju jata atuubawolaal Dayit! Hosanna haatiya tiya emitayi!»
41011011	Nan Yéesu áliiŋumuu Yeelusalem, li ajow anoken li eluufayi yata Ateemit. Nan ajukelumuu wahawu feh ajow aban, li ajow boot li ésukayi yan koonemuu Betani li kúgoomaku kuŋen li kúl̥ubaaku ló, mata banakabu bo bajone.
41011012	Li líiŋ hunak hukaten, nan Yéesu li kúgoomaku koola kulakomuu li kúfu’ li ésukayi yata Betani, bucaa li bujokool.
41011013	Muñeˈe li aŋanden bul̥el̥u báwuloole, li ajow boot bata bul̥el̥uwabu min ajuk mantee bubabbaj mutiñaay. Nan áliiŋ tómuu, li ajuk li bul̥el̥uwabu etoj bale, mata let no unnu ul̥el̥uwawu ubukemuu.
41011014	Muñeˈe Yéesu li aan bul̥el̥uwabu: — An let alaañen atiñ mutiñaayamu mooli! Kúgoomaku koola kujanjam wahawu wan alobumuu bul̥el̥uwabu.
41011015	Muñeˈe Yéesu li kúgoomaku koola li kujow boot Yeelusalem kúliiŋ, Yéesu li ajow anoken li eluufayi yata Ateemit. Nan áliiŋ dómuu, li akesoo bukanabuku kalako lómuu kájulaaku li kalakomuu hunoomahu. Li áhoolul sitaabulasu sata kalakomuu kawecekoolaku kata sídalamasu, li kúbahumaku kata kalakomuu kújulaaku kata síleebaanasu.
41011016	Ban akatut an min aŋa’ wah min ájowum li eluufayi yata Ateemit áfu’ baaba.
41011017	Fú’ tó, li alob bukanabuku aaniil: — Kama inti Hulimahu hata Ateemit honsoon: «Eluufayi yúmbaam fan ehooñi eluuf yata kal̥aw boot li sihetasu feh!» Bale bukuluul li jilaañen yo elako hugoog hata ékuu.
41011018	Muñeˈe nan huhaanaahu hata élambaayi li kaliikenemuu ésukayi eluwaayi yata Móyiis kujamumuu loon muñaˈa, li kulako huŋes bútin mantee li kumuk Yéesu. Bale li mal̥egenamu kúkolikoli Yéesu, mata baliikenelabu boola bugoggo’ búsukabu feh ŋáa’.
41011019	Muñeˈe nan banakabu bútiimomuu, Yéesu li kúgoomaku koola li kúfu’ li ésukayi.
41011020	Muñeˈe li líiŋ li bújomabu, kúgoomaku li kulako ejow li bútinabu, li kujuk bul̥el̥uwabu masaye boot li kuhaalaku kata bo ló.
41011021	Muñeˈe Fiyeel li awayil̥o buu jówoolummuu, li aan Yéesu: — Anahaan, ujuke, bul̥el̥uwabu ban oonumuu an let alaañen atiñ mutiñaayamu mata bo, busaye.
41011022	Yéesu li ájowum tó alob kúgoomaku koola aaniil: — Jíyinen li Ateemit.
41011023	Li mal̥egenamu fan ilobuul, an aanumuu huyuuyahu unhu: «Uyinno taatu ujow ulo li husamuwahu», ban áwettoolut li buyinumool, min áyinen kaanaku wahawu wan alobumuu fan ubaj, manooman fan ubaj.
41011024	Wahawu unwu újimuu boot min eenuul: Wahoowah feh wan jil̥awe Ateemit, jíyinen joon jibaj wo jiban, fan ulako wooluul.
41011025	Nan jommuu jiyito boot kal̥aw wah Ateemit, nokoomuu loon babbaj an an jibajoole, jibonket anawu ummu kayitee Atuubawuul ammuu li emitayi li abonket foof uhoofoolawu wooluul.
41011026	[Bale jibonketutumuu kafetumuu li bukuluul, Atuubawuul ammuu li emitayi let foof abonketuul uhoofoolawu wooluul.]
41011027	Muñeˈe Yéesu li kúgoomaku koola li kumit kulaañ boot Yeelusalem. Nan kúliiŋumuu, Yéesu li alako kañaahoo híndo Eluufayi yata Ateemit, huhaanaahu hata élambaayi, li kaliikenemuu ésukayi eluwaayi yata Móyiis, li kunahaanaku kata ésukayi, li kubil kúkoojulool.
41011028	Muñeˈe li kugel̥l̥enool koonool: — Kama awu li kakaañen kay lúkaanume wahawu unwu? Ban ayi aseni kakaañenaku unku min ukaan wo?
41011029	Yéesu li aaniil: — Injé foof boot min igel̥l̥enuul hulim hano bale. Jilobom homuu, ínje foof fan ilobuul li kakaañen kay líkaanume wahawu unwu.
41011030	Jilobom. Mantee kábatiisaaku kan Saŋ anaake ábatiisemuu bukanabuku, li Ateemit kubilumulo mantee li bukan?
41011031	Muñeˈe li kulako to búwonnoo min koon: — Oonaalumuu: «Li Ateemit kubilumulo», fan aanolaal: «Kama wáa újimuu jíyinenut li Saŋ?»
41011032	Li bil oonaalool: «Li bukan kubilume…», let jow. (Kúkolikoli búsukabu, mata bukanabuku feh kujoojok Saŋ loon afulofet ata mal̥egen.)
41011033	Muñeˈe li koon Yéesu: — Jihaasut. Yéesu foof li aaniil: — Seeh, kama ínje foof let ilobuul li kakaañen kay líkaanume wahawu unwu.
41012001	Muñeˈe nan Yéesu átoŋumuu elobayi li ésukayi, li amit aŋa’ bukittenoolum min alob li buko aaniil: — Bile baj ánayine akee al̥uke úbiiñ li bul̥ib. Nan al̥ukumuu úbiiñawu aban, li ateef hukalab áwooñen bul̥ibabu. Ban, li awok tan ammuu anaak al̥uuten kúul̥aku kata úbiiñawu, ban foof li ateef húfooyum hagimbe. Nan abanumuu feh, li akat bul̥ibabu li kuŋen kata kuloka úbiiñ kubilum kunaak kucaamool to joola, min akila ajow kañaahoo ban lóyiye.
41012002	Muñeˈe nan taŋayi yata kabajaku kata kúul̥aku kata úbiiñawu éliiŋumuu, ánayinaawu li aboñ aloka oola boot bata kulokaaku kata úbiiñawu, mantee li kusenulool joola li kúul̥aku kata ébiiñayi.
41012003	Bale nan alokaawu ata ánayinaawu áliiŋumuu, kulokaaku kata úbiiñawu li kujokool kutek, ban li kulaañenool ábalo kuŋenookuŋen.
41012004	Anáyinaawu ata bul̥ibabu bata úbiiñawu li alaañen aboñ aloka akee boot bata kulokaabuku kata úbiiñawu. Nan áliiŋumuu, kulokaaku li kukebool li húkow, ban li kugelool kusuuwen.
41012005	Anáyinaawu ata bul̥ibabu, li aboñ aloka áhaajut bata kulokaaku kata úbiiñawu, áliiŋ, li kumukool. Kuloka kameeŋe kan ánayinaawu ata bul̥ibabu aboñumuu bata kulokaaku kata úbiiñawu, kukee li buko li kutekiil, kaabuku li kumukiil.
41012006	Muñeˈe ánayinaawu ata bul̥ibabu li saŋowool bale añoolool anolawu sih, an aboolatumuu. Li aboñool búsoluma, bata kulokaaku kata úbiiñawu, min anaak ayinoo li aan: «Manooman fan kusuu añoolom.»
41012007	Bale kulokaaku umbuku kata úbiiñawu li kunaak koonoo: «Ummu, akila ammuu li abil atowo ánayinaawu ata bul̥ibabu. Jibil umukaalool, min bútowowabu bulako boololaal.»
41012008	Muñeˈe li kujok añiilawu kumuk kuban, li kúyunnen ehuluŋayi yoola tíyaŋ bul̥ibabu bata úbiiñawu.
41012009	Yéesu li agel̥l̥en aan: — Muñeˈe buu ánayinaawu ata bul̥ibabu bata úbiiñawu aate akaan eeno? Manooman fan ajow akila humumool amuk kulokaaku kata úbiiñawu, min aŋa’ bul̥ibabu bata úbiiñawu asen kuloka kukee kooken.
41012010	Inti jijangajanga Hulimahu unhe hata Ateemit, haanumuu: «Huyitikahu humum ho, han kuteefaabuku koonumuu hujakut, ho hubile huhaŋumuu májaliŋ kaaku feh.
41012011	Laalu búkaanum bata Amaaŋenawu, wah wásuume ŋáa’ bajuk li kúkilolaal!»
41012012	Muñeˈe huhaanaahu hata élambaayi li kaliikenemuu ésukayi eluwaayi yata Móyiis, li kulako huŋes bútin boot min kujok Yéesu. Mata li mal̥egenamu, kúnaanunnaanum koon bukittenoolumabu ban alobumuu, li buko lalob bo aya. Bale emmuu kúkolikoli búsukabu, li kukat to Yéesu min kujow.
41012013	Muñeˈe li kúboñul kukee li Kufaaliisiyeŋaku li bukan kata hujojahu hata Elod bata Yéesu, kujow kugel̥l̥enool hulim mantee li álobul, li kújokumool tó.
41012014	Mal̥egen li kujow kúliiŋ, li koon Yéesu: — Anahaan, jihaase joon awu an alobe mal̥egen, ban úkoliwut anoowan mata újukeleliit li buul. Ban luliikeneliiken bukanabuku li mal̥egen buu kommuu li kunaak kuloŋ loon Ateemit afañumuu. Ulóboli, mantee Eluwaayi yata Móyiis yonsoon lootaale uhalaal búhalabu bahaleyimuu áyiiyawu áamakawu Sesaal, mantee a’aa’? Mantee lootaale usenaal búhalabu, mantee ootutaal usenaal bo?
41012015	Bale emmuu Yéesu lahaase búhoolowabu booliil, li aaniil: — Wáa újiye li jóomi li jabuutoolom? Jíŋalulom sídalamasu saŋaleyimuu min hal ijuk.
41012016	Mal̥egen li kúŋalulool yano. Muñeˈe Yéesu li agel̥l̥eniil aaniil: — Kambu kata ayi li kajaw kata ayi kóomi ló? Li koonool: — Kata Sesaal.
41012017	Yéesu li aaniil: — Seeh, kama jilaañen Sesaal wahawu wata Sesaal. Ateemit li jilaañenool wata Ateemit. Hulimahu han alobiilumuu li hújiyiil li kusego ŋáa’.
41012018	Muñeˈe kukee li Kusaduusiyeŋaku li kubil kutook Yéesu. (Kusaduusiyeŋaku umbuku koone kaketumuu let kuyitowumul li eketayi.) Nan kúliiŋulumuu, li kugel̥l̥en Yéesu koonool:
41012019	— Anahaan, Móyiis lakikkiic eluwaayi inye boot li ololaal yaanumuu: «Nokoomuu loon ánayine ayabe akete akat aseekool ban kuŋañenut añiil, atuyool li atowo aseekool, mantee li kubukoo bañiil boot li atuyool aketumuu.»
41012020	Imban, bile baj kutuyaay koono hutok li kúl̥uba. Atínaalawu li ayab anaale aban, li aket babajut añiil.
41012021	Al̥úbutawu li ayab anaalaawu an atuyool aketumuu akat. Li ahin aket buko babajut añiil. Aháajutawu foof mo manolamu.
41012022	Buko hutok li kúl̥ubaaku feh li kuyab anaalaawu ban anoowan li buko abajut li akila añiil. Muñeˈe nan kutuyaayaku hutok li kúl̥ubaaku kujeˈe kuketumuu feh kuban, anaalaawu foof li aket.
41012023	Kama muñowu nan kánayinaabuku kommuu kubil kuyitowumul li eketayi, ayi li buko ammuu li aŋa’ anaalaawu alako aseekool, emmuu buko feh hutok li kúl̥ubaaku kuyabeenooyab?
41012024	Yéesu li aaniil: — Jiliimooliimoo. Ban jihaase wáa újiye? Mata jínaanumut Bakiicelabu maayeet, jínaanumut foof sembaasu sata Ateemit.
41012025	Li mal̥egenamu, nan bukanabuku kommuu li kubil kuyitowumul li eketayi, kánayinaabuku let kuyab, kaalaabuku let kuyabo. Bale fan kunokoo loon emalakaayi yammuu li emitayi.
41012026	Muñeˈe mata kaketumuu, li mata kayitowulaku kooliil li eketayi, kama jijangawut li éliibalayi yata Móyiis tan alobumuu mata huñobahu hátifumuu? To untu kikkiic kaanaku, Ateemit lansaan Móyiis: «Injé emmuu Ateemitawu ata Abulaham, Ateemitawu ata Isaak, li Ateemitawu ata Sakob.»
41012027	Mó mújimuu, Ateemit alet Ateemitawu ata bukanabuku kaketumuu, bale Ateemit ata bukanabuku kaloŋumuu. Mo emmuu jiliimooliimoo ŋáa’.
41012028	Muñeˈe akee li kaliikenemuu ésukayi eluwaayi yata Móyiis, ajamiilumuu buko li búwonnoolabu, li ajuk kaanaku Yéesu látuttuul Kusaduusiyeŋaku jak, li ákoojulool min agel̥l̥enool aanool: — Eluwa yay ehaŋumuu li siluwaasu feh?
41012029	Yéesu li aanool: — Eluwaayi yátinaalayi yo yommuu inye: «Isilayeel, ujanten! Amaaŋenawu Ateemit oololaal, akila bale ammuu Amaaŋen.
41012030	Ban loote ufañ Amaaŋenawu Ateemit ooli li buyinumi feh, li yaali feh, li kayinooli feh, li sembeyi feh.»
41012031	Eluwaayi él̥ubutayi yo yommuu inye: «Loote ufañ afaali an, loon awu humumi ufañoolomuu.» Bajut eluwa yakee yahaŋe siluwaasu unsu síl̥uba.
41012032	Muñeˈe áyinaawu aliikenemuu ésukayi eluwaayi yata Móyiis li aan Yéesu: — Lukooŋe, Anahaan! Lulobe mal̥egen min oonumuu: «Amaaŋenawu balewool áami Ateemit, bajut Ateemit akee ábuti li akila.
41012033	Ban hufañool li buyinumi feh, li kayinooli feh, li sembeyi feh, li hufañ afaali an loon awu humumi ufañoolomuu,» wahawu unwu feh uhaŋe ŋáa’ sínuukuleŋasu sasilayeyimuu, li ujuuñakawu wásuleyimuu boot li Ateemit.
41012034	Nan Yéesu ajukumuu kaanaku ánayinaawu lalollob li bújallo ló, li aanool: — Ulóyiwut kanoken li Jáyiiyaju jata Ateemit. Muñeˈe anoowan alaañenut akaañen agel̥l̥en Yéesu wah.
41012035	Muñeˈe Yéesu li aŋa’ hulimahu min alako kaliiken bukanabuku Hulimahu hata Ateemit híndo Eluufayi yata Ateemit, li agel̥l̥en aan: — Buu kaane kaliikenemuu ésukayi eluwaayi yata Móyiis li kuyili koon Kilisita Añiil ata Dayit laam?
41012036	Dayit humumool lansaan li búkaanum bata Buyinumabu Banabaabu: «Amaaŋenawu Ateemit lansaan Amaaŋenawu úmbaam: “Ubil ubah kaŋenom kúli, boot yok nan emmuu iŋa’ kulatoolayi ikaani úkakul.”»
41012037	Kama Dayit humumool ahooñoolumuu Amaaŋen, buu Afakenaawu ayilo alako bale Añool Dayit? Búsukabu balako tomuu li bujanten Yéesu li ésuumansuum ló.
41012038	Nan Yéesu alakomuu kaliikenaku kata bukanabuku Hulimahu hata Ateemit, li aaniil: — Jíkaanum bukanabuku kaliikenemuu ésukayi eluwaayi yata Móyiis, kafañemuu kakaano kúsabadoo min kuñaahoo, ban li kufañ ŋáa’ min bukanabuku kunaak kusaafiil li waayeenawu.
41012039	Li kunaak kuman síbahumasu sata kayooŋ, min kubah li siluufasu sata kal̥awaku, li tan haŋumuu majak li kúbaññaatiyaku.
41012040	Li kunaak kubunt kaalaabuku kahokumuu kúyiniil, min kuyab wahawu feh wan kuhine kubajumuu, ban li kunaak kul̥aw fiyo ŋáa’ boot ñajuko. Mó mújimuu, katekaku kooliil fan kubil kuhaŋ másengi feh.
41012041	Muñeˈe Yéesu li abah ajooŋoo tan bukanabuku kukaanemuu ehaaliisayi, min ajuke buu búsukabu bukaane lómuu sídalamasu eeno. Bukan kameeŋe kabaje li kukaan dó sídalam sáamak.
41012042	Muñeˈe li baj foof anaale agaye ahoke áyinool abile áliiŋul, li akaan dó muhanjal múl̥uba mata fálam máliiŋut édalam.
41012043	Muñeˈe Yéesu li áhooñul kúgoomaku koola kúliiŋul, li aaniil: — Li mal̥egenamu fan ilobuul, anaalaawu ummu ahokumuu áyinool ban li akaan an agaye, lasensen haŋ bukanabuku feh kasenumuu.
41012044	Mata kaabuku feh kusensen sídalamasu sawuuhumuu li buko. Bale akila, maayeet min agayimuu ŋáa’, li asen wahawu feh wan ahine abajumuu boot li buloŋool.
41013001	Muñeˈe nan Yéesu alakomuu káfululaku li Eluufayi yata Ateemit, akee li kúgoomaku koola li aanool: — Anahaan, ujuke! Mo kuyitikaku unku kukite kujak! Bateefelabu umbu li bukit bujak majak!
41013002	Yéesu li aanool: — Inti lujuke bateefelabu umbu baluuk muñowu? Let baj maayeet huyitik hano li ko háami li hubil hulemboo li hufaal ho huyitik, ho báhoolulooti.
41013003	Muñeˈe Yéesu li ajow abah li huyuuyahu hata unuunukenawu wan koonemuu Olíibiye, ajooŋoo li Eluufayi yata Ateemit. Fiyeel buko li Saak, li Saŋ, li Andele li kulako baleyiil li Yéesu, li kugel̥l̥enool koonool:
41013004	— Ulóboli, nay wahawu unwu wóomi li ubaj? Wáa wóomi li úhiis kaanaku wahawu unwu feh unwu li uban?
41013005	Muñeˈe Yéesu li alakoyiil elob aaniil: — Jíkaanum jakum bil an abuntuul.
41013006	Mata bukan kameeŋe fan kubil min kuŋa’ kajawaku kúmbaam min koonuul buko kommuu Afakenaawu! Ban fan kubunt bukan kameeŋe.
41013007	Nan jommuu li jijam bukanabuku li kulob mata kutiik, li mata koone kata kutiik, jakum jíkoli. Mata wahawu unwu wóotisooti ubaj. Bale let fan lako kabanaku kata adunaayi.
41013008	Esúk fan eyito etiik li ésuk, jáyii li jitiik li jáyii. Etaamayi fan egoloo ban bameeŋe, ban fan baj bamuufaay. Wahawu unwu feh uhinhin unokoo loon húkitum hata sílaam sata anaale li éluŋun.
41013009	«Bale bukuluul humumuul joote jíkaanum. Bukan fan kujokuul kújowetum tilibinaal, ban fan kuŋa’ kukaluwaas min kutekuul li siluufasu sata kal̥awaku. Fan kújowetumuul jijow jítuul hákil kúguubelunaalaku, li kúyiiyaku mata ínje íji, mantee li jilobiil múmbaam.
41013010	Hulimahu Hásuumaahu hoote hujand huyiiŋeni li sihetasu feh.
41013011	Nan kommuu li kujokuul kujowetum bata tilibinaalayi, jakum jiyinoo jíkibben mata kulimaku kan jóotimuu jijow jilob. Bale jilob kulimaku kan Ateemit ammuu li asenuul yaan no unnu. Mata inti li bukuluul kulimaku unku kóomi li kubilumul, bale fan kubilumul li Buyinumabu Banabaabu.
41013012	An fan abet atuyool li kuŋen bukan min kumukool, atuuba li abet añoolool li kuŋen bukan min kumukool. Bañiil fan buyito butiik li sibukoolayiil, ban fan kulob bukan min kumukiil.
41013013	Bukanabuku feh fan kulatuul mata ínje íji. Bale an ahankenumuu min átuk lit boot yok li húbanumahu, Ateemit fan afakenool.»
41013014	Yéesu li afamen aan kúgoomaku: — Fan jijuk «Majakutamu Makajenemuu» li mulako tin mooteenutumuu mulako, (ban an alakomaa kajanga, laate ánaanum jak yo yommuu waa)! No unnu bukanabuku kammuu kulako li etaamayi yata Súde, koote kutey boot li kuyuuyaku.
41013015	An alakomuu haatiya eluuf, jakum áwalowul abil kaŋa’ wah li eluufayi yoola átowum atey.
41013016	An alakomuu li kal̥aakool, jakum alaañ boot boola ajow kaŋa’ kañool.
41013017	Iyéno, kanaalaabuku kammuu kuhalet, li kammuu li kulako kalaahen li kunakaku unku!
41013018	Jil̥aw Ateemit jakum bil huteyahu hooluul hulako li taŋayi yata kutontaku.
41013019	Mata no unnu, bukanabuku fan kúlaam sílaam sáamak sabajulelut nan Ateemit ajuul̥umuu adunaayi boot yok muñeˈe. Ban let bil laañen baj sílaam loon unsu.
41013020	Ban Amaaŋenawu Ateemit ajokeenutumuu min áyaakul kunakaku unku, an let aloŋ; bale láyaakuuyaakul kó humum hata bukanabuku kan al̥usumuu kulako koola.
41013021	Muñeˈe an aanuulumuu: «Jijuke, Afakenaawu ummu taate!», mantee foof li aanuul: «Jijuke, ummu taata!», jakum jíyinen li akila.
41013022	Mata bukan kámale koon buko kufakena koom, li bukan kámale koon buko kufulofet koom, fan kubil kúfulul. Fan kunaak kukaan búhiisenum li bújaahalenum mata min kuyiliyeen, li kubunt bukanabuku kan Ateemit al̥usumuu kulako koola.
41013023	Muñeˈe bukuluul jíkaanum! Lilobuulobumuu wahawu feh ikat to.
41013024	— Bale nan sílaamasu sata kunakaku unku sommuu li siban, banakabu fan búlimen. Hul̥eeñahu fan hukat kawuŋen.
41013025	Bawuutabu fan búlowumul li emitayi. Ateemit fan ákatenul sembaasu feh sammuu li emitayi.
41013026	Muñeˈe bukanabuku fan kujuk Añool-An li abilumul li ufaalawu wata emitayi, li sembe sáamak li máyiineni máamak ló.
41013027	No unnu, Añool-An fan áboñul kumalakaaku koola kujow boot tanootan li etaamayi, kujow kúwomenul bukanabuku kan al̥usumuu, kítum li hulej haahe hata etaamayi boot li haaha.
41013028	— Jiŋa’ bul̥el̥u jikaan bukittenoolum min jíhaasum to wah. Jowumuu waanawu wata bo únih, ban etojayi yata bo li éyawul, li jihaas joon húl̥iyahu húkoojulo.
41013029	Li manolamu, bukuluul foof nan jommuu li jijuk wahawu unwu li ubaj, jihaas joon Añool-An lálehenulo, lákoojulo li mal̥egen.
41013030	Li mal̥egenamu fan ilobuul, bukanabuku kata muñeˈe let kuket foofiil feh, tówum wahawu unwu feh ubaj.
41013031	Emitayi fan ebil ébujo, etaamayi foof fan ebil ébujo, bale kulimaku kúmbaam let kuniilo maayeet.
41013032	— Bale bajut an ahaase nay hunakahu unhu hommuu li húliiŋ, li nay ewaatuwayi inyu yommuu li éliiŋ. Kumalakaaku kammuu li emitayi kuhaasut, Añiilawu ahaasut. Atuubaawu bale ahaase.
41013033	Jíkaanum, jakum jímooli, mata jihaasut nay taŋayi inyu yommuu li éliiŋul.
41013034	Eláañulayi yata Añool-An fan ekittenoolumi li ánayine alakowe li ajow kañaahoo, li akat kulokaaku koola eluufayi yoola kooken. Ban, li asen anoowan li buko bulok ban ammuu li akaan. Muñeˈe li aan ánayinaawu afooyumuu kámbiilaku ajuke to jakum abil ámooli.
41013035	Kama jakum jímooli, mata jihaasut nay anahaanawu ata eluufayi ammuu li álaañul. Nikee fan álaañul kátiim, mantee hukahu balite, nikee li álaañul úyinawu bal̥oke, mantee foof li bújom.
41013036	Anáyinaawu ata eluufayi álaañulumuu li mahile, jakum atookuul mámooliye.
41013037	Wahawu wan ilobemuu li bukuluul li wo, bukanabuku feh lilob womuu: Jakum jímooli.
41014001	Muñeˈe li saŋo kunak kúl̥uba min kagaanaku kata Faakayi, li kata kúmbuuluwaku kakaanutimuu élebiil kúliiŋ. Huhaanaahu hata élambaayi li kaliikenemuu ésukayi eluwaayi yata Móyiis, li kulako huŋes bútin mantee li kujok Yéesu an bahaasut kujow kumuk.
41014002	Mata kunaanaak koon: — Uyilaataal ujokaalool li hunakahu hata kagaanaku; mata ujokaalool nomuu, ésukayi fan ékiŋulowul boot li alolaal.
41014003	Muñeˈe Yéesu li alako li ésukayi yan koonemuu Betani, li eluufayi yata Simoŋ an háhaayee ejoke, lajeˈe abah boot hutiñ, anaale akee li ánokenul. Anaalaawu ateefaay laakene ameeŋe eheeñ yaseele ŋáa’ yan koone naal. Li ahum ateefaayawu, min áyu eheeñayi li húkowahu hata Yéesu.
41014004	Muñeˈe kukee li bukanabuku kalako tomuu súumutiil min koon: — Kama muñowu wáa újimuu li aŋa’ eheeñayi inyu acooc?
41014005	Eheeñayi inyu eyiliyeene éjulayi seel ŋáa’, min sídalam siŋali sen esukateenayi. Muñeˈe li kutalen anaalaawu ŋáa’.
41014006	Bale Yéesu li aaniil: — Jikatool. Wáa újiye li joono li kayoken anaalaawu ummu? Lakankaan wah wajake ŋáa’ boot lí ínje.
41014007	Mata fan jibaj nanoonan esukateen li bukuluul. Jiyilo jikaaniil majake nan jommuu li jifañ, bale ínje let ilako li bukuluul nanoonan.
41014008	Anaalaawu lakankaan wahawu wan ayilimuu akaan. Layansaan aheeñen eniilayi yúmbaam akat to boot bil li kahokaku kúmbaam.
41014009	Li mal̥egenamu fan ilobuul, tanootan tan Hulimahu Hásuumaahu huwaaleyi li adunaayi feh, fan kulob foof wahawu wan anaalaawu ummu akaanumuu, min awayil̥oyi.
41014010	Muñeˈe Sudaas Isikaaliyot, ammuu akee li kúgoomaku kuŋen li kúl̥ubaaku, li ajow ajuk huhaanaahu hata élambaayi mantee li abet Yéesu li kuŋeniil.
41014011	Mal̥egen li kujanten Sudaas li ésuumansuum ló, ban li koon fan kusenool sídalam. Muñeˈe Sudaas li alako huŋes bútin bajake boot min abet Yéesu li kuŋeniil.
41014012	Muñeˈe li líiŋ li hunakahu hútinaalahu hata kagaanaku kata kúmbuuluwaku kakaanutimuu élebiil, nan bágalalaanabu bumukeyimuu boot li Faakayi, kúgoomaku kata Yéesu li kugel̥l̥enool koonool: — Bay lufañe min jijow jilak sinaaŋasu sata kagaanaku kata Faakayi?
41014013	Yéesu li aboñ bukan kúl̥uba li kúgoomaku koola min aaniil: — Jijow boot li ésukayi. Fan jifam li ánayine atebe káyijum kata mal. Jinab li akila.
41014014	Ban dán ánayinaawu ammuu li anoken, li joon akilumuu eluufayi: «Anahaanawu laane: “Káfitaku kúmbaam dán ínje li kúgoomaku kúmbaam jommuu li jitiñ sinaaŋasu sata Faakayi, kunkay?”»
41014015	Jiloboolumuu loon muñaˈa, fan áhiisuul haatiya eluufayi káfit kawuŋe kafaleyi jak, kabaje wahawu feh wan éetimuu jokolaal li wo. Li káfitaku unku jommuu li jilak sinaaŋasu boot li alolaal.
41014016	Mal̥egen kúgoomaku li kujow kúliiŋ li ésukayi, li kujuk wahawu feh loon Yéesu alobiilumuu, min kulak sinaaŋasu sata Faakayi.
41014017	Muñeˈe li bil líiŋ kátiimaku, Yéesu li áliiŋul li kúgoomaku koola kuŋen di kúl̥ubaaku ló.
41014018	Nan kubahumuu min kulako hutiñahu, Yéesu li aaniil: — Li mal̥egenamu fan ilobuul, akee li bukuluul áamimee hutiñ dín dáno lí ínje, fan abetom li kuŋen bukan.
41014019	Muñeˈe kúgoomaku li jokiil ŋáa’, min kunaak kugel̥l̥enool ano li ano koonool: — Waa fíle, ínje?
41014020	Yéesu li aaniil: — Laalu akee li bukuluul kuŋen li kúl̥ubaaku. Anawu álu’muu kaŋenool li buyinjaayabu li mano lí ínje, akilamuu.
41014021	Mal̥egen, Añool-An fan aket loon Bakiicelabu bulobumuu buya li akila, bale katek kujow kulako li anawu ammuu li abetool li kuŋen bukan. Haŋeene majak jakum anawu ummu abuki.
41014022	Muñeˈe nan kulakomuu hutiñahu, Yéesu li aŋa’ húmbuulu min asal Ateemit aban, li amuncul ho asen kúgoomaku koola ban li aaniil: — Jiŋa’, laalu eniilayi yúmbaam.
41014023	Yéesu li alaañen aŋa’ ejunk yata ébiiñ, min asal Ateemit aban, li aseniil yo kuhoboo foofiil feh.
41014024	Muñeˈe li aaniil: — Laalu húsimahu húmbaam, húsimahu halitenumuu húfaalumahu han Ateemit ajokumuu bukanabuku, háyuwimuu boot li bukan kameeŋe.
41014025	Li mal̥egenamu fan ilobuul, kale let imit ilaañen ihob ébiiñ boot yok hunakahu nan emmuu ihob ébiiñ ewunkul li Jáyiiyaju jata Ateemit.
41014026	Muñeˈe nan Yéesu alobumuu loon muñaˈa aban, li kukijen ukijenawu wata kasal Ateemit, li kúfu’ kujow boot bata Huyuuyahu hata unuunukenawu waaneyimuu Olíibiye.
41014027	Nan kúliiŋumuu bata huyuuyahu hata unuunukenawu waaneyimuu Olíibiye, Yéesu li aan kúgoomaku koola: — Bukuluul foofuul feh fan jikat bo káyinenaku kan jibajumuu lí ínje, mata kikkiic kaanaku: «Fan itek amataawu imuk, min kúgalalaanaku kata bumatabu kuyiisoo.»
41014028	Bale nan emmuu li iyitowumul li eketayi, fan ijow ló ijow ikobuul Gálile.
41014029	Fiyeel li aanool: — Manoo kaabuku feh kukat bo káyinenaku kan kubajumuu li awu, ínje let ikaan mo.
41014030	Yéesu li aanool: — Li mal̥egenamu fan ilobi, li ehukaayi unye humum yo yata síyaat, awu humumi fan uceeŋ ñoono ñáhaaji oon luhaasonhaas, tówum káyin kul̥ok búl̥ubut.
41014031	Bale Fiyeel li ahaŋ malob li sembe aan: — Maayeet min eete iket inaboo li awu, bale let iceeŋ een lihaasihaas. Kúgoomaku feh li kulob manolamu.
41014032	Muñeˈe Yéesu li kúgoomaku koola li kujow boot tan koone Getisemane, kúliiŋ li aaniil: — Jibah taate mín ínje ijow il̥aw.
41014033	Yéesu li aŋa’ Fiyeel buko li Saak, li Saŋ, ájowetum. Li tóŋ kaanool buyina li kákoli.
41014034	Muñeˈe Yéesu li aaniil: — Buyina báamak bookom bayilo bumukom. Jilako taate ban jakum jímooli.
41014035	Yéesu li ayinno bo lóyi jakee, li ákuntuŋ min aŋa’ buulool aya teetaam, min al̥aw kaanaku nokoomuu loon kayiliyeenuma, ewaatuwayi inyu yata sílaamasu li ewuj wah bakaanutool.
41014036	Li aan: — Faafa, Atuubawom, bajut wah wayilo uheeki kakaan. Ulóyiyen ejunkayi inyu yata sílaamasu téetiwom. Bale jakum kaan loon ínje ifañumuu, bale loon awu ufañumuu.
41014037	Nan Yéesu abanumuu kal̥awaku, li álaañul boot tan kúgoomaku koola kúhaaji kulakomuu áŋejul, li atookiil buko li kámooli. Muñeˈe li agel̥l̥en Fiyeel aanool: — Simoŋ, waa kámooli? Ubanut uban bayili ulako to ewaatu yano awu bámooliwut?
41014038	Jakum jímooli. Jil̥aw jakum bil jilo li jabunt. Buyinumabu bufañe, bale eniilayi égootogooto.
41014039	Muñeˈe Yéesu li alaañen akat to kúgoomaku min ayinno bo áliiŋ, li alaañen al̥aw li kulimaku kanolaku.
41014040	Nan abanumuu kal̥awaku, li amit álaañul áliiŋul, li atook kúgoomaku buko li kámooli, mata kámooliyaku kujokiijok ŋáa’ gay kuyilaat kuluuj. Kuhaasut buu kóomi li kulobool.
41014041	Muñeˈe nan Yéesu álaañulumuu búhaajutabu, li aaniil: — Kama jiloŋe li jímooli min jiyool̥o? Muñeˈe fite! Ewaatuwayi éliiŋe. Añool-An kubetool kuban li kuŋen kata kuhoofoola.
41014042	Jiyito ujowaal. Jijuke! Anawu ammuu li abetom li kuŋen bukan láliiŋulo.
41014043	Muñeˈe nan alakomuu elobayi, Sudaas alakomuu akee li kúgoomaku kuŋen li kúl̥ubaaku li ayaan áliiŋul. Li ánaboolul li búsuk bajunkowulo síkundu li sigol. Bukanabuku umbuku huhaanaahu hata élambaayi, li kaliikenemuu ésukayi eluwaayi yata Móyiis, li kunahaanaku kata ésukayi kúboñuliil.
41014044	Sudaas ammuu li abet Yéesu li kuŋen bukanabuku umbuku, lalobiilob buu láatimuu akaan min kuhaasool. Laaniisaan: «Anawu an emmuu igaab kuŋenom, okilamuu. Jijokool jíjowetum, ban li jifooyool jak.»
41014045	Muñeˈe nan Sudaas ayaane áliiŋulumuu, li ajow boot tan Yéesu alakomuu áliiŋ li aanool: — Anahaan! Ban li agaabool.
41014046	Muñeˈe bukanabuku li kubil kujok Yéesu.
41014047	Akee li bukanabuku kalako tomuu li Yéesu li áhoonul ékunduwayi yoola atek alokaawu ata anahaanawu ata élambaayi, afalen kanuu.
41014048	Muñeˈe Yéesu li alobiil aaniil: — Waa, jibil boot kajokom li síkundu li sigol ló loon eenimuu ínje ákuu?
41014049	Hunakoohunak li bukuluul linaake ilako li eluufayi yata Ateemit, min inaak iliiken bukanabuku mata Ateemit, ban jijokutom. Bale wahawu unwu boot min ubaj min kulimaku kan Bakiicelabu bulobumuu kubaj.
41014050	Muñeˈe kúgoomaku feh li kukat to Yéesu min kutey kuwuj.
41014051	Li baj áfu’ akee águuyoolume hulaal bale, anaake anab li Yéesu. Kukee li kánayinaaku kalako tomuu li kufañeen kujok áfulawu,
41014052	bale li akaten hulaalahu min atey maayiiñool awuj.
41014053	Bukanabuku kajokumuu Yéesu, li kújowetumool boot bata anahaanawu ata élambaayi ban huhaanaahu hata élambaayi feh, li kunahaanaku kata ésukayi, li kaliikenemuu ésukayi eluwaayi yata Móyiis, kuwoogumuu.
41014054	Fiyeel li alako lóyi min anaak ánabul li Yéesu, boot yok li ekaakayi yata eluufayi yata anahaanawu ata élambaayi. Nan áliiŋ dómuu, li abah áginnoo li kufooyaaku min alako kayiiño sambun.
41014055	Muñeˈe huhaanaahu hata élambaayi li huhaanaahu feh hata Kusuwifaku, li kulako huŋes bukan kayilo kúmal kuya li Yéesu bájum li kuyili kumukool. Bale kubajut an.
41014056	Bukan kameeŋe li kunaak kúmal kuya li Yéesu, bale kulimaku kooliil kunaakut kunaboo.
41014057	Muñeˈe kukee li kuyito kúmal kuya li akila koon:
41014058	— Jijamoojam li alob aan: «Injé fan ihum eluufayi inyu yata Ateemit, yan bukan kuteefumuu, ban li iŋa’ kunak kúhaaji min ilaañen iteef yakee yan kuŋen bukan kulet li kuteef.»
41014059	Bale maayeet min bukanabuku umbuku kulobumuu loon muñaˈa, kulimaku kooliil kunaboolut.
41014060	Muñeˈe anahaanawu ata élambaayi li ayito hákil bukanabuku feh, min agel̥l̥en Yéesu aanool: — Kama waa, ulet li ubag? Kama wahawu wan bukanabuku umbuku kulobemuu li wo kuya li awu, buu?
41014061	Bale Yéesu abagut. Alámbaawu ahaanawu li alaañen agel̥l̥enool aanool: — Awu ommuu Afakenaawu, Añiilawu ata Ateemit asaleyimuu?
41014062	Yéesu li aanool: — Eéhe’, ínje emmuu Afakenaawu. Ban fan jibil jijuk Añool-An mabahe kaŋen kúli Ateemit ata Sembe, li abil li ufaalawu wata emitayi.
41014063	Nan Yéesu alobumuu loon muñaˈa, anahaanawu ata élambaayi li ahaacul wañawu woola wan akila humumool aakenumuu, aban li aan: — Laañut jokolaal min bukan kulobolaal kulim kuya li akila.
41014064	Bukuluul humumuul jijame min agelumuu Ateemit. Buu jiyinoole? Bukanabuku feh li koon tootook min aket.
41014065	Muñeˈe kukee li buko li kútoŋ kumasenool, li kúmibool kúkil, min kutekool sínuka ban li koonool: — Uhéboli ayi atekimuu. Muñeˈe kufooyaabuku li kunaak kutekool siheejen.
41014066	Muñeˈe no unnu, Fiyeel okila teetaam li ekaakayi, akee li kugoloolaaku kata anahaanawu ata élambaayi li abil.
41014067	Nan agoloolaawu áliiŋulumuu, li ajuk Fiyeel okila li kayiiño. Li ajukelool jow fit, li aanool: — Awu foof lunaanaak unaboo li Yéesu ata ésukayi yata Nasalet.
41014068	Muñeˈe Fiyeel li aceeŋ min aan: — Ihaasut ban ínaanumut foof waa lulobe li wo. Nan alobumuu loon muñaˈa aban, li áfu’ ajow alako li hugulubahu hata ekaakayi. No unnu káyin li kul̥ok.
41014069	Agoloolaawu li ajukool, li alaañen aan bukanabuku kalako tomuu: — Anáyinaawu ummu foof buko kunaake kunabumuu li Yéesu.
41014070	Fiyeel li alaañen aceeŋ. Fiyowut, bukanabuku kalako tomuu li kulaañen koonool: — Mal̥egen, awu foof bukuluulumuu, mata awu an ata etaamayi yata Gálile.
41014071	Muñeˈe Fiyeel li anuu wah wajakut aya li okila humumool aan: — Ihaasut ánayinaawu ummu an jilobemuu li akila.
41014072	Nan alobumuu loon muñaˈa, káyin li kuyaan kul̥ok búl̥ubut. Muñeˈe li awayil̥o hulimahu han Yéesu alobool nomuu aanool: «Fan uceeŋ ñoono ñáhaaji oon luhaasonhaas tówum káyin kul̥ok búl̥ubut.» Muñeˈe Fiyeel li alako to jíl̥ok.
41015001	Muñeˈe li líiŋ hunak hukaten yaan li bújom bíb, huhaanaahu hata élambaayi, li kunahaanaku kata ésukayi, li kaliikenemuu ésukayi eluwaayi yata Móyiis, kammuu li Huhaanaahu háamakahu hata Kusuwifaku, li kujoj. Nan kujojumuu kuban, li kujok Yéesu kujenk ban, li kújowetumool kujow kusen Filat.
41015002	Muñeˈe Filat li agel̥l̥en Yéesu aanool: — Awu ommuu áyiiyawu ata Kusuwifaku? Yéesu li aanool: — Lulobulo mo awu humumi.
41015003	Muñeˈe huhaanaahu hata élambaayi li hul̥oof Yéesu hoon lakankaan wah wameeŋe wajakut.
41015004	Filat li alaañen agel̥l̥en Yéesu aanool: — Kama let ubag? Inti lujame wahawu feh wan kulobemuu li wo kuya li awu?
41015005	Bale Yéesu alaañenut abag, gay Filat li asego ŋáa’.
41015006	Li kagaan kanookan kata Faak, Filat lakatenekaten an akul̥i, an búsukabu bommuu li boonool akaten.
41015007	Li baj no unnu, ánayine akee an kunaake koon Balabaas an kukul̥e li kufaalool ló, mata kúgugguul̥ ésukayi ban li kumuk an.
41015008	Muñeˈe búsukabu li bujow butook Filat min bul̥awool boonool akaan loon lafiyomuu li ukaan boot li buko.
41015009	Filat li agel̥l̥eniil aaniil: — Jifañe min íkatenuluul áyiiyawu ata Kusuwifaku? (
41015010	Filat lagel̥l̥eniigel̥l̥en loon muñaˈa mata lahaase jak aan batahaay bújimuu huhaanaahu hata élambaayi li hubet Yéesu li kuŋenool.)
41015011	Bale huhaanaahu hata élambaayi li hutiken búsukabu min bul̥aw Filat min ákatenuliil Balabaas.
41015012	Li alaañen agel̥l̥en búsukabu aaniil: — Kama muñowu buu jifañe min ikaan anawu an joonemuu áyiiyawu ata Kusuwifaku?
41015013	Bukanabuku li kulaañen kubaŋulo koon: — Ubaaŋool li ekuluwa!
41015014	Filat li agel̥l̥eniil aaniil: — Kama waa lakaane wajakut? Bale bukanabuku li kuhaŋ mabaŋulo koon: — Ubaaŋool li ekuluwa!
41015015	Muñeˈe Filat li afañ akaan búsukabu súum, li ákatenuliil Balabaas. Ban, li alob min kuŋa’ kukaluwaas min kutek Yéesu kuban, li aseniil o’ kujow kubaaŋ li ekuluwa.
41015016	Muñeˈe kusollaaliyaku li kújowetum Yéesu boot li ekaakayi yammuu kata láala eluufayi yata águubelunaalawu, ban li kúhooñul húmimahu hata kusollaali kaabuku feh.
41015017	Kusollaaliyaku li kukaan Yéesu hújufo hájunke, ban li kuhec kugola kata úbuja kukaan éjambi kukaanool li húkow.
41015018	Muñeˈe li kunaak kusaafool koonool: — Jisaafi, áyiiyawu ata Kusuwifaku!
41015019	Li kuŋa’ hunuk min kunaak kutekool li húkow, li kunaak kumasenool ban li kúkuntuŋ hákilool min kukaan loon kamanenool kóomi li kó.
41015020	Nan kulekenoolumuu kuban, li kúfulen hújufowahu hájunkaahu han kukaanoolumuu, min kulaañen kukaanool wañawu woola. Ban li kújowetumool kúfu’ li ésukayi kujow kubaaŋ li ekuluwa.
41015021	Nan kusollaaliyaku kulakomuu kájowetumaku kata Yéesu, li kufam li ánayine akee an koone Simoŋ ata ésukayi yata Siilen, okila li élaañumul bata ul̥ibawu. Simoŋ okila ammuu atuubaawu ata Alekusandul buko li Lífis. Kusollaaliyaku li kutuuŋ Simoŋ ateb ekuluwaayi yata Yéesu.
41015022	Muñeˈe li kújowetum Yéesu boot tan koone Goligota, yo yommuu: «Tin tata husend.»
41015023	Nan kúliiŋ tómuu, li kusenool bunuk bayawooli li múki’ boot ahob, bale li ahoy bahob.
41015024	Mal̥egen li kubaaŋ Yéesu li ekuluwa, ban li kuñak kútuken min kuhaas waa anoowan li buko ammuu li aŋa’ li wañawu woola. Muñowu kúgaboolummuu wañawu woola.
41015025	Nan kubaaŋumuu Yéesu li ekuluwaayi, ewaatuwayi etoken li ebaalikenayi yata li bújom yo báliiŋe.
41015026	Li kababbaluwaku dán kiicumuu wahawu wájimuu li kumukool, kulimaku unke kukiic lómuu: «Ayíiyawu ata kusuwifaku.»
41015027	Kusollaaliyaku li kubaaŋ li sikuluwa kúkuu kúl̥uba kukaan aahu kaŋen Yéesu káli, aahu kaŋenool kamay.
41015028	[Muñowu hulimahu han Bakiicelabu bulobumuu húbajummuu, haanumuu: «Lacoboolicoboo li kúkaanikoolaaku.»]
41015029	Muñeˈe bukanabuku kanaake kújowum tómuu li kunaak kutek kúkowiil ban li kugel Yéesu, min kunaak koon: — Jéh! Awu jaanumuu luyilo uhum eluufayi yata Ateemit, ban li uŋa’ kunak kúhaaji min ulaañen yo uteef,
41015030	ufakenoolo awu humumi ban li úwalowul li ekuluwaayi!
41015031	Manolamu, huhaanaahu hata élambaayi, li kaliikenemuu ésukayi eluwaayi yata Móyiis, li kulako foof kaleken Yéesu min kunaak koon: — Lafakenfaken bukan kukee, ban akitut ayili afakenoolo okila humumool.
41015032	Inti okila ammuu Afakenaawu, Ayíiyawu ata Isilayeel? Muñeˈe áwalowul li ekuluwaayi min ujukaal, li úyinenaal li akila. Bukanabuku kan kubaaŋumuu li sikuluwaasu kooj Yéesu, li kugelool foof.
41015033	Nan banakabu buyitenumuu, etaamayi feh li élim boot yok ewaatuwayi éhaajutayi banakabu bakel̥e.
41015034	Nan ewaatuwayi éhaajutayi elehenumuu, Yéesu li akaaw butiya aan: «Elí, Elí, lema sabachthani?» Yo yommuu, «Ateemitom, Ateemitom, wáa újiye li ubetenom?»
41015035	Muñeˈe kukee li bukanabuku kalako tomuu li kujamool li akaaw, li koon: — Jijanten, lahooñe Elí.
41015036	Muñeˈe akee li buko li atey ajow áŋalul hufalen hata efons ayooken li bunuk bacabe hujow huhob, li akok ho li hunuk añuu Yéesu boot ahob. Ban li aan: — Jikob min ujukaal mantee Elí fan abil áwalenulool li ekuluwaayi.
41015037	Bale Yéesu li akaaw butiya, ban li aket.
41015038	Muñeˈe no unnu, hufalalahu halakomuu li Eluufayi yata Ateemit li húhaacowumul haatiya boot li etaam hukaan ubey úl̥uba.
41015039	Muñeˈe anahaanawu ata kusollaali téemeel alako tomuu hákil Yéesu, li ajuk buu laketumuu eeno, li aan: — Li mal̥egenamu ánayinaawu ummu lalakolako Añiil ata Ateemit.
41015040	Li baj foof kanaale kalakowe lóyi min kunaak kúŋandenul. Li kanaalaabuku umbuku, Mali ata ésukayi yata Madala, li Mali jaaw ata Saak Atitawu buko Sóose, li Salome, to kulakowe.
41015041	Nan Yéesu alakomuu li etaamayi yata Gálile, kanaalaabuku umbuku li kúnabul li akila, min kunaak kugoloolool. Li baj to foof kanaale kukee kameeŋe kanabe li Yéesu boot yok Yeelusalem.
41015042	Muñeˈe emmuu banakabu bo bayaane bútiimo, ban hunakahu unhu hommuu hata bugoloolabu bata kagaanaku, han emmuu li tikaten, húyiiyaayahu hata Kusuwifaku li húliiŋ,
41015043	Suseef ata ésukayi yata Alimate, li áliiŋul. Lakankaan an áamak li Hujojahu háamakahu hata Kusuwifaku, ban li alako banaak nan Jáyiiyaju jata Ateemit jommuu li jílaŋul. Muñeˈe li abaj kakaañen min ajow boot bata Filat ajow alobool min asenool ehuluŋayi yata Yéesu.
41015044	Bale Filat li asego nan ajamumuu kaanaku Yéesu layaane aket. Li aboñ kujow kúhooñul anahaanawu ata kusollaaliyaku téemeel, min agel̥l̥enool mantee fiyowe nan Yéesu akete.
41015045	Nan anahaanawu ata kusollaaliyaku anoolumuu Yéesu lakeeket, Filat li akat Suseef min ajow aŋa’ ehuluŋayi yoola.
41015046	Muñeˈe Suseef li ánoomul kábil kahiite. Ban, li áwalenul ehuluŋayi yata Yéesu li ekuluwaayi, min aŋa’ kábil min al̥iim yo aban, li aŋa’ yo ajow ahok li huyaak hawoki li hugisa. Ban, li abakken húlankiin háamak hujow húfib kánoonumaku kata huyaakahu.
41015047	Mali ata ésukayi yata Madala, li Mali jaaw ata Sóose li kujuke min kujuk tan Yéesu ahokimuu.
41016001	Muñeˈe nan húyiiyaayahu hata Kusuwifaku hubanumuu, Mali ata ésukayi yata Madala, li Salome, li Mali jaaw ata Saak, li kúnoomul éki’ yaciiŋowe bájum li kuŋa’ yo kujow kúki’ ehuluŋayi yata Yéesu.
41016002	Li líiŋ hunak hukaten húyiiyaayahu hata Kusuwifaku, li hanakahu hútinaalahu hata esimenayi, kanaalaabuku li kujow bajuk huyaakahu li bújom banakabu bayitowulo.
41016003	Muñeˈe li kunaak kugel̥l̥enoo to koon: — Ayi fíle áami li aban di abakkenolaal hugisaahu hata kánoonumaku kata huyaakahu?
41016004	Bale nan kulehenumuu li kujuke li kujuk kaanaku hugisaahu hubakkenibakken kaan li kakaŋ, ban huluuluuk ŋáa’.
41016005	Muñeˈe kanaalaabuku li kunoken li huyaakahu kúliiŋ, li kujuk ló áfu’ mabahe kaŋen kúli, ban li akaano húsabadoo hahiite. Li kúkoli ŋáa’.
41016006	Bale ánayinaawu li aaniil: — Sákoluul! Yéesu ata Nasalet an kubaaŋumuu li ekuluwaayi, jiŋese li akila? Layitowuuyitowul li eketayi. Alet taate. Jijuke, taate kukaanoolumuu.
41016007	Muñeˈe jijow joon kúgoomaku koola li Fiyeel foof: «Yéesu lajowe ló ajow akobuul Gálile. Bo jommuu li jijukool loon afinumuu min alobuul.»
41016008	Muñeˈe nan kanaalaabuku kúfululumuu li huyaakahu, li kutey mateelene li masegowe kúloyi ho. Bale kulobut an wah mata kúkolikoli.
41016009	[Muñeˈe li bújom bíb, nan Yéesu ayitowumulomuu li eketayi hunak hukaten húyiiyaayahu hata Kusuwifaku, li ajand áfu’ Mali ata ésukayi yata Madala. Okila Yéesu akesoomuu uyinumawu hutok li úl̥ubaawu wajakutumuu úfu’ li akila.
41016010	Mali li ajow alob mo kúgoomaku kata Yéesu. No unnu buko baloŋe li jokiil ŋáa’ min kulako jíl̥ok.
41016011	Bale nan kujamumuu Mali li aan Yéesu layitowuuyitowul li eketayi ban lajukoojuk, kúyinenut Mali.
41016012	Fúlum tó, Yéesu li áfu’ li kambu kábute, kúgoom kúl̥uba kalakowe ejow boot li bujal.
41016013	Buko foof li kúlaañul kubil kuheb kúgoom kaabuku. Bale kumitut kúyineniil.
41016014	Li húbanumahu, Yéesu li afu’ kúgoomaku kuŋen li ano, buko li hutiñ. Li awateteniil min kubajutumuu káyinen, li min kul̥aal̥umuu uyinum, mata kúyinenut li bukanabuku kajukoolumuu nan ayitowulomuu li eketayi.
41016015	Muñeˈe Yéesu li aaniil: — Jijow li adunaayi feh jijow jiwaale Hulimahu Hásuumaahu bukanabuku feh.
41016016	An áyinenumuu li Hulimahu Hásuumaahu ban li ábatiiseyi, fan afak; bale an áyinenutumuu, fan ajow li sambun.
41016017	Bújaahalenumabu umbe káyinenumuu lí ínje kommuu li kukaan: — Fan kukesoo uyinumawu wajakutumuu li kajawaku kúmbaam. Fan kulob silob sábuto li sooliil.
41016018	Kujokumuu sinuukayila li kuŋeniil, mantee foof li kuhob busik bamuke, wahoowah let ukaaniil. Kuŋalumuu kuŋeniil kuwalen li bukan kásomute, kúsontaaku umbuku fan kufak.
41016019	Nan Amaaŋenawu Yéesu alobiilumuu kulimaku unku aban, Ateemit li aŋalool ájowetum boot li emitayi, ajow akaanool abah kaŋenool kúli.
41016020	Mal̥egen kúgoomaku li kujow kuwaale Hulimahu Hásuumaahu tanootan. Amaaŋenawu li álokum li buko, min áhiis kaanaku kulimaku kan kulobemuu mal̥egen, li búhiisenum bájaahaleniye banaake bunaboo li ko.]
42001001	Téwofiil, bukan kameeŋe kuŋeseene mata min kukiic wahawu wabajumuu li alolaal.
42001002	Kukittenkitten wahawu wabajumuu loon bukanabuku humumiil kamaat womuu li húkitumahu, kukittenolaal womuu. Bukanabuku umbuku muñeˈe kuwaaleya kata Hulimahu hata Ateemit.
42001003	Muñeˈe li igel̥l̥en min ihaas jak wahawu wabajumuu li húkitumahu iban, li een jaajak, Ahaanawu Téwofiil, mín ínje foof ikiic kulimaku unke boot li awu.
42001004	Likankaan mo bájum awu humumi li uyili uhaas oon wahawu wan kuliikenimuu mal̥egen.
42001005	Nan Elod alakomuu áyiiyawu ata etaamayi yata Súde, li baj álamba an kunaake koon Sakali li buwaajabu bata élambaayi yata Abiya. Aseekool kajawool Elisabet. Elisabet bubukoolum bata Aaloŋ.
42001006	Buko kúl̥uba feh kukankaan bukan kacole hákil Ateemit, imban kútuttuul jak siluwaasu feh li kulimaku feh kata Amaaŋenawu.
42001007	Bale kubajut añiil mata Elisabet ayilaat ajam huhaane, ban buko kúl̥uba foofiil feh bahallene.
42001008	Li líiŋ hunak hukee, Sakali li alako bulokool bata álamba li Eluufayi yata Ateemit, mata kaloku buwaajabu booliil.
42001009	Loon élambaayi ekaanemuu, akee li buko fan al̥usumi li éñaakutuken min anoken dán ñéyimuu li Eluufayi yata Amaaŋenawu ajow ayaben ló ecuulaayayi. Hunakahu unhu li lako Sakali.
42001010	Búsukabu feh bata káyinenumuu li Ateemit li bulako tíyaŋ min bul̥aw nan ecuulaayayi elakoyimuu kásulaku.
42001011	Muñeˈe amalaka ata Amaaŋenawu li áfu’ Sakali, ban li ayito alaañ kaŋen kúli husilaahu tan ecuulaayayi ésuleyimuu.
42001012	Nan Sakali ajukumuu amalakaawu li aliiwo. Ekole li ejokool.
42001013	Bale amalakaawu li aanool: — Sákoli, Sakali, mata Ateemit látuttuul kal̥awaku kooli. Aseeki Elisabet fan abuki añiil ánayine, ban loote ukaanool kajawaku kaaneyimuu Saŋ.
42001014	Fan úbajum li añiilawu ésuumahukow yáamak, ban bukan kameeŋe fan súumiil li kabukiyaku koola.
42001015	Mata fan alako an áamak hákil Amaaŋenawu. Let ahob bunuk, li ehob yanooyan yayilo ékaliyen. Buyinumabu Banabaabu fan bulako li akila ŋáa’ átowum abuki.
42001016	Fan álaañenul kuñiil kameeŋe kata Isilayeel boot bata Amaaŋenawu Ateemit ooliil.
42001017	Fan abil ló áyabul hákil Ateemit, li buyinumabu, li sembaasu sata afulofetawu Elí, min akaan bañiilabu li situubayiil kubaj hujamoo, min álaañenul kátuulutumuu Ateemit kubaj bújallo loon bata bukan kacole. Fan afale bukan boot kayab Amaaŋenawu.
42001018	Muñeˈe Sakali li agel̥l̥en amalakaawu aanool: — Li waa léetummuu íhaas een wahawu unwu mal̥egen? Mata ínje likaane anahaan ban foof aseekom lahallene.
42001019	Amalakaawu li aan Sakali: — Injé emmuu Gáabuliyeen. Injé ummu nanoonan hákil Ateemit, min inaak ilok boot li okila. Ateemit láboñulomboñul boot min ilob li awu min foof ilobi hulimahu unhe hásuumaahe.
42001020	Ban muñeˈe fan ukumbo, ban let uyili úlobul boot yok hunakahu nan wahawu unwu wommuu li ubaj, mata úyinenut kulimaku kúmbaam kammuu li kubaj nan taŋayi yata ko yommuu li éliiŋ.
42001021	No unnu, ésukayi li elako banaakabu bata Sakali, li esego min afiyowulo muñowu dán ñéyimuu li Eluufayi yata Amaaŋenawu.
42001022	Nan Sakali áfulumuu, ayilaat alob li buko. Li kúnaanum kaanaku babbaj wah wan ajuke dán ñéyimuu li Eluufayi yata Amaaŋenawu. Sakali li anaak aŋa’ kuŋenool min anaak alob li buko. Ayilaat álobul.
42001023	Muñeˈe nan kunakaku kata kalokuwaku kata Sakali kubanumuu, li alaañ ábalo.
42001024	Fiyo jakee, aseekool Elisabet li ayab ha’, ban li ayolo kul̥eeñ koono hutok. Lanaanaak aan li buyinumool:
42001025	— Wahawu unwe Amaaŋenawu akaanumuu boot lí ínje. Láfulenfulen muñeˈe lí ínje wahawu wájimuu li ibaj ñisuu hákil bukanabuku.
42001026	Muñeˈe li hul̥eeñahu hutoken li hanolahu, Ateemit li áboñul amalakaawu Gáabuliyeen boot li ésuk yata Gálile yan koone Nasalet,
42001027	bata ásungute ahaasut ánayine an ánayine akee an koone Suseef li bubukoolumabu bata áyiiyawu Dayit, aŋese boot huyab. Asúngutaawu ummu kajawool Mali.
42001028	Amalakaawu li anoken bata Mali áliiŋ li aanool: — Lisaafi Mali, awu jan Ateemit asenumuu káji. Amaaŋenawu ummu li awu.
42001029	Nan Mali ajammuu kulimaku unku li aliiwo; li ayinoo to basaafabu umbu bo bommuu waa.
42001030	Bale amalakaawu li aanool: — Sákoli Mali, mata lubabbaj káji hákil Ateemit.
42001031	Fan uyab ha’, ban fan úfulul li añiil ánayine an óomi li ukaan kajawaku kaaneyimuu Yéesu.
42001032	Fan alako an áamak, ban fan kuhooñool Añiil ata Ateemit ata Haatiya. Amaaŋenawu Ateemit fan asenool efenjeŋayi yata jáyiiyaju jata atuubawool ahaan Dayit.
42001033	Fan alako áyii ata kata Isilayeel boot nanoonan. Jáyiiyaju joola let jiban.
42001034	Mali li aan amalakaawu: — Kama buu wahawu unwu woote uyili ubaj, ínje jahaasutumuu ánayine?
42001035	Amalakaawu li aanool: — Buyinumabu Banabaabu fan bubil bulako li awu, min sembaasu sata Ateemit ata Haatiya síhimeni loon máyiino. Mó mújimuu, añiilawu ammuu li abuki fan akaan añiil anabe, ban fan ahooñi Añiil ata Ateemit.
42001036	Elisabet humumool ammuu ani, lahalete ban fan abaj añiil áyine, maayeet min ahallenumuu. Akila an kunaake koonumuu let ayili ajam huhaane, ummu muñeˈe li hul̥eeñool hutoken li hano.
42001037	Mata bajut wah wan Ateemit ayilaat akaan.
42001038	Muñeˈe Mali li aan: — Injé aloka ata Amaaŋenawu. Jow kaanom loon ulobumuu! Amalakaawu li ajow min akatool to.
42001039	No unnu, Mali li ayito ajow li mahile boot li ésuk yakee yáami li kuyuuyaku kata etaamayi yata Súde.
42001040	Alíiŋ, li anoken li eluufayi yata Sakali ban li asaaf Elisabet.
42001041	Nan Elisabet ayaane ajammuu Mali li asaaf, añiilawu li agoloo li halahu hata Elisabet. Buyinumabu Banabaabu li bulako li Elisabet ŋáa’.
42001042	Elisabet li alob butiya aan: — Awu Ateemit ahaŋumuu másooniyen li kaalaabuku feh, ban kásooniyenaku koola kunku foof li añiilawu an ommuu li ubaj.
42001043	Kama sum ínje emmuu ayi, májimuu jaaw ata Amaaŋenawu úmbaam li abilom bagaagen?
42001044	Mata, lujuke, nan iyaane ijamimuu li usaaf, añiilawu li afum jifum jata ésuumahukow li halom.
42001045	Awólo, awu jáyinenumuu kaanaku wahawu wan Amaaŋenawu alobimuu fan ubaj.
42001046	Muñeˈe Mali li aan: — Lisale maluukamu mata Amaaŋenawu li yaalayi yúmbaam,
42001047	ban li súumom li buyinum mata Ateemit áji, ammuu Afakenaawu úmbaam.
42001048	Mata Ateemit lawayil̥owonwayil̥o, ínje jahine emmuu alokaawu oola. Mó mújimuu, kítum hunakahu hata síyaat, bukanabuku feh fan kunaak koonom: «áwolo, Mali».
42001049	Mata Ateemit ata Sembe lakankaan wah wáamak boot lí ínje. Kajawaku koola kuñawo.
42001050	Ban káyiyenaku koola fan kulako li bukanabuku kákoliwoolumuu li taŋ yanooyan.
42001051	Lakankaan wah wáamak li sembaasu sata kaŋenaku koola: layiyyiis bukanabuku katebenoolomuu li uyinumiil.
42001052	Ateemit láhooluuhoolul kata sembaasu li sifenjeŋasu sooliil, min ateben kawalenoolomuu.
42001053	Lasensen ebaj yáamak kacaaletumuu, min alaañen kabajumuu kúbalo, kuŋeniil kuŋen.
42001054	Labiibil kalamben kata Isilayeel, kammuu kuloka koola: amojenut káhiis káyiyenaku koola,
42001055	Abulaham li bubukoolumabu boola boot nanoonan, loon alob momuu situbawolaal sihaan.
42001056	Mali li alako bata Elisabet ebat kul̥eeñ kúhaaji, fú’ tó, li alaañ bóot.
42001057	Muñeˈe nan hunakahu hata Elisabet húliiŋumuu, li anoken li afúlul li añiil ánayine.
42001058	Kukinoo Elisabet li bukanool li kujam kaanaku Amaaŋenawu láyiyenooyiyen ŋáa’, li súumiil boot li Elisabet ló.
42001059	Nan añiilawu abajumuu kunak hutok li kúhaaji, li kubil boot kateyenool búkut. Imban li kufañeen kukaanool kajawaku kata atuubawool, Sakali.
42001060	Bale jaawool li aan: — A’aa’! Añiilawu fan ahooñi Saŋ.
42001061	Bukanabuku li koonool: — Bajut an li ebukiinayi yooli, abaje kajawaku unku.
42001062	Muñeˈe li kuŋa’ kuŋeniil min kugel̥l̥en atuubawool min alobiil kajaw kay lafañe min kukaan añoolool.
42001063	Sakali li alobiil min kusenool jibabbalu min akiic ló kulimaku unke: «Kajawool Saŋ.» Buko foofiil feh li kusego.
42001064	Yan no unnu, Sakali li ayili alaañen álobul. Li alako to kasal Ateemit butiya.
42001065	Kukinoolool feh li kúkoli. Wahawu unwu feh li uhebooli li etaamayi yata kuyuuyaku kata Súde.
42001066	Bukanabuku feh kajamumuu li kulob mo, li kukaan kulimaku unku li uyinumiil min kunaak kugel̥l̥enoolo koon: — Kama waa añiilawu aate abil alako? Li mal̥egenamu sembaasu sata Amaaŋenawu li akila silakowe.
42001067	Muñeˈe Buyinumabu Banabaabu li bumeeŋen Sakali, ammuu atuubaawu ata añiilawu, min alob kulim kata Ateemit aan:
42001068	— Usalaal Amaaŋenawu, Ateemitawu ata Isilayeel, mata labiibil kalamben ésukayi yoola, min afaken yo.
42001069	Lasenolaasen Afakena ata sembe, li bubukoolumabu bata aloka oola Dayit.
42001070	Wahawu unwu Ateemit alobumuu nan fiyo, li kufulofetaku koola kanabaaku.
42001071	Lansaan fan afakenolaal li kulatoolawolaal, li afakenolaal foof li sembaasu sata bukanabuku kahoyolaamuu.
42001072	Muñowu Ateemit áhiisummuu káyiyenaku koola situubawolaal, loon alobumuu, ban li awayil̥o húfaalumahu hoola hanabaahu.
42001073	Mata Ateemit lanunnuu asen Abulaham ammuu atuubawoolaal ahaan,
42001074	kaanaku fan afakenolaal li kuŋenaku kata kulatoolawolaal, aban li akatolaal min ulokaal boot li akila babajut ekole yanooyan.
42001075	Bájum li uyiliyaal ulakowaal bukan kanabe, li bukan kacole hákil Ateemit, kunakaku feh kata buloŋabu boololaal.
42001076	Bale awu, añoolom, fan ubil uhooñi afulofet ata Ateemit ata haatiya, mata fan uyab Amaaŋenawu hákil min úhosul bútinabu boot li okila.
42001077	Min akaan ésukayi yoola ehaas kaanaku fan áfakenum yo, li kabonket kata uhoofoolawu wooliil.
42001078	Mata Ateemitawu oololaal lababbaj káyiyen ban li ásuum, mó mújimuu fan akaan ehiitum ehiitenumulolaal haatiya, loon banakabu bo li kayitowul.
42001079	Boot kahiiten kammuu li emoocayi li kammuu li élimayi yata eketayi, boot kájowetumolaal li bútinabu bata kásuumaayaku.
42001080	Muñeˈe añiilawu Saŋ li ankoo li sembewool li buyinumool ló. Li ajow akin ban wayitomuu, boot yok hunakahu nan áfululumuu hákil ésukayi feh, min kata Isilayeel kuhaasool.
42002001	No unnu, áyiiyawu áamakawu an koonemuu Ogús li alob min kucob bukanabuku feh kakinumuu li Jáyiiyaju jata Lom.
42002002	Kacobaku unku kata bukanabuku, kammuu kútinaa, li kukaani nan Kíiliniyis alakomuu águubelunaalawu ata etaamayi yata Siili.
42002003	Bukanabuku feh li kujow, anoowan li ésukayi yoola, kujow kukiic bo ujawawu wooliil.
42002004	Suseef foof li áfulumul li ésukayi yata Nasalet li etaamayi yata Gálile, min ajow boot li etaamayi yata Súde li ésukayi yaaneyimuu Betilehem ban áyiiyawu Dayit abukimuu; mata Suseef humumool lalakolako bubukolum bata Dayit.
42002005	Suseef li ajow kukiic bo kajawuku koola akila li Mali an aŋesumuu boot huyab. No unnu Mali akila li ha’.
42002006	Bale nan kulakomuu Betilehem, hunakahu nan añiilawu ata Mali ammuu li abuki li húliiŋ.
42002007	Mali li áfulul li añiil ánayine, añoolool átinaa. Li aŋa’ ul̥aac min ahutool ban li ahintenool li buyinjaay, mata li eluufayi dán ejawoolaayi ewalenemuu, lewut.
42002008	Muñeˈe li baj li halaabahu unhu hanolahu, kumata kanaake kuŋot li siŋamasu min kufooy sínuukuleŋasu sooliil.
42002009	Muñeˈe, amalaka ata Amaaŋenawu li áfululiil. Máyiineniyamu mata Amaaŋenawu li mujaaŋeniil múwooñen. Muñeˈe li kúkoli ŋáa’.
42002010	Bale amalakaawu li aaniil: — Sákoluul, mata libiibil boot kalobuul hulim hásuume, haate hukaan ésuumansuum yáamak ésukayi feh.
42002011	Afakena labuki síyaat li ésukayi yata Dayit boot li bukuluul. Akila ammuu Kilisita, Amaaŋenawu.
42002012	Muñeˈe jommuu li jíhaasumool: fan jijuk añiil ahutumi ul̥aac, ahinteni li buyinjaay.
42002013	Li kulako to, húmim hata emalaka yata emitayi li huyaan húlaŋul tó li amalaka aahu, min kulako kasal Ateemit koon:
42002014	«Máyiineniyamu mujow mulako mata Ateemit ata haatiya tiya emitayi, ban kásuumaay kujow kubaj li etaamayi li bukanabuku kan afañumuu!»
42002015	Nan kumalakaaku kukatiil tomuu min kulaañ boot li emitayi, kumataabuku li koonoo: — Kama ujaˈaal boot Betilehem ujow ujukulaal wahawu wabajumuu, wan Amaaŋenawu Ateemit ahebolaamuu.
42002016	Kumataabuku li kusommen kujow boot bo kúliiŋ, li kutook to Mali li Suseef, li jiñiilaju mahinteni li buyinjaayabu.
42002017	Nan kujukumuu añiilawu kuban, li kuheb wahawu wan amalakaawu alobiilumuu mata añiilawu ummu atitawu.
42002018	Bukanabuku feh kajamumuu wahawu wan kumataabuku kulobumuu, li kusego.
42002019	Bale Mali li akaan wahawu unwu feh li buyinumool, ban li anaak ayinoo mata wo.
42002020	Fúlum tó, kumataabuku li kulaañ bóot. Li kulako kasal li kábinken Ateemit, buko li bóotabu, mata wahawu feh wan kujamumuu li wan kujukumuu, ubabbaj loon amalakaawu alobiil womuu.
42002021	Nan hunakahu hutoken li húhaajutahu húliiŋumuu boot min kuteyen añiilawu búkut, li kukaanool kajawaku kaneyimuu Yéesu, kammuu kajawaku kan amalakaawu aseniilumuu tówum jaawool ahalet.
42002022	Fúlum tó, kunakaku kan Suseef buko li Mali kommuu kukaan tówum kukaan kágiilenaku kooliil loon eluwaayi yata Móyiis elobumuu, li kuban. Muñeˈe li kuteb Yéesu kújowetum Yeelusalem boot kujow kúhiis Amaaŋenawu;
42002023	Mata kikkiic li eluwaayi yata Amaaŋenawu kaanaku: «Añiil anoowan áyine átinaa, fan akati to boot li Amaaŋenawu.»
42002024	Suseef buko li Mali li kúŋalul síleebaan síl̥uba, yáyine li yaale, mantee foof síhuulab síl̥uba sañiilowe kubil kusen álambaawu boot asila, loon eluwaayi yata Amaaŋenawu elobumuu.
42002025	Muñeˈe li baj Yeelusalem ánayine akee an koone Simiyoŋ. Simiyoŋ lakankaan an acole ban li átuul Ateemit. Li alako banaak anawu ammuu li afaken Isilayeel. Buyinumabu Banabaabu bulakolako li akila.
42002026	Buyinumabu Banabaabu li bulobool kaanaku let aket akila bajukut Afakenaawu an Amaaŋenawu áboñulumuu.
42002027	Muñeˈe Buyinumabu Banabaabu li bujow li Simiyoŋ boot li Eluufayi yata Ateemit. Nan sibukoolaasu sata Yéesu síŋaluloomuu okila atitawu boot kubil kukaan loon eluwaayi yata Móyiis elobumuu,
42002028	Simiyoŋ li ayab Yéesu li kuŋen jaawool afeb, min asal Ateemit aan:
42002029	— Amaaŋen, muñeˈe luyilo ukat alokaawu ooli min aket li kásuumaay. Lukankaan loon ulobommuu.
42002030	Mata lijuke li kúkilom Afakenaawu abilummuu li awu,
42002031	an úfulenulumuu abil bukanabuku feh kujuk:
42002032	ammuu mawuŋaamu mammuu li múji bukanabuku kákaanumutumuu li Ateemit balewool li kuhaasi, min alako máyiineniyamu mata Isilayeel, ésukayi yooli.
42002033	Atuuba Yéesu li jaawool li kusego mata kulimaku kan Simiyoŋ alobumuu aya li Yéesu.
42002034	Simiyoŋ li ásooniyeniil ban li aan Mali, jaaw ata Yéesu: — Ateemit lal̥ul̥l̥us añiilawu umme bánum li áji bukan kameeŋe kata Isilayeel li kulo, kaabuku li kuyito. Fan alako búhiisenum bata Ateemit ban bukanabuku kóomi li kuhoy.
42002035	Ban fan áji uyinoolawu wan bukan kameeŋe kukaane li uyinumiil li uhaasi. Bale awu Mali, fan séngiyi ŋáa’ loon ékundu eyayi li huuñ.
42002036	Li baj no foof afulofet anaale. Kajawool Aana. Aana alakomuu ásungutaawu ata Fanuwel, li ebukiinayi yata Aseel. Lahallenhanlen ŋáa’. Lakine li áyinool ayaboomuu akila ásungutaawu, simit soono hutok li síl̥uba.
42002037	Fúlum tó, Aana li ahok áyinool ban li alako to boot yok nan abajumuu simit kúyii kubakii li sibakii. Anaakut áfu’ li Eluufayi yata Ateemit, min inaak alok boot li Ateemit etihunaka aban ehuka, li kamommo li kal̥aw ló.
42002038	Aana li áliiŋul tó li mano li Simiyoŋ, min alako kasal Ateemit. Li alob mata Yéesu asen bukanabuku feh kalakomuu banaak min Ateemit afaken Yeelusalem.
42002039	Nan sibukoolaasu sata Yéesu sikaanumuu siban wahawu feh wan eluwaayi yata Amaaŋenawu elobumuu, li silaañ boot li etaamayi yata Gálile, li ésukayi yooliil yaaneyimuu Nasalet.
42002040	Muñeˈe añiilawu li ank li sembewool ló. Li ájallo ŋáa’, ban kájiyaku kata Ateemit li kulako li okila.
42002041	Káyiilookayiil sibukoolaasu sata Yéesu fan sijow Yeelusalem sijow sikaan bo kagaanaku kata kúmbuuluwaku kabajutumuu élebiil.
42002042	Nan Yéesu abajumuu simit kuŋen li síl̥uba, li kujow li okila ló boot Yeelusalem, loon kufiyomuu li kukaan li kagaan kata kúmbuuluwaku kabajutumuu élebiil.
42002043	Muñeˈe nan kagaanaku kubanumuu, Suseef li Mali li kulaañ bóot. Bale Yéesu li alako Yeelusalem, sibukoolawool bahaasut.
42002044	Li sinaak siyinoo li soon Yéesu ummu li bukanabuku kan kúnaboolulomuu. Muñeˈe li kujow etihunaka ejow eban, li kulako huŋesool li bukaniil li foof bukanabuku kan kuhaasumuu.
42002045	Bale nan kujukutoolumuu, li kulaañ boot Yeelusalem kujow kuŋesool bo.
42002046	Li baj kunak kúhaaji, li kujukool li Eluufayi yata Ateemit mabahe li tut kaliikenemuu ésukayi eluwaayi yata Móyiis min anaak ajanteniil ban li anaak agel̥l̥enooliil.
42002047	Bukanabuku feh kajantenumuu Yéesu li kusego humum hata butuukowabu boola li kulimaku kan anaake abagiilumuu.
42002048	Nan sibukolawool sijukoolumuu li sisego ŋáa’, jaawool li aanool: — Añoolom, wáa újiye li úkaanoli loon muñaˈa? Injé li atuubayi huŋesi jilakowe li buyina ló.
42002049	Yéesu li aaniil: — Wáa újiye li jóomi li huŋesom? Kama jihaasut joon leete ikaan bulokabu bata Atuubawom?
42002050	Bale sibukolawool sínaanumut hulimahu han alobiilumuu.
42002051	Fúlum tó, Yéesu li akaan loon kuloboolumuu, min anab li buko kulaañ boot Nasalet. Jaawool li aŋa’ wahawu wabajumuu feh akaan li buyinumool.
42002052	Muñeˈe Yéesu li ahaŋ mank ban li ahaŋ májallo, li ásuum Ateemit li bukanabuku foof.
42003001	Muñeˈe li emitayi ekaatenayi yata Jáyiiyaju jata áyiiyawu áamakawu Tibeel, nan Fons Filat alako nomuu águubelunaalawu ata etaamayi yata Súde, Elod li alako anahaanawu ata etaamayi yata Gálile. Atuyool Fílib li alako anahaanawu ata etaamayi yata Itúle li yata Talakonit. Lisaniyaas li alako anahaanawu ata etaamayi yata Abilen.
42003002	Aan buko li Kayif li kulako no kúlambaaku káamakaku. Ateemit li asen hulimahu hoola Saŋ ata Sakali, li kayiinaayaku.
42003003	Saŋ li añaahoo li etaamayi feh yakoojumuu katunkaku kaneyimuu Suuludeŋ, min anaak awaale aan: — Jítiiwo jiŋa’ buloŋ buwunkul, min jíbatiiseyi mantee Ateemit li abonket uhoofoolawu wooluul.
42003004	Muñowu kulimaku kan afulofetawu Esay alobumuu kúbajummuu, kan akiicumuu li éliibalayi yoola mata Saŋ, aan: «Laale hulimahu hata anawu abaŋulowemuu li kayiinaayaku aan: “Jíhosul bútinabu boot li Amaaŋenawu, jikaanool útin wacole!
42003005	Buwokaay banooban fan bul̥iyi, Huyuuy li hulij hanoohan fan húliili, Utínawu wáŋondikoomuu fan ucoleni, Utínawu wajakutumuu fan umemeni.
42003006	Ban bukanabuku feh fan kujuk koon Ateemit lafañe afakeniil”.»
42003007	Muñeˈe Saŋ li aan búsukabu babilumuu boot min ábatiiseyiil: — Sil̥aal̥akase! Ayimaa abuntuluul aanuul jíbatiisemuu li jifak li katekaku kaanomuu li kubil kata etindihuuñayi yata Ateemit?
42003008	Muñeˈe kama jikaan majake, min jíhiis kaanaku jibabbaj buloŋ buwunkul. Ban jakum jibuntoolo min joon: «Abulaham ammuu átuubawoli ahaan.» Mata fan ilobuul kaanaku Ateemit layilo áfunnumul li kuyitikaku unku bañiil bata Abulaham!
42003009	Jíkaanum, hufiikumahu hukaani huban tin huhaalahu hata unuunukenawu boot kafalen. Kama bunuunuken banooban baatutumuu bubaj ebukoolum yajake fan bufaleni beten li sambun.
42003010	Búsukabu li bugel̥l̥en Saŋ boonool: — Kama waa joote jikaan?
42003011	Saŋ li aaniil: — An abajumuu újufo úl̥uba li asen kaaku an abajut kájufo. An foof abajumuu atiñ, li asen an abajut atiñ.
42003012	Kúyababuhal li kubil foof boot min Saŋ ábatiiseyiil, kúliiŋul li kugel̥l̥enool koonool: — Anahaan waa joote jikaan?
42003013	Saŋ li aaniil: — Jakum jilob bukanabuku min kuhal haŋ wahawu wan eluwaayi elobumuu.
42003014	Kusollaali li kugel̥l̥enool foof koonool: — Olóli waa joote jikaan? Saŋ li aaniil: — Jakum jilam sídalam an, jakum jímal jiya li an, jijok to li bacaamabu booluul.
42003015	Muñeˈe ésukayi li elako banaak li kákangum ló. Anoowan li buko li anaak ayinoo li aan nakee Saŋ ammuu Afakenaawu.
42003016	Saŋ li aaniil foofiil feh: — Injé li mal li bátiisewumuul, bale an ummu li ebil ahaŋom sembe. Itookut min il̥el̥ uneewawu wata sidallaasu soola. Akila fan ábatiisewuul li Buyinumabu Banabaabu, li sambun.
42003017	Káweyumaku koola kunku li kaŋenool. Fan awuu ekaakayi yoola ejow éfu’ kis, li aheefen edenfeteŋayi, ban li awuu yo ahahen li bulaŋen. Bale búhulabu fan ásu’ bó li sambun sáhokoweliit.
42003018	Saŋ li alaañen awankulen ésukayi li wah wameeŋe, ban li alobiil Hulimahu Hásuumaahu.
42003019	Bale Saŋ Batiis li awataten águubelunaalawu Elod mata layayyab Elodiyaas, anaalaawu ata atuyool Fílib, Fílib okila li buloŋ, mata lakankaan foof wah wameeŋe wajakut afamen to.
42003020	Elod li amit ajok Saŋ akul̥ afamen to li wah waawu feh wan akaanumuu.
42003021	Nan Saŋ Batiis ábatiisemuu ésukayi feh aban, li ábatiise foof Yéesu. Nan Yéesu alakomuu kal̥awaku, emitayi li ébabulo.
42003022	Muñeˈe Buyinumabu Banabaabu li búwalowul li kambu kata éleebaan bubil bulako li akila. Hulim li hujami li emitayi haane: — Awu ommuu Añoolom an íboolimuu ŋáa’. Buyinumom feh li awu li kaan bo.
42003023	Nan Yéesu alehenumuu simit áyii li kuŋen, li átoŋ awaale ésukayi Hulimahu Hásuumaahu. Loon bukanabuku kunaake kuyinoomuu, Yéesu añiil ata Suseef ata Héli.
42003024	Héli ata Matat, Matat ata Lebi, Lebi ata Meliki, Meliki ata Janay, Janay ata Suseef,
42003025	Suseef ata Matatiyaas, Matatiyaas ata Amos, Amos ata Náhum, Náhum ata Esili, Esili ata Nagay,
42003026	Nagay ata Maat, Maat ata Matatiyaas, Matatiyaas ata Semeyin, Semeyin ata Sosek, Sosek ata Soda,
42003027	Soda ata Sowanan, Sowanan ata Lesa, Lesa ata Solobabel, Solobabel ata Salaasiyel, Salaasiyel ata Neli,
42003028	Neli ata Meliki, Meliki ata Adi, Adi ata Kosam, Kosam ata Elimadam, Elimadam ata Eel,
42003029	Eel ata Yéesu, Yéesu ata Eliyeseel, Eliyeseel ata Soolim, Soolim ata Matat, Matat ata Lebi,
42003030	Lebi ata Simiyoŋ, Simiyoŋ ata Súda, Súda ata Suseef, Suseef ata Sonam, Sonam ata Eliyakim,
42003031	Eliyakim ata Meleya, Meleya ata Menna, Menna ata Mataata, Mataata ata Natan, Natan ata Dayit,
42003032	Dayit ata Isay, Isay ata Sobed, Sobed ata Bóos, Bóos ata Sala, Sala ata Naasoŋ,
42003033	Naasoŋ ata Aminadab, Aminadab ata Adimin, Adimin ata Alini, Alini ata Esilom, Esilom ata Falees, Falees ata Súda,
42003034	Súda ata Sakob, Sakob ata Isaak, Isaak ata Abulaham, Abulaham ata Taala, Taala ata Nakool,
42003035	Nakool ata Séeluk, Séeluk ata Lágo, Lágo ata Falek, Falek ata Ebeel, Ebeel ata Sala,
42003036	Sala ata Kayinam, Kayinam ata Alifasad, Alifasad ata Sem, Sem ata Nówe, Nówe ata Lamek,
42003037	Lamek ata Matusala, Matusala ata Enok, Enok ata Saaled, Saaled ata Maleleel, Maleleel ata Kayinan,
42003038	Kayinan ata Enos, Enos ata Set, Set ata Adam, Adam ata Ateemit.
42004001	Nan Buyinumabu Banabaabu bubilumuu bulako li Yéesu, li álaañumul li katunkaku kaaneyimuu Suuludeŋ. Buyinumabu li bújowetumool boot li kayiinaayaku.
42004002	Nan Yéesu áliiŋumuu li kayiinaayaku, Sayitaane li abuntoolool ló kunak koono kúyii kúl̥uba. Yéesu atiñut wahoowah li kunakaku unku feh. Nan kubanumuu bucaa li bujokool.
42004003	Muñeˈe Sayitaane li aan Yéesu: — Nokoomuu loon awu ommuu Añiilawu ata Ateemit, ulob huyitikahu unhu min hulaañ húmbuulu.
42004004	Yéesu li aan Sayitaane: — Hulimahu hata Ateemit hoone: «An ayilaat áloŋum húmbuulu bale.»
42004005	Sayitaane li aŋiten Yéesu haŋ máloyi, min áhiisool yan li mano úyiiyawu feh wata etaamayi.
42004006	Ban li aan Yéesu: — Fan iseni sembaasu unsu feh li ebajayi yata úyiiyawu unwu, mata wahawu unwu feh ínje useni, ban liyilo isen wo an an ifañe.
42004007	Kama úkuntuŋumuu hákilom min umanenom, wahawu unwu feh li ulako wooli.
42004008	Yéesu li aanool: — Hulimahu hata Ateemit hoone: «Amaaŋenawu, Ateemitawu uya balewool loote umanen, ban loote ulok boot li akila bale.»
42004009	Muñeˈe Sayitaane li ájowetum Yéesu boot Yeelusalem, min ajow akaanool haatiya tiya Eluufayi yata Ateemit. Nan kúliiŋ dómuu, Sayitaane li aan Yéesu: — Nokoomuu loon awu ommuu Añiilawu ata Ateemit, li ufum boot teetaam, mata Hulimahu hata Ateemit hoone:
42004010	«Ateemit fan alob kumalakaaku koola min kufooyi.»
42004011	Ban foof honsoon: «Fan kuyalleni jakum bil kaati kulo li huyitik.»
42004012	Yéesu li aanool: — Hulimahu hata Ateemit honsoon foof: «Jakum ubuntoo Amaaŋenawu, Ateemitawu uya.»
42004013	Muñeˈe nan Sayitaane abanumuu jabuntoolaju jata Yéesu akila bábanulo batuukabu boola feh, li akatool to min ajow boot bil nakee.
42004014	Fúlum tó, Yéesu li alaañ boot li etaamayi yata Gálile, sembaasu sata Buyinumabu Banabaabu so li okila. Li kulob moola li halaabahu unhu feh.
42004015	Yéesu li anaak aliiken bukanabuku Hulimahu li siluufasu sata kal̥awaku, bukanabuku feh li kunaak kusalool.
42004016	Muñeˈe, Yéesu li ajow boot Nasalet ban aakenimuu akila añiilawu. Li anoken li eluufayi yata kal̥awaku li húyiiyaayahu hata Kusuwifaku, loon afiyomuu li akaan. Ban li ayito boot kajanga Hulimahu hata Ateemit.
42004017	Muñeˈe li kusenool éliibalayi yata afulofetawu Esay. Li ábooñul yó, li ajuk tan kiicumuu kaanaku:
42004018	«Buyinumabu Banabaabu bata Amaaŋenawu bumbu lí ínje, mata lal̥usonl̥us boot kawaale Hulimahu Hásuumaahu kusukateenabuku. Amaaŋenawu láboñulomboñul boot elob mata kafakenaku kata kajokimuu. Min íji káfuumumuu li kulaañ kujuk, boot kákotul kágootenimuu.
42004019	Boot kayiiŋen káyiilaku kata kájiyaku kata Amaaŋenawu.»
42004020	Fúlum tó, Yéesu li abooñ éliibalayi alaañen asen alokaawu ban li abah. Bukanabuku feh kalakomuu li eluufayi yata kal̥awaku li kuŋa’ kúkiliil feh kuya li okila.
42004021	Muñeˈe Yéesu li aaniil: — Síyaatayi inye hulimahu unhe hakiicimuu han jijamumee, hubaje.
42004022	Bukanabuku feh li súumiil li Yéesu. Li kusego mata kulimaku kásuumaaku kan alobiilumuu. Li koon: — Kama kele inti okila ammuu añiilawu ata Suseef?
42004023	Yéesu li aaniil: — Manooman fan jilobom húl̥okuwahu unhe: «Awu ammuu abuntena, ubuntenoolo awu humumi.» Fan foof joonom: «Jijame wahawu feh wan ukaanumuu li ésukayi yata Káfeenawum, muñeˈe ukaan taate li ésukayi yooli wahawu wanolawu.»
42004024	Fúlum tó, Yéesu li afamen aaniil: — Li mal̥egenamu, boot min ilobuul, bajut afulofet ayabi jak li ésukool.
42004025	Li mal̥egenamu, boot min ilobuul, bajeene Isilayeel kanaale kameeŋe kahoke kúyiniil nan afulofetawu Elí alako to nomuu; nan emitayi elaalutumuu simit síhaaji li kúl̥eeñ hutok li hano, min bamuufaay báamak bulako li ésukayi feh.
42004026	Bale Ateemit aboñut Elí bata akee li buko. Bata anaale akee bale laboñool, ahoke áyinool ban li akin Salefita li etaamayi yata Sidoŋ.
42004027	Bajeene foof Isilayeel bukan kameeŋe kata háhaayee. No unnu, afulofetawu Elíise o’ li buloŋ. Imban Elíise afakenut anoowan li buko. Naamaŋ bale áfulumulomuu li etaamayi yata Siili, lafakenumuu.
42004028	Bukanabuku feh kalakomuu li eluufayi yata kal̥awaku, etindihuuñ yáamak li ejokiil nan kujamumuu kulimaku unku.
42004029	Li kuyito kujok Yéesu kúfulen tíyaŋ ésukayi. Ban li kujow li okila boot haatiya huyuuyahu dán ésukayi yooliil eteefimuu, min kufañeen kúhalabumulool ló.
42004030	Bale Yéesu li ájowumiil li tut ajow bútinool.
42004031	Muñeˈe Yéesu li ajow boot Káfeenawum yammuu ésuk yata etaamayi yata Gálile, min anaak aliiken bo bukanabuku Hulimahu hata Ateemit li kúyiiyaayaku kata Kusuwifaku.
42004032	Baliikenelabu bata Yéesu li bukaan bukanabuku kalakomuu bajantenabu boola kusego ŋáa’, mata lanaanaak alob li sembe ló.
42004033	Li baj li eluufayi yata kal̥awaku ánayine an buyinum bajakut bújufoye, anaake akaaw butiya aan:
42004034	— Aah! Yéesu ata Nasalet, waa lookoolaale? Waa lubiibil boot kájimenoli? Lihaase awu ommuu ayi: Awu ommuu Anawu anabaawu an Ateemit aboñulomuu.
42004035	Yéesu li anuuloo buyinumabu bajakutumuu li sembe aan: — Ulu ban li úfu’ li ánayinaawu ummu! Buyinumabu bajakutumuu li bubet ánayinaawu teetaam hákil ésukayi feh, min búfu’ li akila, bakaanutool majakut.
42004036	Bukanabuku feh li kúkoli min kunaak kugel̥l̥enoo koon: — Kama laalu hulim buu, unhu? Anuuloo uyinumawu wajakutaawu li sembe li kakaañen ló, li úfu’!
42004037	Yéesu li ajamo aban básukabu feh bakoojumuu ésukayi yata Káfeenawum.
42004038	Muñeˈe Yéesu li áfulumul li eluufayi yata kal̥awaku, ajow boot li eluufayi yata Simoŋ. Li áliiŋ, li atook al̥ol Simoŋ aale bújuusa báamak babetelool. Li kuyaakoo Yéesu mantee li afakenool.
42004039	Yéesu li ásiten ajooŋoo li anaalaawu min anuuloo bújuusaabu li sembe. Li búfu’ li okila, min anaalaawu ayaan ayito alakoyiil kakaan kutiñ.
42004040	Nan banakabu bulomuu, bukanabuku feh kabajumuu booliil kúsomuta kata jilum janoojan, li kubil li buko boot bata Yéesu. Yéesu li awalen kuŋenool li húkow hata ásomuta anoowan min afakeniil.
42004041	Uyinum wajakut li úfu’ foof li bukan kameeŋe kan újufoyeenumuu. Li unaak ukaaw, wo li káfulaku woon: — Awu ommuu Añiilawu ata Ateemit! Bale Yéesu li anuuloo wo ban akatut wo min ulob, mata wo uhaase woon okila ammuu Afakenaawu.
42004042	Nan banakabu bukatenumuu, Yéesu li áfu’ li ésukayi ajow boot tan wayitowe. Búsuk li bulakowool huŋes. Nan búsukabu bujukoolumuu, li bufañ bútukool jakum bil ajow akatiil to.
42004043	Bale Yéesu li aaniil: — Leete foof ilob Hulimahu Hásuumaahu hata Jáyiiyaju jata Ateemit li sísuk saasu. Mata wahawu unwu újimuu Ateemit li aboñulom.
42004044	Muñeˈe Yéesu li anaak awaale li siluufasu sata kal̥awaku sata etaamayi yata Súde.
42005001	Li líiŋ hunak hakee, Yéesu li alako bata katantaku kata húwajahu hata Genesalet. Búsuk li bunaak buñuññoo téetiwool boot bajam Hulimahu hata Ateemit.
42005002	Li ajuk usaana úl̥uba li katantaku kata húwajahu. Kumbaalabuku kakil bomuu buko báwalowumulo ló min kulako kafos simbaalasu sooliil.
42005003	Li ájufo li bakee li usaanaawu, li lako bata Simoŋ. Li aan Simoŋ: — Uween bo búloyi jakee katantaku. Yéesu li abah li busaanaabu min alako kaliiken búsukabu Hulimahu hata Ateemit.
42005004	Muñeˈe nan Yéesu abanumuu elobayi, li aan Simoŋ: — Uween busaanaabu boot ban sénkimuu, ban li jibet simbaalasu sooluul awu li kufaali, min jimbaal.
42005005	Simoŋ li aanool: — Anahaan, jimbaale ehukaayi feh ban jijokut wahoowah. Bale emmuu awu ulobe, fan ibet simbaalasu.
42005006	Mal̥egen nan kubetumuu simbaalasu, li kujok siwol majok gay simbaalasu sooliil li silako li sihaaco.
42005007	Li kúyiit kuŋen kufaaliil kalakomuu li busaana baabu, mata min kubil kulambeniil. Kufaaliil li kubil kúliiŋul, li kumeeŋen usaanaawu úl̥ubaawu siwol gay li ulako li ukeel.
42005008	Nan Simoŋ Fiyeel ajukumuu loon muñaˈa, li ákuntuŋ hákil Yéesu min aan: — Anahaan, úloyiyom, mata ínje ahoofoola.
42005009	Muñeˈe Simoŋ li kufaalool feh kan kunaboomuu, li kusego ban li kúkoli ŋáa’ humum hata siwolasu san kujokumuu bajokelabu.
42005010	Kunaboolaaku kata Simoŋ, Saak li Saŋ kata Sebede, buko foof li kusego ŋáa’. Bale Yéesu li aan Simoŋ: — Sákoli! Muñeˈe kítum síyaat, bukan loote unaak úŋalul boot lí ínje.
42005011	Nan kuweenumuu usaanaawu wooliil kujow kuya li katantaku, li kukat to wahoowah feh min kunab li akila.
42005012	Li líiŋ hunak hakee, Yéesu li alako li ésuk yakee. Anáyine an háhaayee ejoke li abil. Nan ajukumuu Yéesu, li akuntuŋ hákilool min aya buulool teetaam ban li ayaakoolool anool: — Anahaan, ufañumuu luyilo úgiilenom.
42005013	Yéesu li atooken kaŋenool agolool, ban li aanool: — Lifañe. Ugíilo. Kásomutaku li kuyaan kúfu’ li ánayinaawu.
42005014	Muñeˈe Yéesu li aanool: — Ukáanum, jakum ulob mo an. Bale ujow boot bata álambaawu min ánandi, ban li usen busuuhenabu bata kágiilenaku ban afulofetawu Móyiis alobumuu, min híis bukanabuku feh kaanaku lufake.
42005015	Muñeˈe Yéesu li ahaŋ majamo. Búsukabu li bunaak buhaŋ mabil meeŋ boot bajantenool li foof mantee li afakeniil li úsomutawu wooliil.
42005016	Bale Yéesu li añako ajow alako ban wayitowe min al̥aw.
42005017	Muñeˈe li líiŋ hunak hakee, Yéesu li alako buliiken ésukayi Hulimahu hata Ateemit. Li baj Kufaaliisiyeŋ li kaliikenemuu ésukayi eluwaayi yata Móyiis, kabahe kukoojool. Buko umbuku li sísukasu feh sata etaamayi yata Gálile li sata etaamayi yata Súde, li foof ésukayi yata Yeelusalem kubilumulo. Sembaasu sata Amaaŋenawu li Yéesu silakowe, min afaken bukanabuku kásomutumuu.
42005018	Kánayine kátebulo li bukal̥ ánayine abobowe, li kúliiŋul. Li kulako huŋes boot min kúnoonetum hubobahu li eluufayi min kuwalenool hákil Yéesu.
42005019	Bale búsukabu li búji kuyilaat kujow li okila boot tan Yéesu alakomuu. Li kuŋito li butacabu bata eluufayi min kúfabul éfanteen, ban li kúwalenumul to hubobahu li bukal̥abu ló, li tut ésukayi feh, hákil Yéesu.
42005020	Nan Yéesu ajukumuu buu káyinenaku kooli kuluukumuu, li aan ánayinaawu: — Afaalom, uhoofoolawu wooli ubonketibonket.
42005021	Muñeˈe kaliikenemuu ésukayi eluwaayi yata Móyiis li Kufaaliisiyeŋaku li kunaak kugel̥l̥enoo koon: — Kama ánayinaawu ummu agelemuu li Ateemit, okila ammuu ayi? Ayi ayilo abonket uhoofoolawu ábuti li Ateemit balewool?
42005022	Bale Yéesu li ahaas uyinoolawu wooliil, li aaniil: — Kama wáa újiye li jibaj uyinoolawu unwu?
42005023	Waa uhaŋe másuum elob, kaan hubobahu: «Uhoofooli ubonketibonket» mantee kaanool: «Uyito min ujow»?
42005024	Bale, lifañe min jihaas kaanaku Añool-An lababbaj kayile li etaamaye kata kabonket uhoofoo. Muñeˈe Yéesu li aan ánayinaawu abobomuu: — Uyito, uŋa’ bukal̥abu booli min ujow bóot.
42005025	Anáyinaawu li ayaan ayito hákil ésukayi feh, min aŋa’ bukal̥abu dán kuhinteneenoomuu min ajow bóot, mo lasalemaa Ateemit.
42005026	Bukanabuku feh li kusego ŋáa’. Li kusal Ateemit, li ekole ló min kunaak koon: — Lujukaale síyaat wah wájaahaleniye ŋáa’.
42005027	Nan fú’ tómuu, Yéesu li áfulul, li ajuk áyababuhal an koone Lebi mabahe tan halemuu. Yéesu li aanool: — Unábul lí ínje!
42005028	Lebi li akat to wahawu woola feh, min ayito anab li akila.
42005029	Fúlum tó, Lebi li akaan boola húbaññaati boot li Yéesu. Kúyababuhal kameeŋe li bukan kukee li kubil kubah min kutiñ li buko.
42005030	Muñeˈe Kufaaliisiyeŋaku li Kaliikenemuu ésukayi eluwaayi yata Móyiis kan emmuu hujojiil hano, súumutiil. Li koon kúgoomaku kata Yéesu: — Kama wáa újiye li jitiñum ban li jíhobum dín dáno li kúyababuhalabu li bukanabuku kammuu kuhoofoola?
42005031	Yéesu li aaniil: — Inti bukan kásomutut joke li abuntena, bale kásomutumuu joke li abuntena.
42005032	Ibilut kahooñ bukan kayinoole li koon buko bukan kacole koom, bale kuhoofoola libile kahooñ, mantee li kútiiwo kuŋa’ buloŋ buwunkul.
42005033	Muñeˈe kukee li kugel̥l̥en Yéesu koonool: — Kúgoomaku kata Saŋ Batiis kunaanaak kumommo ñameeŋe, ban li kunaak kul̥aw, kata Kufaaliisiyeŋaku foof. Bale kúgoomaku kooli buko fan kutiñ li kuhob.
42005034	Yéesu li aaniil: — Mantee jiyilo jikaan bukan kahooñuli boot ébuto kumommo, ánayinaawu ammuu li ébutowayi akila to li buko?
42005035	Bale hunakahu fan húliiŋ nan ánayinaawu ammuu li ébutowayi ammuu ájim li buko. No unnu kommuu li kumommowool.
42005036	Yéesu li aŋa’ bukittenoolumabu umbe min alob li buko: — An áhaaculeliit hufalen li kañ kuwunkul min áfiboo kañ kuhaan. Mata akaan momuu, kañaku kuwunkulaku fan kuhaaco, ban hufalenahu huwunkulahu let hunaboo li kañaku kuhaanaku.
42005037	Manolamu, an áŋaleliit bunuk buwunkul al̥olen li situnfen sájoje. Mata an akaan momuu, bunukabu buwunkulabu fan búji situnfenasu sájojumuu li sifemb, min bunukabu búyuwo. Situnfenasu so li kajen.
42005038	Bale fan uŋa’ bunuk buwunkul ul̥olen li situnfen siwunkul!
42005039	Ban an ahobumuu búluuk aban, let afañ amit ahob bunuk buwunkul, mata fan aan «Búluukabu buhaŋ másuum.»
42006001	Muñeˈe li líiŋ li hunak hata húyiiyaay hata Kusuwifaku, Yéesu li aliij ul̥ib wata edenfeteŋ. Kúgoomaku koola li kuwuutul ubasawu wata edenfeteŋ kufoofoy li kuŋeniil kutokoñ.
42006002	Kufaaliisiyeŋ kukee li kooniil: — Wáa újiye bukuluul li jinaak jikaan wah wan Eluwaayi yata Móyiis éhile kakaan li húyiiyaayahu hoololaal?
42006003	Yéesu li aaniil: — Kama jihinut jijanga min jihaas waa áyiiyawu Dayit akaanumuu nan akila humumool acaaletumuu, li kanabumuu li akila?
42006004	Dayit lanokennoken li eluufayi yata Ateemit, ajow aŋa’ kúmbuuluwaku kasenimuu Ateemit atokoñ, ban li asen ko kanabumuu li okila kutokoñ. Imban eluwaayi yoone élambaayi bale eyilo etokoñ ko.
42006005	Yéesu li afamen aaniil: — Añool-An ammuu anahaanawu ata húyiiyaayahu hoololaal.
42006006	Li líiŋ li húyiiyaay hukee hata Kusuwifaku, Yéesu li anoken li eluuf yata kal̥aw min alako kaliiken bukanabuku Hulimahu hata Ateemit. Li baj ló ánayine an kaŋenool kúli kukete.
42006007	Muñeˈe kaliikenemuu ésukayi eluwaayi yata Móyiis li Kufaaliisiyeŋaku li kulaso Yéesu jak boot min kujuk mantee fan afaken an li húyiiyaayahu hooliil, mata huŋes kulakowe mantee li kujukool li kakaan wah waate újiyiil li kul̥oofool.
42006008	Bale Yéesu li ahaas uyinoolawu wooliil, li aan ánayinaawu ata kaŋenaku kaketumuu: — Uyito, ubil ulako taatu, hákil ésukayi feh. Mal̥egen ánayinaawu li ayitowul abil ayito to acol.
42006009	Muñeˈe Yéesu li aaniil: — Boot min igel̥l̥enuul: Waa eluwaayi elobe kakaan li húyiiyaayahu hoololaal? Mantee kakaan majake, mantee kakaan majakut? Mantee kafaken buloŋ bata an, mantee kakajen bo?
42006010	Muñeˈe Yéesu li ajukeliil foofiil feh, ban li aan ánayinaawu: — Ulaaw kaŋenaku kooli. Mal̥egen ánayinaawu li alaaw kaŋenaku, li kuyaan kufak min kulaañ kulako loon naanaŋ.
42006011	Bale kaliikenemuu ésukayi eluwaayi yata Móyiis li Kufaaliisiyeŋaku etindihuuñ yáamak li ejokiil. Muñeˈe li kulako kakittenoo buu koote kukaan Yéesu eeno.
42006012	No unnu, Yéesu li ajow aŋito li huyuuy boot kal̥aw, ban li alako bo ehukaayi feh kal̥aw Ateemit.
42006013	Nan banakabu buyitowulumuu, Yéesu li áhooñul kúgoomaku koola, min al̥us li buko bukan koono kuŋen li kúl̥uba, min ahooñiil Kufootal.
42006014	Kan al̥usumuu buko kommuu umbuke: Simoŋ (an ahooñumuu Fiyeel) li atuyool Andele, Saak li Saŋ, Fílib li Baatilime,
42006015	Máciya li Toma, Saak ata Alife li Simoŋ (alakomuu li hojojahu haaneyimuu Selot),
42006016	Súd ata Saak, li Sudaas Isikaaliyot abile anuyoomuu Yéesu.
42006017	Muñeˈe Yéesu li áwalowumul li huyuuyahu li kufootalaku koola ló, ajow ayiten tan etaamayi elelenoole, tin kameeŋe li kúgoomaku koola kulakowe. Li baj to foof búsuk báamak bata bukan kata etaamayi yata Súde, li kata ésukayi yata Yeelusalem, li kata halaabahu hata sísukasu sammuu li etaamayi yata Tiil li Sidoŋ sammuu bata katantaku kata halahu.
42006018	Bukanabuku umbuku kubiibil boot bajanten Yéesu, li boot min afakeniil li úsomutawu wooliil. Bukanabuku kan uyinumawu wajakutumuu úlaamenumuu li kufak foof.
42006019	Muñeˈe ésukayi feh li elako huŋes boot min ego Yéesu, mata sembe sinaake sífulumul li okila sanaake sifakeniil feh.
42006020	Yéesu li ajuke kúgoomaku koola ban li aan: — Awólo bukuluul jagayimuu, mata Jáyiiyaju jata Ateemit jooluul.
42006021	Awólo bukuluul jacaaletumuu muñeˈe, mata fan jibil jitiñ jifooñ! Awólo bukuluul jammuu li jíl̥ok muñeˈe, mata fan jibil jíl̥uu!
42006022	Awólowuul, bukanabuku balateluul, li kuhoyuul, li kugeluul, ban li kujokuul bukan kajakut, mata Añool-An áji!
42006023	Esúumansuum elako li bukuluul wahawu unwu babajeluul, min jigom li ésuumahukow ló, mata bacaamabu booluul fan buluuk ŋáa’ li emitayi. Mata li mal̥egenamu, muñowu situubayiil sihaan sinaake sícoocikoomuu kufulofetaku.
42006024	Bale íyeno bukuluul jabajumuu, mata kásuumaayaku kooluul jiyab ko jiban!
42006025	Iyéno, bukuluul jammuu muñeˈe li hufooñ, mata fan jibil jicaalet! Iyéno, bukuluul jammuu muñeˈe li él̥uu, mata fan jíyiyeni ban fan jil̥ok!
42006026	Iyénowuul, bukanabuku feh balobe majake kuya li bukuluul, mata muñaˈa situubayiil sihaan sinaake silobumuu majake siya li bukanabuku kanaake kúmalumuu koon kufulofet koom!
42006027	— Bale ínje fan eenuul, bukuluul jaamommuu li kajanten: Jíbooli kulatoolawuul. Jikaan majake kahoyuulumuu.
42006028	Jísooniyen bukan kaguhuul. Jil̥aw boot li kálaatenewuulumuu.
42006029	An atekimuu eheejen li kalaab, ukatool foof min atek kaaku. An li aŋa’ hulaalahu hooli, ukatool foof min aŋa’ kájufaaku kooli.
42006030	An al̥ayimuu wah, li usenool. An li aŋa’ wahi, jakum ul̥agool wo.
42006031	Wahawu wan jifañumuu min bukanabuku kukaan boot li bukuluul, jikaan wo foof bukuluul humumuul boot li buko.
42006032	«Jifañumuu bukanabuku kafañuulumuu bale, kasal buu joote jíbajum to? Maayeet kuhoofoolaaku foof kufañefañ bukanabuku kafañiilumuu.
42006033	Jikaanumuu majake bukanabuku bale kakaanuulumuu majake, kasal buu joote jíbajum to? Mata maayeet kuhoofoolaaku foof mo kukaanemuu.
42006034	Li jibil jicaagen bukanabuku bale kan jíyinenumuu joon fan kubil kulaañenuul, kasal buu joote jíbajum to? Maayeet kuhoofoolaabuku foof kucaagenecaagen kufaaliil kuhoofoola, min kubil kulaañeniil wahawu wanolawu wan kucaageniimuu.
42006035	Bale bukuluul jíbooli kulatoolawuul. Jikaaniil majake. Jicaagen bukan, ban jakum jíkangum min kulaañenuul wahawu wan jicaageniilumuu. Jikaan momuu, fan jibil jibaj busuuhen báamak, ban fan jilako bañiil bata Ateemit ata Haatiya. Mata Ateemit lásunsuum li kahaasutumuu kalaañen kaŋen, li kál̥afutumuu.
42006036	Jilako bukan kabaje káyiyen loon Atuubawuul abajumuu káyiyen.
42006037	— Jakum jitiib an, jakum bil Ateemit atiibuul. Jakum jiwataten an, jakum bil Ateemit awatatenuul. Jinaakumuu jibonket bukan, Ateemit fan abonketuul.
42006038	Jinaakumuu jiwul, Ateemit fan awuluul: fan kuyoŋen li kabeyaku kata kañaku kooli hukiib háliiŋe, hayonyoŋeni hujow humeeŋ tib yok hufuus. Mata kaliikumaku kan bukuluul humumuul jiŋalemuu min jiliik bukanabuku, ko foof Ateemit ammuu li abil aŋa’ min aliikuul.
42006039	Yéesu li alaañen alobiil li bukittenoolum aaniil: — Mantee an áfuume layilo ayab afaalool an áfuume hákil min ajow loo? Inti buko kúl̥uba feh fan kulo li buwokaay?
42006040	Agóom ahaŋut anahaanawu oola. Bale ágoom anoowan an kuliikene jak, fan anokoo loon anahaanawu oola.
42006041	«Wáa wómmuu úji li ujuk kakaawaku kammuu li jíkilaju jata atuyi, ban ujukut kawunkaku kammuu li jíkilaju jooli?
42006042	Mantee foof buu luyilo oon atuyi: “Atuyom, ukobom min ífulen kakaawaku kammuu li jíkilaju jooli,” ban awu ufanut ujuk kawunkaku kammuu li jíkilaju jiya? Búhoolowabe! Ujand úfulen kawunkaku kammuu li jíkilaju jooli ubanumuu, fan ukit ujuk jak min uyili úfulen kakaawaku kammuu li jíkilaju jata atuyi.
42006043	— Bunuunuken bajake, buyilaat bubaj ebukoolum yajakut. Bunuunuken foof bajakut buyilaat bubaj ebukoolum yajake.
42006044	Bunuunuken banooban li ebukoolumayi yata bo búhaasumeyi. An let ábajul kul̥el̥u li úbilik. An foof let ábajul kúul̥ li anuunuken ata újenkuun.
42006045	An ajake li buyinumool bajake lákaanume wah wajake. An ajakut li buyinumool bajakut lákaanume wah wajakut; mata wahawu wammuu li buyinumabu, wo butumabu búlobewulumuu.
42006046	— Wáa újiye li jinaak jihooñom Amaaŋen, Amaaŋen, ban let jikaan wahawu wan ilobumuu?
42006047	An abile boot búmbaam, min ajanten kulimaku kúmbaam ban li akaan loon ilobumuu, boot min íhiisuul li ayi lanokoole.
42006048	Lanokoonokoo li ánayine alakowe kateef eluuf, li awok sénki min áteefumul huteefahu hútinaalahu tin l̥aal̥e. Nan malamu mufaasoomuu, mul̥uuwamu li múfaasoolul mubil mulo li eluufayi unyu, muyilaat mubet yo mata eteefiteef jak.
42006049	Bale an ajamumuu kulimaku kúmbaam ban akaanut loon ilobumuu, anawu ummu lanokoonokoo li an ateefe eluuf li mul̥uyis akila bawokut sénki min áteefumul ló. Nan malamu mata mul̥uuwamu múfaasoolulumuu mubil mulo li eluufayi, li eyaan elo eyiissoo feh.
42007001	Muñeˈe nan Yéesu abanumuu elob bukanabuku kulimaku unku feh, li ajow boot Káfeenawum.
42007002	Li baj Káfeenawum anahaan ata kusollaali kata Lom abaje aloka an ábooliye ŋáa’. Alokaawu li ásomut boot eket.
42007003	Nan anahaanawu ajamumuu li kulob mata Yéesu, li aboñ kukee li kunahaanaku kata Kusuwifaku bata Yéesu kujow kuyaakoolool mantee li abil afaken alokaawu oola.
42007004	Kunahaanaku kata Kusuwifaku li kujow kutook Yéesu min kuyaakoolool mayaakoo koonool: — Anáyinaawu ummu latootook min ulambenool.
42007005	Mata lafanfañ bukanabuku koololaal, ban akila ájimuu eluufayi yoololaal yata kal̥awaku li eteefi.
42007006	Muñeˈe Yéesu li anaboo li kunahaanabuku kata Kusuwifaku kuwuj. Nan kulehenumuu eluufayi yata anahaanawu ata kusollaaliyaku kata Lom, li áboñul kufaalool kubil koon Yéesu: — Anahaan jakum uyok, mata itookut min únokenul búmbaam.
42007007	Mó mújimuu, ikaañenut ínje humumom ibil itooki. Bale ulob hulim hano bale, alokaawu úmbaam fan afak.
42007008	Injé humumom libaje kunahaanom, ban libaje kusollaali kan ihine éemi anahaaniil. Eenumuu umme: «Ujow!», li ajow. Li een umma: «Ubil!», li abil. Eenumuu alokaawu úmbaam: «Ukaan wahawu unwe!» li akaan wo.
42007009	Nan Yéesu ajamumuu kulimaku unku kata anahaanawu ata kusollaaliyaku, li asego ŋáa’. Li átiiwowul li aan búsukabu bánabulumuu li okila: — Fan ilobuul, ijukolut híndo Isilayeel an abaje káyinen lí ínje loon ánayinaawu ummu.
42007010	Muñeˈe nan bukanabuku kan anahaanawu ata kusollaaliyaku aboñumuu kulaañumuu boot bata eluufayi yoola kúliiŋ, li kutook alokaawu mafake.
42007011	Fúlum tó, Yéesu li ajow li ésukayi yaaneyimuu Nayin. Kúgoomaku koola li kúnabul li okila li búsuk báamak foof.
42007012	Nan Yéesu alehenumuu kámbiilaku kata ésukayi, li ajuk bukan bátebulo ehuluŋ boot kahok. Aketaawu, jífu’ jan jaawool ahoke áyinool, abaje bale jo. Li baj bukan kameeŋe kata ésukayi kánabulo li anaalaawu.
42007013	Nan Amaaŋenawu ajukumuu anaalaawu ummu, li áyiyenool ŋáa’. Li aanool: — Jakum ul̥ok!
42007014	Nan Yéesu aloboolumuu loon muñaˈa aban, li ajow ago’ buyiiŋabu. Bukanabuku kateb bomuu li kuyiten. Yéesu li aan: — Amay, ínje eeni uyito!
42007015	Mal̥egen aketaawu li ayito abah, min alako elob. Yéesu li alaañenool asen jaawool.
42007016	Bukanabuku kalako tomuu feh li kúkoli. Li kunaak kusal Ateemit koon: — Afulofet áamak láfululo li alolaal. Li koon foof: — Ateemit labile kalamben bukanool.
42007017	Wahawu wan Yéesu akaanumuu, li ujamo fú’ li etaamayi feh yata Súde li sísukasu sakooj yomuu.
42007018	Muñeˈe kúgoomaku kata Saŋ li kukittenool wahawu unwu feh wan Yéesu akaanumuu. Saŋ Batiis li áhooñul kúl̥uba li buko,
42007019	min aboñiil bata Amaaŋenawu kujow kugel̥l̥enool koonool: — Mantee awu ommuu anawu áatimuu abil, mantee joote jinaak akee ábuto?
42007020	Nan kúgoomaku kata Saŋ kúliiŋumuu bata Yéesu, li koon: — Saŋ Batiis áboñuloli boot kagel̥l̥eni: «Mantee awu ommuu anawu áatimuu abil, mantee joote jinaak akee ábuto?»
42007021	Yaan no unnu, Yéesu li afaken bukan kameeŋe li úsomutawu wooliil, li jilumaju jooliil. Li afaken bukan kan uyinum wajakut újufoye, ban li akaan bukan kameeŋe káfuume kujuk.
42007022	Ban li aan bukanabuku kan Saŋ áboñulumuu: — Jijow jikitten Saŋ wahawu wan jijukumuu li wan jijamumuu: bukanabuku káfuumumuu kujuke, kakajumuu kujowe jak, bukanabuku kan háhaayee ejokeenumuu kufake, kásokomuu kujame, kaketumuu kuyitowe, ban Hulimahu Hásuumaahu huwaaleyiwaale esukateenayi.
42007023	Awólo, anawu an bakaanelabu búmbaam bootutumuu búji li akat bo káyinenaku koola lí ínje.
42007024	Muñeˈe nan bukanabuku kan Saŋ Batiis áboñulumuu kulaañumuu, Yéesu li alako elob búsukabu mata Saŋ aaniil: — Waa jijowe jijukul li kayiinaayaku? Waa, kacaac kan élusayi élilliŋene? A’aa’!
42007025	Kama waa jijowe jijukul? Waa, ánayine akaanowe wañ wáyikiye? Jiwayil̥o joon kakaanowemuu wañ watiineniye ban li kóomi li májiihe, li siluufasu sata kúyiiyaku koom.
42007026	Kama waa sum jijowe jijukul? Waa, afulofet? Eéhe’, ban lahaŋe afulofet.
42007027	Mata Saŋ okila Hulimahu unhe hata Ateemit hakiicimuu hulobumuu moola hoon: «Fan íboñul an an íhebenulo ayabi hákil, ammuu li ateŋen bútinabu boot li ebilayi yooli.»
42007028	Yéesu li afamen aan: — Fan ilobuul, bajut an, an anaale abuke ahaŋe Saŋ Batiis. Bale anawu ahaŋumuu feh matiti li Jáyiiyaju jata Ateemit, lahaŋe Saŋ.
42007029	Nan ésukayi feh, boot li kúyababuhalabu ló, ejamumuu Saŋ li alob loon muñaˈa, li ehaas yoon Ateemit lacoccol, min ebil ábatiiseyiil.
42007030	Bale Kufaaliisiyeŋaku li kaliikenemuu ésukayi eluwaayi yata Móyiis, kafañutumuu min Saŋ ábatiiseyiil, kuhoohoy wahawu wan Ateemit afañumuu boot li buko.
42007031	Yéesu li alaañen aan: — Li ayi leete ikittenoolum bukanabuku kata muñeˈe? Li bukay kunokoole?
42007032	Kunokoonokoo li bañiil bajowe bubah li kaayeen min kunaak kuhonkoo kufaaliil kooniil: «Jil̥okuul̥ok húl̥oon, jimagut! Lí jíkituluul ukijen wájoobiye wata kuhuluŋ, jil̥okut.»
42007033	Mata Saŋ Batiis labiibil, ban anaakut atiñ, anaakut ahob bunuk, li joon: «Saŋ an laam, an buyinum bajakut bújufoye!»
42007034	Añool-An li abil ban li anaak atiñ, li ahob, li joon: «Fan jijuke, ánayinaawu ummu hutiñ li ehob bunuk bale layinoole, okila ammuu abukaawu ata kúyababuhalabu li ata bukan kukee kajakut!»
42007035	Bale bukanabuku kanabumuu li bújallowabu bata Ateemit, kuhaase koon bujaajak.
42007036	Muñeˈe afaaliisiyeŋ li ahooñ Yéesu kujow hutiñ. Yéesu li ajow bata afaaliisiyeŋawu ajow abah min kutiñ.
42007037	Li baj li ésukayi inyu anaale ata buloŋ bajakut. Nan ajamumuu kaanaku Yéesu ummu li hutiñ li eluufayi yata afaaliisiyeŋawu, li áŋalul ateefaay ajake mameeŋe eheeñ.
42007038	Nan áliiŋulumuu, li alako kata búsol Yéesu, bata kootool. Li alako jíl̥ok, min anaak aŋa’ muhuuwamu moola min anecen kootaku kata Yéesu, ban li aŋa’ walawu woola min átil̥ kó. Li anaak áfoon kó, ban li áyu lí kó eheeñayi.
42007039	Nan afaaliisiyeŋawu ahooñumuu Yéesu boot boola, ajukumuu loon muñaˈa, li aan li buyinumool: «Anáyinaawu ummu alakoweenumuu li mal̥egen afulofet, fan ahaaseen anaalaawu ummu agolemuu loo, okila ammuu ayi. Fan ahaaseen aan laalu anaale ata buloŋ bajakut.»
42007040	Yéesu li aŋa’ hulimahu, li aan afaaliisiyeŋawu: — Simoŋ, libaje wah wan éemi li ilobi. Afaaliisiyeŋawu li aanool: — Ulóbul, Anahaan.
42007041	Yéesu li aan: — Bile baj ánayine acaagene sídalam bukan kúl̥uba. Atínaalawu li aakenool sihanjal sata sídalam soono téemeel, ál̥ubutawu soono kúyii kúl̥uba li kuŋen.
42007042	Emmuu bajut an li buko kúl̥uba ayilo alaañen ecaagenayi, ata sídalamasu li akat bo. Muñowu ayi li buko kúl̥uba aate ahaŋ mafañ ánayinaawu ummu?
42007043	Simoŋ li aan Yéesu: — Lenseen anawu an ecaagenayi yoola ehaŋumuu maluuk. Yéesu li aanool: — Lukooŋe.
42007044	Muñeˈe Yéesu li átiiwo ajooŋoo li anaalaawu, ban li aan Simoŋ: — Lujuke anaalaawu umme? Nan ínokenulomuu booli usenutom mal min ifos kootom. Bale okila muhuwool láfosummuu kootom, ban li átil̥um kó li walawu woola.
42007045	Nan ínokenulumuu uyabumutom li kúfoon, bale okila akatut káfoon kootaku kúmbaam nan ínokenulomuu boot muñeˈe.
42007046	Uŋalut éduulij úyuwom li húkow, bale okila eheeñ láyumuu li kootom.
42007047	Mó mújimuu boot eeni: Uhoofoolawu woola wameeŋaawu ubonketibonket. Mata láhiisenhiisen húbooli háamak. Bale an, an kubonkete jatit, húbooli hatit laate áhiis.
42007048	Ban, Yéesu li aan anaalaawu: — Uhoofoolawu wooli ubonketibonket.
42007049	Muñeˈe bukanabuku kalakomuu hutiñahu li Yéesu li kunaak koon li uyinumiil: «Anáyinaawu ummu okila ammuu ayi, abajumuu kakaañen kata kabonket uhoofoo?»
42007050	Bale Yéesu li aan anaalaawu: — Káyinenaku kooli kufakenifaken, ujow li kásuumaay.
42008001	Muñeˈe li fiyo jakee, Yéesu li ajow li sísukasu sáamakasu li básukabu batitabu, ajow ayiiŋen ban li awaale bo Hulimahu Hásuumaahu hata Jáyiiyaju jata Ateemit. Kúgoomaku koola kuŋen li kúl̥ubaabuku, li kunab li okila,
42008002	li foof kanaale kakee kan akesoole uyinum wajakut úfu’ li buko, li kan afakene li úsomut: Mali aaneyimuu Mali Madala, an Yéesu akesoomuu uyinum wajakut woono hutok li úl̥uba úfu’ li okila.
42008003	Saan, anaalaawu ata alokaawu ata Elod, an koonemuu Suusa, Susaan li bukan kukee kameeŋe, kanaake kulambenoo Yéesu li kúgoomaku koola li wahiil.
42008004	Bukanabuku kunaanaak kubilum li ésuk yanooyan boot bata Yéesu. Nan ésukayi ejowe emeeŋumuu, Yéesu li alobiil bukittenoolumabu umbe:
42008005	— Bile baj awaña áfule ajow ebet sígul. Nan alakomuu ebetayi, búgin bakee bata sígulasu li bulo li bútinabu. Esúkayi li ékakul só, basuuwabu bata haatiya li butiñ so.
42008006	Búgin baabu li bulo li etaam yata bagisa. Nan siyaane sil̥iilumuu, li sisay mata etaamayi ébukut.
42008007	Búgin bakee li bulo li etaam yata banuunuken bata úbuja, min bul̥iiloolul li sígulasu sajakumuu, li búgoben só.
42008008	Bale búgin baabu bata sígulasu li bulo li etaam yakonete. Li sil̥iilul min sibuk ŋáa’, min kabas kano kubaj ukake’ woono téemeel. Nan Yéesu alobumuu loon muñowu aban, li afamen butiya aan: — An áakimuu sijan boot bajam, li ajanten jak min ajam.
42008009	Kúgoomaku kata Yéesu li kugel̥lenool waa bukittenoolumabu umbu bulobe.
42008010	Yéesu li aaniil: — Ateemit lakaanuukaan jihaas wahawu wahaasutimuu wata Jáyiiyaju joola. Bale kaabuku fan kújamum wahawu unwu li búkittenolum bájum: «Li kujuke, ban let kujuk, li kujam, ban let kúnaanum.»
42008011	— Muñeˈe bukittenoolumabu umbu bulobe: sígulasu so sommuu Hulimahu hata Ateemit.
42008012	Kagendenaku kata bútinabu, ko kommuu bukanabuku kajamumuu Hulimahu hata Ateemit ban, Sayitaane li abil áfulen hó li uyinumawu wooliil jakum bil kúyinen min kufak.
42008013	Etaamayi yata bagisaabu, yo yommuu bukanabuku kajamumuu Hulimahu hata Ateemit ban, li kuyab ho li ésuumansuum. Bale huyawut kuhaa’ li buko, min kúyinen maa jatit, li kukat bo káyinenaku kooliil nan sílaamasu sibilumuu.
42008014	Etaamayi yata banuunukenabu bata úbujaawu, yo yommuu bukanabuku kajamumuu Hulimahu hata Ateemit. Bale li kukat uyinoolawu, li ebajayi li másuumamu mata buloŋabu umbe min úgoben Hulimahu; mó lí múji ebukoolumayi yooliil let yaal.
42008015	Etaamayi yajakumuu, yo yommuu bukanabuku kajamumuu Hulimahu hata Ateemit kuban, li kuyab ho li buyinum bajake ban li kul̥egen. Li kuhanken min kútuk káyinenaku kooliil lit yok kubaj ebukoolum.
42008016	— An let ayaben ehiitum aban li aŋa’ éking min áhimen yo, mantee foof li akaan yo kata láala elal. Bale, fan aŋa’ yo akaan li yiil bájum bukan kúnokenulumuu li eluufayi, li kujuk mawuŋeyamu.
42008017	Mata bajut wah wayoli waatut ubil ujuki. Ban bajut wah wayolooli, waatut ubil uhaasi min úhiisi li mawuŋe.
42008018	«Kama jíkaanum buu jijantenemuu eeno! Mata an abajumuu wah, Ateemit fan afamenool. Bale an abajutumuu wahoowah, maayeet jatitaju jan ayinoomuu li aan jo labaje, Ateemit fan ayab jo.»
42008019	Muñeˈe kutuyaku kata Yéesu li jaawool li kubilool bajuk, bale kuyilaatool kukooj mata búsukabu búji.
42008020	Bukanabuku li koon Yéesu: — Jaawi li kutuyi kumbuku tíyaŋ mayitowe, ban kufañe kujuki.
42008021	Bale Yéesu li aaniil: — Jaawom li kutuyom buko koonomuu bukanabuku kajantenemuu Hulimahu hata Ateemit ban li kukaan loon hulobumuu.
42008022	Li bil líiŋ hunak hakee, Yéesu li ájufo li busaana li kúgoomaku koola ló ban li aaniil: — Ulimbaal boot kageb kaaka húwajahu. Mal̥egen li kujow.
42008023	Nan kulakomuu kalimbaku, Yéesu li ámooli. Búlus báamak li buyaan bútekul li húwajahu. Busaanaabu li búyij min bulako li buyooko.
42008024	Kúgoomaku li kukooj Yéesu min kúliwool ban li koonool: — Anahaan, Anahaan ummuwaal li újimaal! Nan Yéesu áliwomuu, li anuuloo búlusabu li kulambajaku, li yeelen. Li lulenoo lul.
42008025	Muñeˈe Yéesu li aan kúgoomaku koola: — Káyinenaku kooluul kunkay? Bale kúgoomaku li kúkoli ŋáa’, ban li kusego. Li kunaak kugel̥l̥enoo koon: — Kama ánayinaawu ummu fíle okila ammuu ayi, an emmuu alobumuu maayeet li élusayi li étuulool, li malamu li mútuulool?
42008026	Muñeˈe Yéesu li kúgoomaku koola li kuya busaanaabu booliil li etaamayi yata kata Gelasa, bújooŋoo etaamayi yata Gálile.
42008027	Nan Yéesu áwalowumulomuu li busaanaabu, ánayine akee áfulumulo li ésukayi, an uyinum wajakut újufoye li abil kufam. Fiyofiyo ŋáa’ nan ánayinaawu ummu akate kakaano wañ, ban akinut li eluuf, bale li ajow akin li kuyaak kawoki li kugisa.
42008028	Nan ánayinaawu ajukumuu Yéesu, li akaaw butiya ban li ákuntuŋ hákilool min alob li sembe aan: — Waa lufañe lí ínje, Yéesu, Añiil ata Ateemit ata Haatiya? Liyaaki, jakum ulillimenom.
42008029	Lalollob loon muñaˈa mata Yéesu lanuuloonuuloo buyinum bajakutumuu min búfu’ li ánayinaawu. Buyinumabu bajakutaabu bujokewoojok ñameeŋe, min bukanabuku kuŋa’ useel min kujenk kuŋenaku li kootaku kata ánayinaawu kuyiliwum kufooyool. Bale fan anaak acac useelawu, min buyinumabu bajakutaabu bújowetumool boot ban an akinut.
42008030	Yéesu li agel̥l̥en ánayinaawu aanool: — Kajawi buu? Anáyinaawu li aanool: — Kajawom «Jameeŋ». Li mal̥egenamu, uyinum wajakut wameeŋe újufowool.
42008031	Uyinumawu wajakutumuu li uyaakoo Yéesu woonool jakum aan wo ujow boot li sambun.
42008032	Muñeˈe li baj to li huyuuyahu bumat báamak bata sifulugun balakowe kahoof. Uyinumawu wajakutumuu li uyaakoo Yéesu mantee li akat wo min újufo sifulugunasu. Mal̥egen Yéesu li akat wo min újufo so.
42008033	Muñeˈe li uyaan úfulul li ánayinaawu ujow újufo sifulugunasu. Bumatabu foof bo feh li búwubbenoolumul haatiya kagebaku kata hulijahu, buliiŋowul bubil bulo li húwajahu min bújim ló.
42008034	Nan kumataabuku kata sifulugunasu kujukumuu wahawu wabajumuu, li kutey kujow kúhebul kakinumuu li ésukayi li kakinumuu kuloh yo.
42008035	Bukanabuku li kúfulul kubil bajukabu bata wahawu wabajumuu. Nan kúliiŋulumuu tan Yéesu alakomuu, li kujuk ánayinaawu an uyinum wajakutumuu úfulummuu li okila, mabahe li kootaku kata Yéesu ban li akaano wañ, ban okila mágiilowe. Ekole li ejokiil.
42008036	Bukanabuku kamaatumuu wahawu wabajumuu, li kukitten kaabuku buu Yéesu afakenumuu ánayinaawu an uyinumawu wajakutumuu újufoweenumuu.
42008037	Muñeˈe bukanabuku feh kakinumuu li etaamayi yata ésukayi yata Gelasa li koon Yéesu áfu’ booliil, mata kúkolikoli ŋáa’. Mal̥egen Yéesu li ájufo li busaanaabu min átiiwo alaañ.
42008038	Anáyinaawu an uyinumawu wajakutumuu úfulummuu li okila, li ayaakoo Yéesu mantee li akatool min anab li akila. Bale Yéesu li alaañenool ban li aanool:
42008039	— Ulaañ úbalo, ujow ukitten wahawu feh wan Ateemit akaanimuu. Mal̥egen ánayinaawu li ajow ayiiŋen li ésukayi feh wahawu feh wan Yéesu akaanumuu boot li akila.
42008040	Nan Yéesu alaañumuu boot kageb kaaka húwajahu, búsukabu li buyabool, mata bukanabuku feh okila kulakowe kakob.
42008041	Muñeˈe ánayine akee an koone Jáyilis li áliiŋul. Okila alakomuu anahaanawu ata eluufayi yata kal̥awaku yata ésukayi. Li ákuntuŋ hákil Yéesu min ayaakoolool aanool abil boot boola.
42008042	Mata lababbaj jiñiil jano jaale, jayilo jibaj simit kuŋen li síl̥uba, jásomute boot eket. Nan Yéesu alakomuu ejowayi boot bata Jáyilis, búsukabu li bunaak buñuññool.
42008043	Muñeˈe li baj to anaale akee áfululo huña ban afosowut ho jow baj simit soono kuŋen li síl̥uba. Anaalaawu li aban wahool feh bata kubuntenaabuku, bale an li buko ayilaatool afaken.
42008044	Anaalaawu li álohul Yéesu kata búsol min ago’ kabeyaku kata kañaku koola. Huñaahu hoola li huyaan huban to.
42008045	Muñeˈe Yéesu li agel̥l̥en aan: — Ayimaa agolom? Bukanabuku feh li koon inti buko. Fiyeel li aan Yéesu: — Anahaan, lujuke buu búsukabu búwooñenimuu, ban li bunaak buñuññuli.
42008046	Bale Yéesu li aan: — Akee lagolongo’, mata lihahhaas een sembe sífuffu’ lí ínje.
42008047	Nan anaalaawu ahaasumuu aan wahawu wan akaanumuu uhaasihaas, li abil mateelenemaa ákuntuŋ hákil Yéesu. Li akitten Yéesu hákil ésukayi feh wahawu wájiwoolumuu li agolool li buu layaane afakumuu.
42008048	Yéesu li aanool: — Añoolom, káyinenaku kooli kufakeni. Ujow li kásuumaay.
42008049	Nan Yéesu alakomuu elobayi, akee li áfulumul bata Jáyilis ammuu anahaanawu ata eluufayi yata kal̥awaku, abil aanool: — Jáyilis, jísungutaaju jooli jikete. Jakum umit uyoken Anahaanawu.
42008050	Bale nan Yéesu ajamumuu loon muñowu, li aan Jáyilis: — Sákoli, úyinen bale, añooli fan afak.
42008051	Muñeˈe nan Yéesu áliiŋumuu bata Jáyilis, akatut an min anoken li eluufayi ábuti li Fiyeel, Saŋ, Saak li atuubaawu li jaaw ata jísungutaaju.
42008052	Bukanabuku feh li kulako búluulen li jíl̥okoo mata añiilawu. Yéesu li aaniil: — Jakum jil̥ok. Jísungutaaju jiketut, bale jímoolimooli.
42008053	Muñeˈe bukanabuku li kulako kajakakaay Yéesu, mata kuhaase koon jísungutaaju jikeeket.
42008054	Bale Yéesu li átukool li kaŋen, ban li alob li sembe aan: — Añoolom, uyito!
42008055	Mal̥egen jísungutaaju li jíliwo, min jiyaan jiyito. Yéesu li aaniil kusen añiilawu atiñ.
42008056	Sibukoolaasu sata jísungutaaju li sisego ŋáa’. Bale Yéesu li aaniil jakum kulob an wahawu wabajumuu.
42009001	Yéesu li áhooñul kúgoomaku koola kuŋen li kúl̥uba kubil kuwoog, min aseniil sembe li kayile kata kakesoo uyinumawu wajakutumuu li kata kafaken bukan kásomute.
42009002	Fúlum tó, li aboñiil kujow kawaale Jáyiiyaju jata Ateemit, min kufaken kásomutumuu.
42009003	Nan kulakomuu li kujow, Yéesu li aaniil: — Jakum jiŋa’ wahoowah boot mata kañahoolaku: inti hunuk, inti kaboote, inti hutiñuul, inti sídalam. Jakum an li bukuluul ájowetumoo újufo úl̥uba.
42009004	Jinokenumuu li eluuf li kuyabuul, li jílako ló boot yok nan jommuu jífu’ li ésukayi.
42009005	Li bil nokoo loon ban jijowe bukanabuku li kuhoy kuyabuul, jífu’ li ésukayi inyu, ban li jihank kafolaku kata kootaku kooluul min híisiil kaanaku kukaanut jak.
42009006	Mal̥egen kúgoomaku kata Yéesu li kuwuj. Li kujow li sísukasu feh min kuwaale Hulimahu Hásuumaahu, ban li kufaken banooban kásomutumuu.
42009007	Muñeˈe nan águubelunaalawu Elod ajamumuu li kulob mata wahawu feh wabajumuu, li aliiwo. Mata kukee kunaanaak koon: «Laalu Saŋ Batiis ayitowumulo li eketayi.»
42009008	Kaabuku li koon: «Laalu Elí álaañulo.» Kukee foof li koon: «Laalu akee li kufulofetaku kata naanaŋ, ayitowulo li eketayi.»
42009009	Bale Elod li aan: — Injé humumom ilobumuu min kúfalenul húkowahu hata Saŋ. Kama ánayinaawu ummu an ijamemuu li kulob wahawu unwu feh kuya li akila, akila ammuu ayi? Muñeˈe Elod li alako huŋes boot min ajuk Yéesu.
42009010	Muñeˈe nan kufootalaku kúlaañulumuu, li kukitten Yéesu wahawu feh wan kukaanumuu. Yéesu li aŋaliil, min kuñako kujow kulako baleyiil li halaab hata ésuk yakee yan koone Betisayida.
42009011	Nan búsukabu bujamumuu, li bunabenool. Yéesu li ayabiil jak, ban li alobiil mata Jáyiiyaju jata Ateemit. Li afaken kásomutumuu kafañumuu min kufak.
42009012	Emmuu banakabu bo bajowe boot kajon, kúgoomaku kuŋen li kúl̥ubaabuku li kuloh Yéesu min koonool: — Ulob búsukabu min bujow boot li sísukasu, li siluufasu sammuu li halaabahu hata so, mantee li kubaj bo tan kóomi li kuŋot li wah wan kóomi li kutiñ. Mata taate tan oomaamee, wayitowayito.
42009013	Bale Yéesu li aaniil: — Jiseniil bukuluul humumuul kutiñ. Kúgoomaku li koonool: — Kúmbuulu hutok li muwol múl̥uba bale jooke. Kama yo yommuu min jijow jínoomul mutiñaay boot li búsukabu umbu feh.
42009014	(Kánayinaabuku kalako tomuu kuyilo kúliiŋ sínjunne hutok.) Yéesu li aan kúgoomaku koola: — Jikaaniil kubah kukaan kúmim kata bukan koono kúyii kúl̥uba li kuŋen.
42009015	Mal̥egen kúgoomaku li kukaan loon Yéesu alobiilumuu, min kukaaniil feh kubah.
42009016	Muñeˈe Yéesu li aŋa’ kúmbuuluwaku hutokayi li muwolamu múl̥ubaamu ban, li al̥uyo emitayi min ásooniyen kúmbuuluwaku li muwolamu li kal̥aw aban, li amuncul kúmbuuluwaku li muwolamu asen kúgoomaku kugaben ésukayi.
42009017	Bukanabuku feh li kutokoñ kujow kufooñ. Muñeˈe kúgoomaku li kuwomen kumunculaku kasaŋomuu, kujow kuyok kumeeŋen utekel woono kuŋen li úl̥uba kuteb kújowetum.
42009018	Li líiŋ hunak hakee, Yéesu li alako li kakaŋ balewool min al̥aw, kúgoomaku koola li kubil kutookulool to. Li agel̥l̥eniil aaniil: — Kama muñowu ésukayi yoone ínje emmuu ayi?
42009019	Kúgoomaku li koonool: — Kukee koone awu ommuu Saŋ Batiis, kaabuku li koon awu ommuu Elí, kukee foof li koon awu akee li kufulofetaku kata no ayitowumulo li eketayi.
42009020	Yéesu li agel̥l̥eniil aaniil: — Bukuluul li joon ínje emmuu ayi? Fiyeel li aanool: — Awu ommuu Afakenaawu an Ateemit áboñulumuu.
42009021	Yéesu li anuulooliil aaniil: — Jakum ban li jilob mo an.
42009022	Li afamen aan: — Añool-An laate álaam ŋáa’. Ban Kunahaanaku kata ésukayi, li huhaanaahu hata élambaayi, li kaliikenemuu ésukayi eluwaayi yata Móyiis, fan kuhoyool. Fan kumukool, bale nan emmuu jow baj kunak kúhaaji, fan ayitowumul li eketayi.
42009023	Nan fú’ tómuu, Yéesu li aan bukanabuku feh: — An afañumuu min ánabul lí ínje, li akat kayinoo mata buloŋool. Ateb hunakoohunak ekuluwaayi yoola, min ánabul lí ínje.
42009024	Mata an aŋesumuu kafaken buloŋool, buloŋabu bábaneliitumuu fan bufakool. Bale an aketumuu mata ínje íji, fan abil abaj buloŋ bábaneliit.
42009025	Jáliŋ buu yoom to, an babaje wahawu feh wata adunaayi ban li ájimen buloŋool, mantee li akajenoolo okila humumool?
42009026	Li mal̥egenamu, an asuuwommuu ban li asuu kulimaku kúmbaam, ínje Añool-An fan isuuwool, nan emmuu li ibil li máyiineniyamu múmbaam, li mata Atuubaawu, li mata kumalakaaku kanabaaku.
42009027	Li mal̥egenamu fan ilobuul, kukee li bukuluul kaanomee taate, let kuket buko bajukut Jáyiiyaju jata Ateemit.
42009028	Muñeˈe nan Yéesu alobumuu kulimaku unku jow yili baj kunak koono hútok lí kúhaaji, li aŋa’ Fiyeel, Saŋ li Saak kuŋito li huyuuy boot kul̥aw.
42009029	Nan Yéesu alakomuu kal̥awaku, buulabu boola li búbutoo, wañawu woola li uhiit falala’.
42009030	Muñeˈe li baj to kánayine kúl̥uba kalakowe elob li okila: Móyiis buko li Elí.
42009031	Buko kúl̥uba li kúlaŋul li máyiineniyamu mata emitayi. Li kulako elob Yéesu mata eketayi yoola li ésukayi yata Yeelusalem loon Ateemit afañumuu.
42009032	Muñeˈe Fiyeel li kufaalool li kúmooli kúnafen. Bale nan kúliwomuu li kujuk máyiineniyamu mata Yéesu, li kánayinaabuku kúl̥uba kan kuyito tomuu.
42009033	Nan kánayinaabuku umbuku kulakomuu li kukatoo li Yéesu, Fiyeel li aanool: — Anahaan, jaajak min ulakowaal taate. Ukob min jikaan úfooyum úhaaji, kano boot li awu, kano boot li Móyiis, kano boot li Elí. (Bale Fiyeel ahaasut li mal̥egen waa lalakowe elob.)
42009034	Nan Fiyeel alakomuu elobayi loon muñowu, kafaal li kuyaan kubil kúhimeniil li máyiinowamu mata ko. Muñeˈe kúgoomaku li kúkoli ŋáa’, nan kujukumuu kafaalaku unku li kúhimeniil.
42009035	Hulim li húfulumul li kafaalaku haane: — Laale Añoolom an il̥usumuu. Jijantenool!
42009036	Nan hulimahu hujamimuu, li kujuk to Yéesu balewool. Kúgoomaku li kulu li mo, ban no unnu, kulobut anoowan wahawu wan kujukumuu.
42009037	Hunak hukaten, Yéesu li kúgoomaku li kulako káwalowul li huyuuyahu, búsuk báamak li bubil bufam li okila.
42009038	Muñeˈe ánayine akee li álobul butiya li tut búsukabu aan: — Anahaan, liyaaki, ujuke añoolom! Okila bale libaje añiil.
42009039	Buyinum bajakut fan bújufowool, min ayaan akaaw butiya. Fan búlilliŋenool li sembe min bukaan butumabu boola buhoohet. Fan búlaamenool, ban káfulaku kata bo li okila li kúsengi ŋáa’.
42009040	Liyaakooyaakoo kúgoomaku kooli mantee li kukesoo bo, bale kuyilaat.
42009041	Yéesu li aan kúgoomaku koola: — Huwaj, akila bukuluul? Jibajut káyinen, ban li jinaak jíkaandomaayiiñ. Boot min ilako li bukuluul boot yok nay? Kama boot min ímuñuul boot yok nay? Uŋálulom jífulaju jooli taate.
42009042	Nan añiilawu alakomuu ebilayi, buyinumabu bajakutaabu li bubetool teetaam ban li búlilliŋenool li sembe. Bale Yéesu li anuuloo buyinumabu bajakutumuu, min afaken añiilawu ban li alaañenool asen atuubawool.
42009043	Esúkayi feh li esego mata sembaasu sata Ateemit. Muñeˈe emmuu anoowan baloŋe li asego mata wahawu feh wan Yéesu akaanumuu, Yéesu li aan kúgoomaku koola:
42009044	— Bukuluul jijanten jak wahawu wan emmuu li ilobuul: Añool-An fan abeti li kuŋen bukan.
42009045	Bale kúgoomaku kuliitikenut hulimahu unhu. Wahawu wan hulimahu hufañumuu hulob, Ateemit layoliiyo wo jakum bil kuyili kúnaanum wo, ban li kúkoli kugel̥l̥en Yéesu min akitteniil waa lafañe alob.
42009046	Muñeˈe kúgoomaku li kulako búwonnoo boot min kuhaas ayi li buko ahaŋumuu maluukeni li kufaalool feh.
42009047	Nan Yéesu ahaasumuu kayinoolaku kooliil, li aŋa’ añiil atit akaan téetiwool.
42009048	Ban li aaniil: — An ayabumuu boola añiilawu umme mata ínje íji, ínje humumom layabe boola. An li ayabom boola jak, anawu áboñulommuu foof layabe boola jak. Mata anawu ahaŋumuu matitiyenoolo li bukuluul feh, okila ahaŋuulumuu feh.
42009049	Muñeˈe Saŋ li aan Yéesu: — Anahaan, jijuujuk ánayine akee li kaŋa’ kajawaku kooli min akesoo uyinum wajakut úfu’ li bukan, li joonool akat, mata alet li ololaal.
42009050	Yéesu li aaniil: — Jooteenut jíhilool ákaanum mo. Li mal̥egenamu, an aletumuu alatoolawuul, booluul lalaañe.
42009051	Muñeˈe nan kunakaku kulehenumuu nan Yéesu ammuu li ajow boot li emitayi, li ajok li mal̥egenool min ajow boot Yeelusalem.
42009052	Li aboñ bukan kujow ló. Li kulako ejowayi, li kunoken li ásuk akee li etaamayi yata Samali boot kafalewool tan ammuu alako.
42009053	Bale kata ésukayi li kuhoy kuyab Yéesu mata ejow lalakowe boot Yeelusalem.
42009054	Muñeˈe nan kúgoomaku Saak li Saŋ kujukumuu loon muñaˈa li koon: — Anahaan, lufañe min jilob min sambun sibilumul haatiya emitayi sibil sileemeniil?
42009055	Bale Yéesu li átiiwowul ajooŋoo li buko min awateteniil.
42009056	Li kújowum tó boot li ésuk yakee.
42009057	Nan kulakomuu ejowayi, ánayine akee li abil aan Yéesu: — Anahaan, fan inab li awu tanootan tan ujowe.
42009058	Yéesu li aanool: — Kugeewuwaku kubaje uwokaay. Basuuwabu bata haatiya bubaje useeh. Bale Añool-An abajut tan aate ahinto min ayool̥o.
42009059	Yéesu li aan ánayine akee: — Unábul lí ínje. Bale ánayinaawu li aanool: — Anahaan, ukatom min ijand ijow ihok atuubawom.
42009060	Yéesu li aanool: — Ukat bukanabuku kaketumuu min buko humumiil kuhok bukaniil kaketumuu, min awu ujow uyiiŋen hulimahu hata Jáyiiyaju jata Ateemit.
42009061	Anáyine akee li alaañen aan Yéesu: — Anahaan, fan inab li awu, bale ukatom min ijand ijow jíkatoolul li butoŋom.
42009062	Yéesu li aanool: — An átoŋumuu awañ li kajanduwool ban li ágegul búsolool, anawu ummu akaanuti boot li Jáyiiyaju jata Ateemit.
42010001	Nan fú’ tómuu, Amaaŋenawu li al̥us kúgoom kukee koono kúyii kúhaaji li kuŋen li kúl̥uba. Ban li aboñiil kúl̥ubal̥uba kujow ló boot li sísukasu feh, li tinootin tin akila humumool áami li ajow.
42010002	Yéesu li aaniil: — Emaanaayi yaalumuu boot ecac emeeŋe ŋáa’, bale kucacaabuku kufamut. Mó mújimuu, jil̥aw akilumuu ecacayi min afamen aboñ kucaca kahaŋ mameeŋ, kujow kúcacul emaanaayi kúŋalul.
42010003	Jijow! Boot min iboñuul loon bágalalaan boot li tut sijangibujal.
42010004	Jakum jiŋa’ sídalam, mantee kaboote, mantee foof sidalla. Ban jakum jiyiten li bútin min jisaaf an.
42010005	Nan jinokene li eluuf, jijand joon: «Kásuumaay kulako li eluufayi inye.»
42010006	Nokoomuu loon babbaj li eluufayi an ata kásuumaay, kásuumaayaku kooluul kujow kulako li okila. Li nokoo loon bajut, kásuumaayaku li kúlaañul kulako li bukuluul.
42010007	Jilako li eluufayi inyu, min jitiñ li jihob wahawu wan kommu li kusenuul ló, mata aloka laate ayab bacaamool. Jakum jiwalen li eluuf ban li jiteb boot li yakee li ésukayi yanolayi.
42010008	Li jibil jinoken li ésuk ban li kuyabuul, jitiñ wahawu wan kommuu kusenuul.
42010009	Jifaken kásomutumuu li ésukayi inyu, ban li joon bukanabuku kakin dómuu: «Jáyiiyaju jata Ateemit jíkoojuluul.»
42010010	Bale jinokenumuu li ésuk, bukanabuku kata ló li kuhoy kuyabuul, jijow li útinawu wata ésukayi ban li joon:
42010011	«Jihanhankumee kafolaku kata ésukayi yooluul, kakotumee li kóotoli kúlaañul booluul. Bale, joote jihaas joon Jáyiiyaju jata Ateemit jíkoojulo.»
42010012	Fan eenuul, li Hunakahu hata Batiibabu, katekaku kata ésukayi inyu fan kuhaŋ másengi kata Sodom.
42010013	— Iyéno, awu Koolasin! Iyéno, awu Betisayida! Mata nokooleenumuu loon wahawu wájaahalenimuu wakaanimuu booluul, ukaaneenikaan li ésukayi yata Tiil li yata Sidoŋ, timbeen bukanabuku kakinumuu li sísukasu unsu, buko bakaanowe kusaaku min kúkannoolum búbunfa nan fiyowe. Muñowu kooteenumuu kukaan min kúhiis kaanaku kubeebet búsol buloŋabu booliil buhaanabu min kuloŋ loon Ateemit afañumuu.
42010014	Mó mújimuu, li Hunakahu hata Batiibabu, katekaku kooluul fan kuhaŋ mátaañi kata Tiil li Sidoŋ.
42010015	Awu Káfeenawum, lonsoon fíle boot min utebeni boot haatiya emitayi? Maayeet! Ateemit fan áwalenuli boot yok teetaam dín kaketumuu kommuu.
42010016	Yéesu li afamen aan kúgoomaku koola: — An ajantenuulumuu, ínje humumom lajantene. An li ahoyuul, ínje humumom lahoye. Ban an ahoyommuu, anawu áboñulommuu lahoye.
42010017	Muñeˈe kúgoomaku kúyii kúhaaji li kúŋen li kúl̥ubaaku kan Yéesu aboñumuu, li kúlaañul li ésuumahukow ló. Li kunaak koon: — Anahaan, maayeet uyinumawu wajakutumuu útuulolituul, nan jinaake joon womuu úfu’ li bukanabuku li kajawaku kooli.
42010018	Yéesu li aaniil: — Lijuujuk Sayitaane li álowumul haatiya emitayi loon kawiwijen kata hufalajaj.
42010019	Jijanten, lisenuusen sembe sata min jíjowum li sinuukayila, li sil̥anguu, min jiheek sembaasu feh sata alatoolaawu. Ban wahoowah wajakut let ubajuul.
42010020	Bale jakum ésuumansuum elako li bukuluul min uyinumawu wajakutumuu útuuluulumuu. Esúumansuum yoote elako li bukuluul min ujawawu wooluul ukiicimuu li emitayi.
42010021	No unnu, ésuumansuum li elako li Yéesu li búkaanum bata Buyinumabu Banabaabu, li aan: — Lisali Ateemit Atuubawom, awu ammuu Amaaŋenawu ata emitayi li etaamayi, mata luyoyyo wahawu unwu bukanabuku kájallomuu li katuukomuu, min úhiis wó bañiilabu. Mal̥egen, Atuubawom lisalisal, mata li húfañum huya lúkaanum mó.
42010022	Atuubawom lasenonsen wahoowah feh. Anoowan ahaasut ayi ammuu Añiilawu, Atuubaawu bale. Anoowan ahaasut ayi ammuu Atuubaawu, Añiilawu bale, li bukanabuku kan Añiilawu afañumuu min áhiisiil ó’.
42010023	Muñeˈe Yéesu li átiiwo ajooŋoo li kúgoomaku koola ban li alobiil buko baleyiil aaniil: — Awólo, bukuluul jajukumuu wahawu wan jijukemuu li wo.
42010024	Mata fan ilobuul, kufulofet kameeŋe li kúyii kameeŋe kufañeene kujuk wahawu wan jijukemuu li wo, bale kujukut wo. Li kufañeen min kujam wahawu wan jijamemuu li wo, bale kujamut wo.
42010025	Muñeˈe akee li kaliikenemuu ésukayi eluwaayi yata Móyiis li ayito agel̥l̥en Yéesu, kagel̥l̥en kata kabuutoolool, aanool: — Anahaan, waa léemi li ikaan min ibaj buloŋabu bábaneliitumuu?
42010026	Yéesu li aanool: — Waa ukiici li eluwaayi? Buu lúnaanum wo eeno?
42010027	Anáyinaawu li aan Yéesu: — «Loote ufañ Amaaŋenawu Ateemit ooli li buyinumi feh, li yaali feh, li sembeyi feh, li kayinooli feh. Ban foof loote ufañ afaali an loon awu humumi ufañoolomuu.»
42010028	Yéesu li aanool: — Lulobe jak. Ukaan loon muñaˈa, fan uloŋ.
42010029	Bale ánayinaawu aliikenemuu ésukayi eluwaayi yata Móyiis li afañ min akooŋenoolo, li agel̥l̥en Yéesu aanool: — Kama ayi ammuu afaalom an?
42010030	Yéesu li aanool: — Bile baj ánayine akee abilume Yeelusalem alako ejow boot Séliko. Nan alakomuu ejowayi, li alo li kuŋen bukan kál̥afute. Li kubot wañawu woola, min kutekool ajow alako li aket, li kukatool to min kujow.
42010031	Muñeˈe li baj Alámba ájowume li bútinabu umbu. Nan alakomuu ejowayi, li ajuk ánayinaawu an kutekumuu, li ájowumool li kakaŋ awuj.
42010032	Li baj foof aŋatak ájowum tó, li ajuk ánayinaawu, li ájowumool li kakaŋ awuj.
42010033	Bale li baj ánayine akine Samali alakowe ejow kañaahoo, li ájowum li bútinabu tin ánayinaawu an kucokenumuu alakomuu. Nan ajukoolumuu, li áyiyenool ŋáa’.
42010034	Li akooj ánayinaawu an kucokenumuu, min aŋa’ múyit li bunuk akaan li ucokawu woola aban, li aŋa’ ul̥aac min abooñen wo. Nan abanumuu, li atebool akaan li asumawu oola humumool, min ájowetumool ajow akaan li eluuf yata kayab ejawoola min acookoolool ló.
42010035	Hunak hukaten, ánayinaawu akinumuu Samali li áfulen sihanjal sata sídalam soono síl̥uba asen anawu alakomuu bulokabu li eluufayi, ban li aanool: «Ucookoolom ánayinaawu umme, nan emmuu ílaañumul taate, ínje humumom fan icaami wahawu feh wan ommuu ukaanool haŋ to.»
42010036	Yéesu li agel̥l̥enool aanool: — Muñowu li kayinooli, ayi li kánayinaabuku umbuku kúhaaji, aanomuu afaal ánayinaawu an kál̥afutumuu kutekumuu?
42010037	Anáyinaawu aliikenemuu ésukayi eluwaayi yata Móyiis li aan Yéesu: — Anáyinaawu akaanoolumuu majake. Muñeˈe Yéesu li aanool: — Ujow, ban li ukaan awu humumi foof loon okila.
42010038	Muñeˈe Yéesu li alako ejow li bútin li kúgoomaku koola ló, li anoken ásuk akee. Anaale akee an koone Maaluta, li ayab Yéesu boola.
42010039	Maaluta li abaj atuyaay an koone Mali. Mali li ajow abah bata kootaku kata Amaaŋenawu, min alako bajanten wahawu wan alakomuu elobayi.
42010040	Maaluta bugoloolabu bata eluufayi li buheekool, li abil aan Yéesu: — Amaaŋen, kaanuti wahoowah min atuyom akatommuu balewom min eeno li bugoloolabu? Kama ulobool min alambenom.
42010041	Amaaŋenawu li aanool: — Maaluta, Maaluta luyinooyinoo ban li oono li kalilliwoo mata wah wameeŋe.
42010042	Bale wah wano bale ubaje jáliŋ. Mali lamamman wahawu wahaŋumuu majak, ban an let áfulen wo li okila.
42011001	Li líiŋ hunak hakee, Yéesu li alako kal̥aw tikee. Nan abanumuu kal̥awaku, akee li kúgoomaku koola li aanool: — Anahaan, úliikenoli kal̥aw Ateemit, loon Saŋ aliikenumuu kúgoomaku koola kal̥aw.
42011002	Yéesu li aaniil: — Jilakomuu kal̥aw, li joon: «Faafa, Ukaan min ésukayi ehaas yoon awu ommuu Ateemit. Jáyiiyaju jiya jibil.
42011003	Usénoli hunakoohunak hútiñoli hata etihunakaayi.
42011004	Ubonket uhoofoolawu wóololi, mata áloli húmumoli jibonketebonket foof bukanabuku feh kafetumuu li áloli. Ban jakum úkatoli min jilo li jabunt.»
42011005	Yéesu li alaañen aaniil: — Nokoomuu loon akee li bukuluul abaje abuke, ban li ajow bata abukewool ummu hukahu balite, ajow aanool: «Abuke, ucaagenom kúmbuulu kúhaaji,
42011006	mata babbaj akee li kubukewom akite li abilumul bata kañaahoo áami búmba, ban ibajut wah wan éemi li isenool.»
42011007	Muñeˈe nokoomuu loon abukewool ummu laanuloosaan híndo eluufayi: «Jakum uyokenom! Kámbiilaku kubabi kuban, ban ínje li bañoolom jihintowe. Iyilaat iyitowul ijowi kasen kúmbuulu.»
42011008	Fan ilobuul, maayeet min akitut ayitowul asenool kúmbuuluwaku unku mata min áamimuu abukewool, bale fan ayitowul min asenool wahawu feh wan jokoolumuu li wo, mata abukewool asuwut bayokenool li kal̥aw.
42011009	«Yoo, ínje boot min eenuul: Jil̥awumuu, fan kusenuul. Jiŋesumuu, fan jijuk. Jikonkongenumuu, fan kúbabuluul.
42011010	Mata an al̥awumuu wah, fan abaj wo. An li aŋes wah, fan ajuk wo, ban an akonkongenumuu, fan kúbabulool.
42011011	Nokoomuu loon akee li bukuluul áami atuuba, mantee fan asen añoolool enuukayila, okila bal̥awelool jiwol?
42011012	Mantee foof li asenool el̥anguu, okila bal̥awelool heew?
42011013	Fan bukuluul jajakut muñowu, jiyilo jisen wah wajake bañooluul, kama háŋum Atuubawuul ata haatiya? Okila fan asen Buyinumabu Banabaabu bukanabuku kammuu li kul̥awool bo!»
42011014	Muñeˈe Yéesu li alako kakesoo buyinum bajakut búfu’ li ánayine an bújufowe, min bújiwool ayilaat alob. Nan buyinumabu bajakutumuu búfulumuu li ánayinaawu, li ayili álobul. Búsukabu li busego feh.
42011015	Bale kukee li buko li koon: — Laalu Bélusebul ammuu anahaanawu ata uyinumawu wajakutumuu, asenool kayile min akesoo uyinumawu wajakutaawu unwu úfu’ li bukanabuku kan újufomuu!
42011016	Muñeˈe kukee li buko li kufañ kubuutoo Yéesu, li koonool akaan búhiisenum bájaahaleniye báhiise kaanaku sembaasu soola li Ateemit sibilumulo.
42011017	Bale Yéesu li ahaas uyinoolawu wooliil li aaniil: — Jáyii jilakomuu, ban bukanabuku kata jo li kutiikoo ló, fan jiyiisoo, min siluufasu sata Jáyiiyaju unju, yanooyan li ehumowul elo li efaal yo.
42011018	Kama muñowu uyinumawu wajakutumuu wata Sayitaane utiikoo lómuu, buu jáyiiyaju joola joote jiyili jilako to? Emmuu joone li sembe Bélusebul líkesoolume uyinumawu wajakutumuu.
42011019	Nokoomuu loon ínje li sembe Bélusebul líkesoolume uyinumawu wajakutumuu, kúgoomaku kooluul li sembe sata ayi kúkesoolume wo? Mó mújimuu buko humumiil kommuu kubil kutiibuul.
42011020	Bale nokoomuu loon li sembaasu sata Ateemit líkesoolume uyinumawu wajakutumuu, kama Jáyiiyaju jata Ateemit jíliiŋulo booluul.
42011021	«Anáyine abajumuu sembe, ban li abaj bujunko min afooy eluufayi yoola, wah let ugo’ ebajayi yoola.
42011022	Bale nokoomuu loon an ahaŋool sembe abile álomool ban li ágootenool, min abot ujunkowawu woola feh wan ákangumeenumuu li wo, fan aŋa’ ebajayi yoola feh agaben kufaalool.
42011023	«An alaañutumuu búmbaam, alatoolawom laam. An alambenutommuu íwoogenul bumatabu, kayiis bo láami lí kó.
42011024	— Nan buyinum bajakut búfulume li an an bújufowe, fan bujow buñaahoo ban sayimuu huŋes tan bóomi li buyool̥o. Bale bujukutumuu tan bóomi li buyool̥o, li boon: «Boot min ilaañ boot li eluufayi yúmbaam dán ifúlumulomuu.»
42011025	Nan bulaañumuu búliiŋ, li butook eluufayi mawuuweli, wahawu feh majoojeneli.
42011026	Muñeˈe buyinumabu bajakutumuu li bulaañ bujow búŋalul uyinum wakee wajakut woono hutok li úl̥uba, wahaŋ bo mál̥afut, min ujow újufo anawu min ulako li akila. Muñeˈe buloŋabu bata anawu ummu an uyinumawu wajakutumuu újufomuu, li buhaŋ mátaañi bútinaalabu.
42011027	Muñeˈe nan Yéesu alakomuu elobayi loon muñowu, anaale akee li álobumul li tut búsukabu aanool: — Awólo, anaalaawu ahaletimuu ban li alaaheni!
42011028	Yéesu li aanool: — Oon maa, áwolo bukanabuku kajantenemuu Hulimahu hata Ateemit ban li kukaan loon hulobumuu.
42011029	Emmuu búsukabu báguutumuu Yéesu mo buhaŋemaa mameeŋ, li aan: — Bukanabuku kata muñeˈe kukankaan bukan kajakut. Kumbuku li huŋes min kujuk búhiisenum bájaahaleniye. Bale let kujuk búhiisenum bakee bájaahaleniye bábuto li wahawu wabajumuu Sonaas.
42011030	Mata loon Sonaas alako nomuu búhiisenum boot li kata ésukayi yan koonemuu Niniib, mo foof Añool-An ammuu abil alako búhiisenum boot li bukanabuku kata muñeˈe.
42011031	Li Hunakahu hata Batiibabu, Aseekenawu ata etaamayi yan koonemuu Seeba, fan ayito hákil bukanabuku kata muñeˈe, min alob buu kuhoofoomuu eeno. Mata ban lóyiye ŋáa’ labilummuu, abil ajanten kulimaku kata bújallowabu bata Salomoŋ. Ban baje taate an ahaŋe Salomoŋ.
42011032	Li Hunakahu hata Batiibabu, bukanabuku kata ésukayi yata Niniib fan kuyito hákil bukanabuku kata muñeˈe min kulob buu kuhoofoomuu eeno. Mata nan Sonaas awaalemuu kata Niniib Hulimahu hata Ateemit, kubeebet búsol buloŋabu booliil buhaanabu, min kútiiwo kuŋa’ buloŋ buwunkul. Ban baje taate an ahaŋe Sonaas.
42011033	— An let ayaben ehiitum aban li aŋa’ yo akaan tan yolowe, mantee foof li aŋa’ yo akaan [kata láala éking]. Bale fan aŋa’ yo akaan li yiil, bájum bukan kúnokenulumuu li eluufayi, li kujuk mawuŋaamu.
42011034	Kúkilaku kooli kunokoonokoo loon ehiitum li eniilayi yooli. Mó mújimuu, kúkilaku kooli kujakumuu, eniilayi yooli feh inyu foof li mawuŋe. Bale kúkilaku kooli kujakutumuu, eniilayi yooli feh inyu foof li élim.
42011035	Mo emmuu kama úkaanum, jakum bil mawuŋaamu maanomuu li awu, mulaañ élim.
42011036	Nokoomuu loon eniilayi yooli feh ehiiteni, ban bajut tikee yo tan líme, fan elako li mawuŋe foof yo feh, loon nan ehiitum ejaaŋeneyimuu li mawuŋaamu mata yó.
42011037	Nan Yéesu alakomuu elobayi, Afaaliisiyeŋ li aanool ajow atiñ boola. Mal̥egen Yéesu li anoken bata Afaaliisiyeŋawu ajow abah boot hutiñahu.
42011038	Nan kubahumuu boot hutiñahu, Afaaliisiyeŋawu li ajuk aan Yéesu afosut kuŋenool átowum atiñ, li asego.
42011039	Muñeˈe Amaaŋenawu li aanool: — Bukuluul kufaaliisiyeŋaku, fan jítil̥ kata búsol ejunkayi li buyinjaayabu, ban kata láalawuul ummu min meeŋ dó kásiibo ékuwet li búl̥afut.
42011040	Min jookut muñowu uyinum! Kama Ateemit akaanumuu kata búsol ejunkayi li buyinjaayabu, inti okila foof akaanumuu kata láala ejunkayi li buyinjaayabu?
42011041	Bale jikomen jisen kusukateenaku wahawu wammuu li sijunkasu sooluul li uyinjaayawu wooluul. Jikaan momuu, wahawu feh li úgiilo li bukuluul.
42011042	«Katek kujow kulako li bukuluul kufaaliisiyeŋake! Mata fan jiŋa’ etojayi yata banuunukabu loon búyil̥en, li édute li foof mahosamu feh mal̥ukeyimuu li sitoolasu, jisen min lako bújufabu booluul, min jimojen jikaan wahawu wacolumuu hákil Ateemit, li jimojen foof jifañ Ateemit. Wahawu unwu jooteenumuu jikaan, ban jakum jimojen kakaan wah waawu.
42011043	«Katek kujow kulako li bukuluul kufaaliisiyeŋake! Mata jifanfañ kabah li síbahumasu sata hákil li siluufasu sata kal̥awaku. Li jifañ min bukanabuku kunaak kusaafuul li waayeenawu.
42011044	Katek kujow kulako li bukuluul! Mata jinokoonokoo li kuyaak kan bukanabuku kujukut, min kunaak kújowum li kó bahaasut.
42011045	Akee li kaliikenemuu ésukayi eluwaayi yata Móyiis li aan Yéesu: — Anahaan, ulobumuu loon muñowu, áloli foof lugele.
42011046	Yéesu li aanool: — Katek kujow kulako li bukuluul foof jaliikenemuu ésukayi eluwaayi yata Móyiis! Mata fan jikaan bukanabuku kuteb búteb básengiye kateb, ban bukuluul humumuul let fan jiŋa’ maayeet husiikuul min jilambeniil kuteb bo!
42011047	Katek kujow kulako li bukuluul! Mata fan jinaak jiteef kuyaakaku kata kufulofetaku, ban situubawuul sihaan simukiilumuu.
42011048	Muñowu jíhiisenummuu kaanaku jifanfañ wahawu wan situubawuul sihaan sikaanumuu. Mata min buko kumukumuu kufulofetaku, bukuluul li jiteef kuyaakaku kooliil!
42011049	Mó mújimuu, Ateemit li bújallowabu boola li aan: «Fan ibil íboñuliil kufulofet li kufootal. Fan kumuk kukee li buko, li kúlaaten kaabuku.»
42011050	Bale bukanabuku kata muñeˈe fan kubil kulo li katek, mata jamukaju jata kufulofetaku feh kan kumukumuu nan adunaayi étuutimuu boot yok muñeˈe.
42011051	Kítum tó li jamukaju jata Abel boot yok li jata Sakali, an kumukumuu li tutoolayi yata husilaahu li tin ñéyimuu ŋáa’. Eéhe’! Li mal̥egenamu fan ilobuul, bukanabuku kata muñeˈe fan kubil kulo li katek mata bukanabuku umbuku feh kamukimuu.
42011052	«Katek kujow kulako li bukuluul jaliikenemuu ésukayi eluwaayi yata Móyiis! Mata jiŋaŋŋa’ ekul̥umayi yata kámbiilaku kata kahaasemiñaku: bukuluul humumuul let jinoken dó, ban let jikat an min anoken dó.»
42011053	Nan Yéesu áfulum tómuu, kaliikenemuu ésukayi eluwaayi yata Móyiis li kufaaliisiyeŋaku li kul̥eetool ŋáa’, min kookenool to min kunaak kugel̥l̥enoolool waleewalet.
42011054	Li kuŋes min kubuutoo Yéesu, mantee li kújamum li okila kulim kalet mal̥egen kuyiliwum kul̥oofool.
42012001	No unnu, bukan sínjunne li kuwoog, gay li kunaak kúkakuloo. Yéesu li ajand aan kúgoomaku koola: — Jíkaanum élebiilayi yata Kufaaliisiyeŋaku, yaanomuu búhoolowabu booliil.
42012002	Bajut wah wáhimeni waatut ubil úhimuli. Bajut foof wah wayolooli waatut ubil uhaasi.
42012003	Mó mújimuu, wahoowah wan jilobe li élim, fan ujami li mawuŋe. Wahoowah wan jikul̥oole li káfit min jibuyinoo wo an li ejan, fan ulobi butiya li waayeenawu.
42012004	— Fan ilobuul, bukuluul jammuu kufaalom, jakum jíkoli bukanabuku kayilimuu kumuk eniilayi, ban let kuyili kukaan wah wakee haŋ to.
42012005	Bale boot min ihebuul ayi jóotimuu jíkoli. Jíkoli Ateemit ayilimuu amukuul aban li abetenuul li sambun. Li mal̥egenamu fan ilobuul, okila jóotimuu jíkoli!
42012006	«Inti sídalam síl̥uba sinoomemuu bánfahutuuŋ boono hutok? Bale Ateemit amojenut maayeet ano li bo.
42012007	Bukuluul humumuul, walawu wooluul humum wo feh, ucobicob. Mó mújimuu, sákoluul! Ateemit lahaŋ maluukenuul bánfahutuuŋ bameeŋe!
42012008	— Fan ilobuul, an aanumuu hákil ésukayi feh ínje ikilool, ínje Añool-An foof fan een hákil kumalakaaku kata Ateemit ínje ikile anawu ummu.
42012009	Bale an aanumuu hákil ésukayi feh ahaasutom, Añool-An foof fan ibil aan hákil kumalakaaku kata Ateemit, ahaasut anawu ummu.
42012010	«An li abil alob hulim hajakut aya li Añool-An, anawu ummu Ateemit fan abonketool. Bale an agelumuu Buyinumabu Banabaabu, Ateemit let abonketool.
42012011	«Nan kommuu kújowetumuul boot batiib li siluufasu sata kal̥awaku, mantee bata kuseefaku, mantee bata kunahaanaku kata ésukayi, jakum jiyinoo min jóotimuu jijow jicahenoolo. Jakum jiyinoo foof wáa jóomi li jilob.
42012012	Mata Buyinumabu Banabaabu fan busenuul yaan no unnu, kulim kacole kan jóotimuu jilob.»
42012013	Muñeˈe ánayine akee li áanumul li búsukabu Yéesu: — Anahaan, oon atuyom akaan min jigaboo bútowaabu ban átuubawoli ákatoli tómuu.
42012014	Yéesu li aanool: — Ayíne, kama ayi akaanom ilako atiibaawu ooluul, mantee agaboolaawu ata bútowaabu booluul?
42012015	Yéesu li afamen aaniil feh: — Jijuke to ban li jíkaanum efanhubaj, mata buloŋabu bata mal̥egen bata an, bulet li ebajayi yoola, maayeet min akite abaj ŋáa’.
42012016	Muñeˈe Yéesu li alobiil bukittenoolumabu umbe: — Bile baj ánayine akee akaane usaanum, ban li abaj kal̥aak kanaake kubuk ŋáa’.
42012017	Muñeˈe li abil ayinoo jow fit, li aan: «Kama file buu leete ikaan? Mata muñeˈe ibajut tan eete itah wahawu wan eenomuu li ícacul.»
42012018	Anáyinaawu li aan: «Lihaase buu léemi li ikaan. Fan ihum kíndenaaku kúmbaam, min ilaañen iteef kakee kahaŋe mawuŋ, min itah ló wahawu wan eenomuu li ícacul, li ikaan ló wahawu wan ibajumuu.»
42012019	Ban fan inaak een li buyinumom: «Cóoj, áyine, lubaje ebaj yáamak yaate elako to simit sameeŋe. Muñeˈe uyool̥o, min utiñ, li uhob min ubaj ésuumahukow.»
42012020	Bale Ateemit li aan ánayinaawu: «Esoŋaye! Li ehukaayi inye faŋ yo, fan uket. Muñeˈe ayi ammuu li aŋa’ wahawu feh wan uhahenumuu boot li awu humumi?»
42012021	Yéesu li áwuñenum li kulimaku unke: — Wahawu unwu wommuu ubil ubaj an awomene ebaj boot li okila humumool, ban abajut wahoowah hákil Ateemit.
42012022	Fúlum tó, Yéesu li aan kúgoomaku koola: — Wahawu unwu újimuu li eenuul: Jakum jiyinoo mata buloŋuul, min joon waa jóomi li jitiñ. Jakum foof jiyinoo mata eniiluul min joon waa jóomi li jikoko.
42012023	Mata buloŋabu buhaŋe hutiñ, eniilayi ehaŋe búkoko.
42012024	Fan jikooñaam sigaanaalasu, síbeteliit sígul, sícaceliit; sibajut maayeet híndena, maayeet bulaŋen. Bale Ateemit lákuumenekuumen so. Imban bukuluul jihaŋe ŋáa’ basuu.
42012025	Ayi li bukuluul, buyinawool boote bújiwool li afamen jatit buloŋool?
42012026	Kama nokoomuu loon jiyilaat jikaan wah watit loon unwu, wáa lí úji li jóoti jiyinoo wah waawu wasaŋomuu?
42012027	Jilaso buu élunfenayi yata mahosamu mata siŋamasu el̥iilemuu eeno. Elókeliit, eheceliit. Bale fan eenuul, maayeet áyiiyawu Salomoŋ humumool, li máyiineniyamu moola feh, akokowut wañ wajake loon yano li élunfenayi inyu.
42012028	Ateemit afan ásangen élunfenayi inyu, yammuu síyaat li siŋamasu, yan jihaasumuu joon kajom fan ebeteni li sambun, háŋum bukuluul humumuul? Mó káyinenuul kukite kutiti!
42012029	Bukuluul kama, jakum jiyok li huŋes wahawu wan jommuu li jitiñ, li wahawu wan jommuu li jihob, ban jakum buyina bujokuul.
42012030	Mata bukanabuku kata adunaayi inye, kákaanumutumuu li Ateemit balewool, buko kuyinoolemuu mata wahawu unwu feh. Bale bukuluul jibaje Atuuba ahaase aan, wahawu unwu feh jifanfañ wo.
42012031	Bale jijand jiŋes mata Jáyiiyaju jata Ateemit, ban Ateemit fan asenuul wah waawu feh afamen to.
42012032	— Sákoluul, bukuluul jammuu bumat batit! Mata Atuubawuul súumoosuum min asenuul Jáyiiyaju joola.
42012033	Jíjula wahawu wan jibajumuu, min jisen sídalamasu kusukateenaku. Jikaan boot li bukuluul humumuul, ul̥aac wata kakaan sídalam waatut ubil uneg. Jijoojen ebajayi yooluul boot li emitayi dán yootutumuu ebil éyaakulo, dán ákuu ayilaatumuu ajow, li dán bulolabu buyilaat yomuu bukajen.
42012034	Mata tan ebajayi yooli yommuu, to foof buyinumabu booli bommuu bulako.
42012035	— Jikaano wañuul wata bulok, ban jakum jihok sihiitumasu sooluul.
42012036	Jinokoo li kuloka káami li banaak anahaaniil, ajowe ébuto min áami li álaañul, bájum li kuyaan kúbabulool nan ammuu áliiŋul li atek kámbiilaku.
42012037	Awólo kulokaabuku kan anahaanawu ammuu li áliiŋul, li atookiil to mámooliwut! Li mal̥egenamu fan ilobuul, akila humumool fan asinja, ban li akaan kulokaabuku kubah, min akaaniil kutiñ.
42012038	Anahaanawu álaañulumuu hukahu balite mantee foof ho bayiiliye, ban li atookiil mámooliwut, fan kubaj kásuumaay.
42012039	Jihaas kaanaku, an ata eluufool ahaaseenumuu ewaatu yay ákuuwawu áami li abil, manooman let akatool min ásuuh eluufayi yoola min ánokenul.
42012040	Bukuluul foof jíkaanum, mata Añool-An fan álaañul nan jiyiinooleenut joon no láami li álaañul.
42012041	Muñeˈe Fiyeel li agel̥l̥en Yéesu aanool: — Anahaan, mantee bukittenoolumabu umbu lulollob bo uya li óloli bale, mantee li ésukayi feh?
42012042	Amaaŋenawu li aan Fiyeel: — Kama ayimaa ammuu aloka al̥egene ban li ájallo? Okila ammuu anawu an anahaanawu oola alakomuu li ajow kañaahoo, li aŋa’ kulokaabuku koola asenool aaken, ánaakum aseniil hutiñiil, taŋiil yata hutiñ báliiŋe.
42012043	Awólo alokaawu ummu, an anahaanawu oola ammuu li áliiŋul, li atookool akila li kakaan bulokabu ban asenoolumuu kakaan!
42012044	Li mal̥egenamu fan ilobuul, anahaanawu fan asen alokaawu ummu ebajayi yoola feh aakenool.
42012045	Bale nokoomuu loon alokaawu ummu lanaanaak aan li buyinumool: «Anahaanawu úmbaam let álaañul muñeˈe.» Alokaawu ummu li ajok kulokaaku kaabuku kánayinaabuku li kaalaabuku atek, ban li abah min atiñ, li ahob ákaliyenoo.
42012046	Anahaanawu oola fan abil álaañul hunak hakee han alokaawu ahaasut aan no láami li álaañul, li ewaatu yan ahaasut. Muñeˈe anahaanawu fan atek alokaawu ummu kútek káamak, ban li akaanool loon kátuulutumuu Ateemit kommuu li kukaani.
42012047	«Aloka ahaasumuu waa anahaanawu oola afañe, ban ajooŋoolut to min akaan wo, fan abaj katek káamak.
42012048	Bale aloka ahaasut waa anahaanawu oola afañe, ban li akaan wah watooke kútek, fan abaj katek kalewoole. An kusenoomuu ŋáa’, fan foof kubil kugel̥l̥enool ŋáa’. An li kusenool haŋ maluuk ŋáa’ aaken, fan kubil kugel̥l̥enool haŋ maluuk ŋáa’.»
42012049	Muñeˈe Yéesu li afamen aan: — Libiibil boot kayaben sambun li etaamayi, ban lifañeene min lako sambunasu siyabeni siban!
42012050	Libaje kábatiise kan eete íbatiiseyi, bale buyina báamak bóomi lí ínje boot nan kommuu li kukaani!
42012051	Jiyinooyinoo file li joon libiibil boot káŋalul kásuumaay li etaamayi? Maayeet! Inti kásuumaay, bale katiiloo.
42012052	Kítum muñeˈe, bukan hutok kata butoŋ bano fan kutiiloo, bukan kúhaaji fan kutiiloo li kúl̥uba, kúl̥uba li kutiiloo li kúhaaji.
42012053	Atuuba fan kutiiloo li añoolool áyine, añiil áyine li kutiiloo li atuubawool. Jawaayawu li kutiiloo li añoolool anaale, añiil aale li kutiiloo li jaawool. Asunfaaf aale li kutiiloo li aseek añoolool, anaale li kutiiloo li asunfaafool aale.
42012054	Yéesu li aan foof búsukabu: — Jijukumuu kafaal li kúfulumuul Jalaŋ, li jiyaan joon: «Emitayi fan élaalul.» Ban mal̥egen li élaalul.
42012055	Nan élusayi yommuu étekumul Kúñum, li joon: «Fan súf!» Ban mal̥egen li súf.
42012056	Búhoolowabe! Bukuluul jiyilo jilaso kaanowaku kata etaamayi li kata emitayi min jihaas waa wommuu li ubaj. Kama wáa újimuu jikitut jiyili jínaanum li taŋ yay jommuu muñeˈe?
42012057	— Wáa újiye let jitiibum li bukuluul humumuul wahawu wajakumuu kakaan?
42012058	Li bil nokoo loon an jibajoole, ban li ájowetumi li bútin, ukaan manooman min jijamoo bukuluul li ejowayi boot bata tilibinaalayi. Ukaan mo, jakum bil abeti li kuŋenaku kata atiibaawu, jakum bil atiibaawu aseni sandalum kukul̥.
42012059	Li mal̥egenamu fan ilobi, let úfulumul ló awu balaañenut sídalamasu feh san ookoolumuu, boot yok li éfitiliiŋayi ébanumayi.
42013001	No unnu, li baj bukan kukee kabile kulob Yéesu mata bukan kata etaamayi yata Gálile kan Filat alobe min kumukiil buko li kakaan kasila Ateemit.
42013002	Yéesu li aaniil: — Jiyinooyinoo file li joon bukanabuku umbuku kata etaamayi yata Gálile kan kumukumuu, buko kuhaŋe uhoofoo bukan kaabuku feh kata etaamayi yata Gálile, májimuu li kulo li kámik loon unku?
42013003	Maayeet! Bale fan ilobuul, jibetutumuu búsol buloŋabu booluul bahaanabu min jítiiwo jiŋa’ buloŋ buwunkul, fan jiket foofuul feh loon buko.
42013004	Muñowu bukanabuku umbuku kaat li kúhaajiyaku kan eluufayi yagimbaayi yata Sílowe elolomuu emuk, jiyinooyinoo file li joon buko kuhaŋe uhoofoo bukanabuku feh kakinumuu Yeelusalem?
42013005	Maayeet! Bale fan ilobuul, jibetutumuu búsol buloŋabu booluul bahaanabu min jítiiwo jiŋa’ buloŋ bawunkul, fan jiket foofuul feh loon buko.
42013006	Muñeˈe Yéesu li alobiil bukittenoolumabu umbe: — Bile baj anáyine akee al̥uke bul̥el̥u li bul̥ibool bata úbiiñ. Li abil ajow ló huŋes kul̥el̥u áliiŋ, ajukut li bul̥el̥uwabu wahoowah.
42013007	Li aan alokaawu oola ata úbiiñawu: «Baje muñeˈe simit síhaaji ínje li ebil huŋes kul̥el̥u li bul̥el̥uwabu umbu, ban let ítook ló wah. Ufalen bo! Buyilaat bugogen to etaamayi maayiiñ.»
42013008	Bale alokaawu li aanool: «Anahaan, ufan ukat bo to káyiilaku kata hinkiil bale, min íjus tin húholumahu hata bo iŋolen ban li ikaan to bútune.
42013009	Ikaan momuu, nakee bunak li bubuk. Bubukutumuu, kama li ufalen bo.»
42013010	Li líiŋ li hunak hakee hata húyiiyaay hata Kusuwifaku, Yéesu li alako kaliiken ésukayi Hulimahu hata Ateemit li eluuf yata kal̥aw.
42013011	Li baj ló anaale an buyinum bajakut bújufoye min bukaanool ásomut simit kaat li síhaaji. Buyinumabu bajakutumu li bukaan anaalaawu ákujo ban ayilaat ál̥aalulo.
42013012	Nan Yéesu ajukumuu anaalaawu, li áhooñulool ban li aanool: — Anaale, lufake li kásomutaku kooli.
42013013	Muñeˈe Yéesu li aŋa’ kuŋenool awalen li anaalaawu, li ayaan ál̥aalulo acol min alako kasal Ateemit.
42013014	Bale anahaanawu ata eluufayi yata kal̥awaku súumutool min Yéesu afakenumuu anaalaawu li húyiiyaayahu hata Kusuwifaku. Muñeˈe anahaanawu li aŋa’ hulimahu li aan búsukabu: — Baje kunak hutok li hano nan bulok buyilo bukaani. Jibil li kunakaku unku min kufakenuul, bale inti li húyiiyaayahu!
42013015	Amaaŋenawu li aanool: — Búhoolowabe! Ayi li bukuluul aatut ál̥el̥ul húmuunawool tan asene homuu hutiñ, mantee foof asumool tan asenewoolumuu atiñ, li hunak hata húyiiyaay ajow ahoben?
42013016	Ban anaalaawu umme, aanomuu bubukoolum bata Abulaham, ban Sayitaane li ajokool ajenk simit kaat li síhaaji, waa aateenut afakeni li hunakahu hata húyiiyaay?
42013017	Nan Yéesu alobumuu loon muñowu, kulatoolawool li kusuu ŋáa’. Bale búsukabu li súumiil li wahawu unwu feh wáyiinenimuu wan Yéesu alakomuu kakaanaku.
42013018	Yéesu li alaañen aan: — Li waa Jáyiiyaju jata Ateemit jinokoole? Li waa leete ikittenoolum Jáyiiyaju jata Ateemit?
42013019	Jinokoonokoo li ekool yata anuunuken an koone mutaad, yan an aŋale al̥uk li etoolayi yoola. Ekoolayi li el̥iil min ekaan bunuunuken, min basuuwabu bunaak bujow buseeh li waanawu wata bo.
42013020	Yéesu li alaañen aan: — Li waa liyilo ikittenoolum Jáyiiyaju jata Ateemit?
42013021	Jáyiiyaju jata Ateemit jinokoonokoo li élebiil yan anaale aŋale ágiiwoo li kukiib kúhaaji kata efo’ min asiiw, boot yok nan basiiwelabu búkaakumuu foof bo feh.
42013022	Yéesu li alako ejow boot Yeelusalem, li ájowum li sísukasu sáamakasu li básukabu batitabu min aliiken bukanabuku Hulimahu hata Ateemit.
42013023	Muñeˈe akee li agel̥l̥enool aanool: — Anahaan, mantee bukan kafamut koote kubil kufak? Yéesu li aaniil:
42013024	— Jikaan wahoowah min jínokenum li kámbiilaku kahogumuu; mata fan ilobuul, bukaan kameeŋe fan kuŋes min kunoken, bale let kuyili.
42013025	«Hunakahu fan húliiŋ nan anahaanawu ata eluufayi ammuu li ayito akul̥ kámbiilaku. Ban nokoomuu loon bukuluul tíyaŋ mayitowe, min jinaak jitek kámbiilaku min jinaak joon: “Amaaŋen, úbabuloli!” Fan aanuul: “Ihaasut bay jífulumulo.”
42013026	Muñeˈe fan jinaak joonool: “Jitintiñ ban li jihob dín dáno li awu, li unaak uliiken Hulimahu hata Ateemit li útinawu wata ésukayi yóololi.”
42013027	Bale fan alaañen aanuul: “Ihaasut bay jífulumulo. Jíloyiyom, bukuluul jakaanemuu majakut.”
42013028	To untu, to jíl̥okaju jommuu li sílaam sáamak, bukuluul bajuke Abulaham, Isaak li Sakob, li kufulofetaku feh, li Jáyiiyaju jata Ateemit, ban bukuluul li kubetenuul tíyaŋ.
42013029	Bukan fan kubilumul li ugebawu ubakiilawu wata etaamayi kubil kubah, min kutiñ li Jáyiiyaju jata Ateemit.
42013030	Muñeˈe kukee li bukanabuku kammuu muñeˈe kúsola, fan kulako kútinaa, min kukee li bukanabuku kammuu muñeˈe kútinaa, kulako kúsola.»
42013031	No unnu, Kufaaliisiyeŋ kukee li kúkoojul Yéesu min koonool: — Ufú’ taate, ujow bakee, mata Elod lafañe min amuki.
42013032	Yéesu li aaniil: — Jijow joonom hugeewuwahu unhu: «Síyaat li kajom fan ikesoo uyinum wajakut, li ifaken foof kásomutumuu, ban fan iban bulokabu búmbaam li hunakahu húhaajutahu.»
42013033	Bale leete ijow bútinom, síyaat, kajom li kájomum, mata jakut min afulofet amuki bakee búti Yeelusalem.
42013034	«Aah Yeelusalem, Yeelusalem, awu jamukemuu kufulofetaku, ban li utek kuyitik bukanabuku kan Ateemit áboñulimuu umuk! Ñoono ñeem ínje ifañeenumuu min íwomenul bañooli ikaan tin tano loon emanjuk éwomenulemuu bacow yo ekaan kata láala kubeyaku kata yo. Bale jifañut.
42013035	Jíkaanum! Ateemit fan akat bo eluufayi yooluul. Bale boot min eenuul, let jilaañen jijukom muñeˈe boot yok nan jommuu li joon: “Kásooniyen kujow kulako li anawu abilummuu li kajawaku kata Amaaŋenawu!”»
42014001	Li líiŋ hunak hata húyiiyaay hata Kusuwifaku, Yéesu li ajow bata akee li kunahaanaku kata Kufaaliisiyeŋaku boot hutiñ. Bukanabuku kalako tomuu li kulako kalaso Yéesu min kujuk buu láami li akaan.
42014002	Muñeˈe li baj ánayine an bulaa bujoke alako to hákil Yéesu.
42014003	Yéesu li agel̥l̥en kaliikenemuu ésukayi eluwaayi yata Móyiis li Kufaaliisiyeŋaku aaniil: — Mantee eluwaayi yoololaal yonsoon an layilo afaken an li húyiiyaayahu hoololaal, mantee elobut mo?
42014004	Bale kufañut kubagool! Muñeˈe Yéesu li átuk ánayinaawu ásomutumuu, min afakenool, ban li aanool ábalo.
42014005	Fúlum tó, Yéesu li aaniil: — Ayi li bukuluul añoolool áyine aate alo li ekoloŋ, mantee ebewool li elo ló hunak hata húyiiyaayahu hoololaal, let ayaan áfulenumul ló añiilawu, mantee foof ebaayi?
42014006	Kufaaliisiyeŋaku kumitut kuyili kubag kulimaku koola unku.
42014007	Nan Yéesu ajukumuu buu bukanabuku káhooñulimuu kunaake kumanumuu síbahumasu sahaŋumuu majak min kubah, li alobiil bukittenoolumabu umbe:
42014008	— An ahooñimuu ujow ébuto, jakum úliiŋ li ujow ubah li ébahumayi yahaŋumuu majak, mata nikee baje akee li bukanabuku káhooñulimuu an an kujoke ahaŋi.
42014009	Jakum ban anawu áhooñuluulumuu bukuluul kúl̥uba feh, abil aani: «Uyito min usen anawu umme min abah.» Muñeˈe fan ukomen ujow, li ñisuu ló, ubah li ébahumayi yata búsol.
42014010	Bale, an ahooñimuu boot bata húbaññaati, ujow ubah búsol, bájum nan anawu áhooñulimuu ammuu áliiŋul, li aani: «Afaalom úlohul, ubil ubah baabe li ébahum yahaŋ majak.» Muñeˈe fan kaan kasal káamak boot li awu hákil bukanabuku feh kan kúhooñulumuu boot hutiñahu.
42014011	Mata an atebenoolomuu, Ateemit fan awalenool, bale an awalenoolomuu, Ateemit fan atebenool.
42014012	Fúlum tó, Yéesu li aan foof ánayinaawu ahooñoolumuu boot hutiñahu boola: — Uhooñumuu bukan boot hutiñ kataaw mantee foof kátiimeel, jakum úhooñul bale kufaali, mantee kutuyi, mantee bukani, mantee kukinooli kabajumuu, jakum bil buko foof kuhooñi booliil, min kulaañeni wahawu wan ukaanumuu boot li buko.
42014013	Bale ulakumuu sinaaŋ boot li ésuk, li úhooñul esukateenayi, kakajumuu, kajinkemuu li káfuumumuu.
42014014	Ukaan momuu, Ateemit fan ásooniyeni, mata bukanabuku umbuku kuyilaat kulaañeni wahawu wan ukaaniilumuu. Ateemit fan abil alaañeni wahawu unwu nan bukanabuku kátuuloolumuu kommuu kuyitowumul li eketayi.
42014015	Nan akee li bukanabuku kalakomuu hutiñahu ajamumuu kulimaku unku, li aan Yéesu: — Awólo, anawu aanomuu li abil atiñ li Jáyiiyaju jata Ateemit!
42014016	Yéesu li aanool: — Bile baj ánayine akee, alake sinaaŋ aban, li áhooñul bukan kameeŋe boot hutiñahu.
42014017	Nan ewaatuwayi yata hutiñahu éliiŋumuu, alakumuu sinaaŋasu li aboñ alokaawu oola ajow aan kan ahebumuu: «Jibil! Sinaaŋasu sifaleˈe»
42014018	Bale bukanabuku feh kan kuhebumuu, anoowan li aan abajowut. Atínaalawu li aan alokaawu: «Likitekit li inoom kal̥aak, ban leete ijow ijukul ko. Liyaaki, ubonketom.»
42014019	Akee li aanool: «Muñeˈe likite li íyooŋul kúmuuna koono kuŋen boot ewañ, ban boot min ijow ikaan ko kuwañ min ijuk. Liyaaki, ubonketom.»
42014020	Aahu li aan: «Likitekit li iyab anaale, mó mújimuu let iyili ibil.»
42014021	Alokaawu li alaañ áliiŋ, li akitten anahaanawu oola wahawu feh wan kuloboolumuu. Anahaanawu ata eluufayi, etindihuuñ li ejokool, li aan alokaawu oola: «Ujow cab boot li waayeenawu, li útinawu wata ésukayi min úŋalul, kusukateenaku, kakajumuu, káfuumumuu li kajinkemuu, boot taate.»
42014022	Li fiyo jatit, alokaawu li álaañul li aanool: «Anahaan, li kankaan wahawu wan oonommuu ikaan, bale baje síbahum sabajut bukan.»
42014023	Muñeˈe anahaanawu li aan alokaawu: «Ujow li útinawu, ban li unab li uhatawu, min ukaan manooman min úŋalul bukanabuku kan ommuu ujuk bo únoonetumul búmbaam, mantee eluufayi yúmbaam li emeeŋ bukan.
42014024	Fan ilobuul, anoowan li bukanabuku kajandeenumuu kuhooñi, let acafen sinaaŋasu súmbaam!»
42014025	Muñeˈe li baj búsuk báamak banaake bunab li Yéesu. Yéesu li átiiwowul li aaniil:
42014026	— An abilumuu búmbaam, laate afañom ahaŋ min afañumuu atuubawool, jaawool, aseekool, kuñoolool, kutuyool, kúliinool li buloŋabu boola humum bo. Letumuu mo, let ayili alako ágoomom.
42014027	An atebutumuu ekuluwaayi yoola tan ayilimuu aket, min ánabul lí ínje, let ayili alako ágoomom.
42014028	An li bukuluul afañumuu min ateef eluuf yagimbe, inti fan ajand abah min ayinoo butum buu láami li aban li acaam, bájum li ahaas mantee labaje sídalam safame sayilo siban bulokabu?
42014029	Akaanut momuu, min átoŋ ábetum eluufayi teetaam, ban akitut ayili yo ahabel ateef, bukanabuku feh kammuu kujuk yo, fan kúl̥uwool,
42014030	min koon: «Anáyinaawu ummu látontoŋ ateef eluufayi yoola aban, akitut ayili yo ahabel.»
42014031	Li bil nokoo loon, áyii afañe ajow atiik li áyii akee, abaje kutiika koono sínjunne áyii, fan ajand abah min ayinoo min ajuk, mantee fan ayili aŋa’ kutiikaaku koola sínjunne kuŋen, min kúfimboo li áyii aahu.
42014032	Muñeˈe ajukelumuu li ahaas aan let ayili, fan aboñ bukan bata áyii aahu, akila baloŋe li áloyi, min aŋes min kujamoo.
42014033	Yéesu li afamen aan: — An li bukuluul ayilaat alako ágoomom, akila bayilaat akat bo wahawu feh wan abajumuu.
42014034	— Musis wah wajake. Bale kacabaku kata mo kúfulumuu, buu an aate ayili akaan mo min mulaañen mucab?
42014035	Let mujak kakaan li kal̥aak, let foof mujak kakaan bútune. Fan mubeteni tíyaŋ. An áakimuu sijan boot kajanten, li ajanten min ajam.
42015001	Muñeˈe li líiŋ hunak hukee, kúyababuhal li bukan kukee kajakut li kúlohul Yéesu foofiil feh boot bajantenool.
42015002	Kufaaliisiyeŋaku li kaliikenemuu ésukayi eluwaayi yata Móyiis súumutiil. Li kunaak koon: — Anáyinaawu ummu layabeyab jak kuhoofoola, ban li anaak atiñ dín dáno li buko.
42015003	Bale Yéesu li alobiil bukittenoolumabu umbe:
42015004	— Nokoomuu loon an li bukuluul abaje kúgalalaan koono téemeel, ban hano li ko li hújim, mantee let afan akat kúgalalaan kaaku kúyii kubakii li kaat li kubakii li kayiinaayaku, min ajow aŋes húgalalaanahu hájimumuu, ajow ayok ajuk ho?
42015005	Muñeˈe nan ammuu ajuk ho, fan súumool ŋáa’ min ateb ho agalo,
42015006	min ajow ábalo áliiŋ, li áhooñul kufaalool li kukinoolool min aaniil: «Esúumansuum elako li alolaal, mata lijukulo húgalalaanahu húmbaam hájimeenumuu.»
42015007	Boot ilobuul, li manolamu, fan bil baj ésuumansuum yáamak li emitayi, ahoofoola ano bátiiwoye aŋa’ buloŋ buwunkul. Esúumansuumayi inyu fan ehaŋ yammuu li ebaj, mata bukan kúyii kubakii li kaat li kubakii kacole, kan jokut min kútiiwo kuŋa’ buloŋ buwunkul.
42015008	— Mantee foof, nokoomuu loon anaale abaje sihanjal sata sídalam soono kuŋen, ban yakee li so li éjim, inti fan ayaben ehiitum min awuu eluufayi ban li aŋes jak boot yok nan ammuu ajuk ehanjalayi yata édalamayi?
42015009	Muñeˈe nan ammuu ajuk yo, li áhooñul kufaalool li kukinoolool min aaniil: «Esúumansuum elako li ololaal, mata lijuke ehanjalayi yata édalamayi yájimeenumuu.»
42015010	Boot ilobuul, li manolamu, fan baj ésuumansuum li kumalakaaku kata Ateemit, ahoofoola ano bátiiwoye aŋa’ buloŋ buwunkul.
42015011	Yéesu li afamen aan: — Bile baj ánayine akee abaje kuñiil káyine kúl̥uba.
42015012	Añiilawu ahaŋumuu mañiilo, li aan atuubawool: «Faafa, usenom júmbaam li ebajayi yooli, jan éetimuu ibil itowo.» Mal̥egen atuubayiil li agabooliil buko kúl̥uba ebajayi yoola.
42015013	Muñeˈe li baj kunak, añiilawu ahaŋumuu mañiilo, li ájula joola li wahawu wan abajumuu, ban li aŋa’ sídalamasu min ajow boot li etaam yakee yáloyiye. Nan áliiŋ bomuu, li aŋa’ sídalamasu soola feh afasiken li buloŋ bajakut.
42015014	Nan atiñumuu sídalamasu soola feh ajow aban, bamuufaay báamak li bubaj li etaamayi inyu. Añiilawu abajut wah wan ammuu atiñ.
42015015	Muñeˈe li ajow alako bulok ánayine akee li etaamayi inyu. Anáyinaawu li akaanool ajow humat sifulugun li bujal.
42015016	Añiilawu li afañeen anaak atiñ hutiñahu hata sifulugunasu, bale an asenutool ho.
42015017	Muñeˈe añiilawu li ajuke to buloŋabu boola jow fit, li aan li buyinumool: «Kulokaabuku feh kata atuubawom kutiñetiñ kufooñ jow saŋo. Bale ínje ummu li eket taate li bucaa.»
42015018	Fan ilaañ boot bata atuubawom ijow eenool: «Faafa, lihoofoohoofoo Ateemit, li ihoofooli foof.
42015019	Itookut muñeˈe min ujokom loon ínje añooli. Ujokom loon ujokumuu anoowan li kulokaabuku kooli.»
42015020	Mal̥egen añiilawu li ayito alaañ boot bata atuubawool. «Nan añiilawu abilumuu abil, atuubawool li aŋandenool okila baloŋe li áloyi eluufayi, li áyiyenool ŋáa’. Li atey ajow kufam. Alíiŋ li aŋa’ kuŋenool agaabool ban li asaafool li ésuumahukow ló.
42015021	Añiilawu li aan atuubawool: “Faafa, lihoofoohoofoo Ateemit, li ihoofooli foof. Itookut muñeˈe min ujokom loon ínje añooli.”
42015022	Bale atuubawool li aan kulokaabuku koola: “Jisommen jíŋalul kañaku kahaŋumuu majak jikaanool. Jikaanool ekob li husiik, li sidalla li koot.
42015023	Jijow jíŋalul jímuunaaju jahaŋumuu maluuk jimuk, min ukaanaal kagaan min úwayeenaal.
42015024	Mata añoolom umme laketeene, bale muñeˈe lálaañulo áami li buloŋ. Lájimeene, bale muñeˈe lijukool.” Li kútoŋ kugaan li ésuumansuum ló.
42015025	«No unnu, añiilawu ahaanawu ata ánayinaawu ummu, akila baloŋe bata ul̥ibawu li bulok. Nan álaañulumuu abil álehenul eluufayi, li ajam kawel síyindum li jígom.
42015026	Añiilawu anahaanawu li áhooñul akee li kulokaabuku min agel̥l̥enool waa ubaje.
42015027	Alokaawu li aanool: “Atuyi álaañulo, atuubayi li amuk jímuunaaju jahaŋumuu maluuk, mata añoolool lálaañullaañul bóot li kásuumaay.”
42015028	Muñeˈe añiilawu ahaanawu huuñool li hulit, min ahoy banoken li eluufayi. Atuubawool li áfulul ayaakoolool mantee li ajow anoken.
42015029	Bale añiilawu anahaanawu li aan atuubawool: “Ujanten, baje muñeˈe simit sameeŋe nan éemimuu li bulok boot li awu, ban bajut nakee nan ihoye bakaan wah wan oonom ikaani. Bale bilut líiŋ nakee li usenom maayeet ajaameen ano imuk min jigaan li kufaalom.
42015030	Bale añooli umme lálaañulo, okila aŋalumuu ebajayi yooli feh ajow afasiken li sicaga, okila lumukumuu jímuunaaju jahaŋumuu maluuk.”
42015031	Atuubawool li aanool: “Añoolom, awu ummu taate lí ínje nanoonan, wahawu feh wan ibajumuu wooli foof.
42015032	Bale lootaale ukaanaal kagaan min ésuumansuum elako li ololaal. Mata atuyi umme laketeene, bale muñeˈe lálaañulo áami li buloŋ. Lájimeene, bale muñeˈe lijukool.”»
42016001	Yéesu li alaañen aan kúgoomaku koola: — Bile baj ánayine akee abaje, li aŋa’ ebajayi yoola asen alokawool aakenool. Bukan li kubil koon ánayinaawu abajaawu, alokaawu ummu li kafasiken ebajayi yoola.
42016002	Muñeˈe anahaanawu li áhooñul alokaawu min aanool: «Kama wahawu wan ijamumee bukanabuku li kulob kuya li awu, buu? Uhíisom buu lukaane bulokabu eeno, mata let iyili ikati min ooken ebajayi yúmbaam.»
42016003	Alokaawu li ayinoo li aan: «Anahaanawu úmbaam fan áfulenom li bulokabu búmbaam. Kama muñowu boot min ikaan buu? Ibajut sembe boot ewañ, ban fan isuu bajow kal̥aw.
42016004	Yoo! Lihaase buu léemi li ikaan eeno, mantee bukanabuku li kuyabom booliil, nan anahaanawu úmbaam ammuu áfulenom li bulokabu búmbaam.»
42016005	Muñeˈe alokaawu li áhooñul ano li ano bukanabuku feh kaakumuu ecaagen anahaanawu oola. Li aan átinaalawu: «Butum buu looke anahaanawu úmbaam?»
42016006	Anáyinaawu átinaalawu li aanool: «Leekool kúbalik kata éduuliin koono téemeel.» Alokaawu li aanool: «Kaayiitaku kooli kunke, ubah min usommen ukiic ló kúyii kúl̥uba li kuŋen.»
42016007	Ban li aan aahu: «Awu butumbuu lookool?» Li anool: «Kusaaku koono téemeel kata edenfeteŋ.» Alokaawu li aanool: «Kaayiitaku kooli kunke. Ukiic ló kúyii kubakii.»
42016008	Muñeˈe anahaanawu li asal alokaawu ummu ajakutumuu, mata min akaanumuu majakut li butuuko ló. Mata bukanabuku kata adunaayi inye kuhaŋe matuuko li wahiil, bukanabuku kaanomuu li mawuŋaamu.
42016009	Yéesu li afamen aan: — Injé fan eenuul: jíŋesum li ebajayi yajakutumuu yata adunaayi inye kubuke boot li bukuluul, bájum nan jootutumuu jibaj wah, li kuyabuul li buloŋabu bábaneliitumuu.
42016010	An átukumuu jak wah watit, fan átuk foof jak wah wáamak. An átukutumuu jak wah watit, let átuk foof jak wah wáamak.
42016011	Kama jijokutumuu jak ebajayi yata adunaayi inye, ayi li ayili asenuul ebajayi yaanomuu yata mal̥egen jooken?
42016012	Ban nokoomuu loon jijokut jak wah wata an, ayi aate asenuul wahawu wooluul jooken?
42016013	«An ayilaat alako aloka ata kunahaan kúl̥uba li mano, mata fan alat akee min afañ aahu, mantee foof fan átuul akee min abes aahu. Jiyilaat jilako li mano emiikeel yata Ateemit li yata foof sídalam.»
42016014	Muñeˈe Kufaaliisiyeŋaku li kujam kulimaku unku feh, li kulako kajakakaay Yéesu, mata kukankaan bukan kafañe sídalam.
42016015	Yéesu li aaniil: — Bukuluul jikankaan bukan kajokoolowe loon bukan kacole joom hákil ésukayi, bale Ateemit lahaase waa wóomi li uyinumuul. Mata wahawu wan bukanabuku kuluukenumuu, Ateemit afañut wo maayeet.
42016016	«Wahawu wakiicimuu li Eluwaayi yata Móyiis li wan kufulofetaku kukiicimuu, ubabbaj sembe boot yok nan Saŋ Batiis álaŋulumuu. Kábilum no unnu, Hulimahu Hásuumaahu hata Jáyiiyaju jata Ateemit hunhu li kawaaleyi, ban anoowan li aŋa’ sembewool min anoken li Jáyiiyaju.
42016017	Bale emitayi li etaamayi fan ehaŋ másuum kábuj jano li jikiicaju jahaŋumuu matiti li eluwaayi yata Móyiis.
42016018	«Anáyine aanumuu aseekool ábalo ban li áyabul anaale akee, ánayinaawu ummu lahintenhinten anaale alet oola, anaalaawu li ahinto li ánayine alet oola. Li bil nokoo loon ánayine ayabe anaale ábalowe bata áyinool, lahintenhinten anaale alet oola, anaalaawu li ahinto li ánayine alet oola.
42016019	— Bile baj ánayine akee abaje anaake akaano wañawu wahaŋumuu máyiki li wahaŋumuu maseel, ban hunakoohunak li akaan kagaan káamak kásuume.
42016020	Li baj ánayine akee agaye an koone Laasaal, an eniilayi yoola feh ebaje basonta, ajowe ahinto hákil kámbiilaku kata ánayinaawu abajaawu.
42016021	Laasaal li afañeen anaak atiñ bafoyabu banaake búlowumulumuu li buyinjaayabu bata ánayinaawu abajaawu. Maayeet sijangiyasu li sinaak sibil simeesen basontaabu boola.
42016022	Muneˈe Laasaal li aket, kumalakaaku li kutebool ajow abah akooj Abulaham li emitayi. Anáyinaawu abajumuu li aket foof, li ahoki.
42016023	Anáyinaawu abajaawu li alako sílaam sáamak, ban kaketumuu kommuu. Li ateb kúkilool, li aŋanden Abulaham buko li Laasaal tin tano.
42016024	Muñeˈe ánayinaawu abajaawu li alob butiya aan: «Faafa Abulaham, úyiyenom! Uboñ Laasaal ajow aŋa’ élawulayi yata husiikool ágolul mal, abil asenom íbuken húlellufom, mata ínje umme li sílaam sáamak li sambunasu unse.»
42016025	Bale Abulaham li aanool: «Añoolom, uwayil̥o oon lubabbaj wah wameeŋe wásuume awu li buloŋ, Laasaal okila li alako no li sílaam. Muñeˈe akila ummu baabe li kásuumaay min awu oono li sílaam.
42016026	Ban fiimaa, babbaj buwokaay básenkiye báamiwolaal li tut, bájimuu bukan kufañumuu kubilumul ban áloli jommee boot ban bukuluul jommuu, let kuyili kujow. Mantee foof bukan kufañumuu kubilumul ban bukuluul jommuu boot ban áloli jommee, let kuyili kubil.»
42016027	Anáyinaawu abajumuu li aan: «Kama liyaaki faafa Abulaham, uboñ Laasaal ajow bata eluufayi yata atuubawom,
42016028	mata libabbaj bo kutuyaay koono hutok. Ajow alobiil akat to jakum bil buko foof kubil dáade dán sílaamase sommee.»
42016029	Abulaham li aanool: «Kutuyi kubaje kulimaku kakiicimuu kata Móyiis li kufulofetaku, kujanga ko ban li kukaan loon kulobumuu.»
42016030	Anáyinaawu abajumuu li aan: «Faafa Abulaham, wahawu unwu bale ufitut. Nokoomuu loon an li kaketumuu ajowe alobiil, fan kubet búsol buloŋiil buhaan bajakutumuu min kútiiwo kuŋa’ buloŋ buwunkul.»
42016031	Bale Abulaham li aanool: «Kutuyi kujantenutumuu Móyiis li kufulofetaku, maayeet min an li kaketumuu ayitowulo min alobiil manooman mantee li kúyinen, bale let kúyinen.»
42017001	Yéesu li aan kúgoomaku koola: — Fan baj nanoonan wah waate úji bukanabuku li kulo li kahoofoo. Bale íyeno, anawu ájimuu bukanabuku li kuhoofoo.
42017002	Anawu ummu kóyumool min kukok kaneew li enuy kul̥oofool li ekondo’, ban li kuŋalool kujow kubeten li hal min akeel ló, akila bájiye akee li umbuku kakitemuu li kúyinen, li alo li kahoofoo.
42017003	Jíkaanum bukuluul humumuul! «Nokoomuu loon atuyi akaane kahoofoo, ujow ujukool min uwatatenool li mal̥egen. Ajokumuu li ehaaseen, ubonketool.
42017004	Li bil nokoo loon atuyi afete li awu ñooño ñatok li ñál̥uba li etihunakaayi, ban li abil ñooño ñatok li ñál̥uba li etihunakaayi aani: “Lijoke li ehaaseen min ifetumuu li awu,” loote ubonketool.»
42017005	Kufootalaku li koon Amaaŋenawu: — Ufamen káyinenaku kan jibajumuu li awu.
42017006	Amaaŋenawu li aaniil: — Nokoomuu loon káyinenaku kooluul kutitiyeene loon jikool jata anuunukenawu aaneyimuu mutaad, fan joon bunuunukenabu umbu báamakabu baaneyimuu búmiiliye: «Uluuco min ujow ul̥ukoolo li husamuwahu», fan bukaan loon jilob bomuu.
42017007	— Ayi li bukuluul aate abaj aloka ajowe ewañ, mantee humat kúgalalaan, li ajuk alokaawu li álaañumul bata bul̥ibabu boola li ayaan aanool: «Usómmenul uyaan ubil ubah min utiñ?»
42017008	Inti fan aanool: «Ujow ulakom, ubanumuu li ukaano wañ ukee min ukaanom itiñ, li usenom ihob. Ibanumuu, awu li ukit uhin utiñ, li uhob.»
42017009	Mantee alokaawu latooke kasal min akaanumuu wahawu wan koonoolumuu akaan? Atookut kasal maayeet!
42017010	Muñowu foof nokoomuu li bukuluul. Jikaanumuu wahawu feh wan koonuulumuu jikaan jiban, li joon: «Olóli hin kuloka joom bale; jikankaan wahawu wan jóotimuu jikaan.»
42017011	Muñeˈe Yéesu li alako ejow boot li ésukayi yata Yeelusalem, li ajow anab li élingaayi yata etaamayi yata Samali li yata Gálile.
42017012	Nan Yéesu anokenumuu li ésuk yakee, bukan koono kuŋen kan háhaayee ejoke li kubil kufam li akila. Li kuyito lóyi,
42017013	min kunaak kubaŋulo koon: — Yéesu, Anahaan, úyiyenoli!
42017014	Nan Yéesu ajukiilumuu li aaniil: — Jijow kúlambaaku kujukeluul. Nan kulakomuu ejowayi boot bata kúlambaaku, li kufak.
42017015	Muñeˈe akee li buko, nan ajukumuu aan lafake, li álaañul boot bata Yéesu, mo lasalemaa Ateemit butiya.
42017016	Li áliiŋul, li ákuntuŋ tin kootaku kata Yéesu, min aŋa’ buulool aya teetaam min alakowool kasal. Anáyinaawu ummu álaañulumuu, an ata Samali.
42017017	Muñeˈe Yéesu li aan: — Inti buko foofiil feh kuŋen kufaafak? Kama hutok li kubakiilaku kaabuku kumbukay?
42017018	Kama muñowu li buko feh, ummu ammuu ajawoola bale álaañulumuu abil asal Ateemit?
42017019	Muñeˈe Yéesu li aanool: — Uyito ujow, káyinenaku kooli kufakeni.
42017020	Muñeˈe Kufaaliisiyeŋaku li kugel̥l̥en Yéesu nan Jáyiiyaju jata Ateemit jommuu li jibil. Yéesu li aaniil: — Jáyiiyaju jata Ateemit let jibil loon wah wan an ayilo ajuk.
42017021	An let abil aan: «Jáyiiyaju junju taate» mantee foof: «Junju taata». Mata li mal̥egenamu, Jáyiiyaju jata Ateemit junju li tutuul.
42017022	Fúlum tó, li aan kúgoomaku koola: — Fan líiŋ nakee nan jommuu li jifañ jimaat maayeet hano li kunakaku kata Añool-An, bale let jimaat ho.
42017023	Bukan fan koonuul: «Jijuke taata!», mantee foof: «Jijuke taate!» Bale jakum jijow bo. Jakum jinab li bukanabuku umbuku.
42017024	Mata loon kawiwijenaku kata emitayi kuwuŋenemuu kageb kaake kata yo boot li kaaka, mo foof emmuu li bil nokoo li hunakahu nan Añool-An ammuu abil.
42017025	Bale Añool-An laate ajand álaam ŋáa’, min bukanabuku kata muñeˈe kuhoyool.
42017026	Wahawu wabaj nomuu li taŋayi yata Nówe, wo foof wommuu li ubaj nan Añool-An ammuu li álaañul.
42017027	Bukanabuku kunaanaak kutiñ li kuhob, li kunaak kuyab li kukaan bañooliil baale buyabo, boot yok hunakahu nan Nówe anokenumuu li busaanaabu báamakabu. Muñeˈe li baj mal máamak mameeŋene etaamayi feh, min muniilen bukanabuku feh.
42017028	Fan foof nokoo loon wahawu wabaj nomuu li taŋayi yata Lot. Bukanabuku kunaanaak kutiñ li kuhob, li kúnoomul, li kújula, li kul̥uk, li kuteef.
42017029	Bale hunakahu nan Lot áfululumuu Sodom, Ateemit li ábetenumul li emitayi sambun li batolok básoyiye ŋáa’ sibil simuk bukanabuku feh.
42017030	Muñaˈa foof emmuu bil nokoo li hunakahu nan Añool-An ammuu álaŋul.
42017031	«Li hunakahu unhu, an alakomuu haatiya eluuf, jakum áwalowul abil kaŋa’ wah li eluufayi yoola. Manolamu, an alakomuu li kal̥aakool, jakum alaañ boot boola.
42017032	Jiwayil̥o wahawu wabajumuu anaalaawu ata Lot.
42017033	An aŋesumuu kafaken buloŋool, buloŋabu bábaneliitumuu fan bufakool. Bale an buloŋool bufakoolumuu, fan abil abaj buloŋ bábaneliit.
42017034	Fan ilobuul, li ehukaayi inyu, bukan kúl̥uba kulakomuu li elal yano, ano fan aŋali min aahu akati to.
42017035	Kanaale kúl̥uba kulakomuu ehumen, ano fan aŋali min aahu akati to. [
42017036	Kánayine kúl̥uba kulakomuu li kal̥aak, ano fan aŋali min aahu akati to.]»
42017037	Kúgoomaku li koon Yéesu: — Anahaan, kama bay wahawu unwu wóomi li ubaj? Yéesu li aaniil: — Tanootan tan wah wakete woom, síkosumasu fan sifam to.
42018001	Muñeˈe Yéesu li alob kúgoomaku koola bukittenoolum min áhiisiil kaanaku koote kunaak kul̥aw nanoonan, ban jakum kubil kúyeko.
42018002	Li aan: — Bile baj li ésuk yakee atiibabukan ákoliwut Ateemit ban foof asuwut anoowan.
42018003	Li baj foof li ésukayi inyu anaale ahoke áyinool anaake abil ajuk atiibaawu boot min akooŋenool. Anaalaawu li aanool: «Utíiboli li alatoolawom min usenom bakooŋ.»
42018004	Atiibaawu li afan anaak ahoy bakaan wahawu wan anaalaawu aloboolumuu jow fiyo, li aan li buyinumool: «Maayeet min íkoliwutumuu Ateemit ban isuuwut an,
42018005	bale anaalaawu ummu ahokumuu áyinool li ayokenom ŋáa’. Fan isenool bakooŋ li anawu an kubajoomuu. Ikaanut momuu, fan anaak abil al̥ol̥l̥okenom.»
42018006	Amaaŋenawu li afamen aan: — Jijame wahawu wan atiibaawu acolutumuu alobumuu.
42018007	Waa, Ateemit akila let atiib min akooŋen bukanabuku koola kal̥okoolewoolumuu etihunaka kuban ehuka mantee li alambeniil? Waa, fan akat to fiyo átowum alambeniil?
42018008	Fan ilobuul, Ateemit fan akooŋeniil li mahilaamu. Bale nan Añool-An ammuu li álaañul, fan átookul fíle bukan kabaje káyinen li etaamaye?
42018009	Yéesu li afamen alob bukittenoolumabu umbe aya li bukanabuku kajokoolomuu loon buko bukan kacole hákil Ateemit, ban li kunaak kubes kaabuku. Li aaniil:
42018010	— Bile baj kánayine kúl̥uba kajowe kal̥aw li eluufayi yata Ateemit. Akee li buko afaaliisiyeŋ, aahu áyababuhal.
42018011	Afaaliisiyeŋawu li ajow alako balewool min al̥aw aan: «Ateemit, lisali min inokoolutumuu loon bukan kaabuku kákuuwetemuu, li kájakaatimuu, ban li kunaak kuhinten kanaale kalet kooliil. Lisali min inokoolutumuu loon áyababuhalabu umma.
42018012	Limommowemommo kunak kúl̥uba li esimenayi ban li iseni bújufabu bata wahawu wan ibajumuu feh.»
42018013	Ayábabuhalabu okila li ayito lóyi, ban afanut akaañen ateb kúkilool ajuke emitayi. Bale li anaak atek li bagiŋool min aan: «Ateemit, úyiyenom, ínje ahoofoola.»
42018014	Fan ilobuul, áyababuhalabu abajumuu hujamoo li Ateemit átowum ajow bóot, bale inti afaaliisiyeŋawu. Mata an atebenoolomuu, Ateemit fan awalenool, bale an awalenoolomuu, Ateemit fan atebenool.
42018015	Muñeˈe bukan li kúŋalul bañiil batit boot bata Yéesu, mantee li aŋa’ kuŋenool awalen li buko. Nan kúgoomaku kata Yéesu kujukumuu loon muñaˈa, li kutalen bukanabuku káŋalulumuu bañiilabu.
42018016	Bale Yéesu li áhooñul bañiilabu ban li aan: — Jikat bañiilabu min bubil búmbaam. Jakum jíhiliil kubilum. Mata Jáyiiyaju jata Ateemit jata bukanabuku kanokoomuu li buko.
42018017	Li mal̥egenamu fan ilobuul, an ayabutumuu Jáyiiyaju jata Ateemit loon añiil atit, anawu ummu let anoken dó maayeet.
42018018	Muñeˈe anahaan akee ata Kusuwifaku li agel̥l̥en Yéesu aanool: — Anahaan ajake, waa leete ikaan min ibaj buloŋabu bábaneliitumuu?
42018019	Yéesu li aanool: — Wáa újiye li uhooñom anahaan ajake? Bajut an ajake, Ateemit balewool ajake.
42018020	Luhaase wahawu wan eluwaayi yata Móyiis elobumuu: «Jakum uhinto li anaale mantee li ánayine alet ooli. Jakum umuk an. Jakum úkuwet. Jakum úmal uya li an. Uluuken atuubayi li jaawi.»
42018021	Anáyinaawu li aan Yéesu: — Likankaan wahawu unwu feh loon eluwaayi inyu elobumuu yaan no ínje baloŋe áfu’.
42018022	Muñeˈe nan Yéesu ajamumuu kulimaku unku, li aan ánayinaawu: — Wah wano bale usaŋoyi kakaan. Ujow újula wahawu wan ubajumuu feh, ban li uŋa’ sídalamasu ugaben esukateenayi. Ukaan momuu, fan ubaj hubaj li emitayi. Banumuu, li ubil únabul lí ínje.
42018023	Bale nan ánayinaawu ajamumuu kulimaku unku, li áyiyenoo, mata lakankaan usaanum wáamak.
42018024	Nan Yéesu ajukumuu ánayinaawu máyiyenoolaamu, li aan: — Mo kite séngi min kusaanumaku kunoken li Jáyiiyaju jata Ateemit!
42018025	Mata, séngisengi min eñonkom énokenum li ésuuh yata ekikum, bale haŋ másengi ŋáa’ min usaanum unoken li Jáyiiyaju jata Ateemit.
42018026	Bukanabuku kalakomuu bajantenabu bata Yéesu li koon: — Kama muñowu ayimaa ayilo afakeni?
42018027	Yéesu li aaniil: — Wah waheeke bukan kakaan, uyilaat uheek Ateemit kakaan.
42018028	Muñeˈe Fiyeel li aan Yéesu: — Fan ujanten! Alóli jíkatuukatul bó wáholi feh min jínabul li awu.
42018029	Yéesu li aaniil: — Li mal̥egenamu fan ilobuul, an ákatul bomuu, eluufool, mantee aseekool, kutuyool, mantee bukanool, bañoolool, mata Jáyiiyaju jata Ateemit jíji,
42018030	anawu ummu fan ayab muñeˈe wah haŋ to ŋáa’, ban fan abil abaj buloŋabu bábaneliitumuu li taŋayi yabilemaa.
42018031	Yéesu li aŋa’ kúgoomaku koola kuŋen li kúl̥ubaaku kúfu’ jooliil min aaniil: — Jijanten! Alolaal ummuwaal li ujowaal boot Yeelusalem ban wahawu feh wan kufulofetaku kukiicumuu kuya li Añool-An, wóomimuu li ubaj.
42018032	Mata Añool-An fan abeti li kuŋen bukanabuku kákaanumutumuu li Ateemit balewool, min kujakakaayool, li kugelool, ban li kumasenool.
42018033	Fan kútekumool kukaluwaas, ban li kumukool. Bale li hunakahu húhaajutahu, Añool-An fan ayitowumul li eketayi.
42018034	Bale kúgoomaku kúnaanumut wahoowah li kulimaku unku. Mata li buko, kulimaku unku kulobilob kat ló. Kuliitikenut waa Yéesu afañe alob.
42018035	Nan Yéesu alehenumuu ésukayi yan koonemuu Séliko, li baj ánayine akee áfuume abahe li kakaŋaku kata bútinabu min alako kal̥aw.
42018036	Nan ánayinaawu áfuumumuu ajamumuu búsukabu li bulako ejowayi, li agel̥l̥en bukanabuku waa ubaje.
42018037	Bukanabuku li koonool, Yéesu ata ésukayi yata Nasalet áami li ejow.
42018038	Anáyinaawu li abaŋulo aan: — Yéesu, Añiil ata Dayit, úyiyenom!
42018039	Bukanabuku kayabumuu kayooŋ li kuhabool, ban li koonool alu. Bale okila li ahaŋ mabaŋulo aan: — Añiil ata Dayit, úyiyenom!
42018040	Yéesu li ayiten, ban li alob bukanabuku min kúŋalulool ánayinaawu áfuumumuu. Nan ánayinaawu áliiŋulumuu tan alakomuu, Yéesu li agel̥l̥enool aanool:
42018041	— Waa lufañe min ikaan boot li awu? Anáyinaawu áfuumumuu li aanool: — Amaaŋen, ukaan min ilaañen ijuk.
42018042	Yéesu li aan ánayinaawu: — Kama ujuk! Káyineni kufakenifaken.
42018043	Mal̥egen ánayinaawu li ayaan ajuk, ban li anab li Yéesu mo lasalemaa Ateemit. Nan búsukabu bujukumuu loon muñaˈa, li busal foof Ateemit.
42019001	Yéesu li anoken li ésukayi yan koonemuu Séliko, min ájowum dó áfu’ baaba.
42019002	Muñeˈe li baj to ánayine akee aaneyi Saase, alakowe anahaanawu ata kayabemuu búhalabu, ban li akaan an abaje.
42019003	Saase li alako huŋes mantee li ajuk ayi ammuu Yéesu. Bale emmuu lakankaan an atit, búsukabu li búji ayilaat ajuk Yéesu.
42019004	Saase li atey ayab kayooŋ, ajow aŋito li bunuunuken ban koone busikomool, balakowe tan Yéesu ammuu li ájowum, mantee li ajukool.
42019005	Nan Yéesu áliiŋulumuu tan bunuunukenabu, li ateb kúkilool li ajuk Saase, li aanool: — Saase, úwalowul cab, mata leete ilako síyaat booli.
42019006	Mal̥egen Saase li áwalowul cab, min ayab Yéesu li ésuumansuum ló.
42019007	Nan bukanabuku feh kalako tomuu kujukumuu loon muñaˈa, súumutiil min koon: — Anáyinaawu ummu lajowe alako bata ahoofoola!
42019008	Saase li ayito hákil Amaaŋenawu, min aanool: Ujanten, Anahaan, boot min íkej ebajayi yúmbaam li tut isen kusukateenabuku. Ban nokoomuu loon libumbunt an min iŋa’ joola, fan ilaañenool jo ñoono ñabakii.
42019009	Yéesu li aan Saase: — Ateemit lafakene butoŋabu umbe síyaat, mata ánayinaawu umme foof bubukoolum Abulaham.
42019010	Mata Añool-An labiibil huŋes li kafaken bukanabuku kájimumuu.
42019011	Nan bukanabuku kulakomuu bajantenabu bata kulimaku unku, Yéesu li alaañen alobiil bukittenoolum. No unnu, okila balehene Yeelusalem, ban bukanabuku li kunaak kuyinoo li koon mantee Jáyiiyaju jata Ateemit junju li jiyaan jibil.
42019012	Muñeˈe Yéesu li aaniil: — Bile baj ánayine akee abuki li butoŋ bata áyii, alakowe ejow boot li etaam yáloyiye jow kusenool bo jáyii, min álaañul.
42019013	Nan ánayinaawu alakomuu li ajow, li áhooñul kulokaaku koola kuŋen, min aseniil anoowan ehanjal yata éwulus ban li aaniil: «Jiŋa’ sídalamasu unsu min jilok li so boot yok nan emmuu ílaañul.»
42019014	Bale bukanabuku kata etaamayi ban akinumuu li kuhoyool. Muñeˈe li kuboñ bukan kunabenool kujow koonool: «Olóli jifañut min ánayinaawu ummu alako áyiiyawu óololi.»
42019015	«Nan bile kusenumuu ánayinaawu jáyiiyaju kuban, li álaañul boot li etaamayi yoola. Nan áliiŋulumuu, li áhooñul kulokaabuku koola, kan asenumuu sídalamasu min kulok, boot min ahaas butum buu kubaje li so.
42019016	Alokaawu átinaalawu li abil áliiŋul li aan: “Anahaan, sihanjal sata éwulus soono kuŋen líbajume li yanolayi yan usenommuu.”
42019017	Ayíiyawu li aanool: “Jaajak, lukankaan aloka ajake. Emmuu lukankaan jak li wahawu watitawu wan eenimuu ukaan, muñeˈe boot min ikaani ulako anahaan ata sísuk soono kuŋen.”
42019018	Alokaawu ál̥ubutawu li abil áliiŋul li aan: “Anahaan, sihanjal sata éwulus soono hutok líbajume li yanolayi yan usenommuu.”
42019019	Ayíiyawu li aanool: “Awu, fan ikaani ulako anahaan ata sísuk soono hutok.”
42019020	Muñeˈe aloka akee li abil áliiŋul li aan: “Anahaan, ehanjalayi yooli yunye. Liŋaŋŋa’ yo ikaan li kal̥aac ijow iyog,
42019021	mata líkoliyikoli. Lukankaan ánayine átaañiye. Luŋaleŋa’ wah wan ulokut, ban li unaak ucac tan uwañut.”
42019022	Ayíiyawu li aanool: “Awu aloka ájakaatiye. Boot min itiibumi li kulimaku kooli humum ko. Kama luhaasumuu oon ínje ánayine átaañiye, liŋaleŋa’ wah wan ilokut, licacecac tan iwañut?
42019023	Wáa lí úji uŋalut kama sídalamasu súmbaam ujow ukaan li bank, ibilum ílaañul, li ijow íŋalul só ló, famen to san sibukoomuu?”
42019024	Muñeˈe áyiiyawu li aan bukanabuku kayito tomuu: “Jiyab li okila ehanjalayi yata éwulusayi yan aakumuu jisen abajumuu soono kuŋenayi.”
42019025	Bale li koon áyiiyawu: “Anahaan, okila ummu min afane áaki sihanjal soono kuŋen!”
42019026	Ayíiyawu li aaniil: “Boot min eenuul, an abajumuu wah, Ateemit fan afamenool. Bale an abajutumuu wahoowah, maayeet jatitaju jan abajumuu, Ateemit fan ayab jo.
42019027	Muñeˈe kulatoolawom, kafañutumuu min ilako áyiiyawu ooliil, jíŋaluliil taate, min jimukiil hákilom.”»
42019028	Nan Yéesu alobumuu kulimaku unku aban, li ayab hákil búsukabu min ajow boot Yeelusalem.
42019029	Nan alehenumuu ésukayi yata Betifaase li yata Betani tin loon huyuuyahu hata unuunukenawu wan koonemuu Olíibiye, li aboñ kúl̥uba li kúgoomaku koola aaniil:
42019030	— Jijow boot li ésukayi yammuu hákiluul. Nan jommuu jíliiŋ, fan jijuk hulaaha hata asum makoki, han an alemboololut li ho. Jíl̥el̥ul hó jíŋalul boot taate.
42019031	An agel̥l̥enulumuu aanuul: «Wáa újiye li jil̥el̥ hulaahaahu hata asumawu?», li joonool: «Amaaŋenawu joke li ho.»
42019032	Mal̥egen kúgoomaku kúl̥uba kan aboñumuu li kujow kúliiŋ, ban li kujuk wahawu feh loon Yéesu alobiilumuu.
42019033	Nan kúgoomaku kulakomuu kal̥el̥aku kata hulaahaahu hata asumawu, kakil homuu li kooniil: — Wáa újiye li joono li kal̥el̥ hulaahaahu hata asumawu?
42019034	Kúgoomaku li kooniil: — Amaaŋenawu joke li ho.
42019035	Ban li kuŋa’ ho kújowetum Yéesu. Li kuŋa’ kújufowaku kooliil kulemben li búsolabu bata hulaahaahu hata asumawu, ban li kukaan Yéesu alemboo li ho.
42019036	Muñeˈe mo Yéesu ajowemaa, mo bukanabuku kuŋalemaa kújufowaku kooliil kutal li bútinabu.
42019037	Nan Yéesu alehenumuu Yeelusalem, li bútinabu báwalowumulomuu li huyuuyahu hata unuunukenawu wan koonemuu Olíibiye, búsukabu bata kúgoomaku koola ésuumansuum li elako li buko, min kútoŋ kusal Ateemit ban li kumanenool butiya, mata wahawu feh wájaahalenimuu wan kujukumuu.
42019038	Li kunaak koon: «Ateemit ajow ásooniyen áyiiyawu, abilummuu li kajawaku kata Amaaŋenawu! Kásuumaay kujow kubaj li emitayi, ban máyiineniyamu li mulako li Ateemit, haatiya tiya emitayi!»
42019039	Muñeˈe kufaaliisiyeŋ kukee kalakowe li búsukabu li koon Yéesu: — Anahaan, ulob kúgoomaku kooli min kulu.
42019040	Yéesu li aaniil: — Fan ilobuul, kulumuu, kuyitikaku fan kúlobul butiya.
42019041	Nan Yéesu alehenumuu Yeelusalem, ajow aŋanden yo, li al̥ok mata yo,
42019042	aan: — Uhaaseenemmuu maayeet síyaat, waa uyilimuu useni kásuumaay! Bale muñeˈe uyilaat ujuk wo.
42019043	Mata fan bil baj kunak nan kulatoolayi kommuu kubil kúkinki kúwooñen, li kubahi ban li kúgoggolenumuli li ugebawu feh.
42019044	Fan kúbuji foofi feh, awu li bukanabuku kakinumuu li awu; ban let kukat maayeet huyitik hano min hulemboo li hufaal ho. Mata uhaasut taŋayi nan Ateemit abilumuu boot kafakeni.
42019045	Yéesu li anoken li eluufayi yata Ateemit áliiŋ, li akesoo bukanabuku kalako dómuu kájulaaku.
42019046	Li aaniil: — Hulimahu hata Ateemit hoone: «Eluufayi yúmbaam fan elako eluuf yata kal̥aw.» Yéesu li afamen aan: — Bale bukuluul li jilaañen yo elako kawokaay kata ékuu!
42019047	Yéesu li anaak aliiken bukanabuku Hulimahu hata Ateemit hunakoohunak li eluufayi yata Ateemit. Bale huhaanaahu hata élambaayi, li kaliikenemuu ésukayi eluwaayi yata Móyiis, li kunahaanaku kata ésukayi li kuŋes min kumuk Yéesu.
42019048	Bale kuhaasut buu kóomi li kukaan eeno, mata ésukayi feh enaanaak ejantenool ŋáa’.
42020001	Li líiŋ hunak hakee, Yéesu li alako kaliiken ésukayi li eluufayi yata Ateemit li kawaale Hulimahu Hásuumaahu, huhaanaahu hata élambaayi li kaliikenemuu ésukayi eluwaayi yata Móyiis, li kuyaan kúŋejul li kunahaanaku kata ésukayi ló.
42020002	Li koon Yéesu: — Ulóboli, li kakaañen kay lúkaanume wahawu unwu? Ayi aseni kakaañenaku unku?
42020003	Yéesu li aaniil: — Injé foof boot min igel̥l̥enuul hulim hano.
42020004	Jilobom, ayi asene Saŋ kakaañen kata kábatiise bukan? Mantee Ateemit, mantee bukan?
42020005	Muñeˈe li kulako to búwonnoo buko humumiil min koon: — Oonaamuu «Ateemit asenool ko,» fan aanolaal: «Kama wáa újimuu jíyinenut li Saŋ?»
42020006	Bale oonaamuu «Bukan kusenool ko», búsukabu feh fan bútekulolaal kuyitik bumuk, mata búyinenyinen kaanaku Saŋ afulofet.
42020007	Muñeˈe li koon Yéesu: — Jihaasut ayi asene Saŋ kakaañen kata kábatiise bukan.
42020008	Yéesu li aaniil: — Seeh, kama ínje foof let ilobuul li kakaañen kay líkaanume wahawu unwu.
42020009	Fúlum tó, Yéesu li alob ésukayi bukittenoolumabu umbe: — Bile baj ánayine akee al̥uke úbiiñ li bul̥ib aban, li akat bul̥ibabu li kuŋen kuloka úbiiñ min kubil kunaak kucaamool to joola, min akila ajow kañaahoo kan aate afiyowul.
42020010	Nan taŋayi yata kabajaku kata kúul̥aku kata úbiiñawu éliiŋumuu, ánayinaawu ata bul̥ibabu li aboñ alokaawu oola boot bata kulokaaku kata úbiiñawu, mantee li kusenool joola li kúul̥aku kata úbiiñawu. Bale kulokaaku kata úbiiñawu li kujok alokaawu kutek, ban li kulaañenool ábalo kuŋenookuŋen.
42020011	Anáyinaawu ata bul̥ibabu bata úbiiñawu li alaañen aboñ aloka akee. Kulokaaku kata úbiiñawu li kumit kujok alokaawu kutek, li kugelool ban li kulaañenool ábalo buko basenutool wahoowah.
42020012	Li alaañen aboñ aloka áhaajut. Kulokaaku kata úbiiñawu li kucokenool foof ban li kubetenool tíyaŋ.
42020013	Muñeˈe ánayinaawu akilumuu bul̥ibabu bata úbiiñawu li aan li buyinumool: «Buu leete ikaan? Boot min iboñ añoolom áyine an iboolaatumuu, akila manooman fan kusuuwool.»
42020014	Bale nan kulokaaku kata úbiiñawu kujukumuu añiilawu, li kúsuumenoo koon: «Añiilawu aanomuu li atowo ánayinaawu ummu, umukaalool bánum bútowowabu li bulako boololaal.»
42020015	Mal̥egen li kujok añiilawu kúfuletum tíyaŋ bul̥ibabu, kujow kumuk. Yéesu li agel̥l̥eniil aaniil: — Muñowu, buu ánayinaawu ata bul̥ibabu bata úbiiñawu aate akaan kulokaaku umbuku?
42020016	Fan abil, li amuk kulokaaku kata úbiiñawu min aŋa’ bul̥ibabu bata úbiiñawu asen kuloka kukee kooken. Nan bukanabuku kujamumuu kulimaku unku, li koon: — Ateemit jakum akat min wahawu úmus ubaj!
42020017	Bale Yéesu li ajukeliil ban li aan: — Kama waa hulimahu unhe hakiicimuu hulobe: «Huyitikahu han kuteefaaku koonumuu hujakut, ho hubile huhaŋumuu mabaj jáliŋ kaaku feh?»
42020018	Yéesu li afamen aan: — An alomuu li huyitikahu unhu, fan ayiisoo feh, ban huyitikahu hulomuu li an, fan hugunjool feh.
42020019	Muñeˈe no unnu, kaliikenemuu ésukayi eluwaayi yata Móyiis li huhaanaahu hata élambaayi, li kulako huŋes bútin boot min kujok Yéesu. Mata li mal̥egenamu, kúnaanunnaanum koon bukittenoolumabu ban alobumuu, li buko lalob bo aya. Bale li kúkoli ésukayi.
42020020	Muñeˈe li kulako kafooy Yéesu. Li kúboñul bukan bata Yéesu, min kukaan loon buko bukan kacole koom. Bukanabuku umbuku koote kugel̥l̥en Yéesu kagel̥l̥en kata jabuutoo, mantee li kújokumool li balobelool bajakut, min kújowum tó kujokool kusen águubelunaalawu aanomuu anahaanawu li atiibaawu ata ésukayi.
42020021	Bukanabuku kan kúboñulumuu, li kugel̥l̥en Yéesu koonool: — Anahaan, jihaase joon wahawu wan ulobemuu li wan uliikenemuu bukanabuku ucoccol. Ujúkeleliit foof li buul, ban li uliiken bukanabuku mal̥egenamu nab li buu Ateemit afañumuu min bukanabuku kuloŋ.
42020022	Muñeˈe kama úloboli, mantee Eluwaayi yata Móyiis yonsoon lootaale uhalaal búhalabu bahaleyimuu áyiiyawu áamakawu Sesaal, mantee a’aa’?
42020023	Bale emmuu Yéesu lahaase butuukowabu booliil, li aaniil:
42020024	— Jíhiisom ehanjal yata édalam. Kambu kata ayi li kajaw kata ayi kóomi ló? Bukanabuku li koonool: — Kata Sesaal.
42020025	Muñeˈe Yéesu li aaniil: — Seeh, kama jilaañen Sesaal wahawu wata Sesaal. Ateemit li jilaañenool wahawu wata Ateemit.
42020026	Kuyilaat kújok Yéesu hákil ésukayi mata wah wan alobe. Bale wahawu wan alobiilumuu li újiyiil li kusego ŋáa’, min kulu to.
42020027	Muñeˈe kukee li Kusaduusiyeŋaku li kubil kutook Yéesu. (Kusaduusiyeŋaku umbuku koone kaketumuu let kuyitowumul li eketayi.) Li kugel̥l̥en Yéesu
42020028	koonool: — Anahaan, Móyiis lakikkiic eluwaayi inye boot li ololaal yaanumuu: «Anáyine ayabe aketumuu ban aŋañenut añiil, atuyool li atowo aseekool mantee li kubukoo bañiil boot li ánayinaawu aketumuu.»
42020029	Imban, bile baj kutuyaay koono hutok li kúl̥uba. Atínaalawu li ayab anaale aban, li aket babajut añiil.
42020030	Al̥úbutawu li ayab anaalaawu an atuyool aketumuu akat.
42020031	Fúlum tó, áhaajutawu li ayab anaalaawu. Li manolamu, buko feh hutok li kúl̥ubaaku li kuyab anaalaawu ban li kuket, buko baŋañenut añiil.
42020032	Nan kutuyaayaku hutok li kúl̥uba kuketumuu feh kuban, anaalaawu foof li aket.
42020033	Muñowu nan kaketumuu kommuu kubil kuyitowumul li eketayi, ayi li buko ammuu aŋa’ anaalaawu alako aseekool, emmuu buko feh hutok li kúl̥ubaaku kuyabeenooyab?
42020034	Yéesu li aaniil: — Li buloŋabu umbe kánayinaabuku kuyabeyab, kanaalaabuku li kuyabo.
42020035	Bale kánayinaabuku li kanaalaabuku kan Ateemit aanumuu kutooke min kuyitowul li eketayi min kuloŋ li buloŋabu babilemaa, káyinaaku let kuyab, kaalaaku let kuyabo.
42020036	Fan kunokoo loon emalakaayi, ban let kuket. Buko fan kulako bañiil bata Ateemit, mata kuyitowuuyitowul li eketayi.
42020037	Móyiis láhihhiis jak kaanaku kaketumuu fan kubil kuyitowul li eketayi min kuloŋ, tan bakiicelabu bulobumuu mata huñobahu hátifumuu ban huyilaat huleem. Lahonhooñ to Amaaŋenawu «Ateemitawu ata Abulaham, Ateemitawu ata Isaak, li Ateemitawu ata Sakob.»
42020038	Yéesu li afamen aan: — Muñowu híisumuu kaanaku, Ateemit alet Ateemitawu ata bukanabuku kaketumuu, bale Ateemitawu ata bukanabuku kaloŋumuu, mata bukanabuku feh kulonloŋ boot li Ateemit.
42020039	Muñeˈe kukee li kaliikenemuu ésukayi eluwaayi yata Móyiis li koon Yéesu: — Anahaan, lulobe jak.
42020040	Muñeˈe kukaañenut kulaañen kugel̥l̥enool wah ukee.
42020041	Muñeˈe Yéesu li agel̥l̥eniil aaniil: — Buu bukanabuku kuyilo koon Afakenaawu Añiil ata Dayit?
42020042	Mata Dayit humumool lansaan li éliibalayi yata Ukijenawu: «Amaaŋenawu Ateemit lansaan Amaaŋenawu úmbaam: “Ubil ubah kaŋenom kúli,
42020043	boot yok nan emmuu iŋa’ kulatoolayi ikaani húlembenum koot.”»
42020044	Kama Dayit ahooñoolumuu Amaaŋen, buu Afakenaawu ayilo alako foof Añool Dayit?
42020045	Muñeˈe nan ésukayi feh elakomuu bajantenabu bata Yéesu, li aan kúgoomaku koola:
42020046	— Jíkaanum bukanabuku kaliikenumuu ésukayi eluwaayi yata Móyiis, kafañemuu kakaano kúsabadoo min kuñaahoo, ban li kufañ ŋáa’ min bukanabuku kunaak kusaafiil li waayeenawu. Li kunaak kufañ kabah li síbahumasu sata hákil li siluufasu sata kal̥awaku, li kufañ foof kabah li síbahumasu sata hákil li kúbaññaatiyaku.
42020047	Li kuyab wahawu feh wan kaalaaku kahokumuu kúyiniil kuhine kubajumuu, ban li kunaak kul̥aw fiyo boot ñajuko. Mó mújimuu, Ateemit fan atekiil kútek kásengiye ŋáa’.
42021001	Muñeˈe Yéesu li agegoo téetiwool, li ajuk bukan kabaje min kuwalenemuu ujuuñakawu wooliil tan ukaaneyimuu li eluufayi yata Ateemit.
42021002	Li ajuk foof anaale ahoke áyinool agaye ŋáa’, li akaan dó muhanjal múl̥uba mata sídalam sata fálam.
42021003	Muñeˈe Yéesu li aan: — Li mal̥egenamu fan ilobuul, anaalaawu ummu ahokumuu áyinool ban li akaan an agaye, lasensen haŋ kaabuku feh.
42021004	Mata kaabuku kusensen sídalamasu san kuhaasutumuu waa kóomi li kukaan li so. Bale okila, maayeet min agayimuu ŋáa’, li asen wahawu feh wan ahine abajumuu boot buloŋool.
42021005	Emmuu bukan kukee kulakolako elob mata eluufayi yata Ateemit, li buu ésangenumimuu li kuyitik kajake, li wahawu wasenimuu Ateemit, muñeˈe Yéesu li aaniil:
42021006	— Inti jijuke wahawu unwu feh? Hunakahu fan húliiŋ nan huyitik hano hootutumuu hulemboo li hufaal ho huyitik, ho báhoolulooti.
42021007	Muñeˈe bukanabuku li kugel̥l̥en Yéesu koonool: — Anahaan, waa woote ulako búhiisenum nan wahawu unwu wommuu ulako li úliiŋ?
42021008	Yéesu li aaniil: — Jíkaanum, jakum bil an abuntuul. Mata bukan kameeŋ fan kubilum li kajawaku kúmbaam, min kunaak koon: «Injé emmuu Afakenaawu!» Ban «Taŋayi éliiŋulo!» Bale jakum jinab li buko.
42021009	Nan jommuu li jijam bukanabuku li kulob mata kutiik, li mata kágibijoo, jakum jíkoli. Mata wahawu unwu wóotisooti ujand ubaj, bale let yaan lako kabanaku kata adunaayi.
42021010	Fúlum tó, Yéesu li alaañen aaniil: — Esúk fan eyito etiik li ésuk, jáyii li jitiik li jáyii.
42021011	Etaamayi fan egoloo ŋáa’, ban, fan baj bamuufaay li úsomut wahile kátif bukan, ban bameeŋe. Fan baj wah wájaahaleniye wákoyileniye ŋáa’ li úhiisenum wáamak wabilumulo li emitayi.
42021012	Bale, fan kujokuul ban li kúlaatenuul, fan kujokuul kujow kusen kunahaanaku kata siluufasu sata kal̥awaku kutiib, min kukul̥uul, fan kújowetumuul hákil kúyii li kunahaanaku kata sísuk mata ínje íji, tówum wahawu unwu ubaj.
42021013	Tó jóotummuu jíbaj bútin min jilob bukanabuku ínje emmuu ayi.
42021014	Jihaas li uyinumuul jak joon jootut jiyinoo jíkibben mata kulimaku kan jóotimuu jilob min jicahenoolo.
42021015	Mata ínje humumom fan isenuul kulim kata bújallo, kan anoowan li kulatoolawuul aatut ayili aceeŋ, mantee áhoogul.
42021016	Maayeet situubawuul li sijaawuul, kutuyuul, bukanuul, kubukewuul, fan kubetuul li kuŋen bukan. Ban fan kumuk kameeŋe li bukuluul.
42021017	Bukanabuku feh fan kulatuul mata ínje íji.
42021018	Bale maayeet kal kano li húkowuul let kújim.
42021019	Jítukumuu lit, fan jifaken buloŋabu booluul.
42021020	— Nan jommuu jijuk kutiika li kúwooñen Yeelusalem, li jihaas joon jayiisaju jata yo muñeˈe lí jíliiŋ.
42021021	No unnu, bukanabuku kammuu kulako li etaamayi yata Súde koote kutey boot li kuyuuyaku. Bukanabuku kammuu li kulako Yeelusalem koote kúfu’ ló. Bukanabuku kammuu kulako bata ul̥ibawu, jakum kuŋes min kúnokenul li ésukayi.
42021022	Mata kunakaku unku fan kulako kunak kata buluken, nan wahawu feh wan Bakiicelabu bulobumuu mata wo wommuu li ubaj.
42021023	Iyéno, kanaalaabuku kammuu kuhalet, li kammuu li kulako kalaahen li kunakaku unku! Mata bukanabuku kammuu li etaamayi fan kulako li sílaam sáamak, ban Ateemit fan atek bukanabuku umbuku.
42021024	Bukan kukee fan kumukumiil síkundu, kaabuku fan kujokiil kújowetum li sísukasu feh. Bukanabuku kákaanumutumuu li Ateemit balewool fan kúkakul Yeelusalem boot yok nan taŋayi yooliil yommuu li eban.
42021025	— Fan baj búhiisenum li banakabu, li hul̥eeñahu li bawuutabu. Li etaamaye, bukanabuku feh fan kaaniil kásabali, kál̥iilaku kata husamuwahu li kata kulambajaku fan kúkoyileniil.
42021026	Bukan kameeŋe fan kuket li ekole buko bayinoole mata wahawu wáamimuu li ubil ubaj li etaamayi feh, mata Ateemit fan ákatenul sembaasu feh sammuu li emitayi.
42021027	Muñeˈe bukanabuku fan kujuk Añool-An li abilumul li kafaal, li sembe sáamak li máyiineni máamak ló.
42021028	Nan wahawu unwu wommuu li útoŋ ubaj, jiyito ban jíl̥aalulo, mata kafakaku kooluul kúkoojulo.
42021029	Fúlum to, Yéesu li alobiil bukittenoolumabu umbe: — Jikooñaam bul̥el̥u, li unuunuken waawu feh.
42021030	Nan jommuu jijuk wo li úyawul elelleeb, li jihaas joon húl̥iyahu húkoojulo.
42021031	Li manolamu, bukuluul foof nan jommuu li jijuk wahawu unwu li ubaj, li jihaas joon Jáyiiyaju jata Ateemit jíkoojulo.
42021032	Li mal̥egenamu fan ilobuul, bukanabuku kata muñeˈe let kuket foofiil feh tówum wahawu unwu feh ubaj.
42021033	Emitayi fan ebil ébujo, etaamayi foof fan ebil ébujo, bale kulimaku kúmbaam let kuniilo maayeet.
42021034	— Jíkaanum! Jakum jiŋa’ buyinumuul feh jikaan li kagaan li ehob, mantee foof li buyinaabu bata buloŋabu umbe. Jikaan momuu, hunakahu nan Añool-An ammuu li álaañul fan huyaan hugoobuul.
42021035	Mata loon embaal egoobemuu siwol, mo foof hunakahu unhu hommuu hugoob bukanabuku feh kakinumuu li etaamayi.
42021036	Jijuke to, min jinaak jil̥aw nanoonan, mantee li jibaj sembe min jifak li wahawu wammuu li ubaj, min jiyito hákil Añool-An.
42021037	Hunakoohunak, Yéesu li aliiken bukanabuku Hulimahu hata Ateemit li eluufayi yata Ateemit. Bale tijowumuu tijon, li ajow aŋot li huyuuyahu haaneyimuu Huyuuyahu hata Olíibiye.
42021038	Líiŋumuu li bújom bíb, ésukayi feh li ejow boot li eluufayi yata Ateemit bajantenool.
42022001	Muñeˈe kagaanaku kata kúmbuuluwaku kabajutumuu élebiil, kaaneyimuu Faak li kúkoojul.
42022002	Huhaanaahu hata élambaayi li kaliikenemuu ésukayi eluwaayi yata Móyiis, li kulako huŋes bútin min kumuk Yéesu. Bale li kúkoli ésukayi.
42022003	Muñeˈe Sayitaane li enoken Sudaas an koonemuu Isikaaliyot, alakomuu akee li kúgoomaku kuŋen li kúl̥uba kata Yéesu.
42022004	Sudaas li ajow kujamoo li huhaanaahu hata élambaayi li kunahaanaku kata kafooyemuu eluufayi yata Ateemit, buu laanomuu li abet Yéesu li kuŋeniil eeno.
42022005	Li súum kunahaanabuku ŋáa’, min koon fan kusen Sudaas sídalam.
42022006	Mal̥egen Sudaas li aan éehe’, min alako huŋes bútin bajake boot min abet Yéesu li kuŋeniil, ésukayi bahaasut.
42022007	Muñeˈe hunakahu hata kagaanaku kata kúmbuuluwaku kakaanutimuu élebiil li húliiŋ, nan bukanabuku kommuu li kumuk kúgalalaanaku boot li sinaaŋasu sata Faakayi.
42022008	Yéesu li aboñ Fiyeel li Saŋ aaniil: — Jijow jilak sinaaŋasu sata Faakayi.
42022009	Fiyeel li Saŋ li kugel̥l̥en Yéesu koonool: — Bay lufañe min jijow jilak sinaaŋasu?
42022010	Yéesu li aaniil: — Nan jommuu li jinoken li ésukayi, fan jifam li ánayine atebe káyijum kata mal. Jinab li okila boot li eluufayi dán ammuu li anoken.
42022011	Jíliiŋ dómuu, li joon ata eluufayi: «Anahaanawu lagel̥l̥eni: Káfitaku dán ínje li kúgoomaku kúmbaam jommuu li jitiñ sinaaŋasu sata Faakayi, kunkay?»
42022012	Jiloboolumuu loon muñaˈa, fan áhiisuul haatiya eluufayi, káfit káamak kabaje síbahumasu san éetimuu jokolaal li so. Li káfitaku unku jommuu jilak sinaaŋasu.
42022013	Mal̥egen kúgoomaku li kujow kúliiŋ, li kujuk wahawu feh loon Yéesu akitteniil womuu, min kulak sinaaŋasu sata Faakayi.
42022014	Muñeˈe nan taŋayi éliiŋumuu, Yéesu li abah li kufootalaku ló boot hutiñ.
42022015	Nan kubahumuu, Yéesu li aaniil: — Lifañeene ŋáa’ min itiñ sinaaŋasu unse sata Faakayi li bukuluul ló, tówum ílaam.
42022016	Mata, fan ilobuul, let ilaañen itiñ so boot yok hunakahu nan wahawu feh wan Faakayi elobumuu, wommuu li ubaj li Jáyiiyaju jata Ateemit.
42022017	Muñeˈe Yéesu li aŋa’ ejunk yata ébiiñ, min asal Ateemit aban li aan: — Jiŋa’ ejunkayi inye jihoboo.
42022018	Mata fan ilobuul, jókum tó muñeˈe, let imit ilaañen ihob ébiiñ boot yok nan Jáyiiyaju jata Ateemit jommuu li jibil.
42022019	Fúlum tó, Yéesu li aŋa’ húmbuulu, min asal Ateemit aban, li amuncul ho asen kúgoomaku koola aban li aan: — Laale eniilayi yúmbaam yasenimuu boot li bukuluul. Jinaak jikaan mo min jiwayil̥owom.
42022020	Manolamu, Yéesu li aŋa’ ejunkayi aseniil buko batiñe kuban, min aan: — Ejunkayi inye, yo yommuu húfaalumahu huwunkulahu hata Ateemit, hájokumimuu li húsimahu húmbaam, háyuwimuu boot li bukuluul.
42022021	Fan jijuke! Anawu ammuu li abetom li kuŋen bukan, ummu taate li hutiñ lí ínje.
42022022	Li mal̥egenamu, Añool-An fan aket loon Ateemit anongumuu. Bale katek kujow kulako li anawu ammuu li abetool li kuŋen bukan.
42022023	Muñeˈe kúgoomaku li kulako kagel̥l̥enoo ayi li buko aate akaan wahawu unwu.
42022024	Kúgoomaku li kulako búwonnoo báamak boot mata min kuhaas ayi li buko ahaŋumuu feh.
42022025	Yéesu li aaniil: — Kúyiiyaku kata bukanabuku kákaanumutumuu li Ateemit balewool, kúgootenegooten bukanabuku kooliil, kabajumuu kayile li bukanabuku li koon ésukayi ehooñiil «Kukaanamajake».
42022026	Bale bukuluul jakum jikaanoo mo. Bale anawu ahaŋumuu li bukuluul, fan akaan loon okila ahaŋumuu mañiilo li bukuluul. Anahaanawu ooluul, li akaan loon okila ammuu alokaawu ooluul.
42022027	Kama ayimaa ahaŋumuu li umbuke, mantee anawu ammuu li hutiñahu, mantee anawu akaanewuulumuu jitiñ? Inti anawu aanomuu li hutiñahu? Bale ínje leenoseeno li bukuluul loon anawu akaanewuulumuu jitiñ.
42022028	Bukuluul jibetutom búsol li sílaamasu súmbaam.
42022029	Mó mújimuu, loon Atuubawom akatommuu Jáyiiyaju, mo foof léemimuu li ikatuul jo.
42022030	Fan jitiñ li jihob li buyinjaayabu búmbaam li Jáyiiyaju júmbaam, ban li jibah li sifenjeŋ sata kúyii min jitiib utoŋawu kuŋen li úl̥ubaawu wata Isilayeel.
42022031	Muñeˈe Yéesu li aan: — Simoŋ, Simoŋ, Sayitaane lal̥awul̥aw mantee li aheefenuul foofuul feh loon an aheefenemuu emaano min áfulen bakakelabu jata bo li búhulabu jata bo.
42022032	Bale lil̥awul̥aw boot li awu jakum bil ukat káyinen lí ínje. Bale nan ommuu úlaañul búmba, uliten káyinenaku kata kutuyi.
42022033	Muñeˈe Fiyeel li aanool: — Anahaan, tan emmee li síngene min kukul̥oolom li awu, ban foof li iketoo li awu ló.
42022034	Yéesu li aanool: — Fiyeel, fan ilobi, síyaat káyin let kul̥ok, awu baceeŋut ñoono ñahaaji oon luhaasonhaas.
42022035	Fúlum tó, Yéesu li aan kúgoomaku koola: — Nan iboñuulumuu baŋalut kal̥aac kata sídalam, li kaboote, li sidalla, mantee babbaj wah wan jibajut? Kúgoomaku li koonool: — Bajut!
42022036	Yéesu li aaniil: — Bale muñeˈe an áakimuu kal̥aac kata sídalam, li aŋa’ ko. An áakimuu foof kaboote li aŋa’ ko. Li bil nokoo loon an abajut ékundu, li ájula hújufowool min ánoomul ékundu.
42022037	Mata boot min ilobuul, hulimahu unhe hakiicimuu huya lí ínje hoote hubaj: «Lacoboolicoboo li kúkaanikoola.» Mata, wahawu wakiicimuu múmbaam woote ubaj.
42022038	Kúgoomaku li koonool: — Anahaan, síkundu síl̥uba sunse. Yéesu li aaniil: — Fite!
42022039	Yéesu li áfulul ajow loon akaanemuu, boot bata huyuuyahu han koonemuu Huyuuyahu hata Olíibiye. Kúgoomaku koola li kunab li okila.
42022040	Nan áliiŋ tomuu, li aaniil: — Jil̥aw, jakum bil jilo li jabunt.
42022041	Fúlum tó, Yéesu li ayinno lóyi jatit, li ajow ákuntuŋ min al̥aw
42022042	aan: — Faafa, ufañumuu, úloyiyen téetiwom ejunkayi inyu yata sílaamasu. Bale jakum húnongumahu húmbaam hubaj, huya hujow hubaj. [
42022043	Muñeˈe amalaka abilumulo li emitayi li áfu’ Yéesu min alitenool.
42022044	Kásabali li kujokool, li ahaŋ mahanken min al̥aw. Egeenayi yoola li enokoo loon kusot kata húsim kálowule teetaam.]
42022045	Nan Yéesu al̥awumuu aban, li ayitowul álaañul boot bata kúgoomaku koola. Nan áŋejul tómuu, li atookiil mámooliye mata jokiijok.
42022046	Yéesu li aaniil: — Wáa újiye li joono li kámooli? Jiyito jil̥aw jakum bil jilo li jabunt.
42022047	Nan Yéesu alakomuu elobayi, búsuk li búfulul. Sudaas alakomuu akee li kúgoomaku kuŋen li kúl̥ubaaku, li áyabul hákil búsukabu. Li abil áliiŋul, li álohul Yéesu boot káfoonool.
42022048	Bale Yéesu li aanool: — Sudaas, li kúfoon lóotummuu ubet Añool-An li kuŋen bukan!
42022049	Nan kunaboolaaku kata Yéesu kujukumuu wahawu waanomuu li ubaj, li kugel̥l̥enool koonool: — Anahaan, jiyilo jítekumiil li síkunduwasu sóololi?
42022050	Akee li buko li atek alokaawu ata anahaanawu ata élambaayi afalen kanuu káli.
42022051	Bale Yéesu li aan: — Jikat! Li ago’ kanuuwaku kata alokaawu min afakenool.
42022052	Fúlum tó, Yéesu li aan huhaanaahu hata élambaayi, li kunahaanaku kata kafooyemuu eluufayi yata Ateemit, li kunahaanaku kabilumuu jajokaju joola: — Waa, jibil li síkundu li sigol ló boot búmba loon eenimuu ínje ákuu?
42022053	Li bukuluul lilakomuu kunakaku feh li eluufayi yata Ateemit, ban jiŋesut kajokom. Bale ewaatuwayi inye yooluul li yata foof sembaasu sata ehukaayi.
42022054	Muñeˈe li kujok Yéesu ban li kújowetumool boot li eluufayi yata anahaanawu ata élambaayi. Fiyeel li alako lóyi min anaak ánabul li buko.
42022055	Li kuyaben sambun li tut ekaakayi, Fiyeel li ajow abah tin kabahumuu kúwooñen so kulakomuu.
42022056	Muñeˈe agoloola akee li ajuk Fiyeel mabahe tin sambunasu, li ajukelool jow fit, li aan: — Anáyinaawu ummu foof lanaanaak anaboo li Yéesu.
42022057	Bale Fiyeel li aceeŋ min aan anaalaawu: — Ihaasutool.
42022058	Fiyowut, akee foof li ajuk Fiyeel, li aanool: — Awu foof akee li buko. Bale Fiyeel li aanool: — Ayíne, let mal̥egen!
42022059	Li fiyo jakee, jow yili baj ewaatu, akee li amit aan Fiyeel li mal̥egenool: — Kabane, ánayinaawu ummu lanaanaak anaboo li Yéesu, mata okila an ata etaamayi yata Gálile.
42022060	Bale Fiyeel li aan: — Ihaasut awu waa lufañe ulob. Nan alakomuu elobayi, káyin li kuyaan kul̥ok.
42022061	Amaaŋenawu li átiiwowul ajuke Fiyeel súy. Fiyeel li awayil̥o hulimahu han Amaaŋenawu aloboolumuu aanool: «Fan uceeŋ oon luhaasonhaas ñoono ñáhaaji, tówum káyinaku kul̥ok síyaat.»
42022062	Nan Fiyeel áfululumuu tíyaŋ, li alako bo min al̥ok mal̥ok.
42022063	Bukanabuku kalakomuu kafooyaku kata Yéesu li kunaak kulekenool ban li kutekool.
42022064	Li kunaak kúmib kúkilaku koola ban li kugel̥l̥enool koonool: — Ayi atekimuu? Uhéboli!
42022065	Ban li kulobool foof kulim kameeŋe kata kúgel.
42022066	Nan tikatenumuu, kunahaanaku kata Kusuwifaku, huhaanaahu hata élambaayi, li kaliikenemuu ésukayi eluwaayi yata Móyiis li kujojoo, min kúŋalul Yéesu abil átuul hujojahu háamakahu hata Kusuwifaku.
42022067	Li kugel̥l̥en Yéesu koonool: — Ulóboli, awu ommuu Afakenaawu? Yéesu li aaniil: — Eenuulumuu ínje emmuu Afakenaawu, let jíyinenom.
42022068	Ban igel̥l̥enuulumuu hulim, let jibagom.
42022069	Bale kítum muñeˈe, Añool-An fan ajow abah kaŋen káli Ateemit ata sembe.
42022070	Bukanabuku feh li koon Yéesu: — Kama, awu ommuu Añool Ateemit? Yéesu li aaniil: — Jilobulo mo bukuluul humumuul, ínjemuu.
42022071	Muñeˈe bukanabuku li koon: — Laañenut jokolaal min akee alobolaal kulim aya li okila! Ololaal humumolaal lujamaale li butumool waa lalobumuu.
42023001	Bukanabuku feh kalakomuu li hujojahu li kuyito min kuŋa’ Yéesu kújowetum bata Filat.
42023002	Nan kúliiŋumuu, li kútoŋ kúmal kukaan Yéesu koon: — Jitootook ánayinaawu umme okila li kakaan ésukayi égugguloo. Laaniisaan jakum kuhal báhalabu bata áyiiyawu áamakawu, ban li aan okila humumool ammuu Afakenaawu, áyiiyawu ooliil.
42023003	Muñeˈe Filat li agel̥l̥en Yéesu aanool: — Awu ommuu áyiiyawu ata Kusuwifaku? Yéesu li aan Filat: — Lulobulo mo awu humumi.
42023004	Filat li aan huhaanaahu hata élambaayi li búsukabu: — Injé ijukut wah wan ánayinaawu umme akaane wajakut, waate úji li abaj katek.
42023005	Bale bukanabuku li kuhaŋ malob li sembe koon: — Lakaanekaan ésukayi égugguloo li baliikenelabu boola. Li etaamayi yata Gálile látoŋumulo, álowul li yata Súde. Muñeˈe láliiŋulo taate.
42023006	Nan Filat ajamumuu li kúl̥imen etaamayi yata Gálile, li agel̥l̥en aan: — Anáyinaawu ummu an ata etaamayi yata Galile?
42023007	Nan Filat ajamumuu kaanaku Yéesu li etaamayi yan Elod aakenumuu láfulumulo, li aboñool o’ Elod, mata no unnu Elod foof okila li ésukayi yata Yeelusalem.
42023008	Elod li súumool ŋáa’ nan ajukumuu Yéesu, mata lajanjam li kulob moola, ban ló bafiyowe nan afañeenumuu min ajukool. Li afañeen foof min ajuk Yéesu li kakaan wah wájaahaleniye.
42023009	Elod li agel̥l̥en Yéesu kulim kameeŋe, bale Yéesu abagutool.
42023010	Huhaanaahu hata élambaayi li kaliikenemuu ésukayi eluwaayi yata Móyiis li kuyito to, min kunaak kuhanken min kúmal kuya li Yéesu.
42023011	Elod li kusollaaliyaku koola li kajakakaay Yéesu, ban li kubesool. Li kukaanool hújufo háyikiye kuban, li kulaañenool bata Filat.
42023012	Elod buko li Filat kajamooleenutumuu naanaŋ, li kulaañ kufaalaay hunakahu unhu.
42023013	Muñeˈe Filat li ahooñ bajoj huhaanaahu hata élambaayi, kunahaanaku, li ésukayi,
42023014	min aaniil: — Jíŋaluloŋŋalul ánayinaawu ummu min joonom lakaanekaan ésukayi égugguloo. Bale ligel̥l̥enoogel̥l̥en hákiluul, ban ijukut li okila butila banooban bájiwuulumuu li jil̥oofool.
42023015	Ban Elod foof ajukut li okila butila banooban, mata lálaañenulolaaloolaañenul. Mó mújimuu, ánayinaawu ummu akaanut wah waate újiwool li aket.
42023016	Kama boot min ilob min kutekool kuban, li ikatenool.
42023017	[Li kagaan kanookan kata Faak, Elod fan ákatenuliil an an kukul̥e.]
42023018	Bale búsukabu feh li bulob butiya li mano boon: — Umuk ánayinaawu ummu! Ukátenuloli Balabaas!
42023019	(Balabaas lajokijok kul̥ mata búgugguloo bubaje li ésukayi, li mata an an amuke.)
42023020	Emmuu Filat lafañeene akaten Yéesu, li alaañen alob li búsukabu.
42023021	Bale li kulob butiya koonool: — Ubaaŋool li ekuluwa! Ubaaŋool li ekuluwa!
42023022	Filat li alaañen alob búhaajut aan: — Kama waa lakaane wajakut? Ijukut li okila wah wajakut wan akaane waate újiwool li áati aket. Muñeˈe kama boot min ilob min kutekool kuban, li ikatenool.
42023023	Bale búsukabu li jooŋoo to min buhaŋ mahanken min bulob butiya boon, Yéesu laate abaaŋi li ekuluwa. Húcuhahu hooliil li hulamool.
42023024	Muñeˈe Filat li alob min kukaan wahawu wan búsukabu boonoolumuu akaan.
42023025	Mal̥egen li akaten anawu an kufañumuu min ákatenuliil, an kukul̥umuu mata búgugguloo li mata jamuk an, min aseniil Yéesu kujow kukaan loon súumiilumuu.
42023026	Nan kusollaaliyaku kulakomuu kájowetumaku kata Yéesu, li kufam li ánayine akee an koone Simoŋ ata ésukayi yaaneyimuu Siilen, okila li élaañumul bata ul̥ibawu. Kusollaaliyaku li kujok Simoŋ min kutuuŋool ateb ekuluwaayi min anab li búsol Yéesu.
42023027	Búsuk báamak li bunab li Yéesu li foof kanaale kalakowe jíl̥ok li kanaake kul̥okoo mata Yéesu áji.
42023028	Yéesu li átiiwowul ajooŋoo li kanaalaabuku ban li aaniil: — Kaalaabuke kata Yeelusalem, jakum jil̥okom, bale jil̥ok mata bukuluul humumuul li mata bañooluul.
42023029	Mata kunakaku kunku li ebil, nan bukanabuku kommuu koon: «Awólo kaalaabuku kayilaatumuu kuhalet, kámusutumuu kujam huhaane, li kámusutumuu kulaahen añiil!»
42023030	Taŋayi fan ebil éliiŋ nan bukanabuku kommuu koon kuyuuyaku: «Jílowoli téeti!» Li koon kulijaku: «Jíhimenoli!»
42023031	Mata, fan bunuunukenabu baloŋumuu kucooce, naane baketumuu li kubil kukaan bo buu?
42023032	Li kújowetumoo foof kánayine kúl̥uba kakaane majakut, boot kujow kumukoo to li Yéesu.
42023033	Nan kúliiŋumuu tan koonemuu «Husend», li kubaaŋ to Yéesu li ekuluwaayi. Ban li kubaaŋoo to foof li sikuluwa bukan kúl̥uba kakaane majakut, aahu kaŋen Yéesu kúli, aahu kaŋenool kamay.
42023034	Muñeˈe Yéesu li aan: — Faafa, ubonketiil, mata kuhaasut waa kukaane li wo. Kusollaaliyaku li kuñak kútuken min kugaboo wañawu woola.
42023035	Muñeˈe ésukayi li eyito to min enaak ejuke. Kunahaanaku kata Kusuwifaku li kulako kanukuto Yéesu min kunaak koon: — Emmuu lafakenfaken kukee, muñowu kama afakenoolo okila humumool, nokoomuu loon akila ammuu mal̥egen Afakenaawu, an Ateemit al̥usumuu!
42023036	Kusollaaliyaku foof li kulako kanukuto Yéesu. Li kukoojool min kusenool bunuk bahile.
42023037	Li koonool: — Nokoomuu loon awu ommuu áyiiyawu ata Kusuwifaku, li ufakenoolo awu humumi min jijuk!
42023038	Li kukiic kulimaku unke kukaan haatiya húkowahu hata Yéesu: «Laale, áyiiyawu ata Kusuwifaku.»
42023039	Akee li bukanabuku kúl̥uba kajakutumuu kan kabaaŋumuu, li agel Yéesu aanool: — Inti awu ommuu Afakenaawu? Ufakenoolo awu humumi ban li úfakenoli!
42023040	Bale aahu li awataten afaalool aanool: — Ukóliwut Ateemit, awu jabajumuu katekaku kanolaku li okila?
42023041	Olola, li mal̥egenamu tottook min ubaja katekaku unke, mata wahawu wan ukaanamuu wajakutumuu újimuu li ubaja katekaku unke. Bale okila akaanut wah wajakut.
42023042	Ban li aan Yéesu: — Yéesu, ban li uwayil̥owom nan ommuu li úlaañul loon áyii.
42023043	Yéesu li aanool: — Li mal̥egenamu fan ilobi, síyaataye fan ulako lí ínje alijana.
42023044	Muñeˈe nan tinak alehenumuu kayiten, etaamayi feh li élim boot yok ewaatuwayi éhaajutayi banakabu bakel̥e.
42023045	Nan banakabu búlimenumuu, hufalalahu hata eluufayi yata Ateemit li húhaacowumul li tut.
42023046	Yéesu li akaaw butiya aan: — Faafa, iŋa’ yaalom iseni ooken. Nan Yéesu alobumuu kulimaku unku aban, li aket.
42023047	Nan anahaanawu ata kusollaaliyaku kata Lom, ajukumuu wahawu wabajumuu, li asal Ateemit ban li aan: — Li mal̥egenamu, ánayinaawu ummu lakankaan an acole!
42023048	Búsukabu feh babilumuu bajukabu bata min kommuu li kukaan Yéesu, li bujuk wahawu wabajumuu. Muñeˈe li kulaañ kujow bóot máyiyenoole min kunaak kutek li ugiŋawu wooliil.
42023049	Kubuke Yéesu feh, li kanaalaaku kánabulumuu li okila fin to Gálile, li kulako lóyi min kunaak kujukelul wahawu wabajumuu.
42023050	Muñeˈe li baj ánayine akee an koone Suseef áfulumulo li ésuk yakee yata Kusuwifaku yaaneyi Alimate. Suseef li akaan ánayine asúume ban li acol. Li Hujojahu háamakahu hata Kusuwifaku lalakowe.
42023051	Afañut wahawu wan kaabuku kunongumuu kakaan, li wan kukaanumuu. Suseef banaak ebilayi yata Jáyiiyaju jata Ateemit lalakowe.
42023052	Muñeˈe li ajow boot bata Filat ajow alobool min asenool ehuluŋayi yata Yéesu.
42023053	Fúlum tó, li áwalenul ehuluŋayi li ekuluwaayi, ban li aŋa’ kábil min al̥iim yo aban, li aŋa’ yo ajow ahok li huyaak hawoki li hugisa, dán an ámusut ahoki.
42023054	Hunakahu unhu, hunak hata kafaleyaku kata húyiiyaayahu hata Kusuwifaku, ho balakowe li hútoŋ.
42023055	Kanaalaabuku kánabulumuu li Yéesu li etaamayi yata Gálile, li kunab li Suseef min kujuk huyaakahu, li foof buu ehuluŋayi yata Yéesu ehinteni lómuu eeno.
42023056	Fúlum tó, kanaalaabuku li kulaañ bóot li ésukayi kujow kúfalewul múki’ li eheeñ boot li ehuluŋayi. Nan hunakahu hata húyiiyaayahu hata Kusuwifaku húliiŋumuu, kanaalaabuku li kujow kuyool̥o, loon eluwaayi elobumuu.
42024001	Muñeˈe li líiŋ li hunakahu hútinaalahu hata esimenayi, kanaalaabuku li kujow li bújom bíb bajuk huyaakahu hata Yéesu. Li kulako ejowayi li kújowetumoo múki’ man kutofotoole li eheeñ.
42024002	Nan kúliiŋumuu, li kutook hugisaahu háfibumuu kánoonumaku kata huyaakahu, ho mabakkeneli kaan li kakaŋ kánoonumaku.
42024003	Kanaalaabuku li kunoken li huyaakahu kúliiŋ, kujukut ehuluŋayi yata Amaaŋenawu Yéesu.
42024004	Bajukelabu ban kujukumuu li bújiyiil li kuliiwo kulako to. Kánayine kúl̥uba, kakaanowe wañ waleñe li kúfululiil.
42024005	Emmuu kanaalaabuku kúkolikoli ŋáa’, li kúsiten. Kánayinaabuku kúl̥ubaaku li kooniil: — Wáa újiye li joono li huŋes li kaketumuu, anawu aanomuu li buloŋ?
42024006	Alet láale, bale layitowuuyitowul li eketayi. Jiwayil̥o wahawu wan alobuulumuu nan alakomuu li etaamayi yata Gálile:
42024007	«Añool-An laate abeti li kuŋen kuhoofoola, min kubaaŋool li ekuluwa, ban li ayitowul li eketayi li hunakahu húhaajutahu.»
42024008	Muñeˈe kanaalaabuku li kuwayil̥o kulimaku kan Yéesu alobiil nomuu.
42024009	Li kúlaañumul bata huyaakahu kúliiŋul, li kulob mabajumuu feh kúgoomaku kuŋen li ano, li bukan kaabuku feh.
42024010	Kanaalaabuku umbuku buko koonomuu: Mali Madala, Saan li Mali jaawawu ata Saak. Kanaale kaabuku kan kunaboomuu li kulob manolamu kufootalaku.
42024011	Bale Kufootalaku li kuyinoo li koon wahawu wan kanaalaabuku kulobiilumuu bul̥uuhoo, kúyinenutiil.
42024012	Muñeˈe Fiyeel li ayito atey boot bata huyaakahu álíiŋ, li aŋaalo li huyaakahu li ajuk ló ul̥aacawu wata úbilawu bale. Li alaañ ajow bóot, masegowe ŋáa’ mata wahawu wabajumuu.
42024013	Li hunakahu unhu hanolahu, kúgoom kúl̥uba li kulako ejow boot li ésuk yakee yan koone Emáyis. Li ésukayi inyu boot Yeelusalem iyilo baj sikilomeet soono kuŋen.
42024014	Kúgoomaku li kulako elob mata wahawu feh wabajumuu.
42024015	Nan kulakomu elobayi li búwonnoolabu, Yéesu humumool li ákoojuliil min anaboo li buko.
42024016	Kúgoomaku li kujuk Yéesu, bale li baj wah wáhiliil kúhaasumool.
42024017	Yéesu li aaniil: — Waa jíwonnoole li wo, mo jijowemaa? Li kuyiten, máyiyeniye ŋáa’.
42024018	Akee li buko an koone Kilewofaas li aan Yéesu: — Kama li bukanabuku kalakomuu Yeelusalem feh, awu baleyi ujamutumuu wahawu wabaj bomuu kunakaku unke?
42024019	Yéesu li aaniil: — Wah way? Kúgoomaku kúl̥ubaaku li koonool: — Wahawu wabajumuu Yéesu ata Nasalet! Lakankaan afulofet. Bakaanelabu boola bubabbaj sembe li kulimaku koola, hákil Ateemit li hákil ésukayi feh.
42024020	Huhaanaahu hata élambaayi yoololaal li kunahaanaku koololaal li kuŋa’ Yéesu kusen Filat min aan laate aket, ban li kubaaŋool li ekuluwa.
42024021	Jíyinenenyinen kaanaku okila aateenumuu afaken kata Isilayeel. Bale famen to li wahawu unwu feh, síyaat hunak húhaajut nan wahawu unwu feh ubajumuu.
42024022	Li mal̥egenamu, babbaj kanaale kakee li óloli kákaanoli jisego ŋáa’. Kújowaalijowaali síyaat li bújomabu boot bata huyaakahu.
42024023	Bale nan kúliiŋumuu kutookut ló ehuluŋayi yata Yéesu. Muñeˈe li kúlaañul kubil kóonoli emalaka éfuliil min yooniil, Yéesu ummu li buloŋ.
42024024	Kukee li kúfaaloli li kujow boot bata huyaakahu kúliiŋ, mal̥egen li kujuk wahawu feh loon kanaalaabuku kukittenumuu, bale Yéesu okila, kujukutool ló.
42024025	Muñeˈe Yéesu li aaniil: — Bale mo jikite jíbaamo! Mo jikite jiŋaay káyinen wahawu feh wan kufulofetaku kulobuulumuu!
42024026	Kama Afakenaawu aateenut álaam loon muñowu átowum alako li máyiineniyamu moola?
42024027	Fúlum tó, Yéesu li akitteniil wahawu feh walobimuu uya li okila li Bakiicelabu foof bo feh, kítum li síliibalasu sata Móyiis ló li sata kufulofetaku feh.
42024028	Nan kúliiŋumuu li ésukayi, ban kúgoomaku kúl̥uba kulakomuu ejowayi, Yéesu li akaan loon boot min ajow ahaaŋ.
42024029	Bale kúgoomaku kúl̥ubaaku li kujokool min koonool: — Ulako taate li óloli, mata títiimoye, ban banakabu bumbu li bujon. Mal̥egen Yéesu li anoken li eluufayi kujow kulako ló.
42024030	Nan kubahumuu boot hutiñahu, Yéesu li aŋa’ húmbuuluwahu min ásooniyen ho aban, li amuncul ho aseniil.
42024031	Muñeˈe li kaaniil gáam, li kukit kuhaas koon kama okila Yéesu. Bale li ayaan ájim to hákiliil.
42024032	Kúgoomaku kúl̥uba li kugel̥l̥enoo koon: — Inti súfolasuf loon sambun sóomiwola káta láala, nan alobumuu li alola li nan alakowolamuu bakittenabu bata Bakiicelabu, alolaal li ejowayi.
42024033	Kúgoomaku kúl̥ubaaku li kuyaan kuyito kulaañ boot Yeelusalem. Kúliiŋ, li kutook bo Kufootalaku kuŋen li ano mawooge li kufaaliil kaabuku,
42024034	min koonemuu: — Li mal̥egenamu, Amaaŋenawu layitowuuyitowul li eketayi! Simoŋ lajukoojuk!
42024035	Kúgoomaku kúl̥uba li kukitteniil wahawu wabajumuu buko li ejowayi li bútinabu, li buu kúhaasummuu Yéesu nan alakomuu kamunculaku kata húmbuuluwahu.
42024036	Nan kúgoomaku kúl̥uba kulakomuu elobayi loon muñaˈa, Yéesu humumool li áfululiil li tut min aaniil: — Kásuumaay kulako li bukuluul!
42024037	Kúgoomaku li kuwaŋulo ban li kúkoli ŋáa’, min kuyin li koon áfulafu’ kujuke.
42024038	Bale Yéesu li aaniil: — Wáa újiye li jiwaŋulo? Wáa újiye lí jíwettoo li uyinumuul?
42024039	Fan jijuke kuŋenaku kúmbaam li kootaku kúmbaam. Laalu ínje humumom! Jigolom min jijuk, mata áfulafu’ abajut eniil, abajut siwuul. Injé libaje, jiyilo jijukelom min jijuk.
42024040	Nan alobumuu loon muñaˈa aban, li áhiisiil kuŋenaku koola li kootaku koola.
42024041	Emmuu buko bayiliwolut kúyinen, mata ésuumansuum yáamak elako li buko, ban foof li kusego ŋáa’, Yéesu li agel̥l̥eniil aaniil: — Jibaje taate mutiñaay?
42024042	Li kusenool humuncul hata jiwol jasowi.
42024043	Li aŋa’ ho atokoñ hákiliil.
42024044	Ban li aaniil: — Wahawu unwu lilobuulumuu nan ilakomuu li bukuluul, eenuul: wahawu feh wakiicimuu uya lí ínje li eluwaayi yata Móyiis, li síliibalasu sata kufulofetaku, lí Síliibalasu sata Ukijenawu, woote ubaj.
42024045	Muñeˈe Yéesu li ábabuliil uyinum min kuyili kúnaanum Bakiicelabu.
42024046	Ban li aaniil: — Muñeˈe bakiicelabu bulobe: Afakenaawu laate álaam ban fan ayitowul li eketayi li hunakahu húhaajutahu.
42024047	Ban kúgoomaku koola koote kúwaalewum li kajawaku koola hákil bukanabuku feh, kítum Yeelusalem, kooniil kukat kahoofoo min kútiiwo kuŋa’ buloŋ buwunkul, min Ateemit abonket uhoofoolawu wooliil.
42024048	Bukuluul jimaatumuu wahawu unwu.
42024049	Ban ínje humumom fan íboñuluul wahawu wan Atuubawom aanumuu fan asen wo. Bale jilako li ésukayi boot yok nan sembaasu sata haatiya sommuu li síwalowul sibil silako li bukuluul.
42024050	Fúlum tó, Yéesu li ájowetum kúgoomaku koola kúfu’ li ésukayi, kujow kulehen ésukayi yata Betani, kúliiŋ, li ateb kuŋenool min ásooniyeniil.
42024051	Nan Yéesu alakomuu kásooniyenaku kooliil, li akatiil to min Ateemit aŋalool ájowetum boot li emitayi.
42024052	Kúgoomaku buko li kumanenool kuban, li kulaañ boot Yeelusalem li ésuumahukow ló yáamak.
42024053	Kúliiŋ bó, kunaakut kukat kawoog li eluufayi yata Ateemit, min kunaak kusal Ateemit.
43001001	Li húkitumahu, Hulimahu babaje tówum Ateemit ajuul̥ adunaayi. Hulimahu li Ateemit hulakowe, ban Hulimahu humum ho hommuu Ateemit.
43001002	Hulimahu li Ateemit hulakowe li húkitumahu.
43001003	Ateemit li Hulimahu láwuwenume wahawu feh. Bajut wah wabaje, wan Ateemit áwuwenumut li ho.
43001004	Li Hulimahu buloŋabu bulakowe. Ban buloŋabu bulakomuu mawuŋaamu mata bukanabuku.
43001005	Mawuŋaamu li mujaaŋen li élimayi, bale élimayi eyabut mo.
43001006	Li baj an an Ateemit áboñulo. Kajawool Saŋ.
43001007	Saŋ li abil boot elob bukanabuku mata mawuŋaamu, bájum bukanabuku feh li kúyinenum li akila.
43001008	Inti Saŋ humumool ammuu mawuŋaamu. Bale labiibil min alob bukanabuku mata mawuŋaamu.
43001009	Mawuŋaamu ummu, mo bale mommuu mawuŋe mata mal̥egen, mabilumuu li adunaayi min muwuŋen bukanabuku feh.
43001010	Hulimahu li hulako li adunaayi. Bale maayeet min Ateemit ajuul̥ummuu adunaayi li Hulimahu, adunaayi eyabut ho.
43001011	Hulimahu li hubil bata bukanabuku kata ho, bale bukanabuku kata ho kuyabut ho.
43001012	Bale bukanabuku feh kayab homuu, yo yommuu kúyinenumuu li ho, li huseniil bútin min kulako bañiil bata Ateemit.
43001013	Inti li húsim hata an, inti li kásiibo kata an, mantee foof li húnongum hata ánayine li anaale kóomum bañiil bata Ateemit, bale li húnongum hata Ateemit humumool kóomum bó.
43001014	Hulimahu li hubil hukaan an, min akin li ololaal. Li akaan an abaje káji káamak, ban li alako an ata mal̥egen. Lujukaale buu láyiinenimuu eeno. Máyiineniyamu man abajumuu mata min ammuu Añiil ano sih ata Atuubaawu.
43001015	Saŋ lalollob bukanabuku moola. Lalollob butiya aan: — Okila lilobumuu moola een: «Anawu ammuu li abil búsolom, lahaŋom, mata lababbaj tówum ínje íwu.»
43001016	Foofolaal feh luyabaayab joololaal li kájiyaku koola káamakaku. Ban li uyabaal káji kufamen to káji kakee,
43001017	mata Ateemit li Móyiis lásenumolaal eluwaayi, kájiyaku li mal̥egenamu, li kubilumul li Yéesu Kilisita.
43001018	Bajut an abile ajuk Ateemit. Bale Añiilawu anolawu sih, ammuu Ateemit ban li kujokoo li Atuubaawu loon an ano, okila akaanolaamuu uhaasaalool.
43001019	Kulimaku unke Saŋ alobumuu nan kunahaanaku kata Kusuwifaku kúboñumulomuu li ésukayi yata Yeelusalem, kúlamba li kuŋatak kubil kugel̥l̥enool koonool: — Awu ommuu ayi?
43001020	Saŋ li acol alobiil to mal̥egen. Li alobiil faac aaniil: — Inti ínje emmuu Afakenaawu.
43001021	Li kugel̥l̥enool koonool: — Kama awu ommuu ayi? Awu ommuu Elí? Li aaniil: — A’aa’, inti ínje emmuu Elí. Li koonool: — Awu ommuu Afulofetawu? Saŋ li aaniil: — A’aa’!
43001022	Muñeˈe li koonool: — Kama awu ommuu ayi? Joote jibaj hulim han jóotimuu jijow jilob bukanabuku káboñulolimuu. Kama awu humumi loone awu ommuu ayi?
43001023	Saŋ li aaniil: — Injé emmuu hulimahu hata anawu abaŋulowemuu li kayiinaayaku aan: «Jikaan bútin bacole boot li Amaaŋenawu!», loon Afulofetawu Esay alobumuu.
43001024	Li bukanabuku kan kúboñulomuu bata Saŋ, babbaj to Kufaaliisiyeŋ.
43001025	Li kugel̥l̥enool koonool: — Emmuu kama ulet Afakenaawu, ulet Elí, ulet foof Afulofetawu, kama wáa újiye lóomi li kábatiise bukan?
43001026	Saŋ li aaniil: — Injé li mal li bátiiseye bukanabuku, bale an ummu li tutuul an jihaasut.
43001027	Ummu li abil búsolom, ban itookut min il̥eel̥ uneewawu wata sidallaasu soola.
43001028	Wahawu unwu feh li ubaj li ésukayi yaaneyimuu Betani, kalimben kaaka katunkaku kaaneyimuu Suuludeŋ, ban Saŋ anaake ábatiisemuu bukanabuku.
43001029	Li líiŋ hunak hukaten, Saŋ li ajuk Yéesu akila li ebil ájooŋoolul li akila. Li aan: — Agálalaanawu ata Ateemit ummu áfulenumuu kahoofoolaku kata adunaayi.
43001030	Akila lilakomuu elobayi nan eenemuu: «Anáyine akee ummu li abil búsolom, bale lahaŋom, mata tówum ínje ibuki okila to.»
43001031	Injé humumom ihaasenutool. Bale libiibil min íbatiise bukanabuku li mal mantee kata Isilayeel li kuhaasool.
43001032	Saŋ li alaañen alob aan: — Lijuujuk Buyinumabu Banabaabu li búwalowumul haatiya emitayi li kambu kata éleebaan bubil bulako li akila.
43001033	Injé ihaaseenutool, bale Ateemit áboñulommuu ibil íbatiise bukanabuku li mal, laanonsaan: «Anawu an ommuu li ujuk Buyinumabu Banabaabu li búwalowul bubil bulako li akila, okila ammuu ábatiise bukanabuku li Buyinumabu Banabaabu.»
43001034	Ban ínje humumom lijuke wahawu unwu li kúkilom, ban leene ánayinaawu ummu ammuu Añiilawu ata Ateemit.
43001035	Li líiŋ hunak hukaten, Saŋ li alaañen alako tin tanolayi, li bukan kúl̥uba li kúgoomaku koola.
43001036	Li ajuk Yéesu li ejow, li aan: — Agálalaanawu ata Ateemit umme!
43001037	Kúgoomaku kúl̥uba kata Saŋ li kujamool li alob loon muñowu, li kujow kunab li Yéesu.
43001038	Yéesu li ágegul, li ajuk aan kúgoomaku kúnabuunabul li akila. Li agel̥l̥eniil aaniil: — Waa jiŋese li wo? Li koonool: — Labi, bay lukine? (Labi, yo yommuu «Aliikena.»)
43001039	Li aaniil: — Jibil min jijuk tan ikinumuu. Mal̥egen li kujow, li kujuk tan akinumuu. Li kulako boola etihunakaayi inyu. (Ebat kálusa.)
43001040	Akee li kúgoomaku kúl̥ubaaku kajamumuu kulimaku kata Saŋ, ban li kujow kunab li Yéesu, kajawool Andele, atuyawu ata Simoŋ Fiyeel.
43001041	Andele li ajand ajow ajuk atuyool Simoŋ, min aanool: — Jijuke Afakenaawu, (yo yommuu «Kilisita»).
43001042	Muñeˈe Andele li ájowetum Simoŋ bata Yéesu. Kúliiŋ, Yéesu li ajukelool ban li aan: — Awu ommuu Simoŋ, añiilawu ata Saŋ. Fan kuhooñi kajawaku kaaneyimuu Sefaas (Yo yommuu «Fiyeel»).
43001043	Li líiŋ hunak hukaten, Yéesu li ajok mata min ajow boot li etaamayi yata Gálile. Nan alakomuu ejowayi, li áfimboo li Fílib. Li aanool: — Unábul lí ínje.
43001044	Fílib an ata Betisayida, ésukayi yata Andele buko li Fiyeel.
43001045	Fúlum tó, Fílib li ajow ajuk Natanayeel min aanool: — Jijuke anawu an Móyiis alobumuu moola li éliibalayi yata Eluwaayi, an kufulofetaku kulobumuu foof moola. Akila ammuu Yéesu, añiilawu ata Suseef akinumuu li ésukayi yata Nasalet.
43001046	Natanayeel li aanool: — Kama wah wajake uyilo úfulumul li ésukayi yata Nasalet? Fílib li aanool: — Ubil, fan ujuk.
43001047	Nan Yéesu ajukumuu Natanayeel li abil ájooŋoolul li akila, li alob moola aan: — An ata Isilayeel ata mal̥egen umme. Búhoolo banooban bulet li akila.
43001048	Natanayeel li agel̥l̥enool aanool: — Kama buu lúhaasumom? Yéesu li aanool: — Lijuki nan ulakomaa tin bul̥el̥uwabu tówum Fílib ahooñuli.
43001049	Muñeˈe Natanayeel li aanool: — Anahaan, awu ommuu Añiilawu ata Ateemit, awu ommuu áyiiyawu ata Isilayeel!
43001050	Yéesu li anool: — Min eenimu lijukijuk tin bul̥el̥uwabu mó mújimuu lí úyinen lí ínje? Fan ban li ujuk wah wahaŋe unwu ŋáa’!
43001051	Yéesu li afamen aan: — Li mal̥egenamu fan ilobuul: fan jijuk emitayi mábabulowe, min naak kumalakaaku kata Ateemit kuŋito li kúwalowul haatiya Añool-An.
43002001	Muñeˈe li líiŋ li hunakahu húhaajutahu, li baj búyabo li ésukayi yata Kaana, li etaamayi yata Gálile. Jaaw ata Yéesu to lalakowe.
43002002	Kúhooñuuhooñul foof Yéesu li kúgoomaku koola kubil búyabowabu.
43002003	Muñeˈe nan bunukabu bubanumuu, jaaw ata Yéesu li aanool: — Kookut muñeˈe bunuk.
43002004	Bale Yéesu li aanool: — Aáyo, waa, kama awu óomi li ulobom waa léemi li ikaan? Ewaatuwayi yúmbaam éliiŋulolut.
43002005	Jaaw ata Yéesu li aan kulokaabuku: — Wahawu wan ammuu aanuul jikaan, li jikaan wo.
43002006	Muñeˈe li baj to úlolum woono hutok li kano wayijumi li kugisa, wan Kusuwifaku kunaake kuŋa’ min kukaan dó mal boot naak kágiilen loon bútinabu booliil bulobumuu. Kanookan li wo, kuyilo kubaj síliital soono téemeel.
43002007	Yéesu li aan kulokaabuku: — Jimeeŋen úlolumawu unwu mal. Kulokaabuku li kumeeŋen wo ujow ulooj.
43002008	Yéesu li aaniil: — Muñeˈe jíyijul ló jijow jisen anawu akilumuu mata katoofotoolaku kata búyabowabu. Mal̥egen li kújowetum mó kujow kusenool.
43002009	Nan anawu akilumuu mata búyabowabu ajakenumuu malamu, mo malaañe mukaan ébiiñ. Ahaasut bay bunukabu umbu bubilumulo. (Bale kulokaabuku káyijulumuu malamu, buko kuhaase). Muñeˈe anawu akilumuu mata búyabowabu li áhooñul ábuwaawu,
43002010	min aanool: — Esúkayi feh ejandejand esen bukanabuku bunukabu bahaŋumuu másuum kuhob. Ban, nan kommuu kujow kuhob kufooñ, li ukit úkal̥ul bal̥aal̥umuu useniil. Bale awu, li ujow uhahen bunukabu bahaŋumuu másuum boot kit muñeˈe!
43002011	Búhiisenumabu umbu ban Yéesu akaanumuu li ésukayi yata Kaana yammuu li etaamayi yata Gálile, bo bommuu búhiisenum bútinaa bájaahaleniye, li waawu feh wan akaanumuu. Muñowu láhiisummuu ésukayi máyiineniyamu moola. Muñeˈe kúgoomaku koola li kúyinen li akila.
43002012	Fúlum tó, Yéesu li ajow boot li ésukayi yata Káfeenawum, akila li jaawool, li kutuyool, li kúgoomaku koola. Kukaanut bo kunak kafame.
43002013	Muñeˈe nan Faakayi yata Kusuwifaku elehenumuu, Yéesu li ajow boot Yeelusalem.
43002014	Nan áliiŋumuu Yeelusalem, li atook híndo eluufayi yata Ateemit kújulaˈa kata sibe, li kata kúgalalaan, li kata síleebaan. Li atook ló foof kuweceka kata sídalam mabahe.
43002015	Muñeˈe Yéesu li aŋa’ uneew min akaan hukaluwaas, min akesooliil foofiil feh kúfu’ li Eluufayi yata Ateemit li mano li kúgalalaanaku, li sibaasu. Li ayiis sídalamasu sata kuwecekaaku, ban li áhoolul sitaabulasu sooliil.
43002016	Ban, li aan kújulawaabuku kata síleebaanasu: — Jífulen wahawu unwu láale! Jakum jikaan eluufayi yata Atuubawom elako eluuf yata kájula!
43002017	Muñeˈe kúgoomaku koola li kuwayil̥o kulimaku unke kata Bakiicelabu: «Ateemit, hufañahu ŋáa’ han ifañumuu eluufayi yooli, fan humukom.»
43002018	Muñeˈe kunahaanaku kata Kusuwifaku li kugel̥l̥enool koonool: — Búhiisenum bájaahaleniye bay luyilo ukaan min úhiisoli kaanaku lubabbaj kakaañen min ukaan loon muñowu?
43002019	Yéesu li aaniil: — Jihum eluufayi inye yata Ateemit min iban li iŋa’ kunak kúhaaji min ilaañen yo iteef.
43002020	Kunahaanaku kata Kusuwifaku li koonool: — Simit soono kúyii kúl̥uba li hutok li yano siŋali min teef eluufayi inyu yata Ateemit, jow ban awu li uban li uŋa’ kunak kúhaaji min uyiten yo!
43002021	Bale eluufayi yata Ateemit yan Yéesu alobumuu mata yo, yo yommuu eniilayi yoola.
43002022	Muñeˈe nan Yéesu abile ayitowulumuu li eketayi, kúgoomaku koola li kuwayil̥o kaanaku lalollob mo. Li kúyinen li Bakiicelabu li kulimaku kan Yéesu alobumuu.
43002023	Emmuu Yéesu Yeelusalem lalakowe nan kagaanaku kata Faakayi yata Kusuwifaku, bukan kameeŋe li kúyinen li akila nan kujukumuu búhiisenumabu bájaahalenimuu ban akaanumuu.
43002024	Bale Yéesu ákaanumutiil, mata buko feh lahaasiil.
43002025	Ban jokutool min kulobool mata an, mata akila humumool lahaase waa wóomi li buyinum bata an.
43003001	Bile baj ánayine akee an kunaake koon Nikodem. Li hujojahu hata Kufaaliisiyeŋaku lalakowe. Nikodem li alako anahaan ata Kusuwifaku.
43003002	Li líiŋ hanak hukee, li abil li huk ajuk Yéesu min aanool: — Anahaan, jihaase joon Ateemit áboñuli boot káliikenoli Hulimahu hoola. Mata bajut an ayilo akaan búhiisenumabu umbu bájaahaleni muñowu ban ukaanemuu, Ateemit balet li akila.
43003003	Yéesu li aanool: — Li mal̥egenamu fan ilobi: an ayilaat ajuk Jáyiiyaju jata Ateemit, akila balaañenut abuki.
43003004	Nikodem li agel̥l̥enool aanool: — Kama buu an ahallene aate ayili alaañen abuki? Manooman let ayili alaañ li halahu hata jaawool min alaañen abuki búl̥ubut.
43003005	Yéesu li aanool: — Li mal̥egenamu fan ilobi: an ayilaat anoken li Jáyiiyaju jata Ateemit, okila babukutumi li mal, li Buyinumabu Banabaabu. An abukumi li atuuba áami an, fan alako an.
43003006	An abukumi li Buyinumabu Banabaabu, fan alako buyinum.
43003007	Jakum usego min eenimuu: «Joote jilaañen jibuki.»
43003008	Elúsayi ban efañe li etek ejuke bo. Fan ujam kawelaku kata yo, bale let uhaas bay ebilumulo, mantee foof bay ejowe boot. Muñowu foof nokoomuu li anoowan abukumi li Buyinumabu Banabaabu.
43003009	Muñeˈe Nikodem li aan Yéesu: — Kama buu wahawu unwu uyilo ubaj?
43003010	Yéesu li aanool: — Awu jammuu aliikena áamak híndo Isilayeel, uhaasut wahawu unwu?
43003011	Li mal̥egenamu fan ilobi: áloli jilobelob wah wan jihaase, li jilob wahawu wan jijukumuu. Bale bukuluul jifañut jíyinen wahawu wan jilobuulumuu.
43003012	Emmuu lilobuulob mata wahawu wata baabe li etaamaye, jíyinenut, buu emmuu nokoo li jíyinenom ínje balobeluul mata wahawu wata li emitayi?
43003013	Bajut an abile aŋito boot li emitayi, ábuti lí ínje Añool-An abilummuu li emitayi boot li etaam.
43003014	Loon Móyiis aŋa’muu enuukayilaayi yata fálamayi akaan li hunuk ateben li kayiinaayaku, mo foof Añool-An áatimuu atebeni,
43003015	bájum an áyinenumuu li akila, li abaj buloŋabu bábaneliitumuu.
43003016	Mata Ateemit lafanfañ bukanabuku kammuu li adunaayi bil gay, li ásenul Añoolool anolawu sih, bájum an áyinenumuu li akila let aket, bale li abaj buloŋabu bábaneliitumuu.
43003017	Ateemit áboñuloot Añoolool li adunaayi boot batiib bukanabuku kammuu li adunaayi, bale min áfakenum bukanabuku kammuu li adunaayi li akila.
43003018	An áyinenumuu li Añiilawu let atiibi. Bale an áyinenutumuu layaane atiibi aban, mata áyinenut li Añiilawu anolawu sih ata Ateemit.
43003019	Batiibabu bo bommuu umbe: mawuŋaamu mubiibil li adunaayi, bale bukanabuku li kuhaŋ mafañ élimayi, mata makaanelamu mooliil mujakut.
43003020	Li mal̥egenamu, anoowan feh akaane majakut, afañut mawuŋe ban let áfu’ alako li mawuŋe, jakum bil makaanelamu moola majakutumuu muhaasi.
43003021	Bale an anabe li mal̥egenamu, fan áfu’ alako li mawuŋe, bájum makaanelamuu moola li mujuki jak, min híis kaanaku mukaanikaan li húnongum hata Ateemit.
43003022	Fúlum tó, Yéesu li kúgoomaku koola li kujow boot li etaamayi yata Súde. Kúliiŋ, li alako bo li buko min anaak ábatiise bukanabuku.
43003023	Saŋ foof li anaak ábatiise bukanabuku li ésuk yakee yan koone Enoŋ yáloyiwut ésukayi yata Salim, mata babbaj to mal mafame. Bukanabuku li kunaak kubil min ábatiiseyiil.
43003024	(No unnu Saŋ akila bakul̥oluti.)
43003025	Muñeˈe kukee li kúgoomaku kata Saŋ li kulako búwonnoo li Asuwif akee mata kágiilen.
43003026	Kúgoomaku li kujow kujuk Saŋ min koonool: — Anahaan, luwayil̥owe ánayinaawu alakomuu tan ulakomuu kageb kaaka katunkaku kata Suuludeŋ, an unaake ulobumuu li okila? Ehee’! ummu muñeˈe li kábatiise, ban ésukayi feh li enaak ejow boola.
43003027	Saŋ li aaniil: — An ayilaat abaj wah Ateemit basenutool wo.
43003028	Bukuluul humumuul jimaate nan eenumuu: «Ilet Afakenaawu, bale kúboñulomboñ íyabulool hákil.»
43003029	Anáyinaawu an kóomi li ébuto li anaale okila akile anaalaawu. Bale abukaawu ata ánayinaawu ammuu li ébutowayi fan ajow akoojool min ajantenool, min súumool ŋáa’ okila bajame hulimahu hata ammuu li ébutowayi. Esúumansuumayi inyu yommuu lí ínje, ban súumonsuum muñeˈe li mal̥egen.
43003030	Kajawaku koola koote kuhaŋ majamo min kúmbaam kuhoko.
43003031	— Anawu abilumulomuu haatiya lahaŋe bukanabuku feh. Anawu abilumulomuu li etaam, etaamayi ekilool, ban li anaak alob mata wahawu wabajumuu li etaamayi. Anawu abilumulomuu li emitayi lahaŋe bukanabuku feh.
43003032	Wahawu wan ajukumuu li wan ajamumuu, wo lalobemuu mata wo. Bale anoowan áyinenut li wahawu wan alobumuu.
43003033	Li mal̥egenamu, an áyinenumuu li kulimaku koola, láhihhiis kaanaku Ateemit lakankaan Ateemit alobe mal̥egen.
43003034	Anawu an Ateemit aboñulomuu, kulimaku kata Ateemit lalobe, mata Ateemit lasenoosen ŋáa’ Buyinumabu boola.
43003035	Atuubaawu láboolibooli Añiilawu, ban li akat wahawu feh li kuŋenool.
43003036	An áyinenumuu li Añiilawu, li abaj buloŋ babaneliit. Bale an ahoyumuu min áyinen li Añiilawu, let abaj buloŋabu umbu, bale fan alo li katekaku kata Ateemit.
43004001	Muñeˈe Kufaaliisiyeŋaku li kujam koon Yéesu lakankaan bukan kameeŋe kulako kúgoom koola, ban li ábatiise kúgoom kahaŋe mameeŋ kan Saŋ ábatiisemuu.
43004002	(Li mal̥egenamu, Yéesu humumool ábatiisewut anoowan. Kúgoomaku koola kunaake kúbatiise bukanabuku.)
43004003	Nan Yéesu ajamumuu li kulob loon muñaˈa, li áfu’ li etaamayi yata Súde min alaañ boot li yata Gálile.
43004004	Muñeˈe boot min ajow boot li etaamayi yata Gálile, laate ájowum li etaamayi yata Samali.
43004005	Muñeˈe Yéesu li alako ejowayi, li áliiŋ li ésuk yakee yata Samali yan koone Sicaal, yakooje eŋamayi yan Sakob asen nomuu añoolool Suseef.
43004006	To untu ekoloŋayi yata Sakob elakomuu. Yéesu, nan ayokumuu ejowayi, li abah akooj ekoloŋayi. No unnu banakabu bajowe boot kayiten.
43004007	Anaale akee áfulumulo Samali li abil káyij mal. Yéesu li aanool: — Usenom mal ihob.
43004008	(No unnu, kúgoomaku koola buko bajeˈe li ésukayi húnoomul mutiñaay).
43004009	Anaalaawu áfulumulomuu Samali li aan Yéesu: — Kama awu inti Asuwif loom? Buu kaane li ul̥awom mal boot uhob, ínje jammuu an ata Samali? (Li mal̥egenamu, Kusuwifaku kujamoolut li kata Samali.)
43004010	Yéesu li aanool: — Uhaaseeneenumuu wahawu wan Ateemit esenemuu, li anawu aanemuu li awu «Usenom mal ihob», awu humumi ooteenumuu oonool aseni mal uhob, ban fan aseneeni mal masene buloŋ.
43004011	Anaalaawu li aanool: — Anahaan, ookut ebaag, ban ekoloŋayi ésenkisenki. Bay lóomi li úŋalumul malamu ummu masenemuu buloŋ?
43004012	Waa, awu fíle luhaŋe átuubawoli ahaan Sakob? Okila ákatolimuu ekoloŋayi inye, ban akila humumool lahohhob malamu mata yo boot li kuñoolool ló, li foof sínuukuleŋasu soola.
43004013	Yéesu li aanool: — An ahobumuu malamu ummu, bahob fan bulaañ bujakool.
43004014	Bale an ahobumuu malamu man emmuu li isenool, bahob let bumit bulaañ bujokool. Mata malamu man emmuu li isenool, fan mulako kábulen li akila dán buloŋabu bábaneliitumuu bóomi li búfulumul.
43004015	Anaalaawu li aanool: — Anahaan, kama usenom malamu ummu jakum bil bahob bulaañen bujokom, jakum ibil foof ílaañul taate káyij mal.
43004016	Yéesu li aanool: — Ujow úhooñul áyini min úlaañul boot taate.
43004017	Anaalaawu li aanool: — Ibajut ánayine. Yéesu li aanool: — Lukooŋe min oonumuu ubajut ánayine.
43004018	Lukooŋe, mata li mal̥egenamu kánayine hutok lubaje, ban ánayinaawu an ookumuu muñeˈe alet áyini.
43004019	Muñeˈe anaalaawu li aan Yéesu: — Anahaan, lijuke een awu afulofet loom.
43004020	Sítuubawoli sihaan sata Samali li huyuuyahu unha sinaake simanen Ateemit, bale bukuluul Kusuwifaku li joon Yeelusalem ésukayi yóotimuu enaak emanen Ateemit.
43004021	Yéesu li aanool: — Alíinom, úyinen lí ínje, taŋayi inyu li ebil nan an aatutumuu amanen Atuubaawu li huyuuyahu unhu, mantee foof Yeelusalem.
43004022	Bukuluul jata Samali, wah wan jihaasut jimanene. Alóli wah wan jihaase jimanene, mata kafakaku li Kusuwifaku kubilumulo.
43004023	Bale taŋayi inyu li ebil, ban muñeˈe eŋeje, nan kumanenaaku kata mal̥egen koomuu kunaak kúmanenum Atuubaawu li Buyinum li mal̥egen. Mata li mal̥egenamu, Atuubaawu kumanena loon muñaˈa lafañumuu.
43004024	Ateemit Buyinum, ban bukanabuku kamanenewoolumuu, koote kúmanenumool li Buyinum li mal̥egen.
43004025	Anaalaawu li aanool: — Lihaase een Afakenaawu (an koonemuu Kilisita) fan abil. Nan ammuu li abil, fan ákittenoli wahawu feh.
43004026	Yéesu li aanool: — Injé jalobemuu li awu, ínjemuu.
43004027	No unnu, kúgoomaku kata Yéesu li kúliiŋul. Li kusego ŋáa’ nan kujukumuu Yéesu li elob li anaale. Bale anoowan li buko akaañenut agel̥l̥enool aanool: «Waa lufañe li akila?» Mantee foof: «Wáa újiye li oono li elob li akila?»
43004028	Muñeˈe anaalaawu li akat to káyijumaku koola, min alaañ boot li ésukayi, ajow aan bo bukanabuku:
43004029	— Jibil jijukom ánayinaaye alobommee wahawu wan ikaanumuu feh. Lenseen okila ammuu Afakenaawu, inti mo fíle?
43004030	Bukanabuku li kúfulul li ésukayi kubil kujuk Yéesu.
43004031	Muñeˈe no unnu, kúgoomaku li koon Yéesu: — Anahaan, kama ufan uŋa’ wah ukee utiñ!
43004032	Yéesu li aaniil: — Libaje mutiñaay man éemi li itiñ man jihaasut.
43004033	Muñeˈe kúgoomaku li kunaak kugel̥l̥enoo koon: — Waa, akee fíle asenool atiñ?
43004034	Yéesu li aaniil: — Mutiñaayamu múmbaam mo mommuu kakaan wahawu wan anawu áboñulommuu afañumuu, ban li ihabel bulokabu ban asenommuu kakaan.
43004035	Inti bukuluul joonemuu: «Taate kul̥eeñ kubakii ecacayi li éliiŋ?» Bale ínje fan eenuul: Jiteb kúkiluul min jijuke ul̥aakawu; uyaane waal boot mata ecac.
43004036	Anawu ammuu li ecacayi layaane ayab bacaamool aban, ban li awoogen káhanjiinaku boot li buloŋabu bábaneliitumuu. Mo emmuu, anawu al̥ukemuu li anawu acacemuu fan kubaj ésuumahukow li mano.
43004037	Mata muñowu húlobuwahu húkooŋummuu, haanumuu: «Akee fan al̥uk, aahu li acac».
43004038	Liboñuuboñ jijow jicac li kal̥aak dín jilokut. Kukee kuloke li kal̥aakaku, min bukuluul li jíbajum kásuumaay li bulokabu booliil.
43004039	Bukan kameeŋe káfulumulo li etaamayi yata Samali li kúyinen li Yéesu, mata anaalaawu laaniisaan: «Anáyinaawu ummu lalobonlob wahawu feh wan ikaanumuu.»
43004040	Wahawu unwu újimuu nan kata Samali kujowumuu kutook Yéesu, li kuyaakoolool koonool alako li buko. Mal̥egen Yéesu li alako to kunak kúl̥uba.
43004041	Bukan kata Samali kahaŋe mameeŋ li kúyinen li akila, mata hulimahu hoola húji.
43004042	Kata Samali li koon anaalaawu: — Muñeˈe inti mata wahawu wan úlobolimuu bale újiwoli li jíyinen, bale min áloli húmumoli jijamoolumuu li alob; ban jihaase joon akila ammuu mal̥egen Afakenaawu ata adunaayi.
43004043	Nan bajumuu kunak kúl̥uba, Yéesu li ájowum tó boot li etaamayi yata Gálile.
43004044	Li mal̥egenamu Yéesu humumool lansaan: «Afulofet áluukeneliiti li etaamayi ban abukimuu.»
43004045	Muñeˈe nan áliiŋumuu li etaamayi yata Gálile, bukanabuku kakin bomuu li kuyabool jak, mata buko foof kujowujow kukaan kagaanaku kata Faakayi yata Kusuwifaku Yeelusalem. Kujuujuk bo wahawu feh wan Yéesu akaanumuu nan kagaanaku unku.
43004046	Muñeˈe Yéesu li álaañul boot li ésukayi yata Kaana yammuu li etaamayi yata Gálile, ban akaanumuu malamu mulako ébiiñ. Li baj bo an áamak aloke bata áyiiyawu, an añoolool áyine ásomute li ésukayi yata Káfeenawum.
43004047	Nan ánayinaawu abukumuu añiilawu ásomutumuu ajamumuu kaanaku Yéesu labilumulo li etaamayi yata Súde boot li yata Gálile, li ajow ajukool min ayaakoolool aanool ajow boot Káfeenawum ajow afaken añoolool ásomutumuu boot eket.
43004048	Yéesu li aanool: — Bukuluul jijukutumuu búhiisenum li wah wájaahaleniye let jíyinen maayeet!
43004049	Anáyinaawu alokemuu bata áyiiyawu li aan Yéesu: — Anahaan ubil cab ujaˈa boot búmbaam, mata ubilutumuu añoolom fan aket.
43004050	Yéesu li aanool: — Ujow bóot. Añooli ummu li buloŋ. Anáyinaawu alokemuu bata áyiiyawu li áyinen li hulimahu han Yéesu aloboolumuu min ajow ábalo.
43004051	Muñeˈe nan ánayinaawu alakomuu bóotabu, li afam li kulokaabuku koola. Li koonool: — Añooli lalakowe jak.
43004052	Anáyinaawu li agel̥l̥eniil aaniil: — Kama tinak buu añiilawu alakomuu jak? Li koonool: — Huken, banakabu bakel̥e eniilayi yoola ekatumuu kásufaku.
43004053	Atuubaawu ata añiilawu li ahaas kaanaku taŋayi inyu Yéesu aanoolumuu «Añooli lalakowe jak.» Muñeˈe, akila humumool li butoŋool feh li kúyinen li Yéesu.
43004054	Wahawu unwu ulakomuu búhiisenum búl̥ubut bájaahaleniye ban Yéesu akaanumuu nan álaañumulomuu li etaamayi yata Súde boot li yata Gálile.
43005001	Fúlum tó, kagaan kata Kusuwifaku li kubaj, Yéesu li ajow boot Yeelusalem.
43005002	Muñeˈe li baj Yeelusalem hububu hatofoole li kámbiilaku kata kúgalalaanaku, han koone Betisata. Hubaje ucaal̥ wata siyiil woono hutok.
43005003	Bukan kameeŋe kásomute li kujow kuhinto kata láala ucaal̥awu unwu wata siyiilasu. Baj to bukan káfuume, utankiñ li kubob. [Li kulako kakob min malamu mugoloo;
43005004	mata lakomuu lako amalaka ata Amaaŋenawu li awalo li hububuwahu min akaan malamu mugoloo. Asómutaawu ammuu li ajand awalo li malamu mo magoloole muban fan afak, manoo min kásomutaku kunokoole buu.]
43005005	Li baj to ánayine ásomute ajow abaj simit áyii li kaat li síhaaji.
43005006	Nan Yéesu ajukumuu ánayinaawu mahintowaamu teetaam, ban li ahaas aan fiyowe nan ásomute, li agel̥l̥enool aanool: — Lufañe min ufak?
43005007	Anáyinaawu ásomutumuu li aanool: — Anahaan, ibajut an ammuu li awalenom li hububuwahu nan malamu mugoloolemuu. Nan emmuu ilako li iwalo ló, akee li ayabom hákil.
43005008	Yéesu li aanool: — Uyito uŋa’ kafeekaku kooli min ujow.
43005009	Anáyinaawu li ayaan afak, min aŋa’ kafeekaku koola min átoŋ ajow. Bale hunakahu unhu hunak hata húyiiyaayahu hata Kusuwifaku.
43005010	Muñeˈe kunahaanaku kata Kusuwifaku li kulob ánayinaawu afakenimuu koonool: — Síyaat húyiiyaayahu hoololaal, ban loon eluwaayi yoololaal elobumuu, ootut uteb kafeekaku kooli.
43005011	Anáyinaawu li aaniil: — Anawu afakenommuu laanonsaan: «Uŋa’ kafeekaku kooli min ujow».
43005012	Li kugel̥l̥enool koonool: — Ayi aanimuu: «Uŋa’ kafeekaku min ujow?»
43005013	Bale ánayinaawu an kufakenumuu ahaasut anawu afakenoomuu, mata Yéesu lanokennoken li búsukabu balako tomuu min ájim ló.
43005014	Fúlum tó, Yéesu li atook ánayinaawu an afakenumuu, li Eluufayi yata Ateemit, li aanool: — Inti muñeˈe lufake, jakum ulaañen uhoofoo jakum bil wah wahaŋe másengi ubaji.
43005015	Anáyinaawu li ajow aan kunahaanaku kata Kusuwifaku Yéesu afakenoomuu.
43005016	Muñeˈe kunahaanaku kata Kusuwifaku li kúmuyiten Yéesu mata lafakenfaken an li húyiiyaayahu hooliil.
43005017	Bale Yéesu li aaniil: — Atuubawom ummu li bulok boot muñeˈe. Injé foof ummu li bulok.
43005018	Kulimaku unku kan Yéesu alobumuu, li kúji kunahaanaku kata Kusuwifaku li kuhaŋ maŋes min kumukool, mata inti eluwaayi yata húyiiyaayahu hooliil bale lahuusulo, bale li amit aan foof Ateemit ammuu Atuubawool, min ajokoolo ale li Ateemit.
43005019	Yéesu li aan kunahaanaku kata Kusuwifaku: — Li mal̥egenamu fan ilobuul, Añiilawu ayilaat akila humumool akaan wahoowah li húnongum hoola. Wahawu wan ammuu li ajuk Atuubaawu li akaan, wo lakaanemuu. Wahawu feh wan Atuubaawu akaanemuu, wo foof Añiilawu akaanemuu.
43005020	Mata Atuubaawu lafanfañ Añiilawu ban li áhiisool wahawu feh wan akila humumool akaanemuu. Fan áhiisool foof bulok ban áami li akaan bahaŋe maluuk umbe, ban fan jisego.
43005021	Mata loon Atuubaawu ayitenemuu kaketumuu min alaañen akaaniil kuloŋ, mo foof Añiilawu ammuu li asen buloŋ bukanabuku kan afañumuu min asen bo.
43005022	Atuubaawu let atiib an, bale lasensen Añiilawu sembaasu feh sata min atiib,
43005023	mantee bukanabuku feh li kuluuken Añiilawu loon kuluukenumuu Atuubaawu. An aluukenutumuu Añiilawu, aluukenut foof Atuubaawu áboñuloomuu.
43005024	«Li mal̥egenamu fan ilobuul: an ajantenumuu kulimaku kúmbaam, ban li áyinen li anawu áboñulommuu, li abaj buloŋ bábaneliit. Let abil atiibi, bale layaane áfulumul li eketayi boot li buloŋabu.
43005025	Li mal̥egenamu fan ilobuul: taŋayi inyu li ebil, ban eyaane éliiŋul eban, nan kaketumuu kommuu li kujam hulimahu hata Añiilawu ata Ateemit, ban kammuu li kujam ho fan kuloŋ.
43005026	Mata, loon Atuubaawu aakumuu buloŋabu li akila humumool, mo foof lakaanumuu Añiilawu min áaki buloŋabu li akila humumool.
43005027	Ban li asen Añiilawu kayile min atiib, mata akila ammuu Añool-An.
43005028	Jakum jisego, mata taŋayi inyu li ebil nan bukanabuku feh kaketumuu min kuhoki, kommuu li kujam hulimahu hoola,
43005029	ban fan kúfulul li kuyaakaku kooliil. Bukanabuku kakaanumuu majake fan kuyitowul min kubaj buloŋ, bale bukanabuku kakaanumuu majakut fan kuyitowul min kubaj katek.»
43005030	Yéesu li afamen aan: — Injé humumom iyilaat ikaan wahoowah li sembewom. Fan itiib nab li wahawu wan íjamummuu li Atuubaawu, ban batiibelabu búmbaam bucoccol mata iŋesut kakaan loon ifañumuu, bale loon áboñulommuu afañumuu.
43005031	«Nokoomuu loon ínje ilobe iya lí ínje humumom, wahawu wan ilobumuu let ulako mal̥egen.
43005032	Bale akee alobe múmbaam, ban lihaase een wahawu wan alobumuu aya lí ínje mal̥egen.
43005033	Jibomboñ bukan boot bata Saŋ, li alob mal̥egen aya lí ínje.
43005034	Bale ínje jokutom min an alob majake aya lí ínje, bale lilollob mo mantee li jifak.
43005035	Saŋ lanokoonokoo loon ehiitum yayabeni min ewuŋen, ban bukuluul li jifañ min jilako li ésuumansuum jatit li mawuŋaamu mata yo.
43005036	Bale ínje libaje wah walobe múmbaam wahaŋe wan Saŋ alobumuu aya lí ínje: wo wommuu bulokabu ban Atuubaawu asenommuu kakaan. Li mal̥egenamu, bulokabu umbu ban ikaanemuu búhihhiis kaanaku Atuubaawu áboñulom.
43005037	Ban Atuubaawu humumool áboñulommuu lalollob foof múmbaam. Bukuluul jijamulelut hulimahu hoola, ban jijukulelut kambuwaku koola.
43005038	Kulimaku koola kulet li uyinumuul, mata jíyinenut li anawu an áboñulumuu.
43005039	Bukuluul fan jinaak jígituloo Bakiicelabu min jiliiken bo jak, mata jiyinooyinoo li joon fan jíbajum li bo buloŋabu bábaneliitumuu. Ban Bakiicelabu umbu humum bo, múmbaam bulobe!
43005040	Bale jifañut min jibil búmbaam mantee li jibaj buloŋabu bábaneliitumuu.
43005041	«Iŋesut kasal kabilumulo li bukanabuku.
43005042	Bale lihaasuul. Lihaase een jifañut Ateemit li uyinumuul.
43005043	Injé li kajawaku kata Atuubawom libilumulo, li jihoy bayabom. Bale akee abilummuu li kajawaku koola humum ko, fan jiyabool.
43005044	Kama buu emmuu nokoo li jiyili jíyinen, bukuluul jan emmuu búsaloo bale jifañe, ban let jiŋes kasal kabilumulo li Ateemit balewool?
43005045	Bale jakum ban li jiyinoo li joon, ínje emmuu li ibil ilob hákil Atuubaawu een bukuluul kuhoofoola. Bale Móyiis an jíkangummuu li okila, akila ammuu li abil aan hákil Atuubaawu bukuluul kuhoofoola.
43005046	Li mal̥egenamu, jíyineneenumuu li Móyiis, fan jíyineneen foof lí ínje, mata Móyiis múmbaam lakiicumuu li síliibalasu soola.
43005047	Bale emmuu jíyinenut li wahawu wan akiicumuu, buu emmuu nokoo li jíyinen li kulimaku kúmbaam?»
43006001	Fúlum tó, Yéesu li ajow alimb boot kageb kaaka kata húwajahu hammuu li etaamayi yata Gálile (haaneyimuu foof húwajahu hata Tibeeliyad.)
43006002	Búsuk báamak li bunaak bunab li okila, mata bukanabuku kujuujuk búhiisenumabu bájaahalenimuu ban anaake akaanumuu li kafakenaku kata bukanabuku kásomutumuu.
43006003	Yéesu li aŋito li huyuuyahu ajow abah ló li kúgoomaku koola ló.
43006004	Faakayi yammuu kagaanaku kata Kusuwifaku yo balehene.
43006005	Muñeˈe Yéesu li ateb kúkilool li ajuk búsuk báamak bo li ebil boot boola. Li aan Fílib: — Bay lootaale únoomulaal kúmbuulu usenaal bukanabuku umbuku feh kutiñ?
43006006	(Yéesu lalollob loon muñaˈa min ajukum li Fílib, mata li mal̥egenamu okila Yéesu bahaase aban wahawu wan akila humumool ammuu li akaan.)
43006007	Fílib li aanool: — Maayeet bacaam aloka bata etihunaka ñoono síteemeel síl̥uba, buŋali min yooŋ kúmbuulu, let kufit min anoowan li buko abaj afalen atit.
43006008	Akee li kúgoomaku an koone Andele, atuyawu ata Simoŋ Fiyeel li aan Yéesu:
43006009	— Baje taate jífu’ jabaje kúmbuulu koono hutok li muwol múl̥uba. Bale wahawu unwu waa uyilo ufit boot li bukanabuku umbuku feh?
43006010	Yéesu li aaniil: — Jikaan ésukayi feh ebah. (Tan kulakomuu babbaj to mahos mameeŋe.) Mal̥egen ésukayi li ebah. Kánayinaabuku kalako tomuu kuyilo kúliiŋ sínjunne hutok.
43006011	Muñeˈe Yéesu li aŋa’ kúmbuuluwaku min asal Ateemit aban, li agaben ko bukanabuku kalako tomuu. Li aŋa’ muwolamu min akaan manolamu, ban li asen anoowan li buko loon afañumuu.
43006012	Nan buko foofiil feh kutokoñumuu kujow kufooñ, Yéesu li aan kúgoomaku koola: — Jiwomen kumunculaku kasaŋomuu, jakum hanoohan hucooci.
43006013	Mal̥egen li kuwomen kumunculaku kata kúmbuuluwaku hutokayi kan kutokoñumuu kusaŋen, li kumeeŋen utekel kuŋen li úl̥uba.
43006014	Nan bukanabuku kujukumuu búhiisenumabu bájaahalenimuu muñowu ban Yéesu akaanumuu, li koon: — Mal̥egen ánayinaawu ummu akila ammuu Afulofetawu áatimuu abil li adunaayi.
43006015	Bale nan Yéesu ahaasumuu aan boot min kubil kujokool kukaan áyii, li alaañen añako ajow balewool boot li huyuuyahu.
43006016	Nan títiimomuu, kúgoomaku kata Yéesu li kujow boot bata katantaku kata húwajahu.
43006017	Nan kúliiŋ bómuu, li kújufo li busaana min kuween kujooŋoo Káfeenawum, kalimben kaaka húwajahu. No unnu banakabu bayaane bujon ban Yéesu bajowolut ajowubeniil.
43006018	Búlus báamak li bútekul, húwajahu li hutiñ ŋáa’.
43006019	Kúgoomaku li kuween kujow kubaj sikilomeet sayilo siŋej hutok mantee foof hutok li yano, li kujuk Yéesu li abilum li malamu ákoojul busaanaabu. Li kúkoli.
43006020	Bale Yéesu li aaniil: — Sákoluul, laalu ínje!
43006021	Kúgoomaku li kufañeen kújufool li busaanaabu, bale bo bayaane buya li etaamayi ban kommuu li ejowayi.
43006022	Li líiŋ hunak hukaten, búsukabu basaŋomuu kalimben kaaku húwajahu li bukooñaam kaanaku busaana bano bale bulakoween to, ban Yéesu ájufowut li bo li kúgoomaku koola ló. Bale kúgoomaku baleyiil kujeˈe.
43006023	No unnu, usaana wakee wabilumulo li ésukayi yan koonemuu Tibeeliyad, li úŋejul. Ulíiŋul, li ujow uya ukooj tan Amaaŋenawu abile akaanumuu búsukabu butiñ okila basale Ateemit aban.
43006024	Muñeˈe nan búsukabu bujukumuu kaanaku Yéesu li kúgoomaku koola kulet to, bukanabuku li kújufo li usaanaawu min kujowool huŋes Káfeenawum.
43006025	Nan búsukabu butookumuu Yéesu kalimben kaaka húwajahu, li bugel̥l̥enool boonool: — Anahaan, kama nay lúŋejulo baabe?
43006026	Yéesu li aaniil: — Li mal̥egenamu fan ilobuul: min joonomuu li huŋesom let mata min jijukumuu búhiisenum bájaahaleniye, bale mata min jitokoñumuu kúmbuuluwaku jijow jifooñ.
43006027	Jakum jilok boot kabaj búhen báami li bukajen, bale jilok min jibaj búhen báami li bulako to boot li buloŋabu bábaneliitumuu. Búhenabu umbu Añool-An ammuu li asenuul, mata li mal̥egenamu li akila Ateemit Atuubaawu akaanumuu húhaasumahu hoola.
43006028	Muñeˈe bukanabuku li kugel̥l̥enool koonool: — Buu joote jikaan min jikaan bulokabu ban Ateemit afañumuu min jikaan?
43006029	Yéesu li aaniil: — Bulokabu ban Ateemit afañumuu min jikaan, bo bommuu min jíyinen li anawu an áboñulumuu.
43006030	Muñeˈe li koonool: — Kama muñowu búhiisenum bájaahaleniye bay loote úkaanoli jijuk min jíyinen li awu? Bulok bay lóomi li ukaan?
43006031	Situubawolaal sihaan sitintiñ li kayiinaayaku mutiñaayamu mabilummuu li emitayi man koonemuu maan, loon Bakiicelabu bulobumuu: «Ateemit laseniisen húmbuuluwahu habilummuu li emitayi kutiñ.»
43006032	Yéesu li aaniil: — Li mal̥egenamu fan ilobuul: inti Móyiis asenuul húmbuuluwahu habilummuu li emitayi, bale Atuubawom ammuu li asenuul húmbuuluwahu hata mal̥egen habilummuu li emitayi.
43006033	Mata li mal̥egenamu, húmbuuluwahu hata Ateemit ho hubilumulomuu li emitayi, ban ho husenemuu buloŋ adunaayi.
43006034	Muñeˈe li koon Yéesu: — Anahaan, unaak úsenoli húmbuuluwahu unhu nanoonan.
43006035	Yéesu li aaniil: — Injé emmuu húmbuuluwahu hasenemuu buloŋabu. An abilumuu búmbaam, let abil acaalet. An áyinenumuu li ínje, bahob let bubil bujokool.
43006036	Bale lilobuulob mo: Maayeet min jijukumuu, bale jíyinenut.
43006037	Anoowan an Atuubaawu asenom fan abil búmba, ban an abilumuu búmba manooman let ibetenool tíyaŋ,
43006038	mata ibilumuloot li emitayi boot kakaan húnongumahu húmbaam, bale boot kakaan húnongumahu hata anawu áboñulommuu.
43006039	Húnongumahu hata Anawu áboñulommuu ho hommuu jakum an li bukanabuku kan asenommuu ájim, bale min iyitenumuliil li eketayi li hunakahu húbanumahu.
43006040	Húnongumahu hata Atuubawom ho hommuu unhe: anoowan ammuu li ajuk Añiilawu ban li áyinen li akila, fan abaj buloŋabu bábaneliitumuu. Ban ínje fan iyitenulool li eketayi li hunakahu húbanumahu.
43006041	Muñeˈe Kusuwifaku li kunaak kúmummunoo mata Yéesu, mata lansaan: «Injé emmuu húmbuuluwahu habilummuu li emitayi.»
43006042	Li kunaak koon: — Kama kele inti okila ammuu Yéesu, añiilawu ata Suseef? Luhaasaale jak atuubawool li jaawool! Buu layilo aan muñeˈe li emitayi láwalowumulo?
43006043	Yéesu li aaniil: — Jikat kámummunoolaku kan jommuu li ko!
43006044	An ayilaat abil boot búmbaam, Atuubaawu áboñulommuu okila báŋalulootool, ban ínje fan iyitenumulool li eketayi li hunakahu húbanumahu.
43006045	Kufulofetaku kukikkiic hulimahu unhe: «Ateemit fan aliikeniil foofiil feh.» Anoowan feh ajantene Atuubaawu ban li aliikenum li akila fan abil búmbaam.
43006046	Bale inti eeniseen baje an ajuke Atuubaawu ábute li anawu abilummuu li Ateemit. Okila bale ajukumuu Atuubaawu.
43006047	Li mal̥egenamu fan ilobuul: an áyinenumuu fan abaj buloŋ bábaneliit.
43006048	Injé emmuu húmbuuluwahu hasenemuu buloŋabu.
43006049	Situubawuul sihaan sitintiñ li kayiinaayaku mutiñaayamu mabilummuu li emitayi, bale kubiibil kuket.
43006050	Húmbuuluwahu unhu hubilummuu li emitayi, bájum an atokoñ homuu let aket.
43006051	Injé emmuu húmbuuluwahu haloŋumuu, habilummuu li emitayi. An atokoñumuu húmbuuluwahu unhu, fan aloŋ boot nanoonan. Ban húmbuuluwahu han emmuu li isen bájum adunaayi li eloŋ, ho hommuu eniilayi yúmbaam.
43006052	Nan Yéesu alobumuu loon muñaˈa, Kusuwifaku kuuñiil li kulit min kulako búwonnoo koon: — Kama buu ánayinaawu ummu aate ayili asenolaal eniilayi yoola utokoñaal?
43006053	Muñeˈe Yéesu li aaniil: — Li mal̥egenamu fan ilobuul: jitokoñutumuu eniilayi yata Añool-An, ban jihobutumuu húsimahu hoola, let jibaj buloŋabu bata mal̥egen.
43006054	An atokoñumuu eniilayi yúmbaam ban li ahob húsimahu húmbaam, fan abaj buloŋabu bábaneliitumuu. Ban ínje fan iyitenumulool li eketayi li hunakahu húbanumahu.
43006055	Mata eniilayi yúmbaam búhen bata mal̥egen, húsimahu húmbaam muhobaay mata mal̥egen.
43006056	An atokoñumuu eniilayi yúmbaam, ban li ahob húsimahu húmbaam, anawu ummu, ummu lí ínje, ínje li éemi li akila.
43006057	Emmuu Atuubaawu áboñulommuu lalonloŋ, ínje li okila líloŋume. Mo foof an ammuu li atokoñom, li áloŋum lí ínje.
43006058	Húmbuuluwahu unhe hubilumulomuu li emitayi. Húbutoobutoo li han situubawuul sihaan sitokoñumuu, ban buko kukeeket. Bale an atokoñumuu húmbuuluwahu unhe, fan aloŋ boot nanoonan.
43006059	Kulimaku unku Yéesu alobumuu nan alakomuu kaliikenaku kata bukanabuku li eluufayi yata kal̥awaku yata ésukayi yata Káfeenawum.
43006060	Muñeˈe nan kujamumuu Yéesu li alob loon muñaˈa, kameeŋe li kúgoomaku koola li koon: — Hulimahu unhu húsuumut bajam. Ayi ayilo ajanten ho?
43006061	Nan Yéesu ahaasumuu li buyinumool aan kúgoomaku koola kúmummunoomummunoo mata hulimahu unhu, li aaniil: — Kama jokuujok?
43006062	Kama muñowu buu eete nokoo bukuluul bajuke Añool-An li alaañ boot haatiya ban alakoweenumuu naanaŋ?
43006063	Buyinumabu bata Ateemit busenemuu buloŋ. An humumool ayilaat akaan wahoowah. Kulimaku kan ilobuulumuu, ko kusenemuu Buyinumabu Banabaabu, li buloŋabu.
43006064	Bale kukee li bukuluul kúyinenut. (Li mal̥egenamu, Yéesu lahahhaas yaan no li húkitumahu bukay kúyinenutumuu li ayi ammuu li abetool li kuŋen bukan.)
43006065	Yéesu li afamen aan: — Wahawu unwu újimuu li eenuul an ayilaat abil búmbaam Atuubaawu bakatutool min abil.
43006066	Nan Yéesu alobumuu kulimaku unku ajow aban, kameeŋe li kúgoomaku koola li kulaañ búsol min kukat kanab li okila.
43006067	Muñeˈe Yéesu li agel̥l̥en kúgoomaku kuŋen li kúl̥ubaaku aaniil: — Bukuluul foof jifañe min jijow?
43006068	Simoŋ Fiyeel li aanool: — Amaaŋen kama bata ayi jommuu li jijow? Lubaje kulimaku kasenemuu buloŋabu bábaneliitumuu.
43006069	Ban óloli, jíyinene ban jihaase joon awu ommuu anawu anabaawu ata Ateemit.
43006070	Yéesu li aaniil: — Kama inti ínje il̥usuul bukuluul kuŋen li kúl̥ubaaku? Bale akee li bukuluul an ata Sayitaane!
43006071	Yéesu, Sudaas ata Simoŋ Isikaaliyot lalakowe elob. Sudaas ammuu akee li kúgoomaku kuŋen li kúl̥ubaaku, okila ammuu li abil abet Yéesu li kuŋen bukan.
43007001	Muñeˈe nan fúlum tómuu, Yéesu li añaahoo li etaamayi yata Gálile. Afañut min ájowum li etaamayi yata Súde mata kunahaanaku kata Kusuwifaku huŋesool kulakowe boot jamuk.
43007002	No unnu, kagaanaku kata úfooyumawu kata Kusuwifaku ko bakooje.
43007003	Muñeˈe kutuyaku kata Yéesu li koonool: — Ufú’ taate ujow boot Súde, mantee kúgoomaku kooli foof li kujuk bulokabu ban ommuu li kakaanaku.
43007004	An afañumuu min ahaaso, let akaan wah li huyolo. Emmuu lukaanekaan wah loon muñaˈa, úfu’ ukaan wo min ésukayi feh ejuki.
43007005	(Li mal̥egenamu kutuyool humumiil kúyinenut li akila.)
43007006	Muñeˈe Yéesu li aaniil: — Taŋayi yúmbaam éliiŋulolut. Bukuluul taŋootaŋ ejaajak.
43007007	Bukanabuku kata adunaayi kuyilaat kulatuul, bale ínje kulatonlat mata líhiisehiis kaanaku bakaanelabu booliil bujakut.
43007008	Bukuluul jijow kagaanaku. Injé let ijow kagaanaku unku, mata taŋayi yúmbaam éliiŋulolut.
43007009	Nan Yéesu alobiilumuu kulimaku unku aban, li alako Gálile.
43007010	Bale nan kutuy Yéesu kujowumuu kagaanaku, okila foof li ajow bo an bahaasut, li huyolo ló.
43007011	Muñeˈe kunahaanaku kata Kusuwifaku li kulako huŋes Yéesu bata kagaanaku. Li kunaak kugel̥l̥en koon: — Kama okila ummay?
43007012	Búwonnoo báamak li bulako li búsukabu mata Yéesu. Kukee li koon: — Laalu an ajake. Kaabuku li koon: — Maayeet, kájimen ésukayi bale láami lí kó.
43007013	Bale anoowan akaañenut alob mata Yéesu hákil ésukayi feh, mata kúkolikoli kunahaanaku kata Kusuwifaku.
43007014	Nan kagaanaku kujowumuu kúliiŋ li tut, Yéesu li ajow boot li Eluufayi yata Ateemit ajow alako ló kaliiken bukanabuku.
43007015	Muñeˈe kunahaanaku kata Kusuwifaku li kusego, li koon: — Kama buu ánayinaawu ummu áhaasume wahawu unwu feh, okila jaliikenutumuu Bakiicelabu?
43007016	Yéesu li aaniil: — Wahawu wan iliikenemuu ubilumuloot lí ínje, bale li Ateemit áboñulommuu ubilumulo.
43007017	An afañumuu min akaan wahawu wan Ateemit afañumuu, fan ahaas mantee baliikenelabu umbu li Ateemit bubilumulo, mantee li kajaw kúmbaam ínje humumom lílobume.
43007018	An álobummuu li kajaw koola akila humumool, kasaloolo laŋese. Bale an aŋesumuu kasal kata anawu áboñuloolumuu, anawu ummu an ata mal̥egen, ban búhoolo bulet li akila.
43007019	Kama inti Móyiis asenuulumuu Eluwaayi? Bale bajut an li bukuluul akaane loon elobumuu. Wáa újiye li joono li huŋes jamukom?
43007020	Búsukabu li boonool: — Awu buyinum bajakut bújufoyi! Ayi aano li huŋes jamuki?
43007021	Yéesu li aaniil: — Wah wano bale likaanumuu, bukuluul feh li jiyaan jisego.
43007022	Mata min Móyiis aanuumuu jiteyen bañooluul búkut (maayeet min eenimuu inti Móyiis átoŋe wahawu unwu, bale li situubawuul sihaan útoŋume), mó mújimuu li joon éehe’ min jiteyen an búkut maayeet li húyiiyaayahu.
43007023	Jiyilimuu jiteyen an búkut li húyiiyaayahu jakum bil jíhoogul eluwaayi yata Móyiis, wáa lí úji li jil̥eetom mata min ifakenumuu an halli li húyiiyaayahu?
43007024	Jakum jijukelum li buul min jitiib an. Bale jinaak jitiib col.
43007025	Muñeˈe kukee li bukanabuku kakinumuu Yeelusalem li kunaak koon: — Kama kele inti ánayinaawu ummu kuŋesemuu li akila boot jamuk?
43007026	Jijuke, okila ummu li elob hákil bukanabuku feh, kukitut kulobool wahoowah! Wáa fíle, kunahaanaku kata ésukayi kuhahhaas li mal̥egenamu koon akila ammuu Afakenaawu?
43007027	Bale nan Afakenaawu ammuu li abil, an let ahaas bay labilumulo. Ban ánayinaawu ummu, ololaal luhaasaale ban labilumulo.
43007028	Muñeˈe Yéesu li alako buliiken bukanabuku li Eluufayi yata Ateemit, li alob butiya aan: — Jihaase li mal̥egenamu ínje emmuu ayi! Jihaase bay libilumulo! Ibilumut li kajaw kúmbaam ínje humumom. Anawu áboñulommuu, an alobe mal̥egen. Bukuluul jihaasutool.
43007029	Injé lihaasool, mata li okila libilumulo, ban okila áboñulom.
43007030	Muñeˈe li kuŋeseen min kujok Yéesu, bale an ajokutool, mata ewaatuwayi yoola yo báliiŋolut.
43007031	Bale bukan kameeŋe li búsukabu li kúyinen li akila, ban li kunaak koon: — Nan Afakenaawu ammuu li abil, akaan laate fíle bukanabuku kujuk úhiisenum wájaahaleniye wahaŋe wan ánayinaawu ummu akaanumuu?
43007032	Kufaaliisiyeŋaku li kujam wahawu wan búsukabu bunaake búmummunoomuu mata Yéesu, muñeˈe huhaanaahu hata élambaayi li buko Kufaaliisiyeŋaku li kuboñ kufooyaabuku kata Eluufayi yata Ateemit boot kujow kújokul Yéesu.
43007033	Yéesu li aan: — Boot min ifan ilako li bukuluul jatit, li ilaañ boot bata anawu áboñulommuu.
43007034	Fan jiŋesom, ban let jijukom, mata let jiyili jijow boot tan emmuu.
43007035	Kunahaanaku kata Kusuwifaku li kunaak kugel̥l̥enoo koon: — Kama sum bay lajeˈe boot, ban ootut uyiliyaal ujowaal utookaalool? Boot fíle min ajow boot bata bukanolaal kajowumuu kukin li kata Gilees, ajow aliiken bo kata Gilees?
43007036	Laanolaasaan: «Fan jiŋesom, ban let jijukom. Ban let jiyili jijow boot tan emmuu.» Kama fíle waa lafañe alob li kulimaku unku?
43007037	Nan hunakahu húbanumahu húliiŋumuu, hammuu hunakahu háamakahu hata kagaanaku, Yéesu li ayito hákil búsukabu feh min alob butiya aan: — An bahob bujokoolumuu, li abil búmbaam min ahob.
43007038	Loon Bakiicelabu bulobumuu, «An áyinenumuu lí ínje, uwelen wata mal masene buloŋ fan úfulumul li ésigilool.»
43007039	(Yéesu lalollob kulimaku unku aya li Buyinumabu Banabaabu, ban káyinenumuu li akila kóotimuu kuyab. No unnu, Buyinumabu Banabaabu bo basenoluti, mata Ateemit báhiisolut máyiineniyamu mata Yéesu.)
43007040	Kukee li bukanabuku kalakomuu li búsukabu li kujam kulimaku kata Yéesu, li koon: — Anáyinaawu ummu okila ammuu li mal̥egen Afulofetawu.
43007041	Kaabuku li koon: — Okila ammuu Afakenaawu. Bale kukee li koon: — Afakenaawu layilo fíle abilumul li etaamayi yata Gálile?
43007042	Kama Bakiicelabu boonut kele Afakenaawu fan alako bubukoolum bata Dayit, ban li abilumul Betilehem yammuu ésukayi yata Dayit?
43007043	Búsukabu bujamoolut to mata Yéesu áji.
43007044	Kukee li buko li kufañeen min kujokool, bale an ajokutool.
43007045	Muñeˈe kufooyaabuku kata Eluufayi yata Ateemit li kulaañ boot bata huhaanaahu hata élambaayi li bata Kufaaliisiyeŋaku kúliiŋ, li kugel̥l̥eniil kooniil: — Wáa újiye jíŋaluloot Yéesu?
43007046	Kufooyaabuku li kooniil: — Bilut baj an alobe loon ánayinaawu ummu alobemuu!
43007047	Kufaaliisiyeŋaku li kugel̥l̥eniil kooniil: — Kama bukuluul foof jikatookat min abuntuul?
43007048	Mantee baje akee li kunahaanaku kata ésukayi, mantee akee li Kufaaliisiyeŋaku áyinene li akila?
43007049	Bale búsukabu umbu buhaasut Eluwaayi yata Móyiis. Ateemit latekiitek!
43007050	Akee li Kufaaliisiyeŋaku an koone Nikodem, ajow nomuu ajuk Yéesu li aaniil:
43007051	— Kama kele an layilo alo li Eluwaayi yoololaal, ololaal bajandutaal ujamaalool, mantee foof ololaal bahaasutaal waa lakaane?
43007052	Li koonool: — Inti awu foof an ata etaamayi yata Gálile? Uŋes li Bakiicelabu, fan ujuk oon bilut baj afulofet abilumulo li etaamayi yata Gálile. [
43007053	Fúlum tó, anoowan li ajow ábalo.
43008001	Bale Yéesu akila li ajow boot bata huyuuyahu haaneyimuu Olíibiye.
43008002	Li líiŋ hunak hukaten li bújom bíb, Yéesu li alaañ boot li Eluufayi yata Ateemit. Esúkayi feh li ebil ekoojool. Li abah min alakoyiil buliiken.
43008003	Bukanabuku kaliikenemuu ésukayi Eluwaayi yata Móyiis li Kufaaliisiyeŋaku, li kúŋalul anaale an kumindene okila li kahinto li ánayine alet oola. Li kuŋalool kujow kukaan li tut ésukayi feh.
43008004	Ban li koon Yéesu: — Anahaan, anaalaawu umme lamindeniminden okila li kahinto li ánayine alet oola.
43008005	Imban Móyiis lansaan li Eluwaayi, kanaale kakaane loon umme koote kuteki kuyitik kumuk. Muñowu awu buu lulobe?
43008006	Kulollob loon muñaˈa min kubuutoo Yéesu, bánum li kújowum tó kul̥oofool. Bale Yéesu li ásiten min aŋa’ husiikool min alako kakiic teetaam.
43008007	Emmuu kukatut kagel̥l̥enoolool, Yéesu li ál̥aalulo li aaniil: — Bajumuu an li bukuluul akaanut kahoofoo, li ajand atekool huyitik.
43008008	Yéesu li alaañen ásiten min alako kakiic teetaam.
43008009	Nan kujamumuu kulimaku unku, li kúfu’ ano li ano, kítum li kunahaanaku, jow saŋo to Yéesu balewool buko li anaalaawu ayito tomuu li tutayi.
43008010	Yéesu li ál̥aalulo li aan anaalaawu: — Alíinom, kama kumbukay? Bajut an aane lutilentilen?
43008011	Anaalaawu li aanool: — Maayeet ano, Anahaan. Yéesu li aanool: — Injé foof let eeni lutittil. Ujow, bale muñeˈe jakum bil umit ukaan kahoofoo.]
43008012	Yéesu li alaañen alob li búsukabu aaniil: — Injé emmuu mawuŋaamu mata adunaayi. An anabumuu lí ínje fan abaj mawuŋaamu mata buloŋabu, ban let ájowum li élim maayeet.
43008013	Muñeˈe Kufaaliisiyeŋaku li koonool: — Awu li kajawi humum ko lúlobume. Mó mújimuu, wahawu wan ulobumuu ulet mal̥egen.
43008014	Yéesu li aaniil: — Maayeet min kite eenimuu li kajawom humum ko lílobume, bale wahawu wan ilobumuu mal̥egen, mata lihaase bay libilumulo, li bay lijowe boot. Bale bukuluul jihaasut bay libilumulo, li bay lijowe boot.
43008015	Bukuluul jitiibetiib loon ál̥ahukow atiibemuu, bale ínje let itiib an.
43008016	Ban éetimuu itiib an, fan itiibool nab li mal̥egenamu, mata ilet liwoonom, bale Atuubaawu áboñulommuu ummu lí ínje.
43008017	Ban kikkiic li Eluwaayi yooluul kaanaku, bukan kúl̥uba kulobumuu wahawu wanolawu, wahawu unwu wan kulobumuu mal̥egen.
43008018	Injé lílobunlobum li kajawaku kúmbaam humum ko, ban Atuubawom áboñulommuu lakooŋenonkooŋen.
43008019	Kufaaliisiyeŋaku li koonool: — Kama Atuubayi ummay? Yéesu li aaniil: — Jihaasutom, ban jihaasut Atuubawom. Jihaaseenommuu, fan jihaaseen foof Atuubawom.
43008020	Yéesu li alob kulimaku unku nan alakomuu buliikenabu bata ésukayi li Eluufayi yata Ateemit, tan bukanabuku kusenemuu bujuuñakabu. An ajokutool, mata waatuwayi yoola báliiŋolut.
43008021	Yéesu li alaañen aaniil: — Boot min ijow ban fan jiŋesom, bale fan jiket li kahoofoolaku kooluul. Let jiyili jijow ban ínje emmuu li ijow.
43008022	Muñeˈe Kunahaanaku kata Kusuwifaku li kunaak koonoo: — Waa, boot fíle min amukoolo? Emmuu laane: «Jiyilaat jijow tan emmuu li ijow?»
43008023	Yéesu li aaniil: — Bukuluul bukan kata baabe li etaam, ínje li emitayi libilumulo. Bukuluul bukan kata adunaaye, ínje ilet an ata adunaaye.
43008024	Mó mújimuu, li eenuul fan jiket li uhoofoolawu wooluul. Mata jíyinenutumuu kaanaku «Injé emmuu anawu an éemimuu», fan jiket li uhoofoolawu wooluul.
43008025	Muñeˈe li kugel̥l̥enool koonool: — Awu ommuu ayi? Yéesu li aaniil: — Anawu an ifimmuu min ilobuul yaan no li húkitumahu.
43008026	Libabbaj wah wameeŋe elob mooluul, li wah wameeŋe wan éemi li itiibumuul mata wo. Bale anawu áboñulommuu an alobe mal̥egen, ban ínje wahawu wan íjamummuu li akila wo lilobemuu adunaayi.
43008027	Kúnaanumut koon mata Atuubaawu lakowe elobiil.
43008028	Muñeˈe Yéesu li aaniil: — Nan jommuu li jiteben Añool-An jiban, fan jihaas joon «Injé emmuu anawu an Eémimuu». Fan jihaas joon inti li kajawom humum ko líkaanume wah, bale fan ilob wahawu wan Atuubawom aliikenommuu bale.
43008029	Anawu áboñulommuu ummu lí ínje. Akatutom balewom, mata li kaanekaan nanoonan wahawu wásuumoolumuu.
43008030	Nan Yéesu alakomuu elobayi loon muñaˈa, bukan kameeŋe li kúyinen li akila.
43008031	Muñeˈe Yéesu li aan Kusuwifaku káyinenumuu li akila: — Jinabumuu li kulimaku kan ilobuulumuu, joonosoono li mal̥egen kúgoomaku kúmbaam.
43008032	Muñowu jommuu li jíhaasum mal̥egenamu, ban mal̥egenamu fan múfulenuul li humiikeeleto.
43008033	Li koonool: — Alóli bubukoolum Abulaham joom, ban bilut líiŋ nakee li jilako emiikeel yata an. Buu kaane li óonoli fan jífu’ li humiikeeleto?
43008034	Yéesu li aaniil: — Li mal̥egenamu fan ilobuul: anoowan akaane kahoofoo, amiikeel laam ata kahoofoo.
43008035	Ban amiikeel álakowoliit li butoŋabu bata anahaanawu oola boot nanoonan. Bale añiilawu áyinaawu okila fan alako li butoŋabu boot nanoonan.
43008036	Añiilawu áyinaawu kama áfulenuulumuu li humiikeeleto, fan jífu’ li ho li mal̥egen.
43008037	Lihaase een bukuluul bubukoolum bata Abulaham joom. Bale bukuluul jumbuku li huŋes min jimukom, mata jikaanut kulimaku kan ilobuulumuu li uyinumuul.
43008038	Injé, wahawu wan ijukumuu li Atuubawom lilobe. Bale bukuluul, wahawu wan atuubawuul alobuulumuu jikaanemuu.
43008039	Li koon Yéesu: — Abulaham ammuu Atúubawoli. Yéesu li aaniil: — Kaaneenumuu loon li mal̥egenamu bañool Abulaham joom, faneen jinaak jikaan loon okila.
43008040	Bale muñeˈe bukuluul jumbuku li huŋes jamukom, ínje jalobuulumuu mal̥egenamu man íjamummuu li Ateemit, ban Abulaham okila akaanut loon bukuluul.
43008041	Bale bukuluul, jinannab li bakaanelabu bata atuubawuul. Li koon Yéesu: — Olóli jilet bañiil bahaasut atuubayiil. Atuuba ano bale jibaje: Ateemit!
43008042	Yéesu li aaniil: — Ateemit aameenumuu li mal̥egen Atuubawuul, faneen jifañom, mata li Ateemit libilumulo, ban akila léemum taate. Ibilumut li kajawom humum ko, bale akila áboñulom.
43008043	Kama wáa újiye jínaanumut wahawu wan ilobuulumuu? Mata jiyilaat jijanten hulimahu húmbaam.
43008044	Atuubawuul akila ammuu Sayitaane, ban wahawu wan atuubawuul afañumuu, wo jifañumuu min jikaan. Okila yaan no li húkitumahu lafin láami amukabukan. Alakowut li mal̥egenamu, mata mal̥egen mulet li akila. Alakomuu émalamiñ, lalollob loon afinumuu min aano, mata okila ámalamiñ laam, ban okila ammuu atuubaawu ata émalimiñ.
43008045	Bale ínje min ilobuulumuu mal̥egenamu, mó mújimuu jíyinenut lí ínje.
43008046	Ayi li bukuluul ayilo aan likankaan kahoofoo? Nokoomuu loon mal̥egen lilobe, wáa újiye jíyinenut lí ínje?
43008047	An áamimuu ata Ateemit, fan ajanten kulimaku kata Ateemit. Bale bukuluul min jiletumuu bukan kata Ateemit, mó mújimuu jíjanteneliit.
43008048	Kusuwifaku li koonool: — Jikooŋut fíle min joonumuu awu an ata Samali, ban buyinum bajakut bújufoyi?
43008049	Yéesu li aaniil: — Injé buyinum bajakut bújufowutom. Injé kaluuken Atuubawom léemi li kó, bale bukuluul jiluukenutom.
43008050	Injé ilet li huŋes kasal boot lí ínje humumom. Baje An ammuu li huŋes ko boot lí ínje, ban okila atiibemuu.
43008051	Li mal̥egenamu fan ilobuul: An átuulumuu kulimaku kúmbaam, let abil aket maayeet.
43008052	Kusuwifaku li koonool: — Muñeˈe jihaase joon kama mal̥egen buyinum bajakut bújufoyi! Abulaham lakete, kufulofetaku foof kukete, bale awu loon: «An átuulumuu kulimaku kúmbaam let abil aket maayeet.»
43008053	Waa, awu fíle luhaŋe átuubawoli Abulaham aketumuu? Ban kufulofetaku kukete foof. Kama luhine uyinoo li oon awu ommuu ayi?
43008054	Yéesu li aaniil: — Isaloolomuu ínje humumom, kasalaku unku inti kasal. Atuubawom ammuu li asalom, an joonumuu: «Okila ammuu Ateemitawu óololi.»
43008055	Ban jihaasutool, bale ínje lihaasool. Eenumuu ihaasutool, li ilako ámalamiñ loon bukuluul. Bale ínje lihaasool, ban lítuttuul kulimaku koola.
43008056	Abulaham ammuu Atuubawuul, lababbaj ésuumahukow min áatimuu ajuk hunakahu hata ebilayi yúmbaam. Lajuujuk hunakahu ban súumoosuum.
43008057	Kusuwifaku li koonool: — Awu ufanolut ubaj simit kúyii kúl̥uba li kuŋen, li oon lujuujuk Abulaham?
43008058	Yéesu li aaniil: — Li mal̥egenamu fan ilobuul, tówum Abulaham abuki, «Injé to».
43008059	Muñeˈe li kumulukul kuyitik boot min kutekool. Bale Yéesu li ayolo min ajow áfu’ li Eluufayi yata Ateemit.
43009001	Yéesu li alako ejow, li ajuk ánayine abuki máfuume.
43009002	Kúgoomaku koola li kugel̥l̥enool koonool: — Anahaan, wáa újiye ánayinaawu ummu li abuki máfuume? Mantee kahoofoolool kújiye, mantee kata sibukoolawool?
43009003	Yéesu li aaniil: — Let kahoofoolool kújiye li áfuum, let foof kata sibukoolawool kújiye, bale láfunfuum mantee bulokabu bata Ateemit li bujukumi li akila.
43009004	Nan tiloŋumee li tikaten, lootaale ukaanaal bulokabu bata anawu áboñulommuu. Ehukaayi inyu li ebil nan an ayilaatumuu akaan bulok.
43009005	Nan emmee li adunaayi, ínje emmuu mawuŋaamu mata adunaayi.
43009006	Nan Yéesu alobumuu loon muñaˈa aban, li amasen teetaam min asiiw mul̥uyisamu li kumasaku jow tafaken, li aŋa’ áki’ kúkilaku kata anawu áfuumumuu.
43009007	Nan akaanumuu loon muñaˈa aban, li aanool: — Ujow ufos buuli li hububuwahu han koonemuu Sílowe. (Sílowe, yo yommuu «an aboñi».) Mal̥egen nan ánayinaawu áfuumumuu ajowe afosumuu buulabu boola li hububuwahu, li álaañumul bo majuke.
43009008	Muñeˈe kukinoolool li bukanabuku kanaake kujukoolumuu okila li kal̥aw bukanabuku wah, li koon: — Inti kele ánayinaawu ummu anaake abahumuu min al̥aw bukanabuku wah?
43009009	Kukee li koon: — Laalu akila. Kaabuku li kuceeŋ min koon: — Inti okila, bale laalu akee anokoole li akila. Bale ánayinaawu áfuumeenumuu li aan: — Laale ínje faŋom.
43009010	Muñeˈe li kugel̥l̥enool koonool: — Kama buu kaane kúkilaku kooli li kujuk?
43009011	Anáyinaawu li aaniil: — Anáyinaawu an koonemuu Yéesu anecene mul̥uyis mujow mulako tafak, li aŋa’ mo ákilom li kúkil aban, li aanom: «Ujow ufos buuli Sílowe.» Mal̥egen nan ijowumuu ifos buulom, li ijuk.
43009012	Li kugel̥l̥enool koonool: — Bay ánayinaawu ummu aam? Anáyinaawu li aaniil: — Ihaasut bay laam.
43009013	Muñeˈe li kújowetum ánayinaawu áfuumeenumuu bata Kufaaliisiyeŋaku.
43009014	Imban hunakahu nan Yéesu aŋa’muu kumasaku koola min anecen mul̥uyisamu min akaan ánayinaawu ajuk, hunak hata húyiiyaay.
43009015	Mó mújimuu, Kufaaliisiyeŋaku foof li kugel̥l̥enool buu kaane min ayok ajuk. Li aaniil: — Laŋaŋŋa’ kumasaku koola min anecen mul̥uyis mujow mulako tafak, li aŋa’ mo akaanom li kúkil, ban li ijow ifos buulom, li ijuk.
43009016	Muñeˈe kukee li Kufaaliisiyeŋaku li koon: — Anáyinaawu ummu akaanumuu wahawu unwu abilumuloot li Ateemit, mata lahuusuuhuusul eluwaayi yata húyiiyaayahu. Bale kukee li koon: — Kama buu an ahoofoole ayilo akaan búhiisenum bájaahaleniye loon umbu? Li baj búñakoo li buko.
43009017	Muñeˈe Kufaaliisiyeŋaku li kulaañen kugel̥l̥en ánayinaawu koonool: — Awu buu lulobe mata ánayinaawu akaanimuu min ujuk? Li aaniil: — Laalu afulofet.
43009018	Muñeˈe kunahaanaku kata Kusuwifaku kúyinenut kaanaku ánayinaawu ummu láfuumenfuum ban muñeˈe lajuke. Mó lí múji li kúhooñul sibukoolawool,
43009019	min kugel̥l̥eniil kooniil: — Mal̥egen ánayinaawu ummu añooluul? Mal̥egen labukibuk máfuume? Kama buu kaane muñeˈe li ajuk?
43009020	Sibukoolawool li sooniil: — Jihaase li mal̥egenamu joon laalu áñoololi, ban labukibuk máfuume.
43009021	Bale jihaasut buu kaane muñeˈe li ajuk, ban jihaasut foof ayi akaanool min ajuk. Jigel̥l̥enool! Lakaane anahaan. Layilo okila humumool akitten mata húkowool!
43009022	Sibukoolaasu soola silollob loon muñaˈa mata síkolikoli kunahaanaku kata Kusuwifaku. Li mal̥egenamu kunahaanaku kata Kusuwifaku buko bajamoole kuban kaanaku an aanumuu Yéesu ammuu Afakenaawu, li kukesoolool áfu’ li eluufayi yata Kal̥awaku.
43009023	Wahawu unwu újimuu sibukoolaasu sata ánayinaawu áfuumeenumuu li soon: «Jigel̥l̥enool, lakaane anahaan! Layilo okila humumool akitten mata húkowool!»
43009024	Kufaaliisiyeŋaku li kúhooñul búl̥ubut ánayinaawu áfuumeen nómuu, min koonool: — Ulob mal̥egen hákil Ateemit. Olóli jihaase joon ánayinaawu ummu ahoofoola.
43009025	Li aaniil: — Nokoomuu loon ahoofoola laam, ínje ihaasut. Wah wano lihaase: lífuumenfuum ban muñeˈe lijuke.
43009026	Li kulaañen kugel̥l̥enool koonool: — Waa lakaani? Buu lakaani min ujuk?
43009027	Li aaniil: — Likitteneenuul iban buu lakaanommuu min ijuk, bale jijantenutom. Kama wáa újiye li jifañ min jilaañen jijamom búl̥ubut? Waa jifañe min jilako foof kúgoom koola?
43009028	Kufaaliisiyeŋaku li kugelool, ban li koonool: — Awu ommuu ágoomawu ata ánayinaawu ummu! Alóli kúgoom kata Móyiis joom.
43009029	Jihaase joon Ateemit lalollob li Móyiis, bale anawu ummu jihaasut bay labilumulo!
43009030	Anáyinaawu li aaniil: — Wahawu unwu mo ukite újaahaleni! Bukuluul jihaasut bay labilumulo, bale ínje okila akaanommuu min ijuk.
43009031	Luhaasaale oonaal Ateemit ájanteneliit kuhoofoolaabuku, bale lajantenejanten an átuulool ban li akaan wahawu wan afañumuu.
43009032	Ujamulelutaal kaanaku bile baj akee akaane an abuki máfuume ajuk.
43009033	Nokooleenumuu loon mal̥egen ánayinaawu ummu abilumuloot li Ateemit, let ayiliyeen akaan wahoowah.
43009034	Li koonool: — Awu foofi feh ammuu li kahoofoo nan ubukimuu boot muñeˈe, li uhin ufañ min úliikenoli kulim? Muñeˈe li kukesoolool áfu’ li eluufayi yata Kal̥awaku.
43009035	Yéesu li ajam kaanaku kukesookesoo ánayinaawu. Muñeˈe li ajukool li aanool: — Awu lúyinene li Añool-An?
43009036	Anáyinaawu li aanool: — Anahaan, uhebom ayi ammuu Añool-An min íyinen li akila!
43009037	Yéesu li aanool: — Lujukool, anawu alobemuu li awu okilamuu.
43009038	Anáyinaawu li aanool: — Anahaan, líyinene. Ban li ákuntuŋ hákil Yéesu.
43009039	Muñeˈe Yéesu li aan: — Libiibil li adunaayi inye mantee batiib li bubaj, min káfuumumuu kujuk, kajukemuu li kúfuum.
43009040	Kufaaliisiyeŋ kukee kalako tomuu li Yéesu li kujam kulimaku unku, li koonool: — Waa, áloli foof bukan káfuume joom?
43009041	Yéesu li aaniil: — Jífuumeenumuu, leteen jibaj kahoofoo. Bale emmuu joone jijukejuk, kahoofoolaku kooluul kuloŋe li bukuluul.
43010001	Yéesu li aan: — Li mal̥egenamu fan ilobuul: an ánokenumutumuu li kámbiilaku kata hukokahu hata kúgalalaanaku, min aŋitowum tikee álolo, anawu ummu ákuu, an ajakut.
43010002	Bale anawu ánokenummuu li kámbiilaku, akila ammuu amataawu ata kúgalalaanaku.
43010003	Afooyaawu ata kámbiilaku fan ábabulool, kúgalalaanaku li kujanten hulimahu hoola. Li ahooñ kúgalalaanaku koola hanoohan li kajawaku kata ho, min áfuletum kó tíyaŋ.
43010004	Nan ammuu akaan ko feh kúfulul tíyaŋ aban, li ajow ayab ko hákil min kúnabul li akila, mata kuhaase hulimahu hoola.
43010005	Kúgalalaanaku let kunab li an an kuhaasut, bale fan kuteyool lóyi, mata kuhaasut hulim hata ajawoola.
43010006	Yéesu li alobiil bukittenoolumabu umbu, bale kúnaanumut waa lafañe alobiil.
43010007	Yéesu li alaañen aaniil: — Li mal̥egenamu fan ilobuul: ínje emmuu kámbiilaku kata hukokahu hata kúgalalaanaku.
43010008	Bukanabuku feh kabilumuu tówum ínje ibil, ékuu li bukan kajakut. Bale kúgalalaanaku kujantenutiil.
43010009	Injé emmuu kámbiilaku. An ánokenummuu lí ínje, fan afak. Fan ayili anoken li áfu’, ban fan abaj hutiñahu hoola.
43010010	Akúu labilebil boot ékuwet bale, jamuk li kakajen. Injé libiibil boot min bukanabuku kubaj buloŋabu, ban li kubaj bo li mal̥egen.
43010011	«Injé emmuu amataawu ajakaawu. Amataawu ajakaawu fan asen buloŋabu boola boot li kúgalalaanaku.
43010012	An amate min kucaamool, alet li mal̥egen amataawu, ban akilut kúgalalaanaku. Ajukumuu ejangibujal li ebil, li atey akat bo kúgalalaanaku, min ejangibujalayi ejok ko, min áji kó li kuyiisoo.
43010013	Wahawu unwu wommuu li ubaj, mata anawu amatemuu min kucaamool bucaamabu boola bale layinoole, ayinoolut mata kúgalalaanaku.
43010014	Injé, ínje emmuu amataawu ajakaawu. Lihaase kúgalalaanaku kúmbaam ban kúgalalaanaku kúmbaam kuhaasom,
43010015	loon Atuubaawu ahaasommuu ban ínje foof li ihaasool. Li isen buloŋom boot li kúgalalaanaku kúmbaam.
43010016	Libaje foof kúgalalaan kakee kalet li hukokahu unhu. Leete imat kúgalalaanaku unku foof. Fan kujanten hulimahu húmbaam, min kulako bumat bano babaje amata ano.
43010017	«Atuubaawu lafañonfañ mata lisenesen buloŋabu búmbaam bájum li ilaañen iyab bo.
43010018	Anoowan ayilaat ájimen buloŋabu búmbaam, bale ínje humumom éemi li inong min isen bo. Liyilo isen buloŋabu búmbaam, ban liyilo ilaañen iŋa’ bo. Wahawu unwu Atuubawom alobumuu min ikaan.»
43010019	Muñeˈe kulimaku unku kan Yéesu alobumuu li kúji Kusuwifaku li kulaañen kuñakoo to kulim.
43010020	Bukan kameeŋe li buko li kunaak koon: — Anáyinaawu ummu buyinum bajakut bújufowool! Lawewwel! Kama wáa újiye li jóomiwool li banjanten?
43010021	Bale kaabuku li koon: — An an buyinum bajakut bújufowe ayilaat alob kulimaku unku. Mantee buyinum bajakut buyilo bukaan bukan káfuume kujuk?
43010022	Muñeˈe taŋayi yata kagaanaku kata Kábabulaku kata Eluufayi yata Ateemit li ésukayi yata Yeelusalem li éliiŋ. No unnu, taŋayi yata kutontaku.
43010023	Muñeˈe Yéesu li anaak ajow li álaañul li hugulubahu hata siyiilasu hata Salomoŋ hammuu li Eluufayi yata Ateemit.
43010024	Kusuwifaku li kujow kúguut Yéesu min koonool: — Kama boot min úkatoli min jíwettoo muya boot yok nay? Nokoomuu loon awu ommuu Afakenaawu, li úloboli mal̥egenamu.
43010025	Yéesu li aaniil: — Lilobuul mo iban, bale jíyinenut. Bulokabu ban íkaanumemuu li kajawaku kata Atuubawom, bulollob múmbaam.
43010026	Bale jíyinenut, mata jilet ló li kúgalalaanaku kata bumatabu búmbaam.
43010027	Kúgalalaanaku kúmbaam kujantenejanten hulimahu húmbaam. Lihaas ko, ban li kunaak kúnabul lí ínje.
43010028	Li isen ko buloŋabu bábaneliitumuu. Let kubil kuket, ban an let ayili alam ko li kuŋenom.
43010029	Atuubawom asenom komuu, lahaŋe wahoowah feh, ban bajut an ayilo álamul wah li kaŋenaku kata Atuubaawu.
43010030	Injé li Atuubaawu, an ano joom.
43010031	Muñeˈe Kusuwifaku li kulaañen kuŋa’ kuyitik boot kutek Yéesu.
43010032	Yéesu li aaniil: — Likankaan hákiluul bulok bameeŋe bajake babilumulo li Atuubaawu. Waa, bó bújimuu lí jóomi li jitekom kuyitik jimuk?
43010033	Kusuwifaku li koonool: — Inti mata bakaaneli bajake bújiye li jóomi li jiteki kuyitik jimuk, bale mata min ugelumuu Ateemit, li mata min awu jammuu an, ujokoolomuu Ateemit.
43010034	Yéesu li aaniil: — Inti kikkiic li Eluwaayi yooluul kaanaku: «Injé Amaaŋenawu leene: “Bukuluul kuteemit joom.”»
43010035	«Ateemit lahonhooñ kuteemit bukanabuku kan asenumuu hulimahu hoola. Ban, luhaasaale oonaal an ayilaat ábuj wahawu wan bakiicelabu bulobumuu.
43010036	Injé, Atuubaawu al̥usom, ban li áboñulom li adunaayi. Waa wommuu lí úji, li joon ligeggel Ateemit mata min eenumuu: “Injé emmuu Añiilawu ata Ateemit”?
43010037	Ikaanutumuu bulokabu bata Atuubawom, jakum jíyinenom.
43010038	Bale ikaanumuu bulokabu, maayeet min jíyinenutumuu lí ínje, kama li jíyinen li bulokabu búmbaam, mantee li jihaas ban li jínaanum kaanaku ínje li Atuubaawu an ano joom, loon Atuubaawu lí ínje humumom jommuu an ano.»
43010039	Muñeˈe li kumit kufañ min kujok Yéesu, bale li afakiil.
43010040	Muñeˈe Yéesu li alaañen ajow boot kageb kaaka kata katunkaku kan koonemuu Suuludeŋ, ajow alako tan Saŋ átoŋumuu kábatiise bukanabuku.
43010041	Bukan kameeŋe li kujow kutookool bo min koonool: — Saŋ akaanut búhiisenum bájaahaleniye, bale wahawu feh wan alobumuu mata ánayinaawu ummu, mal̥egen.
43010042	Bukan kameeŋe li kúyinen to li Yéesu.
43011001	Muñeˈe li baj ánayine akee an kunaake koon Laasaal ásomute, ban li akin li ésukayi yata Betani, ban Mali li atuyool Maaluta kukinumuu.
43011002	(Mali okila alakomuu anaalaawu abile áyumuu eheeñayi li kootaku kata Amaaŋenawu, ban li aŋa’ walawu woola min átil̥ ko. Okila áliinool Laasaal ásomutumuu.)
43011003	Mali buko li Maaluta kammuu batuyaay li kuboñ kujow koon Yéesu: — Anahaan, Abukeyi an uboolaatumuu lásomuusomut.
43011004	Nan Yéesu ajamumuu kulimaku unku, li aan: — Kásomutaku unku kajokumuu Laasaal, let kásomut kata eket. Bale kujokoojok bájum bukanabuku li kujuk máyiineniyamu mata sembaasu sata Ateemit, min Añiilawu ata Ateemit ábajum li kó kasal.
43011005	Yéesu aboolaat Maaluta buko li atuyool Mali, li Laasaal.
43011006	Muñeˈe nan Yéesu ajamumuu kaanaku Laasaal lásomuusomut, li afamen akaan kunak kúl̥uba ban alakomuu.
43011007	Fúlum tó, li aan kúgoomaku koola: — Ulaañaal boot Súde.
43011008	Kúgoomaku koola li koonool: — Anahaan, fiyowut nan Kusuwifaku kufañeenumuu min kuteki kuyitik kumuk, li umit ufañ min ulaañ boot bo?
43011009	Yéesu li aaniil: — Kama inti etihunaka ebaje siwaatu kuŋen li síl̥uba? An ajowumuu tihunak, let ajonten mata lajuujuk mawuŋaamu mata adunaayi.
43011010	Bale an ajowumuu li huk, fan ajonten mata abajut mawuŋe káta láalawool.
43011011	Nan Yéesu alobumuu kulimaku unku aban, li afamen aan: — Abukewolaal Laasaal lámoolimooli, bale boot min ijow íliwool.
43011012	Kúgoomaku li koonool: — Anahaan, nokoomuu loon lámoolimooli, fan afak.
43011013	Yéesu mata eketayi yata Laasaal lalakowe elob, bale kúgoomaku li kuyinoo li koon mata kámooli lalakowe elob.
43011014	Muñeˈe Yéesu li alobiil ahant aaniil: — Laasaal lakeeket.
43011015	Súumonsúum ŋáa’ li bukuluul mata min ilakowut tomuu, mantee li jíyinen lí ínje. Bale ujowaal boot ban Laasaal ammuu.
43011016	Muñeˈe Toma an koonemuu «Mál̥uba» li aan kúgoom kaabuku: — Kama ololaal foof ujowaal uketaal li mano li Anahaanawu oololaal!
43011017	Nan Yéesu áliiŋumuu, li atook Laasaal bahokeli aban jow baj kunak kubakii.
43011018	Emmuu Betani boot Yeelusalem iyilaat baj sikilomeet síhaaji.
43011019	Kusuwif kameeŋe li kubil bujukoo bata Maaluta buko li Mali mata áliiniil aketumuu.
43011020	Nan Maaluta ajamumuu kaanaku Yéesu ummu li ebil, li ajow kufam. Bale Mali li abah alako li éluufayi.
43011021	Maaluta li aan Yéesu: — Anahaan, ulakoweenumuu taate, áliinom let aketeen.
43011022	Bale lihaase een maayeet muñeˈe lul̥awe Ateemit wah, fan aseni wo.
43011023	Yéesu li aanool: — Alíini fan álaañul li buloŋ.
43011024	Maaluta li aanool: — Lihaase een fan álaañul li buloŋ li hunakahu húsolaahu, nan kaketumuu kommuu kuyitowumul li eketayi.
43011025	Yéesu li aanool: — Injé iyitenumulemuu kaketumuu li eketayi, ínje isenemuu buloŋabu. An áyinenumuu lí ínje, fan aloŋ maayeet min akete.
43011026	Ban an aloŋumuu ban li áyinen lí ínje, let abil aket kale. Lúyinene wahawu unwu? Maaluta li aan Yéesu:
43011027	— Eéhe’, Anahaan, líyinene kaanaku awu ommuu Afakenaawu, Añiilawu ata Ateemit, áatimuu abil li adunaayi.
43011028	Nan Maaluta alobumuu loon muñaˈa aban, li ajow áhooñul atuyool Mali min abuyunoolool aanool: — Anahaanawu umme taate, ban laane ubil.
43011029	Nan Mali ajamumuu loon muñowu, li ayaan ayito cab ajow boot tan Yéesu alakomuu.
43011030	(No unnu, Yéesu bánokenuloloot li ésukayi. Okila baloŋe tan kufamumuu buko li Maaluta.)
43011031	Nan Kusuwifaku kalakomuu li eluufayi buko li Mali min kunaak kútintimbenool, kujukoolumuu li ayito cab áfu’, li kunab li akila. Kunaanaak kuyinoo li koon boot min ajow bata huyaakahu ajow alako bo min al̥ok.
43011032	Nan Mali áliiŋumuu tan Yéesu alakomuu ajow ajukool, li ajow ákuntuŋ li kootool ban li aanool: — Anahaan, ulakoweenumuu taate, áliinom let aketeen.
43011033	Muñeˈe nan Yéesu ajukumuu Mali li al̥ok, ban Kusuwifaku kánabulumuu li akila foof li kulako jíl̥ok, li jokool ŋáa’, li golool li buyinum.
43011034	Li agel̥l̥eniil aaniil: — Bay jihokoolumuu? Li koonool: — Anahaan, ubil min ujuk.
43011035	Yéesu li al̥ok.
43011036	Muñeˈe Kusuwifaku li koon: — Jijuk buu lafañoolumuu!
43011037	Kukee li Kusuwifaku li koon: — Okila jakaanumuu ánayinaawu áfuumumuu ajuk, ayilaat áhi’ Laasaal foof áketum?
43011038	Yéesu li laañen jokool ŋáa’, li ajow boot li huyaakahu. Huyaakahu huwokiwok li huyuuy, ban li kuŋa’ húlankiin háamak min kúfib kánokenumaku kata ho.
43011039	Yéesu li aaniil: — Jífulen húlankiinahu. Maaluta ammuu áliinawu ata aketaawu, li aanool: — Anahaan, muñeˈe tan tommaa lafute, mata muñeˈe labaje kunak kubakii li huyaakahu.
43011040	Yéesu li aan Maaluta: — Kama eenuti úyinenumuu, fan ujuk máyiineniyamu mata Ateemit?
43011041	Mal̥egen li kúfulen húlankiinahu. Yéesu li ateb kúkilool ajuke emitayi ban li aan: — Faafa, lisali mata min úsooniyenemuu kal̥awaku kúmbaam.
43011042	Injé lihaase een lúsooniyenesooniyen nanoonan kal̥awaku kúmbaam, bale búsukabu umbu báguutommuu bújimuu li ilob, mantee li kúyinen kaanaku awu úboñulom.
43011043	Nan Yéesu alobumuu loon muñaˈa aban, li alob butiya aan: — Laasaal, úfulul láalu!
43011044	Mal̥egen Laasaal aketeenumuu li áfulul, kootaku li kuŋenaku mabooñeni ul̥aac. Buulabu boola eleesa buguubumi. Yéesu li aaniil: — Jil̥el̥ool ban li jikatool min ajow.
43011045	Kameeŋe li Kusuwifaku kabilumuu bata Mali, li kujuk wahawu wan Yéesu akaanumuu, li kúyinen li akila.
43011046	Bale kukee li buko li kujow kujuk Kufaaliisiyeŋaku min kuhebiil wahawu wan Yéesu akaanumuu.
43011047	Huhaanaahu hata élambaayi li Kufaaliisiyeŋaku li kujoj li Huhaanaahu háamakahu min koon: — Boot min ukaanaal buu? Anáyinaawu ummu min akaanemuu búhiisenum bájaahaleniye!
43011048	Ukataaloolumuu min anaak akaan wahawu unwu, bukanabuku feh fan kúyinen li akila. Ban kata Lom fan kubil kuyiis Eluufayi yata Ateemit yoololaal li bukanolaal!
43011049	Akee li buko aaneyi Kayif alakomuu anahaanawu ata élambaayi emitayi inyu, li aaniil: — Jínaanumut tó wahoowah.
43011050	Kama jijukut joon kóyumuul min an ano aket boot li ésukayi, ló baaneli bukanabuku foofiil feh kuniilowe?
43011051	(Kulimaku unku inti Kayif humumool anonge min alob ko. Bale emmuu okila alakowe anahaanawu ata élambaayi emitayi inyu, Ateemit li álobum li akila kaanaku Yéesu laate aket boot li Kusuwifaku.
43011052	Ban inti boot li Kusuwifaku baleyiil, bale Yéesu laate aket boot foof li bañiilabu bata Ateemit bayiisoomuu boono tanootan, min áwoogenuliil akaan tin tano min kulako an ano.)
43011053	Muñeˈe li hunakahu unhu kunahaanaku kata Kusuwifaku kúsingenumuu kaanaku fan kumuk Yéesu.
43011054	Wahawu unwu újimuu Yéesu li akat káfu’ añaahoo tíyaŋ li Kusuwifaku. Li ájowum tó boot li etaamayi yakoojumuu kayiinaayaku, li ésuk yan koone Efulayim, ban ajowe alakomuu li kúgoomaku koola.
43011055	Emmuu kagaanaku kata Faakayi yata Kusuwifaku ko balehene, muñeˈe bukan kameeŋe li kúfulumul li sísukasu kujow boot Yeelusalem, bánum li kúgiileni tówum kagaanaku kúliiŋ.
43011056	Muñeˈe li kulako huŋes Yéesu. Emmuu li Eluufayi yata Ateemit kulakowe, li kunaak kugel̥l̥enoo koon: — Buu jiyinoole? Fan abil fíle kagaanaku?
43011057	Huhaanaahu hata élambaayi li Kufaaliisiyeŋaku kulollob koon an ahaasumuu ban Yéesu aam, li ahebiil min kujokool.
43012001	Muñeˈe nan kagaanaku kata Faakayi yata Kusuwifaku kusaŋenumuu kunak hutok li hano, Yéesu li ajow boot Betani ban Laasaal an ayitenulumuu li eketayi akinumuu.
43012002	Li kulakool to min Maaluta akaanool atiñ. Laasaal to lalakowe li kabahumuu min kutiñ li Yéesu.
43012003	Muñeˈe Mali li aŋa’ ateefaay ata eheeñ yata mal̥egen yata bunoom báamak, áki’ kootaku kata Yéesu ban li aŋa’ walawu woola min átil̥ kó. Eheeñayi inyu anuunuken an koone naal kúkaanum yó. Eluufayi dán kulakomuu li eciiŋo feh.
43012004	Akee li kúgoomaku kata Yéesu an koone Sudaas Isikaaliyot, ammuu li abil abet Yéesu li kuŋen bukan, li aan:
43012005	— Kama wáa újiye eheeñayi inyu let éjulayi sídalam sáamak, min siŋali sen esukateenayi?
43012006	Min Sudaas Isikaaliyot alobumuu loon muñaˈa, inti eeniseen mantee okila ayinoole mata bukanabuku kagayimuu, bale mata lakankaan ákuu. Akila anaake aaken abootaawu ata sídalamasu, ban li anaak aŋa’ wahawu wan kunaake kukaan dómuu.
43012007	Bale Yéesu li aan: — Ukatool! Lakankaan loon muñaˈa boot bil li hunakahu nan emmuu li ihoki.
43012008	Fan jibaj nanoonan esukateen li bukuluul, bale ínje let ilako li bukuluul nanoonan.
43012009	Búsuk báamak bata Kusuwif li bujam kaanaku Yéesu ummu Betani, bukanabuku li kujow boot bo. Inti mata Yéesu bale áji, bale foof boot bajuk Laasaal an Yéesu ayitenumulumuu li eketayi.
43012010	Huhaanaahu hata élambaayi li húsingen boot jamuk Laasaal foof,
43012011	mata okila ájimuu Kusuwif kameeŋe li kúfu’ li buko min kúyinen li Yéesu.
43012012	Li líiŋ hunak hukaten, búsuk báamak babilumuu boot kagaanaku kata Faakayi yata Kusuwifaku, li bujam kaanaku Yéesu ummu li ebil boot Yeelusalem.
43012013	Li kúbajul ékunt, min kujow kufam li akila. Li kunaak kúwoolen butiya koon: «Hosanna! Usalaal Ateemit! Ateemit ajow ásooniyen anawu abilummuu li kajawaku kata Amaaŋenawu! Ateemit ajow ásooniyen áyiiyawu ata Isilayeel!»
43012014	Yéesu li ajuk to asum añiilowe, li alemboo li akila loon Bakiicelabu bulobumuu:
43012015	«Sákoluul, bukuluul jata Siyoŋ! Ujuke, áyiiyawu ooli ummu li ebil, Malemboole li hubuk hata asum aale.»
43012016	No unnu, kúgoomaku koola kufaneenut kúnaanum wahawu wabajumuu. Bale nan Yéesu ajowumuu boot li emitayi li máyiineniyamu moola ló, li kuwayil̥o koon Bakiicelabu bulollob mata wahawu unwu buya li akila, ban kukankaan wahawu wan bulobumuu boot li okila.
43012017	Bukanabuku feh kalako tomuu nan Yéesu ahooñumuu Laasaal áfulul li huyaakahu min ayitenulool li eketayi, kukittenkitten wahawu wan kujukumuu.
43012018	Mó mújimuu, búsukabu li bubil bufam li akila, mata kujanjam koon Yéesu lakankaan búhiisenum bájaahaleniye.
43012019	Muñeˈe Kufaaliisiyeŋaku li kunaak koonoo: — Inti jijuke, uyilaataal to wahoowah. Esúkayi feh ejowe enab li akila!
43012020	Muñeˈe li baj bukan kata Gilees li bukanabuku kabilumuu Yeelusalem kamanenaku kata Ateemit li hunakahu hata kagaanaku.
43012021	Li kujow kukooj Fílib (ammuu an ata Betisayida li etaamayi yata Gálile) min koonool: — Anahaan, jifañe min jijuk Yéesu.
43012022	Fílib li ajow alob mo Andele, min kujow buko kúl̥uba kujow kulob mo Yéesu.
43012023	Yéesu li aaniil: — Muñeˈe waatuwayi éliiŋulo nan Añool-An ammuu li ábinkeni.
43012024	Li mal̥egenamu fan ilobuul: hukool hata edenfeteŋ hulowutumuu li etaam min hukajen, fan hulako to bale ho. Bale hukajenumuu min hul̥iilahu hata ho húyawul, fan hubukoo kukool kameeŋe.
43012025	An afañumuu buloŋabu boola, let abaj buloŋabu bábaneliitumuu. Bale an aluukenutumuu buloŋabu boola li adunaayi inye, fan aaken bo boot yok li buloŋabu bábaneliitumuu.
43012026	An afañumuu min alok boot lí ínje, anawu ummu laate ánabul lí ínje, bájum tan emmuu li ilako, alokaawu úmbaam foof li alako to. An alokumuu boot lí ínje, fan abaj kasal hákil Atuubawom.
43012027	Yéesu li afamen aan: — Muñeˈe yaalom eteke ŋáa’. Waa liyilo ilob? Een fíle: Faafa ufakenom li sílaamasu sammuu li sibajom li ewaatuwayi inye? Bale sílaamasu unsu sata ewaatuwayi inye síjimuu li ibil.
43012028	Faafa, úhiis máyiineniyamu mata kajawaku kooli! Muñeˈe hulim li hujami li emitayi haane: — Líhihhiis máyiineniyamu mata ko, ban fan ilaañen íhiis máyiineniyamu mata ko.
43012029	Búsukabu balako tomuu ban li bujam hulimahu, li boon: — Laalu kawel hufalajaj! Kaabuku li koon: — Amalaka alobe li akila!
43012030	Bale Yéesu li aaniil: — Hulimahu unhu hulobuti boot lí ínje, bale boot li bukuluul.
43012031	Muñeˈe emmuu taŋayi nan Ateemit ammuu li atiib adunaayi inye. Muñeˈe Sayitaane ammuu anahaanawu ata adunaayi boot min akesooli áfu’ tíyaŋ.
43012032	Injé nan emmuu li íl̥aalumuli li etaam, fan íñakul bukanabuku feh boot lí ínje.
43012033	(Li kulimaku unku Yéesu áhiisummuu buu láami li aket eeno.)
43012034	Búsukabu li boonool: — Jijanjam wahawu walobimuu li éliibalayi yata eluwaayi yóololi kaanaku, Kilisita fan aloŋ boot nanoonan. Muñeˈe li kaan buu awu li oon Añool-An laate ál̥aalumuli li etaam? Kama Añool-An ummu akila ammuu ayi?
43012035	Yéesu li aaniil: — Mawuŋaamu muloŋe li moono li bukuluul. Bale let mulako li bukuluul fiyo. Jinab li bútinabu booluul muñeˈe nan jiloŋumuu li jibaj mawuŋaamu, jakum bil élimayi egoobuul. Mata an ájowume li élim, ahaasut bay lajeˈe boot.
43012036	Jíyinen li anawu ammuu mawuŋaamu muñeˈe nan jiloŋumuu li jibaj mo, mantee li jilako bukan kata mawuŋe. Nan Yéesu alobumuu loon muñaˈa aban, li ajow ayolo lóyiyiil.
43012037	Maayeet min Yéesu akaanumuu úhiisenum wameeŋe wájaahaleniye hákiliil, Kusuwifaku kúyinenut li akila,
43012038	bájum hulimahu han Esay alobumuu, ammuu afulofet li hubaj. Esay lansaan: «Amaaŋen, ayi áyinene li bawaaleyelabu? Ayi Amaaŋenawu áhiisumuu sembaasu soola?»
43012039	Wahawu unwu újimuu kuyilaat kúyinen. Ban Esay li amit alaañen alob wahawu wájimuu bukanabuku umbuku kuyilaat kúyinen, aan:
43012040	«Ateemit lámibiimíb kúkil, ban li akaaniil kul̥aal̥ uyinum, bájum li kújukaati li kúkiliil, li kúnaanumaati li uyinumiil, jakum bil kútiiwowul kúlaañul boot búmbaam, min ifakeniil.»
43012041	Esay lalollob loon muñaˈa, mata lajuujuk máyiineniyamu mata Yéesu, ban li alob moola.
43012042	Bale li baj li kunahaanaku kata Kusuwifaku humumiil kameeŋe li buko kúyinene li Yéesu. Bale Kufaaliisiyeŋaku li kúji, káyinenumuu li Yéesu kukaañenut kulob mo hákil ésukayi feh, jakum bil kúfuleniil li eluufayi yata kal̥awaku,
43012043	mata kufanfañ kasalaku kan bukanabuku kusaleyiilumuu, haŋ kata Ateemit.
43012044	Yéesu li alob butiya aan: — An áyinenumuu lí ínje, inti lí ínje bale láyinene, bale láyinenyinen foof li Anawu áboñulommuu.
43012045	An ajukommuu, Anawu áboñulommuu foof lajuke.
43012046	Injé ammuu mawuŋaamu libiibil li adunaayi, bájum an áyinenumuu lí ínje, let alako li élim.
43012047	An ajamumuu kulimaku kúmbaam, ban anabut li ko, inti ínje emmuu li itiibool, mata ínje ibilut boot katiib adunaayi, bale boot kafaken yo.
43012048	An ahoyommuu ban li ahoy bayab kulimaku kúmbaam, labaje atiiba: hulimahu han iloboolumuu, ho hommuu hubil hutiibool li hunakahu húbanumahu.
43012049	Mata kulimaku kan ilobumuu kubilumuloot lí ínje, bale li Atuubaawu áboñulommuu kubilumulo. Lalobonlob okila humumool wahawu wan éetimuu ilob, li wan éetimuu iliiken bukanabuku.
43012050	Ban lihaase een hulimahu han alobemuu kakaan, husenesen bukanabuku buloŋ babaneliit. Mo emmuu wahawu feh wan ilobemuu, lilobelob wo loon Atuubaawu aanommuu ilob wo.
43013001	Muñeˈe li hunakahu húsolaahu tówum Faakayi yata Kusuwifaku éliiŋ, Yéesu bahaase aan ewaatuwayi éliiŋe nan ammuu li áfu’ li adunaayi unye, min ajow boot bata Atuubaawu. Lafinfin min afañe káyinenumuu li akila kammuu li adunaaye, ban li afañiil boot yok li húbanumahu.
43013002	Yéesu buko li kúgoomaku koola li kulako hutiñ kátiimeel, kama Sayitaane akila bakaane aban li buyinumabu bata Sudaas, ammuu añiilawu ata Simoŋ Isikaaliyot, kayinoo kata kabet Yéesu li kuŋen bukan.
43013003	Yéesu humumool lahaase aan Ateemit lakaakat wahawu feh li kuŋenool, ban li Ateemit labilumulo, ban foof fan alaañ boot bata Ateemit.
43013004	Muñeˈe li kulako hutiñahu, li ayito áfulen kájufowaku koola awalen, min ajow aŋa’ eleesa alaalo.
43013005	Nan alaalomuu aban, li aŋa’ mal ayoŋen li kateew, ban li átoŋ afos kootaku kata kúgoomaku koola, ban li aŋa’ eleesaayi yan alaalomuu min átil̥ kó.
43013006	Muñeˈe nan áliiŋumuu li Simoŋ Fiyeel, Simoŋ Fiyeel li aanool: — Anahaan, awu boot min ufosom koot?
43013007	Yéesu li aanool: — Wahawu wan ikaanemuu li wo uyilaat uhaas wo muñeˈe, bale fan ubil únaanum wo bil nakee.
43013008	Fiyeel li aanool: — Kaan min kaane let ufosom koot! Yéesu li aanool: — Ifosutimuu koot, let uyili ubaj wahoowah lí ínje.
43013009	Simoŋ Fiyeel li aanool: — Anahaan, kama jakum ufosom koot bale, ufos foof kuŋenaku li húkowahu!
43013010	Yéesu li aanool: — An afosowe aban, jokutool min alaañen afoso. Mantee kootool bale laate alaañen afos, mata láfuffu’ kis foofool feh. Bukuluul jífuffu’ kis, bale inti bukuluul foofuul feh.
43013011	(Yéesu lahaase li mal̥egenamu anawu ammuu li abetool li kuŋen bukan. Mó mújimuu li aan: «Inti bukuluul foofuul feh jífule kis».)
43013012	Nan Yéesu afosumuu kootaku kata kúgoomaku aban, li alaañen akaano kañaku koola ban, li alaañ ajow abah boot hutiñ. Muñeˈe li aaniil: — Jínaanume wahawu wan ikaanuulumuu?
43013013	Jihooñewonhooñ «Aliikena», li jihooñom foof «Anahaan», ban mal̥egen jikooŋe, mata ínje Aliikena, ínje Anahaan.
43013014	Kama ínje ammuu Anahaanawu li Aliikenaawu ifosuulumuu koot, bukuluul foof joote jifosoo koot.
43013015	Li mal̥egenamu, likankaan loon muñaˈa min íhiisuul, bánum bukuluul foof li jinaak jikaan loon ínje ikaanuulumuu.
43013016	Li mal̥egenamu fan ilobuul: Aloka ahaŋut anahaanawu oola, ban an an kuboñe ahaŋut anawu aboñoolumuu.
43013017	Muñeˈe emmuu jihaase wahawu unwu, áwolowuul bukuluul bakaane wo loon íhiisuul womuu.
43013018	«Ilobut iya li bukuluul foofuul feh. Lihaase bukanabuku kan il̥usumuu. Bale hulimahu unhe halobimuu li Bakiicelabu hoote hubaj, haanumuu: “Anawu an jinaake jitiñummuu dín dáno, látiiwowulo atiikom.”
43013019	Fan ilobuul mo muñeˈe ikat to tówum wahawu unwu úliiŋ, bilum eeno nan wommuu úliiŋ, li jíyinen joon ínje éemimuu “Anawu An Emmuu.”
43013020	Li mal̥egenamu fan ilobuul: an ayabumuu boola an an iboñe, ínje humumom foof layabe boola, ban an ayabommuu boola, anawu áboñulommuu foof layabe boola.»
43013021	Nan Yéesu alobumuu kulimaku unku, li golool li buyinum ŋáa’ li aan: — Li mal̥egenamu fan ilobuul, akee li bukuluul fan abetom li kuŋen bukan.
43013022	Kúgoomaku li kunaak kujuuloo mata kuhaasut ayi Yéesu alobe li akila.
43013023	Akee li kúgoomaku an Yéesu afañumuu ŋáa’, lababbah akooj Yéesu tan kulakomuu hutiñahu.
43013024	Simoŋ Fiyeel li áyiitool kaŋen min aanool agel̥l̥en Yéesu ayi lalobe li akila.
43013025	Agóomawu mal̥egen li átinko ahaŋ makooj bagiŋabu bata Yéesu, min agel̥l̥enool aanool: — Anahaan, kama ayi lulobe li akila?
43013026	Yéesu li aanool: — Boot min iyooken humuncul hata húmbuulu li bájikabu bata buyinjaayabu. Anawu an emmuu li isen ho, akilamuu. Muñeˈe Yéesu li aŋa’ humunculahu ayooken li bájikabu, ban li asen ho Sudaas ata Simoŋ Isikaaliyot.
43013027	Nan Sudaas aŋa’muu humunculahu unhu hata húmbuuluwahu, Sayitaane li ájufowool. Muñeˈe Yéesu li aanool: — Wahawu wan ommuu li ukaan, ukaan wo cab.
43013028	(Anoowan li bukanabuku kalako tomuu hutiñahu ánaanumut wáa újiye Yéesu li alob loon muñaˈa.
43013029	Emmuu Sudaas aakene abootaawu ata sídalamasu, kukee li kúgoomaku li kunaak kuyin li koon Yéesu laanoosaan ajow ánoomul wahawu wan jokiilumuu li wo boot li kagaanaku, mantee foof laanoosaan asen wah ukee kagayimuu.)
43013030	Mal̥egen Sudaas li aŋa’ humunculahu hata húmbuuluwahu aban, li ayaan ajow áfu’. To bajone.
43013031	Nan Sudaas áfu’muu, Yéesu li aan: — Muñeˈe máyiineniyamu mata Añool-An mujuki, min máyiineniyamu mata Ateemit mujuki li akila.
43013032	[Nokoomuu loon máyiineniyamu mata Ateemit mujukijuk li Añool-An,] Ateemit foof fan akaan máyiineniyamu mata Añool-An mujuki li akila humumool, ban fan akaan mo mujuki muñeˈe.
43013033	Bañoolom, ilet li ilako li bukuluul fiyo. Fan ban li jiŋesom. Bale boot min ilobuul muñeˈe wahawu wan ilobumuu Kusuwif kaabuku. Let jiyili jijow tan ínje emmuu li ijow.
43013034	Boot min isenuul hulim huwunkul: jíbooliwoo. Joote jíbooliwoo loon ínje foof íbooliwuulumuu.
43013035	Jíbooliwoomuu, bukanabuku feh fan kuhaas koon bukuluul kúgoom kúmbaam joom.
43013036	Simoŋ Fiyeel li agel̥l̥en Yéesu aanool: — Anahaan, kama bay lujowe boot? Yéesu li aanool: — Uyilaat únabul lí ínje muñeˈe boot ban ijowemuu boot, bale fan bil fiyo li únabul lí ínje.
43013037	Fiyeel li aanool: — Anahaan, kama wáa újiye iyilaat inab li awu muñeˈe? Tan emmee liyilo iket humum hooli.
43013038	Yéesu li aanool: — Li mal̥egeni luyilo usen buloŋi mata ínje íji? Li mal̥egenamu fan ilobi: manooman fan uceeŋ ñoono ñáhaaji oon luhaasonhaas, tówum káyin kul̥ok.
43014001	Yéesu li aan kúgoomaku koola: — Jakum jiyina. Jíyinen li Ateemit, li jíyinen foof lí ínje.
43014002	Baje úfit wameeŋe li eluufayi yata Atuubawom. Leteenutumuu mo, fan ilobeenuul. Boot min ijow ikaan kulako ikat to boot li bukuluul.
43014003	Nan emmuu ijow ikaan kulako boot li bukuluul iban, fan ílaañul iŋaluul íjowetum, bájum bukuluul humumuul foof li jilako tan ínje emmuu li ilako.
43014004	Ban jihaase bútinabu bajowumuu boot ban ínje emmuu li ijow.
43014005	Toma li aan Yéesu: — Anahaan, áloli jihaasut ban awu ujowe boot. Buu eete kaan li jihaas bútinabu?
43014006	Yéesu li aanool: — Injé emmuu bútinabu, li mal̥egenamu, li buloŋabu. An ayilaat ajow bata Atuubaawu, okila bájowumut lí ínje.
43014007	Jihaasommuu, fan jihaas foof Atuubawom. Bale muñeˈe jihaasool, ban jijukool.
43014008	Fílib li aanool: — Amaaŋen, úhiisoli Atuubaawu, mó múfitoli.
43014009	Yéesu li aanool: — Fiyowe ŋáa’ nan éemi li bukuluul. Uhaasolutom boot muñeˈe, Fílib? An ajukommuu, Atuubaawu lajuke. Kama buu kaane li oon: «Uhíisoli Atuubaawu?»
43014010	Kama úyinenut kaanaku ínje ummu li Atuubaawu, ban Atuubaawu ummu lí ínje? Kulimaku kan ilobuulumuu kubilumut lí ínje humumom. Bale Atuubaawu ammuu lí ínje, okila humumool akaane bulokool.
43014011	Jíyinen lí ínje, min ilobuulumuu kaanaku ínje ummu li Atuubaawu, ban Atuubaawu ummu lí ínje. Letumuu mo, kama li jíyinen mata wahawu wan ikaanumuu úji.
43014012	Li mal̥egenamu fan ilobuul, an áyinenumuu lí ínje, fan akaan foof wahawu wan ikaanumuu. Fan ayili foof akaan wah wahaŋ to, mata ínje boot min ijow bata Atuubaawu.
43014013	Ban wahoowah wan jommuu li jil̥aw li kajawaku kúmbaam, fan ikaan wo, bájum Añiilawu li áhiis máyiineniyamu mata Atuubaawu.
43014014	Jil̥awumuu wah li kajawaku kúmbaam, fan ikaan wo.
43014015	— Nokoomuu loon jifañonfañ, fan jinab li kulimaku kan ilobuulumuu.
43014016	Injé fan il̥aw Atuubaawu min asenuluul anattena akee, min alako li bukuluul boot nanoonan.
43014017	Anattenaawu ummu, okila ammuu Buyinumabu báhiisemuu bukanabuku mal̥egenamu. Bukanabuku kata adunaayi kuyilaatool kuyab, mata kujukutool, ban kuhaasutool. Bale bukuluul jihaasool, mata ummu téetiwuul, ban ummu li bukuluul.
43014018	«Let ikatuul li husukateene. Fan ílaañul ilako li bukuluul.
43014019	Let fiyo, min bukanabuku kata adunaayi kújukaatiwom. Bale bukuluul fan jijukom, mata ínje ummu li buloŋ, ban bukuluul foof fan jiloŋ.
43014020	Nan hunakahu unhu hommuu li húliiŋ, fan jihaas joon ínje ummu li Atuubawom, ban bukuluul jumbuku lí ínje loon ínje emmuu li bukuluul.
43014021	«An aŋa’muu kulimaku kúmbaam akaan li buyinumool, ban li aloŋ loon kulobumuu, anawu ummu afañommuu. Atuubawom fan afañ anoowan afañom. Injé humumom fan ifañool, ban fan ikaanool min ahaasom.»
43014022	Sudaas, (ábutimuu li Sudaas Isikaaliyot) li agel̥l̥en Yéesu aanool: — Anahaan, kama buu kaane lóoti ukaan min jihaasi, ban let ukaan min bukanabuku kata adunaayi kuhaasi?
43014023	Yéesu li aanool: — An afañommuu, fan aŋa’ hulimahu húmbaam akaan li buyinumool, ban li aloŋ loon hulobumuu. An akaan momuu, Atuubawom fan afañool. Injé li Atuubawom fan jibil boola, min jikin bo.
43014024	An afañutommuu let aŋa’ kulimaku kúmbaam akaan li buyinumool, min aloŋ loon kulobumuu. Ban hulimahu han jijamumuu hubilumut lí ínje, bale li Atuubawom áboñulommuu hubilumulo.
43014025	«Lilobuulob wahawu unwu muñeˈe nan iloŋumee li eeno li bukuluul.
43014026	Anattenaawu ammuu Buyinumabu Banabaabu ban Atuubaawu ammuu li áboñul li kajawaku kúmbaam, fan buliikenuul wahawu feh ban li buwal̥l̥enuul wahawu feh wan ilobuulumuu.
43014027	«Boot min ikatuul li kásuumaay. Kásuumaayaku kúmbaam léemi li ikatuul. Let isenuul ko loon adunaayi esene komuu. Jakum jiyina, ban jakum jíkoli.
43014028	Jijanjam min eenuulumuu: “Boot min ijow, ban fan ílaañul ilako li bukuluul.” Nokoomuu loon jifañonfañ, joote jibaj ésuumahukow mata min emmuu li ijow boot bata Atuubaawu, mata Atuubaawu lahaŋom.
43014029	Lilobuulob mo muñeˈe íkibben tówum wahawu unwu úliiŋ, bánum nan wommuu li úliiŋ, li jíyinen.
43014030	Let ilaañ ilob ŋáa’ li bukuluul, mata Sayitaane ammuu anahaanawu ata adunaayi inye ummu li ebil. Ayilaat lí ínje wahoowah,
43014031	bale adunaayi yoote ehaas yoon lifanfañ Atuubaawu, ban wahawu wan ikaanemuu wo Atuubaawu aanommuu ikaan. Jiyito, úfulaal taate!»
43015001	Yéesu li alaañen aan: — Injé emmuu búbiiñabu bata mal̥egen. Atuubawom okila ammuu alokaawu ata úbiiñawu.
43015002	Fan afalen hulund hanoohan háami lí ínje, habukut mutiñaay. Fan ateŋen hulund hanoohan habuke mutiñaay, mantee li huhaŋ mabuk.
43015003	Kulimaku kan ilobuulumuu kuyaane kuteŋen kata láalawuul kuban.
43015004	Jilako lí ínje loon ínje humumom emmuu li bukuluul. Loon hulund huyilaatumuu hubaj mutiñaay bale ho, ho bakotut li búbiiñ, mo foof bukuluul jiyilaatumuu jibaj ébukoolum bukuluul balet lí ínje.
43015005	«Injé emmuu búbiiñabu, bukuluul li jóomi kulundaku. An alakomuu lí ínje, ban ínje li ilako li akila, fan abaj ebukoolum yameeŋe. Mata jiyilaat jikaan wahoowah ínje balambenutuul.
43015006	An alakowutumuu lí ínje, fan abeteni tíyaŋ loon hulund min asay. Kulundaku kasayimuu, fan kuwomeni beten li sambun min kúsulo.
43015007	Jilakomuu lí ínje ban kulimaku kúmbaam li kulako li uyinumuul, jil̥awumuu wahoowah wan jifañe, fan jibaj wo.
43015008	Máyiineniyamu mata Atuubawom fan mujuki, bukuluul babaje ebukoolum yameeŋe, min jíhiis kaanaku bukuluul kúgoom kúmbaam joom.
43015009	Loon Atuubaawu afañommuu, mo foof lifañuulumuu. Jilako li húbooliyahu húmbaam.
43015010	Jítuulumuu kulimaku kúmbaam, fan jilako li húbooliyahu húmbaam, loon ínje humumom ítuulumuu kulimaku kata Atuubawom, min eeno li húbooliyahu hoola.»
43015011	Yéesu li afamen aan: — Lilobuulob wahawu unwu mantee ésuumahukowayi yúmbaam li elako li bukuluul, min ésuumahukowayi yooluul eluuk halli.
43015012	Hulimahu húmbaam ho hommuu unhe: Jíbooliwoo loon ínje humumom íbooliwuulumuu.
43015013	Bajut an an húbooliwool huhaŋe hata an asene buloŋool boot li kubukewool.
43015014	Jikaanumuu wahawu wan ilobuulumuu, kubukewom joom.
43015015	Let imit ihooñuul kuloka, mata aloka áhaaseliit wahawu wan anahaanawu oola akaanemuu. Lihooñuuhooñ kubukewom mata likaanuukaan min jihaas wahawu feh wan iliikenulomuu li Atuubawom.
43015016	Let bukuluul jil̥usom, bale ínje il̥usuul. Ban ínje ikaanuul to, mata min jijow min jibaj ebukoolum, ebukoolum yáami li efiyo to, bájum wahoowah wan jommuu li jil̥aw Atuubawom li kajawaku kúmbaam, li asenuul wo.
43015017	Wahawu wan emmuu li ilobuul, wo wommuu jíbooliwoo.
43015018	Yéesu li afamen aan: — Bukanabuku kata adunaayi kulatuulumuu, jihaas kaanaku ínje kujande kulat.
43015019	Jilakoweenumuu bukan kata adunaayi, bukanabuku kata yo fan kufañeenuul, mata min jóomimuu bukan kata adunaayi. Bale jilet bukan kata adunaayi, mata li adunaayi lil̥usumuulumuu ífulenul. Mó mújimuu bukanabuku kata adunaayi li kulatuul.
43015020	Jiwayil̥o hulimahu han ilobuulumuu eenuul: «Aloka ahaŋut anahaanawu oola.» Kucoocommuu, fan kucoocuul foof. Kuŋa’muu hulimahu húmbaam kukaan li uyinumiil min kuloŋ loon hulobumuu, fan kuŋa’ hooluul foof kukaan li uyinumiil min kuloŋ loon hulobumuu.
43015021	Bale fan kukaanuul wahawu unwu feh mata ínje íji, mata kuhaasut anawu áboñulommuu.
43015022	Ibileenutumuu min ilob li buko, let kubajeen butila mata uhoofoolawu wooliil úji. Bale muñeˈe kubajut wah wáami li ukooŋeniil li uhoofoolawu wooliil.
43015023	An alatommuu, Atuubawom foof lalate.
43015024	Let kubajeen butila bata kahoofoo, ínje bakaaneenut hákiliil bulokabu ban akee ábuto akanlelutumuu. Bale muñeˈe kujuke bulokabu búmbaam, ban li kulatom, li kulat foof Atuubawom.
43015025	Bale wahawu unwu wóotisooti ubaj bájum hulimahu hakiicimuu li Eluwaayi li ubaj, haanumuu: «Kulatonlat maayiiñ.»
43015026	«Anattenaawu fan abil. Okila ammuu Buyinumabu báhiisemuu bukanabuku mal̥egenamu, babilummuu li Atuubaawu. Fan íboñumuluul ó’ bata Atuubaawu, ban okila humumool fan alob bukanabuku múmbaam.
43015027	Ban bukuluul foof fan jilob bukanabuku múmbaam, mata nan ítoŋumuu bulokabu búmbaam boot muñeˈe, bukuluul jumbuku lí ínje.»
43016001	— Lilobuulob kulimaku unku jakum jibil jikat bo káyinenaku kooluul.
43016002	Fan kukesooluul jífu’ li siluufasu sata kal̥awaku. Ban foof ewaatuwayi fan éliiŋ, nan bukanabuku kammuu kumukuul kommuu li kuyinoo li koon, kukankaan wah wajake boot li Ateemit.
43016003	Ban fan kukaan mo mata kuhaasut Atuubaawu, kuhaasutom foof.
43016004	Lilobuulob mo ikat to bájum nan taŋayi inyu yommuu li éliiŋ, li jíwayil̥o joon lilobeenuulob mo. — Ilobutuul mo yaan no li húkitumahu, mata li bukuluul lilakowe.
43016005	Bale muñeˈe boot min ijow boot bata anawu áboñulommuu, ban anoowan li bukuluul ahinut agel̥l̥enom aanom: «Kama bay lujowe boot?»
43016006	Bale min ilobuul momuu, wahawu unwu újimuu li jíyiyenoo.
43016007	Bale boot min ilobuul mal̥egen: haŋe majak boot li bukuluul mín ínje ijow. Mata ijowutumuu Anattenaawu let abil alako li bukuluul. Bale ijowumuu, fan íboñuluul ó’.
43016008	Ban nan ammuu li abil, fan áhiis bukanabuku kata adunaayi kaanaku min kujokumuu kahoofoo li wahawu wan kujokumuu loon ucoccol, li min kuyinoomuu mata batiibabu bata Ateemit, inti mo, kúguuhoguuho.
43016009	Min kujokumuu kahoofoo inti mo, mata kúyinenut lí ínje.
43016010	Wahawu wan kujokumuu loon ucoccol, inti mo, mata boot min ijow boot bata Atuubawom, ban let jilaañen jijukom.
43016011	Min kuyinoomuu mata batiibabu bata Ateemit inti mo, mata Sayitaane ammuu anahaanawu ata adunaayi inye, latiibi aban.
43016012	«Libajeene kulim kameeŋe kan eeteen ilobuul, bale let jiyili jiŋa’ ko feh muñeˈe jikaan li uyinumuul mata kuhaŋuuhaŋ sembe.
43016013	Nan Buyinumabu báhiisemuu bukanabuku mal̥egenamu bommuu li bubil, fan bukaanuul jihaas mal̥egenamu foof mo feh. Let búlobum li kajaw kata bo humum bo, bale fan bulobuul wahawu feh wan bujamumuu, ban li buhebuul wahawu wammuu li ubil ubaj.
43016014	Buyinumabu fan búhiis bukanabuku máyiineniyamu múmbaam, mata fan búŋalum lí ínje kulimaku kan bommuu li bulobuul.
43016015	Wahoowah feh wan Atuubawom abaje, wúmbaam foof. Mó mújimuu li eenuul Buyinumabu fan búŋalum lí ínje wahawu wan bommuu li bulobuul.»
43016016	— Muñeˈe let jilaañen jijukom, ban let fiyo li jilaañen jijukom.
43016017	Muñeˈe kukee li kúgoomaku koola li kugel̥l̥enoo koon: — Kama waa lafañe alobolaal min aanumuu: «Muñeˈe let jilaañen jijukom, ban let fiyo li jilaañen jijukom», li min aanolaamuu foof: «Boot min ijow bata Atuubawom»?
43016018	Kúgoomaku li kulaañen koon: — Kama «let fiyo», yan alobumuu yo yommuu waa? Uhaasutaal waa lafañe alob.
43016019	Yéesu li ahaas aan kúgoomaku kufanfañ min kugel̥l̥enool hulim, li aaniil: — Lilobuulob eenuul: «Muñeˈe let jilaañen jijukom, ban let fiyo li jilaañen jijukom.» Waa, kulimaku unku jigel̥l̥enoolemuu mata ko?
43016020	Li mal̥egenamu fan ilobuul: fan jil̥ok ban li jigamoo, bale bukanabuku kata adunaayi buko fan kulako li ésuumahukow. Fan jíyiyenoo, bale káyiyenoolaku kooluul fan kulaañ kulako ésuumahukow.
43016021	Nan anaale ahalete ajeˈe boot kanoken, labajebaj buyina báamak, mata taŋool yata sílaam éliiŋe. Bale nan ammuu li áfulul li añiil, li amojen sílaamasu soola, mata fan abaj ésuumahukow mata min abajumuu añiil.
43016022	Mo foof bukuluul jommuu muñeˈe li káyiyenoo. Bale fan ilaañen ijukuul, min ésuumahukow elako li bukuluul, ban an let ayili áfulen yó li bukuluul.
43016023	«Nan hunakahu hommuu li húliiŋ, let jigel̥l̥enom wahoowah. Li mal̥egenamu fan ilobuul: jil̥awumuu wah Atuubaawu li kajawaku kúmbaam, fan asenuul wo.
43016024	Boot muñeˈe, jil̥awolut wah li kajawaku kúmbaam. Jil̥aw ban fan jibaj, mantee li jibaj ésuumahukow halli.»
43016025	— Lilobuulob wahawu unwu feh li bukittenoolum. Taŋayi inyu li ebil nan eetutumuu iŋa’ bukittenoolum min ilob li bukuluul, bale fan ilobuul mata Atuubaawu ihant.
43016026	Nan hunakahu unhu hommuu húliiŋ, fan jil̥aw Atuubaawu li kajawaku kúmbaam, bale eenutuumuu ínje humumom éemi li il̥awool boot li bukuluul.
43016027	Mata Atuubaawu humumool lafañuufañ, mata min jifañommuu, ban li jíyinen kaanaku li Ateemit lífulumulo.
43016028	Li Atuubaawu lífulumulo min ibil boot li adunaayi. Muñeˈe boot min ífu’ li adunaayi, min ilaañ boot bata Atuubaawu.
43016029	Kúgoomaku koola li koonool: — Muñeˈe lulobe uhant. Uŋalut bukittenoolum min ulob.
43016030	Muñeˈe jihaase joon awu luhaase wahawu feh, ban jokuti min an agel̥l̥eni wah. Mó mújimuu, jíyinene kaanaku li Ateemit lúfulumulo.
43016031	Yéesu li aaniil: — Muñeˈe jikite jíyinen?
43016032	Ehee’, waatuwayi inyu li ebil, ban efin min éliiŋulo eban, nan kommuu li kukaanuul jiyiisoo, anoowan li ajow boot boola min jikatom to balewom. Bale li mal̥egenamu ilet balewom, mata Atuubaawu ummu lí ínje.
43016033	Lilobuulob loon muñaˈa mantee li jíbajum kásuumaay lí ínje. Fan jílaam ŋáa’ li adunaayi, bale sákoluul. Injé liheeheek adunaayi.
43017001	Nan Yéesu alobumuu loon muñaˈa aban, li ateb kúkilool ajooŋoo li emitayi ban li aan: — Faafa, ewaatuwayi éliiŋe. Muñeˈe úhiis máyiineniyamu mata Añooli, mantee Añooli li áhiis foof máyiineniyamu mooli.
43017002	Mata lusenoosen kayile li bukanabuku feh, mantee li asen buloŋabu bábaneliitumuu bukanabuku feh kan usenoolumuu.
43017003	Buloŋabu bábaneliitumuu bo bommuu, min kuhaasi awu áamimuu Ateemit anolawu ata mal̥egen, li kuhaas foof Yéesu Kilisita an uboñulomuu.
43017004	Líhihhiis máyiineniyamu mooli li etaamayi. Likaane iban bulokabu ban usenommuu kakaan.
43017005	Faafa, muñeˈe ukaan min ibaj máyiineni hákili, máyiineniyamu man ibajeenumuu hákili, tówum adunaayi ebaj.
43017006	— Likankaan bukanabuku kan úŋalumulomuu li adunaayi usenom, min kuhaas kajawuku kooli. Awu ukileeniil li usenomiil, ban kuŋaŋŋa’ hulimahu hooli kukaan li uyinumiil, min kuloŋ loon hulobumuu.
43017007	Muñeˈe kuhaase koon wahawu feh wan usenommuu li awu ubilume.
43017008	Mata liseniisen kulimaku kan usenommuu, ban kuyayyab ko. Kuhaase li mal̥egenamu koon ínje li awu lífulumulo, ban kúyinenyinen koon awu úboñulom.
43017009	«Lil̥awe boot li buko. Il̥awut boot li adunaayi, bale boot li bukanabuku kan usenommuu, mata awu ukiliil.
43017010	Wahawu wan ibajumuu feh wooli, ban wahawu wan awu ubajumuu feh wúmbaam, ban máyiineniyamu múmbaam múhiisihiis li buko.
43017011	Injé ilet muñeˈe li adunaayi, bale buko kumbuku li adunaayi. Injé boot min ibil booli. Atuuba anabe, ufooyiil li sembaasu sata kajawaku kooli. Kajawaku kan usenommuu, bájum li kulako an ano loon awu lí ínje oomamuu an ano.
43017012	Nan ilakomuu li buko, li sembaasu sata kajawaku kooli lífooyumiil, kajawaku kan usenommuu. Lifooyiifooy, ban bajut an li buko ájime. Anawu afimmuu min áatiye ájim, akila bale ájimumuu, min kaan loon Bakiicelabu bulobumuu.
43017013	Bale muñeˈe boot min ibil booli. Ban kulimaku kan ilobumee muñeˈe nan iloŋumee li adunaayi, lilollob ko bájum li kubaj ésuumansuumayi yúmbaam li buko humumiil, ésuumansuum halli.
43017014	Injé liseniisen hulimahu hooli, bale adunaayi li elatiil, mata kulet bukan kata adunaayi, loon ínje humumom iletumuu an ata adunaayi.
43017015	Il̥awuti mata min úfuleniil li adunaayi, bale min ufooyiil li Majakutamu.
43017016	Kulet bukan kata adunaayi, loon ínje humumom iletumuu an ata adunaayi.
43017017	Ujówum li mal̥egenamu min ukaaniil kulako bukan kanabe. Hulimahu huya hommuu mal̥egenamu.
43017018	Liboñiiboñ li adunaayi, loon awu humumi uboñommuu li adunaayi.
43017019	Lisenoolosenoolo foofom feh boot li awu mata buko kúji, bájum buko foof li kusenoolo li mal̥egen boot li awu.
43017020	— Il̥awut boot li buko baleyiil, bale foof boot li káamimuu li kubil kúyinen lí ínje mata bawaaleyelabu booliil búji.
43017021	Lil̥awe mantee buko foofiil feh li kulako an ano. Faafa, kujow kulako an ano li alola, loon foof awu ommuu lí ínje, ínjé li éemi li awu. Kujow kulako an ano bájum adunaayi li éyinen kaanaku awu úboñulom.
43017022	Liseniisen máyiineniyamu man usenommuu, bájum li kulako an ano loon awu lí ínje oomamuu an ano.
43017023	Min ínje éemi an ano li buko, awu li óomi an ano lí ínje, bájum li kulako li mal̥egenamu an ano, min adunaayi éhaasum tó kaanaku awu úboñulom, ban lufañiifañ loon ufañommuu.
43017024	«Faafa, awu usenomiil, ban lifañe tan emmuu li ibil ilako, li kulako to foof lí ínje, bájum li kujuk máyiineniyamu múmbaam. Máyiineniyamu man usenommuu, mata lufañonfañ tówum adunaayi ejuul̥i.
43017025	Faafa, awu jacolumuu, adunaayi ehaasuti, bale ínje lihaasi, ban umbuke kuhaase koon awu úboñulom.
43017026	Likaaniikaan min kuhaas kajawaku kooli, ban fan ilaañen ikaaniil min kuhaasi, bájum húbooliyahu han ubajumuu lí ínje li hulako li buko, ban ínje humumom li ilako li buko.»
43018001	Nan Yéesu al̥awumuu loon muñaˈa aban, li ajow li kúgoomaku koola ló, boot kalimben kaaka kata kayelenaku kan koonemuu Seeduloŋ. Nan kúliiŋumuu, Yéesu li anoken li kúgoomaku koola ló li etool yalako to.
43018002	Sudaas ammuu li abet Yéesu li kuŋen bukan, lahahhaas foof tinatu untu, mata Yéesu labilebil to ñameeŋe li kúgoomaku koola ló.
43018003	Muñeˈe Sudaas li aŋa’ húmim hata kusollaali li hata kufooya kan huhaanaahu hata élambaayi li Kufaaliisiyeŋaku kusenool, min kujow boot bata etoolayi. Ujunko kookene, li sihiitum li kúlaañaañ.
43018004	Yéesu ahaasumuu wahawu feh wammuu li ubajool, li ajow kufam, min agel̥l̥eniil aaniil: — Ayi jiŋese loo?
43018005	Kusollaaliyaku li koonool: — Yéesu ata ésukayi yata Nasalet jiŋese loo. Yéesu li aaniil: — Injémuu. Sudaas ammuu li abet Yéesu li kuŋeniil, to foof layitowe li buko.
43018006	Nan Yéesu aaniilumuu, «Injémuu», li kulaañ kúsola, ban li kulo teetaam.
43018007	Muñeˈe Yéesu li alaañen agel̥l̥eniil aaniil: — Ayi jiŋese loo? Li koonool: — Yéesu ata ésukayi yata Nasalet, jiŋese loo.
43018008	Yéesu li aaniil: — Lilobenuulobumuu eenuul ínje emmuu Yéesu. Nokoomuu loon ínje jiŋese lí ínje, kama li jikat umbuku min kujow.
43018009	Muñowu hulimahu han Yéesu alob nomuu húbajummuu, haanumuu: «Faafa, bajut an li bukanabuku kan usenommuu ájime.»
43018010	Muñeˈe Simoŋ Fiyeel aakenumuu ékundu, li áhoonul yó atek kanuuwaku kúlilaku kata alokaawu ata anahaanawu ata élambaayi afalen. Alokaawu ummu kajawool Málikis.
43018011	Bale Yéesu li aan Fiyeel: — Uhoon ékunduwayi yooli. Waa, kama luyinooyinoo li oon let ihob ejunkayi yata sílaamasu yan Atuubawom asenommuu?
43018012	Húmimahu hata esollaaliyayi boot li anahaanawu ooliil ló, li kufooyaabuku kata Kusuwifaku, li kujok Yéesu ban li kujenkool.
43018013	Li kujand kújowetum Yéesu bata Aan, an Kayif ayabumuu añoolool. Kayif alakomuu emitayi inyu anahaanawu ata élambaayi.
43018014	Kayif okila asaabumuu kunahaanaku kata Kusuwifaku aaniil: «Haŋe majak min an ano aket boot li ésukayi feh.»
43018015	Simoŋ Fiyeel li ágoom akee li kunab li Yéesu. Alámbaawu áamakawu lahahhaas ágoomawu ummu, mó lí múji li anoken li mano li Yéesu li ekaakayi yata eluufayi yata anahaanawu ata élambaayi.
43018016	Bale Fiyeel okila li ayito tíyaŋ kámbiilaku. Agóomawu an álambaawu áamakawu ahaasumuu li áfulul abil alob li anaalaawu afooyemuu kámbiilaku min akat Fiyeel min anoken.
43018017	Muñeˈe agoloolaawu afooyemuu kámbiilaku li agel̥l̥en Fiyeel aanool: — Kama awu foof kele ulet akee li kúgoomaku kata ánayinaawu ummu? Fiyeel li aanool: — A’aa’, inti ínje.
43018018	Emmuu jóobijoobi, kulokaabuku li kufooyaabuku li kútifen sambun min kulako kayiiño. Fiyeel to foof lalakowe li buko, min alako kayiiño.
43018019	Muñeˈe anahaanawu ata élambaayi li agel̥l̥enoo Yéesu mata kúgoomaku koola li mata baliikenelabu boola.
43018020	Yéesu li aanool: — Lilollob ihant hákil ésukayi feh. Linaanaak iliiken bukanabuku li siluufasu sata kal̥awaku, li híndo Eluufayi yata Ateemit dán Kusuwifaku feh kuwoogemuu, ban bajut wah wan ilobe li huyoloo.
43018021	Kama wáa újiye li ugel̥l̥enom loon muñowu? Ugel̥l̥en bukanabuku kajantenumuu wahawu wan ilobiilumuu. Kuhaase jak wahawu wan ilobumuu.
43018022	Nan Yéesu alobumuu kulimaku unku, akee li kufooyaaku alako to, li abil atekool eheejen, ban li aanool: — Muñowu lommuu ulob anahaanawu ata élambaayi?
43018023	Yéesu li aanool: — Nokoomuu loon lilollob ikajen, li uhebom tay likajenumuu. Bale nokoomuu loon lilollob jak, wáa újiye li utekom?
43018024	Muñeˈe Aan li alob min kújowetum Yéesu majenkaamu bata Kayif ammuu anahaanawu ata élambaayi.
43018025	No unnu, Simoŋ Fiyeel okila li alako to kayiiñowaku. Li koonool: — Awu kele foof ulet akee li kúgoomaku kata ánayinaawu ummu? Bale Fiyeel li aceeŋ min aanool: — A’aa’, inti ínje.
43018026	Akee li kulokaabuku kata anahaanawu ata élambaayi, alakowe an ata anawu an Fiyeel afalenumuu kanuu, li aanool: — Kama inti awu lijukumuu li etoolayi li Yéesu ló?
43018027	Fiyeel li amit aceeŋ. No unnu, káyin li kuyaan kul̥ok.
43018028	Fúlum tó, li kúŋalum Yéesu bata Kayif kújowetum boot bata eluufayi yata águubelunaalawu, yaan no li bújom bíb. Bale kunahaanaku kata Kusuwifaku kunokenut li eluufayi jakum bil kusiko, mantee li kuyili kutiñ hutiñahu hata Faakayi.
43018029	Wahawu unwu újimuu águubelunaalawu Filat li áfulul atookuliil tíyaŋ. Alíiŋul, li agel̥l̥eniil aaniil: — Kama waa ánayinaawu ummu akaane, wájimuu li jil̥oofool?
43018030	Li koonool: — Kaaneenumuu loon alet an ajakut, leteen jíŋalulool jiseni.
43018031	Filat li aaniil: — Jiŋalool bukuluul humumuul, jijow jitiib loon eluwaayi yooluul elobumuu. Kusuwifaku li koonool: — Jibajut kakaañen min áloli húmumoli jítuk min jimuk an.
43018032	Muñowu hulimahu han Yéesu alobumuu min áhiis eket buu láatimuu aket, hóomimuu li hubaj.
43018033	Muñeˈe Filat li alaañen ajow anoken li eluufayi, ban li áhooñul Yéesu min agel̥l̥enool aanool: — Kama awu ommuu áyiiyawu ata Kusuwifaku?
43018034	Yéesu li aanool: — Mantee awu humumi uyinoole min ugel̥l̥enom loon muñaˈa, mantee kukee kulobi mo kuya lí ínje?
43018035	Filat li aanool: — Waa, kama ínje asuwif leem? Bukanabuku kata ésukayi yooli li kunahaanabuku kata élambaayi kubeti li kuŋenom. Kama waa lukaane?
43018036	Yéesu li aanool: — Jáyiiyaju júmbaam jilet jata adunaayi inye. Jáyiiyaju júmbaam jilakoweenumuu jata adunaayi inye, kulokaaku kúmbaam faneen kutiik jakum bil kubetom li kuŋenaku kata kunahaanaku kata Kusuwifaku. Bale jáyiiyaju júmbaam jilet jata adunaayi inye.
43018037	Muñeˈe Filat li aanool: — Kama áyii loom? Yéesu li aanool: — Lulobulo mo awu humumi, ínje áyii. Libukibuk ban li ibil li adunaayi boot elob bukanabuku mata mal̥egenamu. An áamimuu ata mal̥egenamu fan ajanten hulimahu húmbaam.
43018038	Filat li agel̥l̥en Yéesu aanool: — Kama mal̥egenamu mo mommuu sum waa? Nan Filat alobumuu kulimaku unku aban, li alaañen áfulul ajow atook tíyaŋ Kusuwifaku min aaniil: — Injé ijukut li akila butila ban akaane, báami li bújiwom li il̥oofool.
43018039	Bale emmuu joonewonsoon li kagaanoogaan kata Faakayi yooluul íkatenuluul an akul̥i, mantee jifañe min íkatenuluul áyiiyawu ata Kusuwifaku?
43018040	Muñeˈe li kulob butiya koon: — Maayeet! Inti okila, bale úkatenul Balabaas! Imban Balabaasawu ummu, an ajakut.
43019001	Muñeˈe Filat li alob min kuŋa’ Yéesu kújowetum, kujow kuŋa’ kukaluwaas min kutekool.
43019002	Muñeˈe kusollaaliyaku li kuhec kugola kata úbuja kukaan éjambi kukaanool li húkow, ban li kukaanool hújufo hújunkak.
43019003	Muñeˈe li kunaak kujow kukoojool min koonool: — Jisaafi, áyiiyawu ata Kusuwifaku! Ban li kutekool siheejen.
43019004	Filat li alaañen áfulul tíyaŋ, min aan Kusuwifaku: — Fan jijanten! Boot min ífulenulool tíyaŋ, min jihaas joon ijukut li akila butila ban akaane baate bújiwom li il̥oofool.
43019005	Mal̥egen Yéesu li áfulul makaanowe éjambiyayi yata bájenkuunabu li hújufowahu hújunkakahu. Filat li aaniil: — Anáyinaawu umme!
43019006	Bale nan huhaanaahu hata élambaayi li kufooyaabuku kujeˈe kujukoolumuu, li kulob butiya koon: — Ubaaŋool li ekuluwa! Ubaaŋool li ekuluwa! Filat li aaniil: — Jiŋalool bukuluul humumuul jijow jibaaŋ li ekuluwa. Injé ijukut li akila butila banooban baate bújiwom li il̥oofool.
43019007	Kusuwifaku li koonool: — Olóli jibaje eluwa, ban loon eluwaayi inyu elobumuu Yéesu laate aket, mata laane okila Añool Ateemit.
43019008	Nan Filat ajamumuu kulimaku unku, li ahaŋ mákoli.
43019009	Filat li alaañen ajow anoken li káyiiyaku, ban li aan Yéesu: — Kama awu bay lúfulumulo? Bale Yéesu abagutool.
43019010	Muñeˈe Filat li aanool: — Waa, ulet li ubagom? Kama uhaasut oon libaje sembe sata kakateni, li sata kabaaŋi li ekuluwa?
43019011	Yéesu li aanool: — Ubajut sembe sanoosan lí ínje, sábuti li san Ateemit ásenumulimuu haatiya emitayi. Mó mújimuu, anawu abetommuu li kuŋeni lahaŋi mabaj butila.
43019012	Nan Filat ajeˈe ajamumuu kulimaku unku aban, li alako huŋes bútin min akaten Yéesu. Bale Kusuwifaku li kulob butiya koon: — Ufak ukatenumuu ánayinaawu ummu, ulet abuke ata áyiiyawu áamakawu! An ajokoolomuu áyii, anawu ummu alatoola ata áyiiyawu áamakawu.
43019013	Muñeˈe nan Filat ajamumuu kulimaku unku, li alob min kúfuletum Yéesu tíyaŋ, ban li ajow abah li ébahumayi yata batiibabu, tan koonemuu «Kañum Hugisa», (kaaneyimuu «gabata» li elobayi yata Kusuwifaku.)
43019014	No unnu, li hunakahu hákibbenumuu hata kagaanaku kata Faakayi yata Kusuwifaku, banakabu bo bayitene. Filat li aan Kusuwifaku: — Ayíiyawu ooluul ummu!
43019015	Bale Kusuwifaku, li kuhaŋ malob butiya koon: — Aket! Aket! Ubaaŋool li ekuluwa! Filat li aaniil: — Waa, ibaaŋ áyiiyawu ooluul li ekuluwa? Kunahaanaku kata élambaayi li koonool: — Jibajut áyii akee ábute li áyiiyawu áamakawu!
43019016	Muñeˈe Filat li aseniil Yéesu boot kujow kubaaŋ li ekuluwa. Mal̥egen li kuŋa’ Yéesu kújowetum.
43019017	Yéesu li ateb akila humumool ekuluwaayi yoola min ajow áfu’ tíyaŋ ésukayi, boot tan koonemuu «tin tata husend». (Yan koonemuu «Goligota» li elobayi yata Kusuwifaku.)
43019018	To untu, kusollaaliyaku kubaaŋumuu Yéesu li ekuluwaayi. Li kubaaŋoo to foof bukan koono kúl̥uba li sikuluwa, akee kaŋen Yéesu kúli, aahu kaŋenool kamay, min Yéesu alakowiil li tut.
43019019	Filat li alobiil foof min kukiic li kababalu kukaan haatiya ekuluwaayi. Muñeˈe kukiicumuu eeno: «Laale Yéesu ata Nasalet, Ayíiyawu ata Kusuwifaku.»
43019020	Emmuu tan kubaaŋumuu Yéesu li ekuluwaayi kokkooj ésukayi, Kusuwif kameeŋe li kujanga bakiicelabu, mata kulimaku li elobayi yooliil kukiici, li yata Kulateŋaku, li yata kata Gilees.
43019021	Muñeˈe huhaanaahu hata élambaayi li hujow hoon Filat: — Jakumeen ukiic oon: «Ayíiyawu ata Kusuwifaku,» bale booteen min ukiic oon: «Anáyinaawu umme laane okila ammuu áyiiyawu ata Kusuwifaku.»
43019022	Filat li aaniil: — Bajut, wahawu wan ikiicumuu, likiic wo iban!
43019023	Nan kusollaaliyaku kubaaŋumuu Yéesu li ekuluwaayi kuban, li kuŋa’ wañawu woola kukaan kúmim kubakii, min anoowan li buko aŋa’ hoola. Li kuŋa’ foof húsabadoolahu hoola habajutumuu tan hukiki, mata búgit bano huhecumi kaan kañ kano haatiya boot teetaam.
43019024	Kusollaaliyaku li koonoo: — Jakum uhaaculaal húsabadoolahu, bale uñakaal kútuken min uhaasaal anawu ammuu li aŋa’ ho. Muñowu hulimahu han Bakiicelabu bulobumuu húbajummuu, haanumuu: «Kugaboogaboo wañawu wúmbaam, ban li kuñak kútuken min kuhaas ayi ammuu aŋa’ kañaku kúmbaam.» Wahawu unwu kusollaaliyaku kukaanumuu.
43019025	Bútefoo ekuluwaayi yata Yéesu, kayito tomuu buko kommuu, jaawool, atuy jaawool, Mali ammuu anaalaawu ata Kilewofaas, li Mali ata ésukayi yata Madala.
43019026	Yéesu li ajuk jaawool, tin tano li ágoomawu an afañumuu ŋáa’. Yéesu li aan jaawool Mali: — Aáyo, añooli ummu.
43019027	Ban li aan ágoomawu: — Jaawi ummu. Muñeˈe yaan no unnu, ágoomawu li aŋa’ jaaw ata Yéesu ájowetum ban okila akinumuu.
43019028	Fúlum tó, emmuu Yéesu bahaase aan muñeˈe wahawu feh ubane, min hulimahu han bakiicelabu bulobumuu ubaj, li aan: — Bahob bookom.
43019029	Li baj to kateew kameeŋe bunuk bacabe. Muñeˈe kusollaaliyaku li kuyooken hufalen hata hufons li bunukabu bacabumuu, ban li kukok ho li hunuk hata anuunuken akee an koone isof, ban li kuŋa’ ho kukaan Yéesu li butum.
43019030	Nan Yéesu acafenumuu bunukabu bacabumuu, li aan: — Wahawu feh ukaani ban! Muñeˈe li ásit, li awalo.
43019031	Emmuu hunakahu nan Yéesu aketumuu, ló baaneli kajom húyiiyaayahu hata Kusuwifaku, kunahaanaku kata Kusuwifaku kufañut min sihuluŋasu silako li sikuluwaasu li hunakahu hata húyiiyaayahu hooliil. Mata húyiiyaayahu unhu hulakolako hunak háamak boot li Kusuwifaku. Muñeˈe li kujow kujuk Filat min kul̥awool mantee li alob min kuhum kootaku kata bukanabuku kan kubaaŋumuu li sikuluwaasu, min kúwalenul sihuluŋasu li sikuluwaasu.
43019032	Muñeˈe kusollaaliyaku li kujow kuhum kootaku kata átinaalawu, ban kata ál̥ubutawu kan kubaaŋoo tomuu li Yéesu.
43019033	Nan kúliiŋumuu li Yéesu, li kujuk koon layaane aket. Wahawu unwu újimuu kuhumut kootaku koola.
43019034	Bale akee li kusollaaliyaku li aŋa’ kabaay min aya Yéesu li kaheh áfawul. Húsim li huyaan húfulul li kamal.
43019035	Anawu alobuulumuu mata wahawu unwu wabajumuu lajuujuk wo li kúkilool, ban ulakolako wata mal̥egen. Okila humumool lahaase jak aan wahawu wan alobumuu mal̥egen, mantee bukuluul foof li jíyinen.
43019036	Mata li mal̥egenamu wahawu unwu ubabbaj bájum kulimaku kan Bakiicelabu bulobumuu li kulako li mo, kaanumuu: «Ewuulool yanooyan let ehumi.»
43019037	Ban li baj li Bakiicelabu hulim hakee haane: «Fan kujuke anawu an kúfawulumuu.»
43019038	Nan fú’ tómuu, Suseef ata ésukayi yata Alimate, li ajow al̥aw Filat mantee li akatool min aŋa’ ehuluŋayi yata Yéesu. (Suseef lalakolako ágoom ata Yéesu, bale layolooyoloo mata lákolikoli kunahaanaku kata Kusuwifaku.) Muñeˈe Filat li akatool min ajow aŋa’ yo. Mal̥egen Suseef li ajow aŋa’ ehuluŋayi ájowetum.
43019039	Nikodem, abile ajowumuu li huk ajuk Yéesu, li áŋalul múki’ mágiiwooli li eheeñ yan koone alowees, yayilo efeesa síkilo áyii li kuŋen, min abil foof.
43019040	Mal̥egen Suseef buko li Nikodem li kuŋa’ ul̥aac min kul̥iim ehuluŋayi yata Yéesu ban li kuŋa’ eheeñ kukaan li yo loon Kusuwifaku kul̥iimemuu tówum kuhok.
43019041	Tan kubaaŋumuu Yéesu li ekuluwaayi, babbaj to etool dán baje huyaak huwunkul dán an ámusut ahoki.
43019042	Emmuu hunakahu unhu, hunak hata kafaleyaku kata húyiiyaayahu hata Kusuwifaku, Suseef buko li Nikodem li kuŋa’ ehuluŋayi yata Yéesu kujow kuhok li huyaakahu unhu, mata hukokkooj to.
43020001	Li líiŋ li hunakahu hútinaalahu hata esimenayi, Mali ata ésukayi yata Madala, li ajow bajuk huyaak li bújom bíb, to baloŋe li tílim. Nan áliiŋumuu, li ajuk aan hugisaahu han kuŋa’muu min kúfib kánoonumaku kata huyaakahu, hubakkenibakken kaan li kakaŋ.
43020002	Muñeˈe Mali li áteyul ajow aheb Simoŋ Fiyeel buko li ágoomawu an Yéesu aboolaatumuu, aaniil: — Kúfulenuufulenul Anahaanawu li huyaakahu, ban jihaasut ban kukaanool!
43020003	Muñeˈe Fiyeel buko li ágoom aahu, li kúfulul kujow boot bata huyaakahu.
43020004	Li kutey li mano buko kúl̥uba, bale ágoom aahu li ahaŋ Fiyeel mahi’, li ajand áliiŋ bata huyaakahu.
43020005	Li aŋaalo li huyaakahu li ajuk ul̥aacawu wata úbilawu teetaam, bale anokenut.
43020006	Muñeˈe Simoŋ Fiyeel anaake ánabulumuu li akila li ahin áŋejul, li anoken li huyaakahu áliiŋ, li ajuk ul̥aacawu teetaam.
43020007	Li ajuk foof eleesaayi yáhimenumuu húkowahu hata Yéesu. Eleesaayi ewalenuti tan ul̥aacawu ulakomuu, bale ebooñibooñ kaan jata yo.
43020008	Muñeˈe ágoom aahu ajandumuu áliiŋ li huyaakahu, li ahin anoken, áliiŋ li ajuk, li áyinen.
43020009	(Li mal̥egen boot yok no unnu, kúgoomaku buko bánaanumolut kaanaku Yéesu fan ayitowumul li eketayi, loon Bakiicelabu bulobumuu.)
43020010	Fúlum tó, kúgoomaku kúl̥ubaaku li kulaañ kúbalo.
43020011	Mali alakomuu tíyaŋ akooj huyaakahu, li alako to jíl̥ok. Nan alakomuu jíl̥okaju, li ásiten min aŋaalo li huyaakahu.
43020012	Li ajuk kumalaka kúl̥uba kakaanowe wañ wahiite, mabahe tan ehuluŋayi yata Yéesu ehinteneenimuu, akee li buko bata húkowahu, aahu bata kootaku.
43020013	Kumalakaaku li kugel̥l̥enool koonool: — Anaale, wáa újiye li oono li jíl̥ok? Mali li aaniil: — Kuŋaŋŋa’ Anahaanawu úmbaam, ban ihaasut ban kukaanool.
43020014	Nan alobumuu loon muñaˈa aban, li átiiwowul li ajuk to Yéesu mayitowe, bale ahaasut aan akila.
43020015	Yéesu li agel̥l̥enool aanool: — Anaale, wáa újiye li oono li jíl̥ok? Ayi luŋese loo? Mali li ayinoo li aan Yéesu ammuu alokaawu ata etoolayi, li aanool: — Anahaan, nokoomuu loon awu uŋale ehuluŋayi yata Yéesu, uhebom tay lukaan yo min ijow iŋa’ yo.
43020016	Yéesu li aanool: — Mali! Mali li átiiwo ajooŋoo li Yéesu, ban li aanool li elobayi yata Eébulo: — Lábuni! (Yo yommuu «Anahaan».)
43020017	Yéesu li aanool: — Jakum útukom ukat taate, mata ijowolut boot bata Atuubaawu. Bale ujow oon kutuyom, boot min ijow boot bata Atuubawom ammuu foof Atuubawuul, boot bata Ateemitawu úmbaam ammuu foof Ateemitawu ooluul.
43020018	Muñeˈe Mali ata Madala li ajow alob kúgoomaku aaniil: — Lijuujuk Amaaŋenawu! Ban li akitteniil wahawu wan aloboolumuu.
43020019	Muñeˈe li kátiimaku kata Dimaasayi inyu, kúgoomaku kata Yéesu li kuwoog li eluuf ban li kukul̥ wámbiilawu, mata kúkolikoli kunahaanaku kata Kusuwifaku. Yéesu li abil ayito li tutiil min aaniil: — Kásuumaay kulako li bukuluul!
43020020	Nan Yéesu alobumuu kulimaku unku aban, li áhiisiil kuŋenaku koola li kahehaku koola. Kúgoomaku li kubaj ésuumahukow yáamak nan kujukumuu Amaaŋenawu.
43020021	Yéesu li alaañen aaniil: — Kásuumaay kulako li bukuluul! Loon Atuubaawu áboñulommuu, mo foof ínje emmuu li iboñuul.
43020022	Nan alobumuu kulimaku unku aban li áhuuten li buko min aaniil: — Jiyab Buyinumabu Banabaabu!
43020023	Jibonketumuu bukan uhoofoolawu wooliil, Ateemit foof fan abonketiil wo. Bale bukanabuku kan jootutumuu jibonket uhoofoolawu wooliil, Ateemit foof let abonketiil wo.
43020024	Toma, ammuu akee li kúgoomaku kuŋen li kúl̥ubaaku, (an koonemuu foof Mál̥uba), alakowut to nan Yéesu áfu’muu kufaalool.
43020025	Muñeˈe nan Toma áliiŋulomuu, kúgoom kaabuku li koonool: — Jijuujuk Amaaŋenawu! Bale Toma li aaniil: — Ijukutumuu káakumaku kata sidaajasu li kuŋenaku koola, ban iŋalutumuu husiikahu igo’ tan sidaajasu sibaaŋimuu, ban foof iŋalut kaŋenom igo’ li kahehaku koola, let íyinen.
43020026	Muñeˈe li baj kunak hutok li kúhaaji, kúgoomaku kata Yéesu li kulaañen kuwoog li eluufayi, ban Toma to lalakowe li buko. Wámbiilawu wata eluufayi ukul̥eenikul̥, bale Yéesu li abil ayito hákiliil, ban li aan: — Kásuumaay kulako li bukuluul!
43020027	Nan asaafiilumuu aban li aan Toma: — Uŋálul husiikahu hooli ukaan taate min ujuke kuŋenaku kúmbaam. Uŋálul kaŋenaku kooli min ugo’ kahehaku kúmbaam. Jakum úwettoo, bale úyinen!
43020028	Toma li aanool: — Amaaŋenawu úmbaam, li Ateemitawu úmbaam!
43020029	Yéesu li aanool: — Min ujukommuu mó mújimuu li úyinen? Awólo, káyinenumuu lí ínje buko bajukutom!
43020030	Yéesu lakankaan foof úhiisenum wájaahaleniye wameeŋe hákil kúgoomaku koola, wakiicuti li éliibalayi inye.
43020031	Bale wahawu wakiicimuu li éliibalayi inye, ukiicikiic mantee li jíyinen kaanaku Yéesu ammuu Kilisita, okila ammuu Añiilawu ata Ateemit. Ban jíyinenumuu li akila, fan jíbajum buloŋabu li kajawaku koola.
43021001	Fúlum tó, Yéesu li alaañ áfu’ kúgoomaku koola bata katantaku kata húwajahu hata Tibeeliyad. Muñeˈe láfuliilumuu eeno.
43021002	Simoŋ Fiyeel, li Toma (aaneyimuu Mál̥uba), li Natanayeel (ata ésukayi yata Kaana li etaamayi yata Gálile), li bañiilabu báyinaabu bata Sebede, li kúgoom kúl̥uba foof kata Yéesu, tin tano kulakowe.
43021003	Simoŋ Fiyeel li aaniil: — Boot min ijow jambaal. Li koonool: — Olóli foof boot min jibil ujowaal. Mal̥egen li kujow kújufo li busaana min kuwuj. Bale li ehukaayi inyu kujokut wahoowah.
43021004	Nan banakabu bulakomuu li búkatenul, Yéesu li ajow ayito bata katantaku, bale kúgoomaku kuhaasut koon akila.
43021005	Muñeˈe Yéesu li aaniil: — Kufaalom, jijoojok siwol? Li koonool: — A’aa’.
43021006	Yéesu li aaniil: — Jibet embaalayi kagebaku kúlilaku kata busaanaabu, fan jijok. Mal̥egen li kubet embaalayi li emeeŋ siwol tib, gay kuyilaat kúñakul yó, mata yo bameeŋe siwol.
43021007	Agóomawu an Yéesu aboolaatumuu li aan Fiyeel: — Laalu Amaaŋenawu! Nan Simoŋ Fiyeel ajamumuu kaanaku laalu Amaaŋenawu, li akaano wañawu woola mata akokoweenut, ban li afum alo li malamu.
43021008	Kúgoom kaabuku li kuŋa’ busaanaabu min kúñakul embaalayi mameeŋe siwol boot bata katantaku. Mata tan kulakomuu boot li katantaku lóyiwut, iyilo líiŋ simeetal téemeel.
43021009	Nan kúwalowulumuu li busaanaabu li kujuk to muwol malembeni li kujek kata sambun, li kúmbuulu.
43021010	Yéesu li aaniil: — Jíŋalul jakee li siwolasu unsu san jikitemuu li jijok.
43021011	Simoŋ Fiyeel li ajow ájufo li busaanaabu min añakumul ló embaalayi boot bata katantaku mameeŋe siwol sáamak. Sálako lómuu feh soono téemeel li kúyii kúl̥uba li kuŋen li síhaaji. Bale maayeet min siwolasu simeeŋumuu, embaalayi ehaacowut.
43021012	Yéesu li aaniil: — Jibil jitiñ. Anoowan li kúgoomaku akaañenut agel̥l̥enool aanool: «Kama awu ommuu ayi?», mata kuhaase koon okila ammuu Amaaŋenawu.
43021013	Yéesu li ajow akoojiil, ban li aŋa’ húmbuuluwahu agabeniil. Li aŋa’ foof jiwolaju agabeniil.
43021014	Nan Yéesu ayitowulumuu li eketayi, umbu búhaajutool li áfu’ kúgoomaku koola.
43021015	Nan kutiñumuu kuban, Yéesu li aan Simoŋ Fiyeel: — Simoŋ, awu ata Saŋ, mantee lufañonfañ haŋ min kufaali umbuke kufañommuu? Simoŋ li aanool: — Eéhe’ Amaaŋen, luhaase oon lifañifañ. Yéesu li aanool: — Ucookoo kúgalalaanaku kúmbaam.
43021016	Yéesu li alaañen agel̥l̥en Simoŋ búl̥ubut: — Simoŋ, awu ata Saŋ, lufañonfañ? Simoŋ li aanool: — Eéhe’ Amaaŋen, luhaase oon lifañifañ. Yéesu li aanool: — Ulako amataawu ata kúgalalaanaku kúmbaam.
43021017	Yéesu li alaañen agel̥l̥enool búhaajut aanool: — Simoŋ, awu ata Saŋ, lufañonfañ? Li jok Fiyeel ŋáa’, mata Yéesu lalaañenlaañen agel̥l̥enool búhaajut aanool: «Lufañonfañ?» Fiyeel li aanool: — Amaaŋen, awu jahaasumuu wahawu feh, luhaase oon lifañifañ. Muñeˈe Yéesu li aanool: — Ucookoo kúgalalaanaku kúmbaam.
43021018	Li mal̥egenamu fan ilobi, nan ulako nomuu áfu’, lunaanaak usinja min ujow ban súumi. Bale nan ommuu li uhallen, fan uteb kuŋeni min akee asinjayi ban li ájowetumi ban ufañut ujow.
43021019	(Yéesu lalollob loon muñaˈa, min áhiis buu Fiyeel ammuu li aket eeno, min asal Ateemit). Ban Yéesu li afamen aanool: — Unábul lí ínje!
43021020	Muñeˈe Fiyeel li ágegul, li ajuk búsoliil ágoomawu an Yéesu aboolaatumuu akila li ebil. (Agóomawu ummu akila kubile kulakomuu hutiñahu, li abendo alaañ li bagiŋabu bata Yéesu min agel̥l̥enool aanool: «Anahaan, ayi ammuu li abeti li kuŋen bukan?»)
43021021	Nan Fiyeel ajukumuu ágoomawu, li aan Yéesu: — Amaaŋen, ummu okila buu éemi li kaanool eeno?
43021022	Yéesu li aanool: — Ifañumuu min aloŋ boot nan emmuu li ibil ílaañul, waa butumi bóomi bó? Awu únabul lí ínje!
43021023	Muñeˈe hulimahu unhu li hujamo li káyinenumuu kaanaku ágoomawu ummu let aket. Ban, Yéesu aanut Fiyeel ágoomawu ummu let aket, bale laanoosaan: «Ifañumuu min aloŋ boot nan emmuu li ibil ílaañul, waa butumi bóomi bó?»
43021024	Agóomawu ummu okila humumool alobumuu kulimaku unku, ban li akiic ko. Ban ololaal luhaasaale oonaal kulimaku kan alobumuu, mal̥egen.
43021025	Yéesu lakankaan foof wah wakee wameeŋe. Ukiiceenimuu feh wano li wano, íyinenut mantee síliibalasu saateenumuu sikiici fan sile li adunaaye.
44001001	Téwofiil, lisaafi. Likiiculikiic min ilobi mata Yéesu, li éliibalayi yúmbaam yátinaalayi. Lilobilob íkibben mata wahawu feh wan Yéesu akaanumuu, li wan aliikenumuu bukanabuku yan no li húkitumahu,
44001002	boot yok hunakahu nan Ateemit akaanoolumuu ajow boot li emitayi. Yéesu lal̥ul̥l̥us bukan kulako kufootal átowum ajow boot li emitayi. Ban lalobiilob no wahawu feh wan kommuu li kukaan akila bajeˈe. Wahawu wan Yéesu aaniilumuu kukaan, li sembe sata Buyinumabu Banabaabu lálobum wó.
44001003	Nan Yéesu aketumuu aban, li áfu’ Kufootalaku kunak koono kúyii kúl̥uba. Láfuliifu’ min áhiisiil ñameeŋe kaanaku li mal̥egenamu akila ummu li buloŋ, ban li alobiil mata Jáyiiyaju jata Ateemit.
44001004	Li líiŋ hunak hakee, Yéesu li alako hutiñ li Kufootalaku, li aaniil: — Jakum jíloyi ésukayi yata Yeelusalem. Bale jikob wahawu wan Atuubaawu alobumuu kasen, kájiyaku kan ilobuulumuu mata ko.
44001005	Mata Saŋ Batiis li mal lábatiisewume bukanabuku. Bale taate kunak, Ateemit fan ábatiisewuul li Buyinumabu Banabaabu.
44001006	Muñeˈe nan Kufootalaku kuwoog tomuu li Yéesu, li kugel̥l̥enool koonool: — Amaaŋen, muñeˈe lóomimuu li uyiten jáyiiyaju jata Isilayeel?
44001007	Yéesu li aaniil: — Bukuluul utumuul ulet bo mata min jihaas nan taŋayi li kunakaku kommuu li kúliiŋ, mata Atuubaawu acob ko li húnongum hoola.
44001008	Bale fan jibaj sembe nan Buyinumabu Banabaabu bommuu li búwalowul bubil bulako li bukuluul. No unnu, fan jilako bukan kalobe múmbaam ésukayi. Fan jilob múmbaam li ésukayi yata Yeelusalem, li etaamayi feh yata Súde li yata Samali, boot yok ban etaamayi ébanummuu.
44001009	Nan Yéesu alobumuu kulimaku unku aban, Ateemit li aŋalool ájowetum boot li emitayi hákil Kufootalaku. Muñeˈe kafaal li kúfibool hákiliil.
44001010	Nan Kufootalaku kulakomuu kajukelaku li emitayi ban Yéesu alakomuu ejowayi, kánayine kúl̥uba kakaanowe wañ wahiite li kuyaan kúfululiil tó.
44001011	Kánayinaabuku kúl̥ubaaku li kooniil: — Kánayinaabuke káfummulomuu Gálile, kama wáa újiye li joono taatu li kal̥uyo haatiya emitayi? Yéesu ummu, an Ateemit aŋa’muu li bukuluul ájowetum boot li emitayi, fan abil álaañul foof manolamu loon jijukoolumuu li ajow boot ló.
44001012	Muñeˈe Kufootalaku li kúlaañum tin huyuuyahu hata unuunukenawu wan koonemuu Olíibiye boot Yeelusalem. Huyuuyahu unhu húloyiwut Yeelusalem. Tan hulakomuu boot Yeelusalem iyilo baj ekilomeet.
44001013	Nan kúliiŋumuu Yeelusalem, li kuŋito kujow kulako li káfitaku dán kuwoogemuu. Káfitaku unku haatiya eluuf kulakowe. Kalako tomuu buko kommuu umbuke: Fiyeel, Saŋ, Saak li Andele, Fílib li Toma, Baatilime li Máciya, Saak an Alife abukumuu, Simoŋ alakomuu li hujojahu haaneyimuu Selot li Súd ata Saak.
44001014	Buko feh kunaanaak kujamoo min kuwoog boot kal̥aw, famen to kanaale kukee. Li kanaalaabuku umbuku Mali ammuu jaaw ata Yéesu to lalakowe, li kutuyaku foof kata Yéesu.
44001015	Li kunakaku unkumaa, bukanabuku káyinenumuu li Yéesu li kuwoog. Kalako tomuu kuyilo kúliiŋ téemeel li áyii. Muñeˈe Fiyeel li ayito li tutiil min aaniil:
44001016	— Kutuyom, wahawu wan Buyinumabu Banabaabu bulobumuu li Bakiicelabu búkibben, ufinfin min wóotiye ubaj. Buyinumabu Banabaabu búlobunlobum li butumabu bata Dayit mata Sudaas búkibben, áyabulumuu kayooŋaku kata bukanabuku kajokumuu Yéesu.
44001017	Sudaas li huwoogahu hoololaal lalakoweene. Ban Ateemit laseneenoosen bulokabu banolabu li boololaal. (
44001018	Sudaas lakankaan majakut min kucaamool. Nan kucaamoolumuu, li aŋa’ sídalamasu min anoom eŋam. Li eŋamayi inyu Sudaas aŋa’muu kaneew min akokoo. Ehuluŋayi yoola li élowumul ló elo eya húkowahu hata yo, min halahu húweelo min múyokolamu moola múfulul muyiisoo li etaam.
44001019	Bukanabuku feh kakinumuu Yeelusalem li kujam wahawu wabajumuu Sudaas. Mó lí múji li kukaan eŋamayi inyu kajaw li elobayi yooliil. Kajawaku kata yo kooneyi «Hakeludama». Yo yommuu «eŋam yata húsim».)
44001020	Fiyeel li alaañen aaniil: — Imban, wahawu unwu ukiicimuu li éliibalayi yata ukijenawu: «Eluufayi yoola fan ekati bo. An let akin dó.» Li laañen kiic foof kaanaku: «Akee aŋa’ bulokabu boola.»
44001021	«Muñeˈe kama ul̥usaal akee li kánayinaabuku umbuku min abil afamenolaal. Anáyinaawu ummu laate alako an amaate kayitowulaku kata Amaaŋenawu Yéesu li eketayi. Laate foof alako an anabe li alolaal nan Amaaŋenawu Yéesu anaake añaahoomuu tanootan li alolaal ló; kítum hunakahu nan Saŋ ábatiisemuu Yéesu boot yok hunakahu nan Ateemit aŋaloolumuu li alolaal ájowetum boot li emitayi.»
44001023	Nan Fiyeel alobumuu ajow aban, kalako tomuu li kusen ujaw wata kánayine kúl̥uba. Aahu kajawool Suseef an koonemuu Balisabaas, kajawool kaaku kooneyi Súsutiis. Al̥úbutawu kajawool Makiyaas.
44001024	Nan kusenumuu ujawawu kuban, buko foofiil feh li kul̥aw loon muñeˈe: «Amaaŋen, awu luhaase wahawu wammuu li buyinumabu bata anoowan feh. Uhíisoli ayi li umbuke kúl̥uba lul̥usumuu,
44001025	bánum li aŋa’ ébahumayi yata Sudaas, li bulokabu ban usenoolumuu bata Kufootalaku, ban akat tomuu min ajow ban emmuu boola.»
44001026	Nan kul̥awumuu kuban, li kuñak kútuken kuyiliwum kuhaas ayi Ateemit al̥usumuu. Muñeˈe hútukenahu li hulo li Makiyaas, min kuŋalool kufamen to li Kufootalaku kuŋen li ano.
44002001	Nan hunakahu hata kagaanaku kaaneyimuu Fantokot húliiŋumuu, bukanabuku káyinenumuu li Yéesu li kuwoog foofiil feh tin tano.
44002002	Li kulako to, kál̥iil li kuyaan kúfulumul li emitayi. Kál̥iilaku unku kunokoonokoo loon kál̥iil kata búlus báamak bátekulo. Li kubil kumeeŋen eluufayi dán káyinenumuu li Yéesu kubahumuu.
44002003	Muñeˈe kalakomuu li eluufayi li kujuk wah wanokoole loon kúlelluf kata sambun. Kúlellufaku unku li kugaboo, hanoohan li hujow hulo li an li bukanabuku kalakomuu li eluufayi.
44002004	Nan kúlellufaku unku kata sambunasu kubilumuu kulo li buko, foofiil feh li kuyab Buyinumabu Banabaabu. Muñeˈe li kulob silob sakee, anoowan loon Buyinumabu Banabaabu bukaanimuu min ulob.
44002005	Muñeˈe li baj Yeelusalem Kusuwif kánayine kata káyinen. Kánayinaabuku umbuku li sísukasu feh sata adunaayi kúfulumulo.
44002006	Nan kujamumuu kál̥iilaku unku, búsukabu li buwoog. Muñeˈe li kusego ŋáa’, mata anoowan li buko lajanjam bukanabuku káyinenumuu li kulob li elobayi yoola.
44002007	Nan búsukabu busegomuu ŋáa’ loon muñowu, bukanabuku li kunaak kugel̥l̥en koon: — Kama kánayinaabuku umbuku kalobemuu, inti kele buko feh bukan kata Gálile?
44002008	Buu nokoole anoowan li alolaal li ajamiil li kulob li elobayi yoola, yan abukimuu li yo?
44002009	Baje li alolaal bukan káfulumulo li etaamayi yata Faat, yata Medi li yata Elaam, yata Mesofotami, yata Súde li yata Kafados, yata Font li yata Aasi.
44002010	Baje káfulumulo foof li etaamayi yata Filiisi li yata Fanfili, yata Ejíf li yata halaabahu hata Libi yakoojumuu Siilen. Babbaj foof kúfulumulomuu Lom.
44002011	Babbaj to bukanabuku kafimmuu min kóomi Kusuwif, li bukanabuku kaŋa’muu bútinabu bata Kusuwifaku. Li baj bukan káfulumulo li etaamayi yata Kilet li yata Aalabi. Bale alolaal foofolaal feh lujamaaliijam li kulob, anoowan li elobayi yoola mata wahawu wáamakawu wan Ateemit akaanumuu.
44002012	Búsukabu feh li busego ŋáa’, ban buhaasut min boote buyinoo to. Muñeˈe bukanabuku li kunaak kugel̥l̥enoo koon: — Kama file wahawu unwu waa ufañe ulob?
44002013	Bale kukee li kunaak kujakakaay káyinenumuu li Yéesu min koon: — Umbuku manooman kúkalikali ŋáa’.
44002014	Muñeˈe Fiyeel li ayito akila li Kufootalaku kaabuku kuŋen li ano min alob butiya aan: — Bukuluul jammuu kutuyom Kusuwif, li bukanabuku feh kakinumuu Yeelusalem, joote jihaas wahawu unwe, ban li jijanten jak kulimaku kan emmuu li ilobuul.
44002015	Jakum jiyinoo li joon bukanabuku umbuku kúkalikali, mata alolaal ummuwaal li ewaatuwayi yatoken li ebaalikenayi yata li bújom.
44002016	Bale muñeˈe kulimaku kan afulofetawu Soweel alobumuu, kubaje. Soweel lansaan:
44002017	«Ateemit laane wahawu unwe wommuu li ubaj li kunakaku kúbanumaku: fan iŋa’ li Buyinumabu búmbaam ikaan li bukanabuku feh. Fan ílobum li kuñooluul káyine, li kuñooluul kaale. Injé Ateemit fan íhiis mal̥egenamu múmbaam kuñooluul kátit. Ban siñaakanasu sooluul, fan síhaasum mal̥egenamu múmbaam li sísaahut.
44002018	Li kunakaku unku, fan iŋa’ li Buyinumabu búmbaam, isen kulokaabuku kúmbaam káyinaaku li kaalaaku. Fan ílobum li buko.
44002019	Fan ikaan bukanabuku kujuk búhiisenum haatiya emitayi, li bújaahalenum baabe li etaamayi: fan baj húsim, li sambun li ufaal wata hakoo.
44002020	Banakabu fan búlim. Hul̥eeñahu fan hújunk loon húsim, tówum hunakahu hata Amaaŋenawu húliiŋ. Hunakahu unhu hata Amaaŋenawu, hunak háamak, hunak háyiineniye.
44002021	Muñeˈe anoowan ammuu ahooñ kajawaku kata Amaaŋenawu, fan afak.»
44002022	Fiyeel li alaañen aaniil: — Kutuyom kata Isilayeel, jijanten kulimaku unke kan emmuu li ilobuul. Ateemit láhiisuuhiis ayi ammuu Yéesu akinumuu Nasalet. Mata Ateemit li Yéesu lákaanume bújaahalenumabu, li búhiisenum hákiluul. Ban bukuluul humumuul jihaas yo.
44002023	Anáyinaawu ummu ammuu Yéesu, Ateemit lakatookat li kuŋenuul loon anong momuu. Ateemit lafinfin min ahaase ákibben, waa jommuu li jikaan Yéesu. Jiŋalooŋa’ jisen bukan kákaanumut li Ateemit balewool, kumuk li ekuluwa dán kubaaŋoolumuu.
44002024	Bale Ateemit li ayitenumulool li eketayi, min afakenool li sílaam sata eket. Mata li mal̥egenamu eketayi ebajut sembe sanoosan li Yéesu.
44002025	Li mal̥egenamu Dayit lalollob mata Yéesu aan: «Ikatut kajuk Amaaŋenawu hákilom. Mata ummu téetiwom, jakum bil iteelen.
44002026	Wahawu unwu újimuu ésuumahukow li yoono li buyinumom. Ban kulim kata ésuumansuum li kúfulumul li butumom. Ban muñeˈe, maayeet eniilayi yúmbaam yammuu li eket, fan eyool̥o li kákangum ló.
44002027	Let ukat yaalom bándoo bata kaketumuu. Ban let ukatom, ínje jammuu ooli, min ifut li huyaak.
44002028	Lúhiisonhiis útinawu wata buloŋabu. Fan ukaanom ibaj ésuumansuum yáamak hákili.»
44002029	Fiyeel li afamen aaniil: — Kutuyom, lifañe min ilobuul ihant mata atuubawolaal ahaan Dayit. Dayit lakeeket min ahoki. Huyaakahu hoola hunhu taate li alolaal boot yok síyaat.
44002030	Bale Dayit lakankaan afulofet. Lahahhaas kaanaku Ateemit lanunnuu aanool: «Fan asen jáyiiyaju jammuu joola akee li bubukoolumabu boola, búsolool.»
44002031	«Muñeˈe Dayit lajuujuk ákibben kaanaku Kilisita fan ayitowumul li eketayi. Wahawu unwu újimuu li aan: “Ateemit let akatool bata kaketumuu, ban eniilayi yoola let éfal̥ li huyaak.”
44002032	«Mo emmuu, Ateemit layitenuuyitenul li eketayi Yéesu an ilobemuu loo. Ban alolaal foofolaal feh lumaataale kayitowulaku koola li eketayi.
44002033	Ateemit latebenooteben ajow akaan kaŋenool kúli, min asenool Buyinumabu Banabaabu ban alobumuu kasen, min aŋa’ bo akaan li alolaal loon bukuluul humumuul jijukumuu, ban foof li jijam.
44002034	Mata Dayit humumool ajowut boot haatiya emitayi. Bale lansaan: “Amaaŋenawu Ateemit lansaan Amaaŋenawu úmbaam: Ubil ubah kaŋenom kúli,
44002035	boot yok nan emmuu ikaani kulatooli úkakul.”
44002036	«Muñeˈe bukanabuku feh kata Isilayeel, koote kuhaas li mal̥egen kaanaku: Yéesu an jibaaŋumuu li ekuluwaayi, akila humumool Ateemit akaanumuu alako Amaaŋen li Afakena.»
44002037	Nan bukanabuku kujamumuu kulimaku kan Fiyeel alobumuu, li goliil li uyinum ŋáa’. Muñeˈe li kugel̥l̥en Fiyeel li Kufootal kaabuku kooniil: — Kútuyoli, kama muñowu áloli boot min jikaan buu?
44002038	Fiyeel li aaniil: — Jibet búsol buloŋabu booluul buhaanabu, min jítiiwo jiŋa’ buloŋ buwunkul. Banumuu, anoowan li bukuluul li ajow kúbatiisewool li kajaw kata Yéesu Kilisita, boot kabonket kata uhoofoolawu wooluul. Jikaan momuu, Ateemit fan asenuul kájiyaku kata Buyinumabu Banabaabu.
44002039	Mata wahawu wan Ateemit alobumuu kasen, wooluul bukuluul li kuñooluul. Wata foof bukanabuku feh kakinumuu lóyi, bukanabuku feh kan Amaaŋenawu Ateemit oololaal ammuu li áhooñul.
44002040	Fiyeel li alaañen alobiil kulim kameeŋe, boot kakaaniil kúyinen li boot kawankuleniil. Li aaniil: — Jífu’ li bukanabuku kata muñeˈe kajakutumuu, min Ateemit afakenuul.
44002041	Li kúbatiise bukanabuku káyinenumuu hulimahu hata Fiyeel. Hunakahu unhu, bukanabuku kubilumuu kufamen to huwoogahu hata bukanabuku káyinenumuu li Yéesu, kuyilo kúliiŋ sínjunne síhaaji.
44002042	Muñeˈe bukanabuku káyinenumuu li kuhanken to li kawoog, min kunaak kujanten kulimaku kan Kufootalaku kunaake kuliikeniilumuu. Li kujooŋoo to min kuloŋ buloŋ bata batuyaay, min kunaak kutiñum dín dáno, li kuhanken foof min kul̥aw Ateemit li mano.
44002043	Ekole li elako li anoowan, mata Kufootalaku kunaanaak kukaan wah wameeŋe wájaahaleniye li búhiisenum bameeŋe.
44002044	Káyinenumuu li Yéesu feh li kubaj kajamoo, ban li kuŋa’ wahawu wan anoowan li buko abaje kukaan tin tano.
44002045	Li kújula sitaamasu sooliil li wahawu wan kubajumuu, ban li kugaben sídalamasu san kubaj tomuu, min kusen anoowan loon afañumuu.
44002046	Li kunaak kujow hunakoohunak kujow kuwoog li kayinoo kano, li Eluufayi yata Ateemit. Li kunaak kutiñ hutiñahu hooli dín dáno li siluufasu sooliil, li ésuumansuum ló, li buyinum bájoobiye.
44002047	Li kunaak kukijen ukijen wata kasal Ateemit. Li kúsuum bukanabuku feh. Amaaŋenawu li anaak afamen hunakoohunak li huwoogahu hooliil, bukanabuku kan afakenumuu.
44003001	Li líiŋ hunak hakee, Fiyeel buko li Saŋ li kujow boot kal̥awaku kakaaneyimuu li Eluufayi yata Ateemit, ewaatuwayi éhaajutayi baŋeje, banakabu bakel̥e.
44003002	Muñeˈe li baj ánayine akee abobowe, anaake abah akooj kámbiilaku kata Eluufayi yata Ateemit kan koonemuu «Kámbii Kajake.» Anáyinaawu ummu kábilum nan abukimuu labobowe. Hunakoohunak li kútebul ánayinaawu abobomuu kujow kuwalen tin kámbiilaku, bánum li ayili al̥aw sídalam bukanabuku kanokenemuu li Eluufayi yata Ateemit.
44003003	Nan ánayinaawu abobomuu ajukumuu Fiyeel buko li Saŋ, buko balakowe li kunoken li Eluufayi yata Ateemit, li al̥awiil sídalam.
44003004	Fiyeel buko li Saŋ li kujukelool ban Fiyeel li aanool: — Ujúkeloli.
44003005	Anáyinaawu li aŋa’ sifintuwool feh akaan li buko. Mata lanaanaak ayinoo li aan fan kusenool wah ukee.
44003006	Muñeˈe Fiyeel li aanool: — Ibajut ehaaliis, ibajut éwulus iseni. Bale wahawu wan ibajumuu, liseni wo: li kajaw kata Yéesu Kilisita ata Nasalet, uyito ujow!
44003007	Nan Fiyeel alobumuu ánayinaawu abobomuu loon muñaˈa aban, li átukool li kaŋen kúli boot min akaanool ayito. Kootaku kata ánayinaawu abobomuu li kuyaan kulit boot li siwagasu soola ló.
44003008	Anáyinaawu abobomuu li ayaan ayitowul to háak, li átoŋ ajow. Li anab li Fiyeel buko Saŋ kunoken li Eluufayi yata Ateemit, mo lafunfumoolemaa ban li anaak asal Ateemit.
44003009	Esúkayi feh li ejukool akila li ejowayi li kasalaku kata Ateemit.
44003010	Nan ésukayi ejukumuu ánayinaawu, li ehaas yoon akila ammuu ánayinaawu abobomuu, anaake abahumuu tin kámbiilaku kata Eluufayi yata Ateemit kaaneyimuu «Kámbii Kajake» min anaak al̥aw wah. Muñeˈe ekole yáamak li ejokiil, li kasego káamak mata wahawu wabajoolumuu úji.
44003011	Muñeˈe emmuu ánayinaawu aboboweenumuu akatoolut li Fiyeel buko li Saŋ, ésukayi feh li esego, min éteyoolul boot tin kulakomuu li kañumaku kata siyiilasu saaneyimuu «Siyiil sata Salomoŋ.»
44003012	Nan Fiyeel ajukumuu loon muñaˈa, li aan ésukayi: — Kutuyom kata Isilayeel, wáa újiye li jisego mata kafakaku kan ánayinaawu ummu afakumuu? Wáa újiye li jinaak jíjukeloli loon muñaˈa, loon eenimuu li sémbewoli jífakenume ánayinaawu ummu? Mantee foof loon eenimuu mata kátuulaku kan áloli jítuulumuu Ateemit, jíkaanume ánayinaawu ummu ajow?
44003013	Ateemitawu ata Abulaham, Isaak li Sakob, ammuu Ateemitawu ata situubawolaal sihaan, láhihhiis máyiineniyamu mata Yéesu ammuu alokaawu oola. Bukuluul humumuul jibetumuu Yéesu li kuŋen kata kunaahaanaku kata ésukayi, ban li jihoyool hákil Filat afañeenumuu min akatenool.
44003014	Li jihoy Yéesu ammuu an anabe li an acole, min jilob Filat min ákatenuluul an amuke bukan.
44003015	Muñowu jimukumuu anawu akilumuu buloŋabu. Bale Ateemit li ayitenumulool li eketayi, ban alolaal feh lumaataale.
44003016	Muñeˈe bukuluul jijuke ánayinaawu ummu. Jihaasool. Sembaasu sata kajawaku kata Yéesu sifakenoolumuu, mata áloli jíyinenyinen li akila. Káyinenaku unku kan áloli jibajumuu li Yéesu, kó kújimuu ánayinaawu ummu li afak hákiluul feh.
44003017	«Bale muñeˈe, kutuyom, lihaase een káhaasaati kújiwuulumuu li jikaan Yéesu loon jikaanoolumuu, bukuluul li kunahaanaku kooluul.
44003018	Bale Ateemit lalollob ákibben li utum wata kufulofetaku feh kata naanaŋ, kaanaku Afakenaawu fan álaam. Wahawu unwu lakaanumuu min ubaj.
44003019	Muñeˈe kama jibet búsol baloŋelabu booluul buhaanabu, min jílaañul boot bata Ateemit, bájum li abonket uhoofoolawu wooluul.
44003020	Jikaan momuu, Amaaŋenawu Ateemit fan asenuluul taŋ yata kayool̥o, ban fan aboñuluul Afakenaawu an afimmuu min al̥useene boot li bukuluul, ammuu Yéesu.
44003021	Bale muñeˈe, Yéesu boot min afan alako li emitayi. Fan alako ló boot yok nan Ateemit ammuu alaañen wahawu feh uwunkulo, loon Ateemit humumool alobumuu kábilum nakee, li utum wata kufulofetaku, kammuu bukan kanabe.
44003022	Li mal̥egenamu, Móyiis lansaan: “Amaaŋenawu Ateemit ooluul fan áboñuluul afulofet loon ínje. Anawu ummu, fan alako akee li kutuyuul. Jijanten wahawu feh wan ammuu li alobuul.
44003023	Anoowan li bukuluul aatutumuu ajanten afulofetawu ummu, fan áfunni li ésukayi yata Ateemit, min amuki.”
44003024	«Ban foof kunakaku unke kan oomaamee li ko, kufulofetaku feh, kulollob mata ko kusemmenoo, kítum li Samiyeel boot yok kabilumuu búsolool.
44003025	Kulimaku unke kan Ateemit alobumuu kakaan, lalollob ko boot li bukuluul jammuu bañiilabu bata kufulofetaku. Bukuluul foof jommuu bañiilabu bata húfaalumahu han Ateemit ajokoomuu li situubawuul sihaan, nan ammuu Abulaham: “Li kuñooli léetummuu ísooniyen utoŋawu feh wata etaamayi.”
44003026	«Bukuluul jijandumuu jíji Ateemit li áboñul alokaawu oola Yéesu, boot min áfulen anoowan li bukuluul li makaanelool majakut, min lako kásooniyen boot li bukuluul.»
44004001	Nan Fiyeel buko li Saŋ kulakomuu elobayi li ésukayi, élambaayi, li ahaanawu ata kufooyaaku kata Eluufayi yata Ateemit, li Kusaduusiyeŋaku li kúliiŋul.
44004002	Muñeˈe súumutiil maayeet, min Fiyeel buko li Saŋ kunaake kuliikenumuu ésukayi, ban li kunaak koon Yéesu layitowuuyitowul li eketayi, min lako kama kaketumuu kuyilo foof kuyitowumul li eketayi.
44004003	Li kujok Fiyeel buko li Saŋ kukul̥ boot yok hunak hukaten, mata banakabu bo bajone.
44004004	Bale bukan kameeŋe li kalakomuu bajamabu bata Hulimahu Hásuumaahu, li kúyinen. Kánayinaabuku káyinenumuu, kuyilo kúliiŋ bukan koono sínjunne hutok.
44004005	Li líiŋ hunak hukaten, kunahaanaku kata Kusuwifaku, li kuhaaniil, li kaliikenemuu ésukayi eluwaayi yata Móyiis, li kujoj Yeelusalem.
44004006	Kalako tomuu li bajojabu umbu, buko kommuu Aan alakomuu álambaawu áamakawu, Kayif, Saŋ, Alekusandul li bukanabuku feh kata butoŋabu bata álambaawu áamakawu.
44004007	Muñeˈe li kúŋalul Fiyeel buko li Saŋ kubil kukaan li tutiil min kugel̥l̥eniil kooniil: — Li sembe say, mantee foof li kajaw kata ayi jífakenume ánayinaawu aboboweenumuu?
44004008	Fiyeel an Buyinumabu Banabaabu bumeeŋenumuu li aaniil: — Kunahaanake kata ésukayi, kuhaanake,
44004009	jumbuku síyaat li kágel̥l̥enoololi mata majake man jikaane an aboboweene, ban li jimit jígel̥l̥enoli buu ánayinaawu ummu áfakenumi eeno.
44004010	Joote jihaas bukuluul foofuul feh, li bukanabuku feh kata Isilayeel kaanaku: ánayinaawu ummu ammuu hákiluul, li kajawaku kata Yéesu Kilisita ata Nasalet láfakume. Yéesu Kilisita an jibaaŋumuu li ekuluwaayi, ban Ateemit li ayitenumulool li eketayi.
44004011	Yéesu akila Bakiicelabu bulobumuu moola boon: «Huyitikahu han bukuluul kuteefaabuku jihoyumuu, ho hubile hulakomuu huyitikahu hútinaalahu.»
44004012	Li Yéesu bale an ayilo ábajum buloŋabu bábaneliitumuu. Mata bajut an li etaamaye an Ateemit áboñulo bukanabuku, ábute li Yéesu, boot kafakenolaal.
44004013	Muñeˈe kunahaanaku kata Kusuwifaku li kujuk koon Fiyeel buko li Saŋ kulollob li kabaneyiil. Nan kuhaasumuu koon kujangawut, ban foof kulet bukan káamak, li kusego ŋáa’. Li kuhaas foof koon Fiyeel buko li Saŋ kunaanaak kunaboo li Yéesu.
44004014	Bale li kujuk ánayinaawu aboboweenumuu mafake, ban li ayito to hákiliil, kuyilaat kulobiil hulim.
44004015	Muñeˈe li kooniil kúfu’ li huwoogahu hata huhaanaahu, min buko humumiil kulako kátalloo mata hulimahu unhu.
44004016	Li kugel̥l̥enoo koon: — Boot min ukaanaal kánayinaabuku umbuku buu? Mata li mal̥egenamu kukankaan búhiisenum bájaahaleniye, ban bukanabuku feh kata Yeelusalem kuhaase. Alolaal humumolaal uyilaataal uceeŋaal.
44004017	Bale muñeˈe unuuloolaaliil oonaaliil jakum kulaañen kulob an li kajawaku kata Yéesu, jakum bil kafakenaku kan kufakenumuu ánayinaawu aboboweenumuu kuhaŋ majamo li ésukayi.
44004018	Muñeˈe li kulaañen kúhooñul Fiyeel buko li Saŋ min kooniil kuyaan kukat makat elob ésukayi li kaliikeniil li kajawaku kata Yéesu.
44004019	Bale Fiyeel buko li Saŋ li kooniil: — Jitiib bukuluul humumuul min jijuk, mantee coccol hákil Ateemit, min áloli jihoy bátuul Ateemit, min jítuuluul.
44004020	Mata áloli jiyilaat jikat balobut wahawu wan jijukumuu, li wan jijamumuu.
44004021	Muñeˈe kunahaanaku kata Kusuwifaku li kulaañen kunuuloo Fiyeel buko li Saŋ, ban li kukateniil. Kujukut li buko majakut man kóotummuu kútekumiil, mata ésukayi feh enaanaak esal Ateemit mata wahawu wabajumuu.
44004022	Simitasu sata ánayinaawu an kufakenumuu jáahaleni, sihaŋe kúyii kúl̥uba.
44004023	Nan kunahaanaku kata Kusuwifaku kuyaane kukatenuliimuu, Fiyeel buko li Saŋ li kujow kunaben kufaaliil, min kuhebiil wahawu feh wan kunahaanaku kata élambaayi li kuhaanabuku kulobumuu.
44004024	Muñeˈe nan káyinenumuu kujamumuu kulimaku kan Fiyeel buko li Saŋ kulobiilumuu, li kul̥aw Ateemit li mano koon: — Anahaan, awu humumi úwuwenumuu emitayi, li etaamayi, li halahu, li wahawu feh wáami dómuu.
44004025	Awu humumi úlobummuu, li sembe sata Buyinumabu Banabaabu, li butum bata átuubawoli ahaan Dayit, ammuu aloka ooli oon: «Wáa újiye búsukabu feh li buyitowul li etindihuuñ ló? Wáa újiye li kunaak kukaal̥o li kúsonoo boot li Amaaŋenawu?
44004026	Kúyiiyaku kata etaamayi li kubil kucaal̥ boot hutiik, kunahaanaku kata sísukasu li kufam tin tano boot hutiik li Amaaŋenawu, li Afakenaawu ammuu oola.»
44004027	«Mata li mal̥egenamu, li ésukayi inye Elod, li Fons Filat, li bukanabuku kákaanumutumuu li awu Ateemit baleyi, li kata Isilayeel, kufamumuu min kutiik alokaawu ooli anabaawu ammuu Yéesu, an ul̥usumuu alako Afakenaawu.
44004028	Muñowu kukaanumuu min wahawu feh wan ufinumuu min uyinoole kakaan yan no, li sembaasu sooli li húfañumahu hooli, ubaj.
44004029	Amaaŋen, muñeˈe lujuke min kunuuloolemuu li áloli. Usénoli, áloli jammuu kulokaabuku kooli, sembe sata min jilob hulimahu hooli li kábanewoli.
44004030	Uhíis sembaasu sooli mantee bukan kásomute li kufak, búhiisenum, li wah wájaahaleniye li úkaanumi li kajaw kata alokaawu uya anabaawu ammuu Yéesu.»
44004031	Nan kubanumuu kal̥awaku, etaamayi li egoloo tan kuwoogumuu. Buyinumabu Banabaabu li bubil bulako li buko foofiil feh, min kunaak kulob hulimahu hata Ateemit li kabaneyiil.
44004032	Muñeˈe káyinenumuu li Yéesu li kujokoo loon an ano, min kubaj kayinoo kano, li hulim hano. Bajut an li buko aane wahawu wan abajumuu woola balewool, bale wahawu wan kubajumuu wooliil foofiil feh.
44004033	Kufootalaku li kunaak kulob li sembe sáamak mata kayitowulaku kata Amaaŋenawu Yéesu li eketayi. Ateemit li ásooniyeniil foofiil feh li káji káamak.
44004034	Bajut an li buko agaye wah. Mata kabajumuu etaam li kújula yo, kabajumuu siluuf li kújula so kuban, li kúŋalul sídalamasu sata bunoomabu kubil,
44004035	kusen kufootalaku. Sídalamasu unsu li kaŋa’ so kugaben anoowan loon afañumuu.
44004036	Muñowu foof bajumuu ánayine akee aan koone Suseef alakowe aŋatak, ban li abuki li étebelemukayi yata Ciif. Kufootalaku li kukaanool kajawaku kaaneyimuu Balunabaas, (yo yommuu, an awankulene bukan). Suseef li abaj etaam,
44004037	muñeˈe li anoom etaamayi, min áŋalul sídalamasu abil asen kufootalaku.
44005001	Muñeˈe ánayine akee an koone Ananiyaas, li kujamoo li aseekool Safiila, min kunoom etaam yan kukile.
44005002	Ananiyaas li aŋa’ bugeb bakee bata sídalamasu, ban li aŋa’ saasu sasaŋomuu ajow asen kufootalaku. Aseekool Safiila lahaase aan mo lakaane.
44005003	Bale Fiyeel li aanool: — Ananiyaas, kama wáa újiye Sayitaane li anokeni li buyinum, min úmal usen Buyinumabu Banabaabu? Luŋaŋŋa’ bugeb bakee bata sídalamasu sata etaamayi yan újulamuu.
44005004	Kama etaamayi inti awu ukil yo tówum újula yó? Ban nan újula yómuu uban, inti sídalamasu sooli? Kama wáa újiye li ujok li buyinumi min ukaan bakaanelabu umbu? Awu inti bukan lúmale usen, bale Ateemit lúmalumuu usen.
44005005	Nan Ananiyaas ajamumuu kulimaku unku, li ayaan alo to li aket. Ekole yáamak li ejok bukanabuku feh kajamumuu wahawu wabajumuu Ananiyaas.
44005006	Muñeˈe báfu’ li bubil bul̥iim Ananiyaas, ban li butebool bujow buhok.
44005007	Nan kuhokumuu Ananiyaas jow lehen siwaatu síhaaji, aseekool Safiila li ánokenul dán kufootalaku kulakomuu, bahaasut mabaje.
44005008	Fiyeel li agel̥l̥enool aanool: — Safiila ulobom mantee sídalamasu unse bale, sommuu bunoomabu bata etaamayi yooluul? Safiila li aanool: — Eéhe’, so unsu bale.
44005009	Muñeˈe Fiyeel li aan Safiila: — Kama buu kaane li jijamoo awu li áyini, min jibuntoo Buyinumabu bata Amaaŋenawu? Ujanten, bukanabuku katebumuu áyini kujow kuhok, kumbuka li yaan kámbiilaka, ban awu humumi foof fan kutebi kújowetum kujow kuhok.
44005010	Safiila li ayaan alo to li kootaku kata Fiyeel, li aket. Nan báfulabu búnokenulumuu kúliiŋul, li butook to Safiila makete. Li butebool bujow buhok kooj tan buhokumuu áyinool.
44005011	Ekole yáamak li ejok ejanguwayi feh, li bukanabuku feh kajamumuu wahawu wabajumuu.
44005012	Muñeˈe kufootalaku li kukaan búhiisenum bameeŋe bájaahaleniye li wah wajukuleluti, hákil ésukayi. Káyinenumuu li Yéesu foofiil feh li kuwoog loon an ano, li kañumaku kata siyiilasu sata Salomoŋ.
44005013	Bajut an li káyinenutumuu li Yéesu, akaañene ajow ágiiwoo li káyinenumuu. Bale ésukayi li enaak esaliil ŋáa’.
44005014	Búsuk báamak bata kánayine li kanaale, banaake buhaŋ mameeŋ buyinno bo, li búyinen li Amaaŋenawu min bubil bufamen huwoogahu hata káyinenumuu.
44005015	Bukanabuku li kunaak kútebul kásomutumuu boot li útinawu. Kúliiŋul li kukaaniil kuhinto li ukal̥ li ufeek, bájum Fiyeel ájowum tómuu, élingaayi yoola bale li eyili ego kukee li buko.
44005016	Muñeˈe búsuk bameeŋe li bubilumul foof li sísukasu sakoojumuu Yeelusalem. Li kútebul kúsontaaku kooliil, li bukanabuku kan uyinumawu wajakutumuu újufomuu. Buko foofiil feh li kufak.
44005017	Muñeˈe álambaawu áamakawu li kanabumuu li akila, kammuu li hujojahu hata Kusaduusiyeŋaku, li kutiga kufootalaku. Li kujamoo min kúlaamen kufootalaku.
44005018	Li kujok kufootalaku kujow kukul̥ li hukul̥ahu hata ésukayi.
44005019	Bale li líiŋ li hukahu, amalaka ata Amaaŋenawu li ábabul wámbiilawu wata hukul̥ahu, min akaan kufootalaku kúfu’, ban li aaniil:
44005020	— Jijow boot li Eluufayi yata Ateemit, jijow jilob bukanabuku kulimaku feh kata buloŋabu umbe buwunkulabu.
44005021	Kufootalaku li kukaan loon amalakaawu alobiilumuu. Li líiŋ yaan li bújom bíb, li kujow boot li Eluufayi yata Ateemit kujow kuliiken dó bukanabuku mata buloŋabu buwunkulabu. Muñeˈe álambaawu áamakawu li kanabumuu li akila, li kuhooñ kuhaanaku kata Isilayeel boot bajoj, bata hujojahu háamakahu hata Kusuwifaku. Li kuboñ bukan boot min kujow kúŋalul kufootalaku li hukul̥ahu.
44005022	Bale nan kufooyaaku kata hukul̥ahu kúliiŋumuu, kutookut kufootalaku li hukul̥ahu. Li kúlaañul boot bata hujojahu kúŋejul, li kooniil:
44005023	— Jílilliiŋ, li jitook wámbiilawu wata hukul̥ahu makul̥i jak, ban kufooyaaku kata hukul̥ahu buko to tin wámbiilawu. Bale nan jíbabulumuu wámbiilawu wata hukul̥ahu, jijukut ló an.
44005024	Nan anahaanawu ata kufooyaabuku kata Eluufayi yata Ateemit li kunahaanaku kata élambaayi, kujamumuu kulimaku unku, kuhaasut buu kóomi li kuyinoo eeno mata kufootalaku. Li kunaak kugel̥l̥enoo waa ubaje.
44005025	Bale akee li abil aaniil: — Jijanten! Kánayinaabuku kan jijokumuu jibab li hukul̥ahu, kumbuku li Eluufayi yata Ateemit li kaliiken ésukayi.
44005026	Muñeˈe anahaanawu ata kufooyaabuku kata Eluufayi yata Ateemit, li aŋa’ bukanabuku koola min kujow kúlaañenul kufootalaku. Bale kúlaañenulootiil li sembe, mata kúkolikoli min ésukayi etekiil kuyitik.
44005027	Nan kúlaañenulumuu kufootalaku kúliiŋul, li kújowetumiil kujow kukaan hákil huhaanaahu háamakahu hata Kusuwifaku. Alámbaawu áamakawu li agel̥l̥eniil aaniil:
44005028	— Jíhileenuuhi li kabane min jiliiken ésukayi wah li kajawaku kata ánayinaawu ummu. Bale muñeˈe jíjiye kata Yeelusalem feh li kujam wahawu wan jiliikenemuu li wo ésukayi. Ban jifañe min joon áloli jíjiye li aket.
44005029	Fiyeel li kufootal kaabuku li kooniil: — Alóli jihaŋ mafañ min jikaan wahawu wan Ateemit alobumuu, wan bukanabuku kulobumuu.
44005030	Ateemit ata situubawolaal sihaan, layitenuuyitenul li eketayi Yéesu, an jimukumuu li ekuluwaayi dán jibaaŋoolumuu.
44005031	Ateemit li ateben Yéesu, ban li aŋalool akaan kaŋen kúli. Li akaanool alako Anahaan áamak li Afakena, bájum kata Isilayeel li kuyili kútiiwo kuŋa’ buloŋ bawunkul, min uhoofoolawu wooliil ubonketi.
44005032	Alóli húmumoli, li Buyinumabu Banabaabu ban Ateemit asenumuu bukanabuku kátuuloomuu, jimaate wahawu unwu feh wabajumuu.
44005033	Nan kata hujojahu háamakahu kujamumuu kulimaku unku, kuuñiil li kulit. Li kufañ min kumuk kufootalaku.
44005034	Bale li baj akee li buko alakowe Afaaliisiyeŋ, an koone Gamaliyel. Gamaliyel anahaan ata kaliikenemuu bukanabuku eluwaayi yata Móyiis, an ésukayi feh eluukene ŋáa’. Li alob min kukaan kufootalaku kúfu’ kujow kulako tíyaŋ jatit.
44005035	Nan kufootalaku kúfu’muu, Gamaliyel li aan huhaanaahu: — Isilayeel, ban li jíkaanum wahawu wan jiyinoomuu min jikaan kánayinaabuku umbuku.
44005036	Fiyowolut ŋáa’, nan Tewodaas áfululumuu, min anaak aan akila an áamak. Kánayine kayilo kúliiŋ síteemeel sibakii li kunab li akila. Bale nan kumukoolumuu, bukanabuku kanaake kunabumuu li akila li kuyiisoo, ban an alaañenut ajam mooliil.
44005037	Nan fú’ tómuu, Sudaas abilimulomuu Gálile, li áfulul káyiilaku nan ésukayi ecobimuu. Li áji bukan kameeŋe li kunab li akila. Bale akila foof nan kumukoomuu, bukanabuku feh kanaake kunabumuu li akila li kuyiisoo.
44005038	Muñeˈe boot min ilobuul eenuul: jikat kánayinaabuku umbuku min kujow, ban jakum jikaaniil wahoowah. Mata nokoomuu loon wahawu wan kufañumuu li wan kukaanemuu li wo, li kayinoo kata bukan ubilumulo, fan ubil uban.
44005039	Bale nokoomuu loon wahawu wan kukaanemuu li wo, li Ateemit ubilumulo, let jiyili jikajen wo. Ban li jíkaanum jakum jibil jitiik li Ateemit! Bukanabuku kata hujojahu li koon hulimahu han Gamaliyel alobiilumuu hujaajak.
44005040	Muñeˈe li kúhooñul kufootalaku min kutekiil kuban, li kooniil jakum kulaañen kúlobum li kajawaku kata Yéesu, ban li kukateniil.
44005041	Kufootalaku li kúfu’ li hojojahu li ésuumahukow ló, mata min Ateemit ajokiilumuu bukan katooke min kucoociil mata kajawaku kata Yéesu kúji.
44005042	Muñeˈe hunakoohunak, kufootalaku li kunaak kuliiken bukanabuku, ban li kuwaaleyiil Hulimahu Hásuumaahu, li Eluufayi yata Ateemit li siluufasu, kaanaku Yéesu ammuu Afakenaawu.
44006001	No unnu, kúgoomaku li kuhaŋ mameeŋ. Muñeˈe Kusuwifaku káyinenumuu li Yéesu ban li kunaak kulob kugilekaay, li súumaatiyiil li Kusuwifaku kaabuku káyinenumuu li Yéesu ban li kubuki li etaamayi yata Falesitiin. Kunaanaak koon Kusuwifaku kata Falesitiin kujokut kanaalaabuku kooliil kahokumuu kúyiniil, loon kujokumuu kooliil nan kugambulenemuu hunakoohunak hutiñahu.
44006002	Muñeˈe kufootalaku kuŋen li kúl̥ubaaku li kuhooñ bajoj kúgoomaku feh min kooniil: — Colut min áloli jikat kawaaleyaku kata hulimahu hata Ateemit, min jijow kagambulen hutiñ.
44006003	Wahawu unwu újimuu, kútuyoli, jil̥us li bukuluul kánayine hutok li kúl̥uba. Fan kulako bukan kan ésukayi éwooluwe, bukan kan Buyinumabu Banabaabu bóomi li buko ŋáa’, ban li kújallo, min ukataaliil bulokabu umbu.
44006004	Bale áloli, fan jijooŋoo to li kal̥awaku li kawaaleyaku kata hulimahu hata Ateemit.
44006005	Kulimaku unku kan kufootalaku kulobumuu, li kúsuum ŋáa’ búsukabu feh balako tomuu li bajojabu. Muñeˈe li kul̥us Ecen, alakomuu an ata káyinen li an an Buyinumabu Banabaabu bulakowe li akila ŋáa’. Li kul̥us foof Fílib li Fulokool, Nikanool li Timoŋ, Falimenaas li Nikola áfulumulomuu li ésukayi yata Antiyok, ban li áyineneen no li bútinabu bata kusuwifaku tówum áyinen li Yéesu.
44006006	Nan kul̥usiilumuu kuban, li kuŋaliil kujow kúhiis kufootalaku, min kuŋa’ kuŋeniil kuwalen li buko, ban li kul̥aw boot li buko.
44006007	Hulimahu hata Ateemit li hunaak huhaŋ majamo huyinno bo. Kúgoomaku li kuhaŋ mameeŋ li ésukayi yata Yeelusalem. Kúlamba kameeŋe li kúyinen li Yéesu.
44006008	Emmuu Ecen lababbaj káji káamak hákil Ateemit li sembe, li anaak akaan wah wájaahaleniye ŋáa’ li búhiisenum báamak hákil ésukayi.
44006009	Muñeˈe kukee li bukanabuku kanaake kuwoogumuu li eluufayi yata kal̥awaku, yan koonemuu «Amiikeel akateni», li kuyito kuceeŋ Ecen. Bukanabuku umbuku Kusuwif káfulumulo ésukayi yata Siilen, li yata Alekusandili, li foof Kusuwif káfulumulo li etaamayi yata Silisi, li kata halaabahu hata etaamayi yata Aasi. Li kulako búwonnoo li Ecen.
44006010	Bale kuyilaat kuheek Ecen li kulim, mata lanaanaak álobum li bújallowabu ban Buyinumabu Banabaabu busenoomuu.
44006011	Muñeˈe li kucaam kánayine min kánayinaabuku koon: — Jijamoojam li agel Móyiis li Ateemit!
44006012	Li kúkiŋul búsukabu, li kunahaanaku, li kaliikenemuu ésukayi eluwaayi yata Móyiis, min kubil kujok Ecen kújowetum boot bata Hujojahu háamakahu hata Kusuwifaku.
44006013	Li kulaañen foof kúŋalul bukan, kanaake kúmal kuya li Ecen koon: — Anáyinaawu ummu akatut elob kulim kajakut aya li eluufayi yata Ateemit yanabaayi, li eluwaayi yata Móyiis!
44006014	Jijamoojam li aan, Yéesu ata Nasalet fan ahum eluufayi yata Ateemit, ban li átiiw bakaanelabu búbuti li ban Móyiis aliikenolaamuu.
44006015	Muñeˈe bukanabuku feh kalakomuu li Hujojahu háamakahu, li kuŋa’ kúkiliil feh kuya li Ecen. Li kujuk koon buulabu bata Ecen bunokoonokoo loon bata amalaka.
44007001	Muñeˈe Alámbaawu áamakawu li agel̥l̥en Ecen aanool: — Mantee kulimaku kan kulobumuu kuya li awu, mal̥egen?
44007002	Ecen li aaniil: — Kutuyom li situubawom, jijantenom. Ateemit ata máyiineni, láfuffu’ atuubawolaal ahaan Abulaham, nan alakomuu li etaamayi yata Mesofotami, tówum ajow akin Haalaŋ.
44007003	Ateemit li aanool, «Ufú’ li etaamayi yata Mesofotami yammuu yooli, li butoŋabu booli, min ujow boot li etaamayi yan ínje emmuu li íhiisi.»
44007004	Mal̥egen Abulaham li áfu’ li etaamayi yata kata Kalide, min ajow akin Haalaŋ. Fúlum tó, atuubaawu ata Abulaham li aket. Muñeˈe Ateemit li áfunnul bó Abulaham abil akin li etaamayi inye dán jikinumuu muñeˈe.
44007005	Ateemit asenut to Abulaham etaam, maayeet jitaam jatit jaleˈe li kaat. Bale Ateemit li aanool fan asenool etaamayi, ban bubukoolumabu boola fan bukil yo búsolool. Ban no unnu, Abulaham akila babajolut añiil.
44007006	Ateemit li alob Abulaham aanool: «Bubukoolumabu booli fan bulako ejawoola li etaam yalet yooliil. Fan kulako bo emiikeel, ban fan kúlaateniil simit soono síteemeel sibakii.
44007007	Bale fan itiib bukanabuku kammuu kukaaniil emiikeel. Fúlum tomuu, fan kúfulul bó kubil kumanenom li etaamayi inye.»
44007008	Ban, Ateemit li ajok Abulaham húfaalum. Búhiisenumabu bata húfaalumahu unhu, bo bommuu kateyen búkut. Mó mújimuu, nan Abulaham abukumuu Isaak, li ateyenool búkut, akila babaje kunak koono hutok li kúhaaji. Isaak li ateyen búkut añoolool Sakob. Sakob foof li ateyen búkut kuñoolool kuŋen li kúl̥uba, kammuu situubawolaal sihaan.
44007009	«Bale situubawolaal sihaan li sitiga Suseef, min sijokool sinoom bukan, min kújowetumool boot Ejíf kujow kukaan amiikeel. Bale Ateemit li alako li akila.
44007010	Muñeˈe Ateemit li ákotul Suseef li sílaamasu soola feh, ban li asenool bújallo ban li akaanool ásuum Faalawoŋ alakomuu áyiiyawu ata Ejíf. Ayíiyawu li aŋa’ Suseef akaan águubelunaalawu ata Ejíf, li ata káyiiyaku.
44007011	Muñeˈe bamuufaay li bubaj li etaamayi feh yata Ejíf li yata Kanaan. Sílaamasu sata bukanabuku li siluuk ŋáa’. Situubawolaal sihaan sibajut wah wan sóomi sitiñ.
44007012	Nan Sakob ajamumuu kaanaku edenfeteŋ ebabbaj li etaamayi yata Ejíf, li aboñ kátinaala situubawolaal sihaan.
44007013	Nan kulaañumuu búl̥ubutabu kúliiŋ, Suseef li akaan kutuyool min kuhaasool. Muñeˈe Faalawoŋ li ahaas Suseef het buu laam.
44007014	Suseef li aboñ kujow kúŋalulool atuubawool Sakob, li butoŋabu boola feh. Buko foofiil feh koono kúyii kúhaaji li kaat.
44007015	Sakob li ajow boot Ejíf, ban aketumuu. Bo foof situubawolaal sihaan siketumuu.
44007016	Li kújowetum sihuluŋasu sooliil kujow kuhok li ésukayi yata Sicem, li huyaakahu han Abulaham anoomumuu li sídalam li bañiilabu bata Hemool.
44007017	«Muñeˈe nan taŋayi elehenumuu nan Ateemit ammuu li akaan wahawu wan alobumuu kakaan boot li Abulaham, bukanabuku koololaal li kumeeŋ, ban li kunaak kuhaŋ mameeŋ kuyinno bo li etaamayi yata Ejíf.
44007018	Bale li líiŋ nakee, kata Ejíf li kubaj áyii akee. Ayíiyawu ummu ahaasut Suseef.
44007019	Ayíiyawu li abunt bukanolaal, ban li álaamen situubawolaal sihaan. Li atuuŋiil kúfulenul bañooliil bakitemuu li bubuki kukat tíyaŋ, bájum li kuket.
44007020	No unnu, Móyiis li abuki. Li akaan añiil ajake hákil Ateemit. Li kulaahenool kul̥eeñ kúhaaji li eluufayi yata atuubawool.
44007021	Nan sibukoolawool sikatoolumuu tíyaŋ, ásungutaawu ata áyiiyawu ata Ejíf li aŋalool ajow ágoocul, min ajokool loon añiil an akila humumool abuke.
44007022	Muñeˈe Móyiis li aliiken wahawu feh wan kata Ejíf kuhaasumuu, min alako an áamak li balobelool, li foof bakaanelool.
44007023	«Nan Móyiis abajumuu simit kúyii kúl̥uba, li abaj kayinoo kata min ajow ajukul kutuyool kata Isilayeel.
44007024	Muñeˈe nan Móyiis ajowumuu áliiŋ, li ajuk an ata Ejíf akila li búl̥afut akee li kata Isilayeel. Móyiis li alaañ bata anawu an kulakomuu búl̥afutabu. Li ajow bulukenabu boola, li atek anawu ata Ejíf, li amukool.
44007025	Móyiis lanaanaak ayin li aan kutuyool kata Isilayeel fan kúnaanum koon Ateemit fan ájowum li akila, min afakeniil. Bale kúnaanumut.
44007026	Nan tikatenumuu, Móyiis li ajuk bukan kúl̥uba kata Isilayeel kalakowe bútekoo. Li afañeen min akaaniil kujamoo. Li aaniil: “Kufaalom, bukuluul batuyaay. Wáa újiye li joono li búl̥afutoo?”
44007027	Bale alakomuu kútekaku kata afaalool, li ahalab Móyiis alaañen li kakaŋ, ban li aanool: “Ayimaa akaani ulako ánahaanoli li átiibawoli?
44007028	Waa, lufañe min umukom loon umukumuu huken ánayinaawu ata Ejíf?”
44007029	Nan Móyiis ajamumuu kulimaku unku, li atey ajow ayolo li etaamayi yata Majaŋ. Li abaj bo kuñiil kúl̥uba káyine.
44007030	«Nan bajumuu simit kúyii kúl̥uba, amalaka ata Amaaŋenawu li áfu’ Móyiis li sambun sata huñob hátife, li kayiinaayaku kata huyuuyahu hata Sinaay.
44007031	Móyiis li asego ŋáa’ nan ajukumuu bajukelabu umbu. Muñeˈe nan ayinno bomuu boot min ajow akooj min ajuk jak, li ajam hulimahu hata Amaaŋenawu li hoonool:
44007032	“Injé emmuu Ateemitawu ata situubayi sihaan. Injé emmuu Ateemitawu ata Abulaham, ata Isaak li ata Sakob.” Móyiis li ateelen kateelen kata kákoli, ban akaañenut alaañen ajuke.
44007033	Amaaŋenawu li aanool: “Ufúlen sidallaasu sooli, mata tan uyitomuu etaam yañawo.
44007034	Lijuke sílaamasu sata ésukayi yúmbaam li etaamayi yata Ejíf. Lijame kúl̥iilaku kooliil, ban líwalowulo boot kafakeniil. Muñeˈe ubil min iboñi boot Ejíf.”
44007035	«Móyiis an kata Isilayeel kuhoyumuu, min koonool: “Ayimaa akaani ulako anahaan li atiiba?”, akila Ateemit áboñulumuu abil alako anahaanawu li afakenaawu ooliil, li búlambenum bata amalakaawu áfuloomuu li huñobahu.
44007036	Móyiis akila áfulenulumuu kata Isilayeel li etaamayi yata Ejíf. Láfulenumuliifulen ló li bakaane bájaahaleniye, li búhiisenum, li etaamayi inyu, tin husamuwahu Hájunkaahu, li híndo kayiinaayaku jow baj simit soono kúyii kúl̥uba.
44007037	Móyiis amite alobumuu kata Isilayeel aaniil: “Ateemit fan áboñuluul afulofet loon ínje. Anawu ummu fan alako akee li kutuyuul.”
44007038	Móyiis aakenumuu kata Isilayeel, kawoogumuu li kayiinaayaku. Akila alakomuu li tutoolayi yata situubawolaal sihaan, li amalakaawu anaake alobumuu li akila, li huyuuyahu hata Sinaay. Akila Móyiis, Ateemit asenumuu kulimaku kata buloŋabu boot li alolaal.
44007039	«Bale situubawolaal sihaan sifañut sítuul kulimaku kata Móyiis. Li kuhoyool, ban li kuyinoo elaañ boot Ejíf.
44007040	Muñeˈe li koon Aaloŋ: “Ukaan kuteemit boot li alolaal, kaate kunaak kujow kúyabolaal hákil. Mata Móyiis áfunnulolaamuu Ejíf, uhaasutaal waa ubajool.”
44007041	Kata Isilayeel li kuhaañ no unnu hulaaha hata ebe hulako ateemitawu ooliil, ban li kukaan ho kasila; min kubaj ésuumahukow yáamak li wahawu wan buko humumiil kulokumuu li kuŋeniil.
44007042	Nan kukaanumuu loon muñaˈa, Ateemit li abetiil búsol. Li akatiil min kumanen búwuwenumabu bajukeyimuu li emitayi, loon kiicumuu li éliibalayi yata kufulofetaku, kaanaku: “Isilayeel! Mantee sínuukuleŋasu san jisilamuu, nan jilakomuu li kayiinaayaku simitasu kúyii kúl̥uba, ínje jisila so?
44007043	Laalu kayuntaku kata ateemitawu an koonemuu Molok, li kambuwaku kata ewuutayi yata ateemitawu ooluul an joonemuu Leefaŋ, jitebe. Koonosoono kuteemit kalet Ateemit, kan jihaañumuu min jinaak jimaneniil. Wahawu unwu újimuu fan ikaan min kujokuul kújowetum boot ban haŋe máloyi Babiloon.”
44007044	«Situubawolaal sihaan kayuntaku káhiisumuu kaanaku Ateemit ummu li buko, kookene li kayiinaayaku. Kayuntaku unku Móyiis lakankaan ko kunokoo li kan Ateemit aanoomuu akaan. Mata lansaan Móyiis akaan ko loon kan ajukumuu kunokoomuu.
44007045	Muñeˈe li fiyo, situubawolaal sihaan li siyab kayuntaku. Li kunoken li ko li etaamayi yata bukanabuku kan Ateemit akesoomuu hákiliil, nan Sósuwe aakeniilumuu. Kayuntaku li kulako ló boot yok nan taŋayi yata Dayit.
44007046	Dayit li ásuum Ateemit. Muñeˈe li al̥awool min ateef eluuf boot li Ateemit ammuu Ateemitawu ata Sakob.
44007047	Bale Salomoŋ abile ateefumuu Ateemit eluuf.
44007048	«Bale Ateemit ata haatiya akinut li siluuf san kuŋen bukan kuteefe. Loon afulofetawu alobumuu:
44007049	“Amaaŋenawu li aan: Emitayi yommuu efenjeŋayi yata jáyiiyaju júmbaam, etaamayi li elako húlembenum kootom. Kama eluuf buu joote jiteef boot lí ínje? Ban tay leete inaak iyool̥o?
44007050	Kama inti ínje humumom íwuwene wahawu unwu feh?”»
44007051	Ecen li afamen aan: — Bukuluul bukan kájamaatiye! Jiŋalut Hulimahu hata Ateemit jikaan li uyinumuul, ban li jihoy bajanten ho. Jihoohoy Buyinumabu Banabaabu. Jinokoonokoo loon situubawuul sihaan.
44007052	Ayi li kufulofetaku, situubawuul sihaan sílaatenut? Kumuumuk bukanabuku kalobumuu kúkibben mata ebilayi yata Anawu Acolaawu. Ban muñeˈe bukuluul li jibetool li kuŋen bukan min jimukool.
44007053	Li jíyabum eluwaayi yata Ateemit li kumalakaaku, bale jikaanut loon eluwaayi elobumuu.
44007054	Nan bukanabuku kata hujojahu háamakahu kujamumuu kulimaku unku, etindihuuñ yáamak li ejokiil li Ecen.
44007055	Bale Ecen Buyinumabu Banabaabu li bumeeŋenool. Li ateb kúkilool haatiya emitayi, li ajuk máyiineniyamu mata Ateemit, li Yéesu mayitowe kaŋen kúli Ateemit.
44007056	Ecen li aan: — Jijanten! Lijuke emitayi mábabulowe. Añool-An ummu min ayitowe kaŋen kúli Ateemit.
44007057	Li kúluulen butiya, ban li kutoj sijaniil. Li kúteyoolul li mano feh boot li Ecen.
44007058	Li kuñak Ecen kúfuletum tíyaŋ ésukayi, min kuŋa’ kuyitik min kutekool kumuk. Kamaatumuu li kúfulen wañawu wooliil kuwalen li kootaku kata áfu’ akee an koone Sóol.
44007059	Nan kulakomuu katekaku koola kata kuyitikaku, Ecen li al̥aw Ateemit aanool: — Amaaŋenawu Yéesu, uyab buyinumabu búmbaam.
44007060	Fúlum tó, Ecen li ákuntuŋ ban li akaaw butiya aan: — Amaaŋen, ubonketiil kahoofoolaku unke. Nan alobumuu kulimaku unku aban, li awalo.
44008001	Muñeˈe Sóol lafanfañ min kumukumuu Ecen. Li baj li hunakahu unhu hanolahu, jálaaten jáamak li Ejanguwayi yata Yeelusalem. Káyinenumuu li Yéesu feh li kuyiisoo kujow boot li etaamayi yata Súde li yata Samali, jow saŋo Kufootalaku.
44008002	Kánayine káyinene li Ateemit li kubil kuŋa’ Ecen kujow kuhok, ban li kul̥okool ŋáa’.
44008003	Bale Sóol, li alako kakajen ejanguwayi. Li anaak anoken li siluufasu ajow ájokumul ló kánayinaabuku li kanaalaabuku káyinenumuu li Yéesu, ajow akul̥.
44008004	Muñeˈe bukanabuku káyinenumuu kan kuyiisumuu, li kunaak kujow li sísukasu feh min kuwaale Hulimahu Hásuumaahu.
44008005	Fílib akila li ajow boot li ésukayi yáamakayi yata Samali, ajow awaale mata Afakenaawu bukanabuku kakin dómuu.
44008006	Búsukabu foof bo feh li bukaan sifintuyiil li kulimaku kan Fílib alakoyiilumuu elobayi, nan kujantenoolumuu ban li kujuk búhiisenumabu bájaahalenimuu ban alakomuu kakaanaku.
44008007	Mata bukan kameeŋe kan uyinum wajakut újufoweene kufaafak. Uyinumawu wajakutumuu ulakomuu li úfu’ li buko, li ukaaw butiya. Bukan kameeŋe kabobowe li kakaje, li kufak foof.
44008008	Muñeˈe li baj ésuumahukow yáamak li ésukayi inyu.
44008009	Muñeˈe li baj ánayine akee an kunaake koon Simoŋ alako no li ésukayi inyu. Simoŋ li anaak akaan jángafayinde min áji kata Samali li kusego. Li anaak aan akila an áamak.
44008010	Bukanabuku feh kata ésukayi inyu, kítum li katitabuku boot yok li káamakabuku, li kuŋa’ sifintuyiil feh kukaan li akila. Li kunaak koon: — Anáyinaawu ummu akila ammuu sembaasu sata Ateemit. Sembaasu saaneyimuu «Sembaasu sáamakasu.»
44008011	Bukanabuku li kukaan sifintuyiil feh li Simoŋ, mata fiyowe ŋáa’ nan áami li kakaaniil kusego li jángafayindaayi yoola.
44008012	Bale nan kúyinenumuu li Hulimahu Hásuumaahu han Fílib awaaleyiilumuu mata Jáyiiyaju jata Ateemit, li kajawaku kata Yéesu Kilisita, kánayinaabuku li kanaalaabuku li kujow kúbatiiseyiil.
44008013	Simoŋ humumool foof li áyinen, li kúbatiisewool. Nan kúbatiisewoolumuu kuban, akatut kanaboo li Fílib. Búhiisenumabu bájaahalenimuu li bakaanelabu bájaahalenimuu ŋáa’ ban Fílib anaake akaanumuu hákilool, li bukaanool asego ŋáa’.
44008014	Muñeˈe kufootalaku kalakomuu Yeelusalem li kujam kaanaku kata Samali kuyayyab Hulimahu hata Ateemit, li kuboñiil Fiyeel buko li Saŋ.
44008015	Nan kúliiŋumuu Samali, li kul̥aw boot li kúyinenumuu mantee li kuyab Buyinumabu Banabaabu.
44008016	Mata Buyinumabu Banabaabu bo báwalowuloloot bulako li buko. Li kajawaku kata Amaaŋenawu Yéesu bale kúbatiisewumi.
44008017	Muñeˈe Fiyeel buko li Saŋ li kuŋa’ kuŋeniil kuwalen li buko, li kuyab Buyinumabu Banabaabu.
44008018	Muñeˈe Simoŋ li ajuk kaanaku Ateemit lasensen Buyinumabu Banabaabu káyinenumuu, nan kufootalaku kuŋa’muu kuŋeniil kuwalen li buko, li áfulenul sídalam asen Fiyeel buko li Saŋ;
44008019	ban li aaniil: — Injé foof jisenom sembaasu unsu, bájum iwalenumuu kuŋenom li an, li ayab Buyinumabu Banabaabu.
44008020	Bale Fiyeel li aanool: — Ujow uniilo li Sídalamasu sooli ló, emmuu luyinooyinoo li oon kájiyaku kata Ateemit li sídalam kúbajumeyi.
44008021	Ulet ló li bulokabu bóololi, ban ubajut to kakaañen kanookan, mata buyinumabu booli bucolut hákil Ateemit.
44008022	Ukat bo kayinoolaku kooli kajakutumuu, min ul̥aw Amaaŋenawu mantee li ayili, li abonketi kayinoolaku kan ookumuu li buyinumi.
44008023	Mata lijuke kaanaku kásiibo kajakut li bújakaati looke li buyinumi, ban kahoofoolaku kuhaŋihaŋ sembe.
44008024	Simoŋ li aan Fiyeel buko li Saŋ: — Bukuluul humumuul jil̥aw Amaaŋenawu boot lí ínje, jakum bil wahoowah li wahawu wan jilobumuu ubajom.
44008025	Nan Fiyeel buko li Saŋ kubanumuu elobayi yata ésukayi mata wahawu wan kuhaasumuu li Yéesu, li kawaaleyaku kata hulimahu hata Amaaŋenawu, li kulaañ buko kúl̥uba boot Yeelusalem. Nan kulakomuu elaañayi, li kuwaale Hulimahu Hásuumaahu li básuk bameeŋe bata Samali.
44008026	Fúlum tó, amalakaawu ata Amaaŋenawu li aan Fílib: — Uyito ujow ujooŋoo kúñum, uŋa’ bútinabu bájowummuu Yeelusalem boot li ésukayi yata Gaasa. Bútinabu umbu an ájowumeliit li bo.
44008027	Fílib li ayaan ayito ajow. Nan alakomuu ejowayi, li ajuk ánayine akee áfulumulo li etaamayi yata Ecofi. Anáyinaawu ummu lakankaan an áamak li káyiiyaku kata Kandas, ammuu aseekenawu ata jáyiiyaju jata Ecofi. Anáyinaawu ummu an kusenumuu ebajayi yata Kandas aaken, okila babile kamanen Ateemit Yeelusalem.
44008028	Muñeˈe li alako elaañ bóot, mabahe li esaaletayi yoola min alako kajanga éliibalayi yata afulofetawu Esay.
44008029	Buyinumabu Banabaabu li boon Fílib: — Ujow ukooj esaaletayi inya min unab li yo.
44008030	Fílib li atey ajow akooj esaaletayi, li ajam ánayinaawu li kajangaaku kata éliibalayi yata afulofetawu Esay. Li agel̥l̥enool aanool: — Lúnaanume kulimaku kan ujangawemuu li ko?
44008031	Anáyinaawu li aanool: — Buu leete ínaanum ko an bakittenutom ko? Nan alobumuu loon muñaˈa aban, li aan Fílib aŋitowul li esaaletayi abil abah akoojool.
44008032	Muñeˈe Hulimahu hata Ateemit han alakomuu kajangaaku ho hommuu unhe: «Lanokoonokoo loon húgalalaan han kóomi li kájowetum boot jamuk, loon ágalalaan akumbowe hákil kammuu li kámiit hó. Alobut hulimoohulim.
44008033	Kusuwenoosuwen, ban bajut an asenool bakooŋ. Ayi aate ayili alob mata bubukoolumool? Mata kúbubbuj buloŋabu boola li etaam.»
44008034	Anáyinaawu áfummulomuu Ecofi li agel̥l̥en Fílib aanool: — Liyaaki, ubonket uhebom ayimaa afulofetawu alobe li okila? Mantee akila humumool, mantee akee ábuto?
44008035	Muñeˈe Fílib li aŋa’ hulimahu, min ájowum li Bakiicelabu bata Hulimahu hata Ateemit tan ánayinaawu alakomuu kajangaaku, min awaalewool Hulimahu Hásuumaahu halobumuu mata Yéesu.
44008036	Emmuu ejowayi kulakowe li bútinabu, li kúliiŋ tikee tin baje mal. Anáyinaawu ata Ecofi li aan Fílib: — Mal mummu! Waa woote úhilom íbatiisewumi? [
44008037	Fílib li aanool: — Uyínenumuu li buyinumi feh, luyilo úbatiiseyi. Anáyinaawu li aanool: — Líyinene een Yéesu Kilisita ammuu Añiilawu ata Ateemit.]
44008038	Muñeˈe li akaan esaaletayi eyiten. Fílib li ánayinaawu li kuwalo li malamu foofiil kúl̥uba, min Fílib ábatiisewool.
44008039	Nan kúfululumuu li malamu, Buyinumabu bata Amaaŋenawu li buteb Fílib buwujetum. Anáyinaawu ata Ecofi alaañut ajuk Fílib. Li ajow bútinool li ésuumansuum ló.
44008040	Muñeˈe Fílib li ajuk aan li ésukayi yaaneyimuu Asot laam. Fúlum tó, li añaahoo li sísukasu min anaak awaale Hulimahu Hásuumaahu tanootan, boot yok nan áliiŋumuu Sesaale.
44009001	Bale no unnu, Sóol baloŋe li anaak ayinoo kákoyilen, li huŋes kúgoomaku kata Amaaŋenawu boot jamuk. Muñeˈe li ajow atook álambaawu áamakawu.
44009002	Nan áliiŋumuu, li alobool min asenool sileetal sammuu síjiwool li ayili anoken li siluufasu sata kal̥awaku sata Kusuwifaku sammuu Damaas, mantee ajuk bomuu bukan, kánayine li kanaale, kanabe li bútinabu bata Amaaŋenawu, li ájokuliil abiletum boot Yeelusalem.
44009003	Muñeˈe nan Sóol alakomuu ejowayi boot Damaas, ajow alehen ésukayi, mawuŋe múfulumulo haatiya emitayi li muyaan muhiitenool múwooñen.
44009004	Li alo teetaam. Li ajam hulim hanaake hoonool: — Sóol, Sóol, wáa újiye lí óomi li jálaatenom?
44009005	Sóol li agel̥l̥en aan: — Awu ommuu ayi, Amaaŋen? Hulimahu li hoonool: — Injé emmuu Yéesu an ommuu li jálaatenaju.
44009006	Bale uyito unoken li ésukayi. Fan kulobi wahawu wan óotimuu ukaan.
44009007	Muñeˈe kánayinaabuku kanaboomuu li Sóol li kuyito kulako to, kuyilaat kúlobul. Kujame hulimahu jak, bale kujukut an.
44009008	Sóol li ayitowumul teetaamayi, bale nan aluujulumuu alaañenut ajuk. Li kútukool li kaŋen kújowetum boot Damaas.
44009009	Li alako to kunak kúhaaji feh bajukut, batiñut li bahobut.
44009010	Muñeˈe li baj li ésukayi yata Damaas ágoom akee ata Yéesu an koone Ananiyaas. Amaaŋenawu li aanool li kahimmo: — Ananiyaas! Ananiyaas li átuul aan: — Oóyi, Amaaŋen.
44009011	Amaaŋenawu li aanool: — Ujow muñeˈe boot li bútinabu ban koonemuu «bútin Kacol». Ulíiŋumuu, li ugel̥l̥en li eluufayi yata Sudaas, ánayine áfummulo li ésukayi yata Taalus, an koone Sóol. Ummu li kal̥aw.
44009012	Ban, lajuujuk li kahimmo ánayine akee an koone Ananiyaas, ánokenulo áliiŋul li aŋa’ kuŋenool awalen li akila mantee li alaañen ajuk.
44009013	Ananiyaas li aan: — Amaaŋen, bukan kameeŋe kulobonlob mata ánayinaawu ummu. Kuhebonheb majakutamu feh man akaanumuu bukanabuku kooli kammuu Yeelusalem.
44009014	Ban kunahaanaku kata élambaayi kusenoosen sembe min abil boot baabe, abil ajok bukanabuku feh kál̥awumemuu li kajawaku kooli.
44009015	Bale Amaaŋenawu li aanool: — Ujow, mata lil̥ul̥l̥us ánayinaawu ummu, ban fan íjowum li okila min ikaan kajawaku kúmbaam kuhaasi li bukanabuku kákaanumutumuu lí ínje Ateemit balewom, li kúyiiyaku kooliil, li foof bukanabuku kata Isilayeel.
44009016	Injé humumom fan íhiisool sílaamasu feh san áatimuu álaam boot mata ínje.
44009017	Muñeˈe Ananiyaas li ajow aŋej li eluufayi, li aŋa’ kuŋenool awalen li Sóol ban li aanool: — Atuyom Sóol, Amaaŋenawu Yéesu áboñulom. Okila áfulimuu li bútinabu ban ubilummuu li bo. Láboñulomboñul mantee li ulaañen ujuk, ban Buyinum Banabaabu li bulako li awu ŋáa’.
44009018	Muñeˈe wah ukee wanokoole li uwel̥, li uyaan úlowumul li kúkilaku kata Sóol. Li alaañen ajuk. Li ayito ajow kúbatiisewool.
44009019	Fúlum tó, li atiñ min alaañen abaj sembe. Sóol li alako kunak li kúgoomaku kalakomuu Damaas.
44009020	Li ayaan anaak awaale li siluufasu sata kal̥awaku sata kusuwifaku aan Yéesu ammuu Añiilawu ata Ateemit.
44009021	Bukanabuku feh kajamoolumuu li kawaaleyaku li kusego ŋáa’, li kunaak kugel̥l̥enoo koon: — Kama kele inti ánayinaawu ummu anaake álaamenumuu, li ésukayi yata Yeelusalem, bukanabuku kanaake kúl̥awummuu li kajawaku kata Yéesu? Inti okila anongumuu min abil boot baabe, abil kajokiil ájowetum ajow asen kunahaanaku kata élambaayi?
44009022	Bale bawaaleyelabu bata Sóol li bunaak buhaŋ mabaj sembe. Kusuwifaku kata Damaas kuhaasut min kóomi li kulob to, mata Sóol láhiisiihiis kaanaku Yéesu ammuu Afakenaawu.
44009023	Muñeˈe li baj kunak, Kusuwifaku li kujoj min kujamoo mata min kumuk Sóol.
44009024	Bale Sóol li ajam wahawu wan kúsonoomuu boot min kukaanool. Li kunaak kufooy wámbiilawu wata ésukayi ehuka kuban etihunaka, mantee li kuyili kujokool kumuk.
44009025	Muñeˈe li líiŋ li huk, kúgoomaku kata Sóol li kuŋalool kújutten li katekel kúyuulen kageb kaaku kata hukalabahu hata ésukayi, min kúwalenumool bó.
44009026	Nan Sóol aŋejumuu Yeelusalem, li aŋes min anoken li hujojahu hata kúgoomaku, bale buko feh li kúkoliwool, mata kúyinenut koon mal̥egen ágoom laam.
44009027	Bale Balunabaas li aŋalool ájowetum boot bata kufootalaku. Alíiŋ, li akitteniil buu Sóol ajukumuu Amaaŋenawu li bútinabu, li min Amaaŋenawu aloboolumuu eeno. Li akitteniil foof buu Sóol áwaalewummuu li kabanewool li kajawaku kata Yéesu, li ésukayi yata Damaas.
44009028	Muñeˈe no unnu, Sóol li alako li kufootalaku. Li anaak anab li buko kuñaahoo híndo Yeelusalem, min anaak awaale li kabanewool li kajawaku kata Amaaŋenawu.
44009029	Li alob foof li Kusuwifaku kalobemuu elobayi yata kata Gilees, ban li alako búwonnoo li buko. Bale li kuŋes jamukool.
44009030	Nan káyinenumuu li Yéesu kujamumuu, li kuŋa’ Sóol kújowetum boot Sesaale, ban li kukaanool ájowum bó boot Taalus.
44009031	Muñeˈe bukanabuku feh káyinenumuu li Yéesu, li kubaj kásuumaay li etaamayi feh yata Súde, li yata Gálile, li yata Samali. Li kuhaŋ malit li káyinenaku, ban li kútuul Amaaŋenawu. Li kunaak kuhaŋ mameeŋ kuyinno bo li búkaanum bata Buyinum Banabaabu.
44009032	Muñeˈe Fiyeel anaake añahoomuu li halaabahu unhu, li ajow hunak hukee bata bukanabuku káyinenumuu kakinumuu Lida.
44009033	Nan áliiŋumuu, li atook bo ánaayine akee an koone Ene, ahintowe li bukal̥ simit soono hutok li síhaaji, mata labobobobo.
44009034	Fiyeel li aanool: — Ene, Yéesu Kilisita lafakeni! Uyito ubooñ awu humumi bukal̥abu booli! Ene li ayaan ayito.
44009035	Muñeˈe bukanabuku feh kakinumuu li ésukayi yata Lida li kata etaamayi yata Saaloŋ, li kujukool li kúyinen li Amaaŋenawu.
44009036	Muñeˈe li baj li ésukayi yaaneyimuu Jofe anaale an koone Tabita áyinene li Amaaŋenawu. (Tabita ko kanolaku li «Dolukaas» li elobayi yata kata Gilees, yo yommuu «Huyamb»). Bulokool feh kakaan majake, li kalamben kusukateenabuku.
44009037	Muñeˈe no unnu, Tabita li ásomut, li aket. Li kufos ehuluŋayi yoola kuban, li kuŋa’ yo kukaan li káfit kalakowe haatiya eluufayi.
44009038	Kúgoomaku kata Yéesu kalakomuu li ésukayi yata Jofe, li kujam kaanaku Fiyeel ummu li ésukayi yata Lida yáloyiyoolutumuu li Jofe. Li kuboñ kánayine kúl̥uba kujow kuyaakoolool koonool: — Ubonket ubil újowubenuloli, ban jakum ufiyo.
44009039	Fiyeel li ayaan ánabul li buko. Nan áliiŋumuu, li kújowetumool boot li káfitaku kalakomuu haatiya eluufayi. Kanaalaabuku feh kahokumuu kúyiniil li kubil kuyito téeti Fiyeel mo kul̥okemaa. Li kúhiisool wañawu, li kújufowaku kan Dolukaas akikumuu akila li buloŋ.
44009040	Fiyeel li akaan bukanabuku feh kúfulul, ban li ákuntuŋ min al̥aw. Nan al̥awumuu aban, li átiiwo ajooŋoo li ehuluŋayi ban li aan: — Tabita, uyito! Mal̥egen Tabita li aluujul. Nan ajukumuu Fiyeel, li ayito abah.
44009041	Fiyeel li átukool li kaŋen min alambenool ayito. Ban, li áhooñul bukanabuku káyinenumuu li Yéesu, li kanaalaabuku kahokumuu kúyiniil, min áŋalul Tabita áhiisiil maloŋe.
44009042	Li jamo li ésukayi feh yata Jofe. Bukan kameeŋe li kúyinen li Amaaŋenawu.
44009043	Muñeˈe Fiyeel li alako kunak kafame li ésukayi yata Jofe bata Simoŋ, alokemuu ubaŋ.
44010001	Bajeene li ésukayi yaaneyimuu Sesaale anahaan ata kusollaali téemeel kata Lom, an kunaake koon Kooluney. Akila aakenumuu kayooŋaku kata kusollaaliyaku kata Lom kan koonemuu «Kayooŋ Itali».
44010002	Kooluney lakankaan an áyinene ban li ákoli Ateemit, okila li butoŋool. Lanaanaak alamben ŋáa’ kusukateenabuku kata kusuwifaku, ban li anaak al̥aw nanoonan Ateemit.
44010003	Li líiŋ hunak hakee tinak bakel̥e, ewaatuwayi éhaajutayi balehene, Kooluney li ajuk li kahimmo amalaka ata Ateemit feet, ánokenulo boola min aanool: — Kooluney!
44010004	Kooluney li ajuke amalakaawu li ekole ló ban li aanool: — Waa ubaje, Amaaŋen? Amalakaawu li aanool: — Ateemit layayyab ul̥awawu wooli, ban súumoosuum li kalambenaku kan ulambenemuu kusukateenabuku. Amojenuti.
44010005	Muñeˈe kama uboñ kánayine boot li ésukayi yaaneyimuu Jofe, kujow koon ánayine akee an koone Simoŋ, aaneyimuu foof Fiyeel, abil.
44010006	Fiyeel bata ánayine akee an koone Simoŋ aloke ubaŋ, lawalene. Eluufayi yata ánayinaawu ummu bata katantaku kata halahu yoom.
44010007	Nan amalakaawu alakomuu elobayi li akila ajowumuu, Kooluney li áhooñul bukan kúl̥uba li kulokaabuku koola, li akee li kusollaaliyaku koola áyinene li Ateemit ban li afiyo li kuŋenool.
44010008	Kooluney li akitteniil wahawu feh wabajumuu, ban li aboñiil kujow boot Jofe.
44010009	Li líiŋ hunak hukaten, nan bukanabuku kan Kooluney aboñumuu kulakomuu ejowayi kujow kulehen ésukayi yata Jofe, Fiyeel okila li aŋito haatiya eluuf yaakut kasond ajow kal̥aw Ateemit, banakabu bakel̥e.
44010010	Muñeˈe li acaalet, li afañ min atiñ. Nan kulakowoolumuu elakayi, li atundo li ajuk kahimmo.
44010011	Li ajuk emitayi li ébabulo, min wah ukee wanokoole li kahul káamak ban li útuki li uleebesawu ubakiilawu wata ko, úwalowumul ló boot teetaam.
44010012	Li kahulaku, li babbaj ló kanokoo kanookan kata sínuukuleŋasu sata koot kubakii, li ululoonawu, li basuuwabu.
44010013	Muñeˈe hulim li hoonool: — Fiyeel, uyito umuk yakee li sínuukuleŋasu unsu utokoñ!
44010014	Bale Fiyeel li aan: — Aáj! Let ikaan mo Amaaŋen, mata itokoñulelut wah wátokoñeliiti li wah wajakut.
44010015	Hulimahu li hulaañen hoonool: — Jakum ujok wah wan Ateemit aane ujaajak, loon ujakut.
44010016	Li ajam hulimahu ñoono ñáhaaji, ban wahawu wanokoomuu loon kahul li uyaan úlaañetumi boot haatiya emitayi.
44010017	Muñeˈe Fiyeel li alako káwettoo mata waa Ateemit afañe alobool li kahimmowaku unku kan ajukumuu. Bale no unnu, bukanabuku kan Kooluney áboñulumuu buko bagel̥l̥ene min kuhaas tan eluufayi yata Simoŋ yommuu. Kama tan kuyitomuu, li kámbiilaku kata eluufayi.
44010018	Li kuhooñ min kugel̥l̥en mantee tan kulakomuu to Simoŋ an koonemuu Fiyeel awalenumuu.
44010019	Emmuu Fiyeel okila baloŋe li kayinoolaku min ahaas waa Ateemit afañe alobool li kahimmowaku unku, muñeˈe Buyinumabu Banabaabu li boonool: — Ujanten, baje kánayine kúhaaji kaŋese li awu.
44010020	Uyito uwalo min ujow jinaboo, ban jakum úwettoo, mata ínje íboñuliil.
44010021	Mal̥egen Fiyeel li áwalowul ajow boot tan kánayinaabuku kulakomuu min aaniil: — Injé emmuu anawu an jiŋesemuu li akila. Wáa újiwuul li jibil?
44010022	Kánayinaabuku li koonool: — Li kajawaku kata anahaanawu ata kusollaaliyaku an koonemuu Kooluney, jibilume. Lakankaan an acole, ákoliye Ateemit ban Kusuwifaku feh kulobelob majake kuya li akila. Amalaka ata Ateemit aane Kooluney áboñul bukan kubil kooni ujow boot boola, min ajanten kulimaku kan ommuu li ulobool.
44010023	Muñeˈe Fiyeel li akaan kánayinaabuku kunoken li eluufayi, min kuŋot ló. Nan tikatenumuu, Fiyeel li ayito anaboo li buko kuwuj. Kukee li kánayine káyinene kata Jofe li kunab li akila.
44010024	Li kúliiŋ li ésukayi yan koonemuu Sesaale, li hunakahu hanabumuu li ho. Kooluney okila to li banaakiil. Li áhooñul bukanool, li kubukewool kata húkow.
44010025	Muñeˈe nan Fiyeel alakomuu li anoken li eluufayi, Kooluney li abil ayallowool. Li ákuntuŋ hákilool min asaafool.
44010026	Bale Fiyeel li ál̥aalulool min aanool: — Uyito, mata ínje foof an bale leem.
44010027	Muñeˈe li aŋalool kunoken li eluufayi, mo lalobemaa li Kooluney. Nan áliiŋ dómuu, li atook bukan kameeŋe mawooge.
44010028	Fiyeel li aaniil: — Jihaase joon bútinabu bata Kusuwifaku búhihhi min asuwif kujokoo hubuke li an alet asuwif, mantee foof li anoken boola. Bale ínje Ateemit láhiisonhiis kaanaku eetut ijok an loon ajakut, mantee foof loon asetut.
44010029	Mó mújimuu, nan jíhooñulommuu, li ibil ínje báwettoolut. Muñeˈe lifañe min ihaas wahawu wájimuu li joonom ibil.
44010030	Kooluney li aanool: — Baje muñeˈe kunak kúhaaji, tinak bakel̥e, li ewaatuwayi inye yanolayi, li ilako kal̥aw Ateemit búmbaam. Nan ilakomuu kal̥awaku, ánayine akaanowe wañ waleñe li ayaan abil ayito hákilom.
44010031	Li aanom: «Kooluney, Ateemit layayyab kal̥awaku kooli ban amojenut kalambenaku kan ulambenemuu kusukateenabuku.
44010032	Uboñ kama kánayine boot li ésukayi yaaneyimuu Jofe, kujow koon Simoŋ an koonemuu Fiyeel abil. Bata Simoŋ alokemuu ubaŋ lawalene. Bata katantaku kata halahu lakine.»
44010033	Muñeˈe li iyaan iboñ bukan kujow kúhooñuli, ban mo foof lukaanumuu jak min ubil. Muñeˈe ololaal feh ummuwaal taate hákil Ateemit, boot bajanten wahawu feh wan Amaaŋenawu áboñulimuu boot ubil úloboli.
44010034	Muñeˈe Fiyeel li aŋa’ hulimahu, li aan: — Muñeˈe lihaase kaanaku Ateemit ajokut bukan kukee kuhaŋ kaabuku.
44010035	An ata banooban átuule Ateemit ban li akaan an acole, fan ásuum Ateemit.
44010036	Jihaase hulimahu han Ateemit ásenulumuu kata Isilayeel: li Yéesu Kilisita ammuu Amaaŋenawu ata bukanabuku feh, lásenulumuu Hulimahu Hásuumaahu hata kásuumaayaku.
44010037	Jihaase wahawu wabajumuu li etaamayi feh yata Súde, wákitummuu li etaamayi yata Gálile, nan Saŋ abanumuu kawaale bukanabuku aaniil kujow kúbatiiseyiil.
44010038	Jihaase buu Ateemit akaanumuu sembaasu sata Buyinumabu Banabaabu li Yéesu ata ésukayi yata Nasalet. Jihaase foof buu Yéesu ajowumuu tanootan li etaamayi inye, min anaak akaan majake, li afaken bukanabuku feh kan Sayitaane ájufomuu li buko, mata Ateemit li okila lalakowe.
44010039	Lujukaale wahawu feh wan Yéesu akaanumuu li etaamayi yata Kusuwifaku, li ésukayi yata Yeelusalem. Okila Yéesu kubaaŋumuu li ekuluwa min aket.
44010040	Bale nan aketumuu jow líiŋ li hunakahu húhaajutahu, Ateemit li ayitenumulool li eketayi, ban li akaanool áfu’ bukan.
44010041	Inti bukanabuku feh láfule, bale bukanabuku kan Ateemit afinumuu min al̥use min kumaat. Buko kommuu áloli jatiñumuu ban li jihob dín dáno li akila, nan Ateemit ayitenumuloolumuu aban li eketayi.
44010042	Yéesu láanolisaan jiwaale ésukayi Hulimahu Hásuumaahu, ban li jiyiiŋen kaanaku okila Ateemit al̥usumuu boot batiib bukanabuku kaloŋumuu li kaketumuu.
44010043	Kufulofetaku feh kulollob moola koon anoowan ammuu li áyinen li akila, fan ábajum li kajawaku koola kabonket kata uhoofoolawu woola.
44010044	Nan Fiyeel alakomuu elobayi, Buyinumabu Banabaabu li búwalowul bubil kulako li bukanabuku feh kalakomuu bajantenabu bata Hulimahu.
44010045	Kusuwifaku káyinenumuu li Yéesu kánabulumuu li Fiyeel, li kusego ŋáa’ min Ateemit áwalenulomuu Buyinumabu Banabaabu bubil bulako foof li bukanabuku kákaanumutumuu li Ateemit balewool.
44010046	Li mal̥egenamu kujanjam bukanabuku umbuku li kulob silob san kuhaasut. Li kujamiil foof li kusal maluukamu mata Ateemit. Muñeˈe Fiyeel li aaniil:
44010047	— Mantee an layilo áhi’ min bukanabuku umbuku kúbatiiseyi li mal, muñeˈe nan kuyabumee Buyinumabu Banabaabu loon foof ololaal uyabaal bomuu?
44010048	Mal̥egen Fiyeel li alob min kúbatiiseyiil li kajawaku kata Yéesu Kilisita. Muñeˈe buko feh li kuyaakoo Fiyeel mantee kay li alako li buko kunak.
44011001	Muñeˈe kufootalaku li bukanabuku káyinenumuu li Yéesu kakinumuu li etaamayi yata Súde, li kujam kaanaku bukanabuku kákaanumutumuu li Ateemit balewool, kuyayyab foof Hulimahu hata Ateemit.
44011002	Nan Fiyeel álaañulumuu boot Yeelusalem, kusuwifaku káyinenumuu li Yéesu li kuwatatenool,
44011003	min koonool: — Lunokennoken bata bukan kateyut búkut, ban li utiñ li buko!
44011004	Muñeˈe Fiyeel li átoŋ akitteniil wahawu feh wabajumuu. Li aaniil:
44011005	— Li ésukayi yata Jofe lilakowe, muñeˈe li ilako kal̥aw Ateemit, li ijuk kahimmo. Li ijuk li kahimmowaku wah ukee wanokoole loon kahul káamak, kátuki li uleebesawu ubakiilawu wata ko, li úwalowumul li emitayi ubil boot tan ilakomuu.
44011006	Li iŋaalo li kahulaku min ilaso jak, li ijuk sínuukuleŋ sata koot kubakii, sata li bujal, ululoon, li basuu.
44011007	Muñeˈe li ijam foof hulim li hoonom: «Fiyeel, iyito umuk yakee li sínuukuleŋasu unsu utokoñ!»
44011008	Bale li een: «Aáj! Let ikaan mo Amaaŋen, mata ikaanolut li butumom wah wátokoñeliiti li wah foof wajakut.»
44011009	Hulimahu li hulaañen hujami búl̥ubut li emitayi. Li hoonom: «Jakum ujok wah wan Ateemit aane ujaajak loon ujakut.»
44011010	Wahawu unwu li ubaj boot yok ñoono ñáhaaji, ban li ulaañen újowetumi boot li emitayi.
44011011	Muñeˈe yaan no unnu, kánayine kúhaaji kan kúboñumulo Sesaale lí ínje, li kúliiŋul li eluufayi dán jilakomuu.
44011012	Buyinumabu Banabaabu li boonom ijow inaboo li buko báwettoolut. Bukanabuku umbuke hutok li anolawu káyinenumuu li Yéesu, kan íŋalulomee taate, buko kútiŋenulommuu boot li ésukayi yata Sesaale, ban áloli fóofoli feh jinokennoken li eluufayi yata Kooluney.
44011013	Muñeˈe Kooluney li ákittenoli buu lajukumuu li eluufayi yoola, amalaka abile ayito to min aanool: «Uboñ bukan kujow boot Jofe, kujow kúhooñul Simoŋ an koonemuu Fiyeel.
44011014	Fiyeel fan alobi kulimaku kan Ateemit ammuu li áfakenumi, awu li butoŋabu booli feh.»
44011015	Nan ítoŋumuu elobayi, Buyinumabu Banabaabu li búwalowul bulako li buko, loon foof búwalowulumuu bubil bulako li alolaal no li húkitumahu.
44011016	Muñeˈe li iwayil̥o kulimaku kan Amaaŋenawu alob nomuu aan: «Saŋ li mal lábatiisewume bukanabuku, bale bukuluul fan jíbatiisewumi li Buyinumabu Banabaabu.»
44011017	Kama Ateemit aseniilumuu kájiyaku kanolaku li kan asenolaamuu nan úyinenaamuu li Amaaŋenawu Yéesu Kilisita, ínje, ínje emmuu sum ayi mata min íhi’ Ateemit ákaanum mó?
44011018	Muñeˈe nan kujamumuu kulimaku unku, li kulu min kukit kusal Ateemit koon: «Kama mal̥egen, Ateemit lakankaan bukanabuku kákaanumutumuu li akila balewool, min kubet búsol baloŋelabu booliil buhaanabu, min kútiiwo kuŋa’ buloŋabu bata mal̥egen.»
44011019	Jálaatenaju jabajumuu nan kumukumuu Ecen kuban, li jíji káyinenumuu li Yéesu li kuyiisoo. Kukee li buko li kujow boot li etaamayi yata Feniisi, kaabuku li kujow boot li étebelemukayi yata Ciif, kukee li kujow boot li ésukayi yata Antiyok, ban kunaakut kuwaale Hulimahu hata Ateemit kukee kúbuti li Kusuwifaku.
44011020	Bale kukee li bukanabuku káyinenumuu li Yéesu kata Ciif li kata Siilen, li kujow boot li ésukayi yata Antiyok, min kuwaale bo foof bukanabuku kalobemuu elobayi yata kata Gilees, Hulimahu Hásuumaahu hata Amaaŋenawu Yéesu.
44011021	Sembaasu sata Amaaŋenawu li buko silakowe, mó lí múji bukan kameeŋe li kúyinen, min kútiiwo kunab li Amaaŋenawu.
44011022	Bukanabuku kata ejanguwayi yata Yeelusalem li kujam wahawu unwu wabajumuu. Muñeˈe li kuboñ Balunabaas ajow boot Antiyok.
44011023	Nan áliiŋumuu, li ajuk kájiyaku kata Ateemit li bukanabuku káyinenumuu, li súumool ŋáa’. Li awankuleniil foofiil feh mantee li kútuk lit káyinenaku li Amaaŋenawu.
44011024	Balunabaas lakankaan ánayine ásuume, an ata káyinen an Buyinumabu Banabaabu bulakowe li akila. Bukan kameeŋe li kubil kufamen káyinenumuu li Amaaŋenawu.
44011025	Fúlum tó, Balunabaas li ajow boot li ésukayi yata Taalus, ajow aŋes bo Sóol.
44011026	Nan ajukumuu Sóol, li ájowetumool boot Antiyok. Li kulako buko kúl̥uba emit feh, li ejanguwayi yata bo, min kuliiken Hulimahu hata Ateemit bukan kameeŋe. Li ésukayi inyu yata Antiyok, to bukanabuku kútoŋumuu kuhooñ kúgoomaku ekelecen.
44011027	Muñeˈe no unnu, kufulofet, li kújowum Yeelusalem boot Antiyok.
44011028	Akee li buko an koone Agábus li alob ákibben, li búkaanum bata Buyinum Banabaabu aan, let fiyo min bamuufaay báamak bubaj li etaamayi feh. (Mal̥egen bamuufaayabu li bubil bubaj nan Kúlod alakomuu áyiiyawu áamakawu.)
44011029	Muñeˈe kúgoomaku li kujamoo min koon anoowan li buko laate asen wah wan ammuu ayili asen, min kuboñ wo boot kalamben kutuyiil kakinumuu li etaamayi yata Súde.
44011030	Mal̥egen li kukaan loon kulobumuu, min kuboñ wahawu wan kusenumuu Balunabaas buko li Sóol kújowetum kujow kusen kunahaanaku kata Súde.
44012001	Muñeˈe no unnu, áyiiyawu Elod li alako jálaaten kukee li bukanabuku kata ejanguwayi yata Yeelusalem.
44012002	Li alob min kuŋa’ ékundu min kumuk Saak, atuyaayawu ata Saŋ.
44012003	Nan áyiiyawu Elod ajukumuu kaanaku Kusuwifaku súumiisuum, li alaañen alob min kujok Fiyeel. (No unnu, li taŋayi yata kagaanaku kata kúmbuuluwaku kakaanutimuu élebiil).
44012004	Nan Elod alobumuu min kujok Fiyeel kuban, li aŋalool akul̥, ban li alob kúmim kubakii kabaje hanoohan kusollaali kubakii, min kufooyool. Layinooleene min atiib Fiyeel hákil ésukayi, kagaanaku kata Faakayi yata Kusuwifaku ko babane.
44012005	Mal̥egen li kufooy Fiyeel li hukul̥ahu jak. Bale kata ejanguwayi li kuhanken min kul̥aw Ateemit boot li akila.
44012006	Muñeˈe li ehukaayi yammuu ekaten, min Elod atiib Fiyeel hákil ésukayi feh, okila Fiyeel li alako kámooli majenki useel úl̥uba, li tutoo kusollaali kúl̥uba. Li kukaan kufooya kuyito tin kámbiilaku kata hukul̥ahu.
44012007	Li kulako to, amalaka ata Amaaŋenawu li ayaan álaŋul, li wuŋ haa li káfitaku dán kukul̥umuu Fiyeel. Amalakaawu li ago’ Fiyeel li ejaj min áliwool, ban li aanool: — Uyito cab! Useelawu wan kuŋa’muu min kujenkool li kuŋen, li uyaan úlowul.
44012008	Amalakaawu li aan Fiyeel: — Usinja ban li ukaano sidallaasu sooli. Fiyeel li akaan loon amalakaawu aloboolumuu. Amalakaawu li afamen aanool: — Ukaano hújufowahu hooli min únabul lí ínje.
44012009	Fiyeel li anab li amalakaawu min kúfulul li hukul̥ahu. Ahaasut aan wahawu wan amalakaawu akaanemuu li wo, wah wata mal̥egen: min ayin li aan wah wata kahimmo.
44012010	Muñeˈe li kulul̥ kufooyaaku kútinaalaku kulo li kúl̥ubutaku, kúliiŋ li kámbiilaku kata mañamu kan ommuu li úfulum li ko, li unoken li ésukayi. Kámbiilaku unku li kúbabuloolo min kúfu’. Muñeˈe li kújowum li bútin bakee, amalakaawu li ayaan awuj akat to Fiyeel.
44012011	Fiyeel li akit ánaanum búu jówoolummuu eeno, li aan: — Muñeˈe lihaase een mal̥egen Amaaŋenawu láboñuuboñul amalakaawu oola abil afakenom li kuŋenaku kata Elod, li majakutamu feh man Kusuwifaku kufañeenumuu min mubajom.
44012012	Nan Fiyeel ahaasumuu mabajoolumuu, li ajow boot li eluufayi yata Mali abukumuu Saŋ aaneyimuu foof Maak. Bukan kameeŋe buko dó mawooge min kulako kal̥aw.
44012013	Fiyeel li atek kámbiilaku, aloka anaale aaneyi Lod, li abil boot min ábabul.
44012014	Li ajam hulimahu hata Fiyeel li ahaas. Emmuu súumoosuum ŋáa’, ábabuloot kámbiilaku, min ayaan atey alaañ ajow aheb aan Fiyeel ummu tin kámbiilaku.
44012015	Li koonool: — Awu luwewwel! Bale Lod li átuk tó lit, min aaniil mal̥egen. Li koonool: — Kama laalu amalakaawu oola!
44012016	Bale Fiyeel okila akatut katekaku kata kámbiilaku. Nan kukite kúbabulumuu kámbiilaku, li kujukool, li kusego ŋáa’.
44012017	Muñeˈe Fiyeel li aŋa’ kaŋenool min akaaniil kulu, ban li akitteniil buu Amaaŋenawu áfulenumuloomuu li hukul̥ahu. Li alaañen aaniil: — Jilob mo Saak li kutuyolaal kaabuku. Ban li áfulul ajow boot bakee.
44012018	Nan tikatenumuu, kusollaaliyaku li kulilliwoo ŋáa’ min kunaak kugel̥l̥enoo bay Fiyeel aam.
44012019	Ayíiyawu Elod li alob min kuŋes Fiyeel, bale kujukutool. Muñeˈe li alob min kugel̥l̥enoo kufooyaaku kata hukul̥ahu, ban li alob min kumukiil. Fúlum tó, Elod li ájowum Súde boot Sesaale, min alako bo kunak.
44012020	Ayíiyawu Elod li awuñet bukanabuku kata Tiil li Sidoŋ ŋáa’. Li kujamoo min kujow kutook Elod, buko bajamoole kuban li Balatus afooyemuu káfitaku koola. Ban, li kujow kuŋes huban li Elod, mata bukanabuku kata Tiil li kata Sidoŋ li etaamayi yata áyiiyawu kúŋalumule hutiñahu hooliil.
44012021	Nan hunakahu hacobimuu huŋejumuu, Elod li akaano wañawu woola wata húyiiyetowahu, ban li abah li efenjeŋayi yata jáyiiyaju, min alob asen ésukayi.
44012022	Esúkayi li elob butiya yoon: — Láalu ateemit áami li elob, inti ál̥ahukowan!
44012023	Bale amalaka ata Amaaŋenawu li ayaan atek Elod, mata lansaan éehe’ min aŋa’ kasalaku kammuu kata Ateemit. Kuñal li kutiñool, li aket.
44012024	Hulimahu hata Ateemit li hunaak huhaŋ majamo.
44012025	Nan Balunabaas buko li Sóol kukaanumuu bulokabu booliil Yeelusalem kuban, li kulako li kulaañ li kújowetumoo Saŋ an koonemuu Maak.
44013001	Li ejanguwayi yata Antiyok, babbaj ló kufulofet li kuliikena: Balunabaas, li Simiyoŋ an koonemuu Kal̥ayena, Lúsiyis ata Siilen, li Manayen aakenimuu tin tano li águubelunaalawu Elod, li Sóol.
44013002	Li líiŋ hunak hakee, buko balakowe kal̥aw Amaaŋenawu li kamommo ló, Buyinumabu Banabaabu li booniil: — Jikaanom li kakaŋ Balunabaas buko li Sóol boot li bulokabu ban ihooñiilumuu boot min kukaan.
44013003	Muñeˈe li kumommo min kul̥aw kuban, li kuŋa’ kuŋeniil kuwalen li buko ban li kukatiil min kujow.
44013004	Balunabaas buko li Sóol, kan Buyinumabu Banabaabu buboñumuu, li kujow boot li ésukayi yata Sélaasi, min kújowum tó li ébato boot li étebelemukayi yata Ciif.
44013005	Nan kúliiŋumuu li ésukayi yan koonemuu Salamiin, li kuwaale Hulimahu hata Ateemit bukanabuku li siluufasu sata kal̥awaku sata Kusuwifaku. Saŋ Maak li buko foof lalakowe boot kalambeniil.
44013006	Li kuliij étebelemukayi feh kujow boot Fafoos. Nan kúliiŋ bomuu, li kutook bo ájangafayinde akee an koone Baal Yéesu, asuwif anaake aan okila afulofet laam.
44013007	Anáyinaawu ummu bata águubelunaalawu an koonemuu Sélusiyus Fáwulis lakine, alakomuu ánayine atuukowe. Agúubelunaalawu li áhooñul Balunabaas buko Sóol, mata lafanfañ min ajam Hulimahu hata Ateemit.
44013008	Bale ájangafayindaawu Elimaas (loon kuhooñewoolumuu li elobayi yata kata Gilees), afañut ajuk Balunabaas buko li Sóol, li alako huŋes min áhi’ águubelunaalawu áyinenum li Yéesu.
44013009	Muñeˈe Sóol an koonemuu foof Fool, Buyinumabu Banabaabu li bumeeŋenool, li ajuke Elimaas súy,
44013010	ban li aan: — Min umeeŋ muñowu búhoolo li búl̥afut, añool Sayitaane, alatoola ata wah feh wacole! Let ukat kaŋes min ulaañen mal̥egenamu mata Amaaŋenawu mulaañ émalimiñ?
44013011	Muñeˈe ujanten: Amaaŋenawu fan ateki min úfuum. Let ujuk mawuŋaamu mata banakabu boot nan Ateemit ammuu afañ li ujuk. Kúkilaku kata Elimaas li kuyaan kúmibo, min alako li élim. Li anaak átiiwoo tó min alako huŋes an ammuu li átukool li kaŋen ájowetum.
44013012	Nan águubelunaalawu ajukumuu wahawu wabajumuu, li áyinen li Yéesu, mata kulimaku kan kuliikenoomuu mata Amaaŋenawu kugoloogo’ ŋáa’.
44013013	Fool li kufaalool li kújufowum Fafoos li ébato, min kujow boot li ésukayi yata Feelus li etaamayi yata Fanfili. Saŋ Maak li akatiil to min alaañ boot Yeelusalem.
44013014	Muñeˈe li kújowum Feelus, kuhaaŋ boot li ésukayi yata Antiyok yata Fisidi. Li líiŋ li hunakahu hata húyiiyaayahu hata Kusuwifaku, li kunoken li eluufayi yata kal̥awaku kujow kubah.
44013015	Muñeˈe nan kujangamuu síliibalasu sata Eluwaayi yata Móyiis li sata kufulofetaku kuban, kunahaanaku kata eluufayi yata kal̥awaku li kuboñ kujow kooniil: — Kútuyoli, jibajumuu kulim kata kawankulen bukanabuku, li jilob ko.
44013016	Fool li ayito, li áyiit kaŋenool aban li aan: — Bukuluul jata Isilayeel li bukuluul jamanenemuu Ateemit, jijantenom!
44013017	Ateemitawu ata ésukayi yoololaal Isilayeel, lal̥ul̥l̥us situubawolaal sihaan. Li akaan ésukayi inyu emeeŋ, nan kulakomuu li etaamayi yata Ejíf, ban li áfulenumuliil ló li sembe soola.
44013018	Ateemit li aakeniil li kayiinaayaku butum simit kúyii kúl̥uba.
44013019	Ateemit li ayiis sísuk hutok li síl̥uba li etaamayi yata Kanaan, ban li aŋa’ etaamayi inyu asen ésukayi yoola ebaj,
44013020	boot yok simit sáliiŋe síteemeel sibakii li kúyii kúl̥uba li kuŋen. «Fúlum tó, Ateemit li asen situubawolaal sihaan kutiiba boot yok nan Samiyeel alako tomuu, ammuu afulofet.
44013021	Muñeˈe, situubawolaal sihaan li sil̥aw áyii, Ateemit li aseniil Sáayul, añool Kis, li butoŋabu bata Bayiseme. Sáayul li aaken jáyiiyaju simit soono kúyii kúl̥uba.
44013022	Nan Ateemit ahoyumuu Sáayul aban, li al̥us Dayit alako áyiiyawu ooliil, ban li alobiil moola aaniil: “Lijuujuk Dayit, ata Jes. Lakankaan ánayine ásuumom, fan akaan wahawu feh wan ifañumuu min akaan.”
44013023	Akee li bubukoolumabu bata Dayit okila ammuu Yéesu, an Ateemit akaanumuu alako Afakena ata kata Isilayeel, loon alob nomuu.
44013024	Saŋ lawaalewaale kata Isilayeel tówum Yéesu abil aaniil, kubet búsol baloŋelabu booliil buhaanabu, min kútiiwo kuŋa’ buloŋ buwunkul, min kúbatiiseyi.
44013025	Nan Saŋ alakomuu li aban bulokabu boola, li anaak aan: “Li kayinooluul, ínje emmuu ayi? Ilet anawu an jikobemuu li akila. Bale jijanten: anawu ummu fan abil búsolom, ban ínje humumom itookut min il̥el̥ uneewawu wata sidallaasu sata kootaku koola.”
44013026	«Kutuyom, bukuluul jammuu bubukoolumabu bata Abulaham, li bukuluul jamanenemuu Ateemit: alolaal Ateemit áboñulomuu Hulimahu unhu hata kafakaku.
44013027	Bale bukanabuku kata Yeelusalem li kunahaanaku kooliil kúnaanumut ayi ammuu Yéesu, ban kuliitikenut kulimaku kata kufulofetaku, kan kujangayemuu húyiiyaay hanoohan hoololaal. Kukankaan loon kulimaku kulobumuu nan kusenumuu Yéesu bafetabu.
44013028	Bale maayeet min kujukutumuu li Yéesu butila baate bújiyiil li kumukool, li kul̥aw Filat min alob min kumukool.
44013029	Nan kukaanumuu wahawu feh loon Hulimahu hata Ateemit hakiicimuu hulobumuu huya li akila Yéesu kuban, li kúwalenulool li ekuluwaayi kujow kuhok.
44013030	Bale Ateemit li ayitenumulool li eketayi.
44013031	Yéesu li álaŋul kunak kameeŋe bukanabuku kanabumuu li akila kábilum Gálile boot Yeelusalem, kamaatoomuu ban li kóomi muñeˈe li elob moola kata Isilayeel.
44013032	Olóli húmumoli jibiibil kalobuul Hulimahu unhu Hásuumaahu: wahawu wan Ateemit alobumuu kasen situubawolaal sihaan,
44013033	Ateemit lakaan wo muñeˈe boot li alolaal jaamaalumuu bañooliil batit, nan ayitenulumuu Yéesu li eketayi, loon kiicumuu li éliibalayi él̥ubutayi yata Ukijenawu: “Awu ommuu Añoolom, Síyaat, ínje emmuu Atuubayi.”
44013034	«Ateemit lalollob kaanaku fan ayitenumul Yéesu li eketayi jakum bil eniilool elaañ ekajen li huyaak. Muñeˈe lalobumuu eeno: “Fan isenuul kásooniyenaku kanabaaku, ban kata mal̥egen kan ilobumuu kasen Dayit.”
44013035	«Wahawu unwu újimuu Hulimahu hata Ateemit li hulaañen hoon tikee: “Let ukat min ehuluŋayi yata anawu uya Anabaawu ekajen li huyaakahu.”
44013036	«Bale, Dayit akila lakankaan no li taŋayi yoola, wahawu wan Ateemit afañumuu min ukaan aban, li aket. Li ahoki tan situubawool sihaan sihokimuu, min ehuluŋayi yoola ekajen li huyaakahu.
44013037	Bale Yéesu an Ateemit ayitenulumuu li eketayi, ehuluŋool ekajenut li huyaakahu.
44013038	Kutuyom, joote jihaas joon Yéesu ájimuu li jilobuul síyaat mata kabonketaku kata uhoofoolawu wooluul, wan eluwaayi yata Móyiis eyilaatumuu éfulenuul li wo.
44013039	Li Yéesu bale anoowan áyinene li Ateemit, áatummuu alako an acole hakil Ateemit.
44013040	Ban kama li jíkaanum, jakum bil wahawu wan kufulofetaku kulobumuu, ubajuul:
44013041	“Jijuke, bukuluul jayili muñowu kabes kulimaku kata Ateemit, jisego ban li jíbujo! Mata boot min ikaan li kuloŋawuul, wah wan uhaase oon kulobuul womuu let jíyinen.”»
44013042	Nan Fool buko li Balunabaas kulakomuu li kúfu’ li eluufayi yata kal̥awaku, bukanabuku li kooniil kubil kúlaañul li húyiiyaay haaha hata Kusuwifaku min kulaañen kulobiil kulimaku kanolaku.
44013043	Nan bajojabu buyiisumuu, Kusuwif kameeŋe li bukan kameeŋe kátiiwomuu kuŋa’ bútinabu bata Kusuwifaku, li kunab li Fool buko li Balunabaas. Fool buko li Balunabaas li kulob li buko, ban li kuwankuleniil mata min kujok jak kájiyaku kata Ateemit.
44013044	Li líiŋ li húyiiyaayahu hata Kusuwifaku hanaboo tomuu, ebat bukanabuku feh kakinumuu li ésukayi, li kuwonnoo boot bajam Hulimahu hata Amaaŋenawu.
44013045	Nan Kusuwifaku kujukumuu búsukabu, li kutahaay ŋáa’. Li kunaak kúhoogul kulimaku kata Fool, ban li kunaak kugelool.
44013046	Muñeˈe Fool buko li Balunabaas li kulobiil li kabaneyiil kooniil: — Hulimahu hata Ateemit bukuluul hooteenimuu hujandi lob. Bale emmuu jihoohoy ho, ban li jijok kaanaku jitookut min jiyab buloŋabu bábaneliitumuu, muñeˈe kama áloli boot min jítiiwo boot bata bukanabuku kákaanumutumuu li Ateemit balewool.
44013047	Mata wahawu unwe Amaaŋenawu álobolimuu: «Likaanikaan ulako mawuŋe boot li kákaanumutumuu li Ateemit balewool, bájum li ujow tanootan li etaamayi min ulob bukanabuku kaanaku Ateemit lafakenefaken.»
44013048	Nan bukanabuku kákaanumutumuu li Ateemit balewool kujamumuu kulimaku unku, li kubaj ésuumahukow yáamak, min kulako kasal Hulimahu hata Amaaŋenawu. Bukanabuku feh kan Ateemit al̥usumuu boot min kubaj buloŋabu bábaneliitumuu, li kúyinen li akila.
44013049	Hulimahu hata Amaaŋenawu li hujamo huban li etaamayi inyu feh.
44013050	Bale Kusuwifaku li kutiken kanaalaaku kammuu bukan káamak li ésukayi, káyinenumuu li Ateemit, li bukanabuku káamakaku kata ésukayi, min kúji bukanabuku li kúlaaten Fool buko li Balunabaas, ban li kukesooliil kúfu’ li etaamayi yooliil.
44013051	Fool li Balunabaas li kuhank buko kúl̥uba kafolaku kata kootaku kooliil min kúhiis kaanaku ésukayi inyu éjimumuu inti li buko bilumulo, ban li kujow boot Ikóniyom.
44013052	Kúgoomaku kata ésukayi yata Antiyok, li kubaj ésuumahukow yáamak, ban Buyinumabu Banabaabu li bulako li buko ŋáa’.
44014001	Muñeˈe nan Fool buko li Balunabaas kúliiŋumuu Ikóniyom, li kunoken foof li eluufayi yata kal̥awaku yata Kusuwifaku, min kuwaale Hulimahu hata Ateemit yok Kusuwif li bukan kákaanumut li Ateemit balewool kameeŋe kúyinen.
44014002	Bale Kusuwifaku kafañutumuu kúyinen li Yéesu, li kutiken bukanabuku kákaanumutumuu li Ateemit balewool min kubaj kayinoo kajakut li káyinenumuu.
44014003	Bale Fool buko li Balunabaas li kulako Ikóniyom fiyo jakee. Li kunaak kulob li kabaneyiil, li káwoolu ló li Amaaŋenawu Yéesu. Amaaŋenawu li aseniil sembe min kukaan búhiisenum bájaahaleniye li wah wan an ajuulelut, min áhiis kaanaku kulimaku kan kuwaaleyemuu mata kájiyaku koola, mal̥egen.
44014004	Muñeˈe bukanabuku kata ésukayi li kutiiloo: kukee li kulaañ bata Kusuwifaku, kaabuku bata Kufootalaku.
44014005	Kusuwifaku, li kákaanumutumuu li Ateemit balewool, li kunahaanaku kooliil li kulako kágoluloo bánum li kúcoocikoo Fool buko li Balunabaas, min kutekiil kuyitik kumuk.
44014006	Bale nan Fool buko li Balunabaas kuhaasumuu uyinoolawu wooliil, li kutey boot li sísukasu san koonemuu Lisit li Delib, sammuu li etaamayi yata Likawoni, li halaabahu hata bo.
44014007	Bo umbu foof, li kuwaale bo Hulimahu Hásuumaahu.
44014008	Muñeˈe li baj li ésukayi yata Lisit ánayine akee ayilaat ayito, mata labobobobo. Kábilum nan abukimuu lakaje, ban afinut min abile ayili ajow.
44014009	Anáyinaawu li alako bajanten kulimaku kan Fool alakomuu elobayi. Muñeˈe Fool li ajukelool súy, li ahaas aan ánayinaawu labaje káyinen kayilo kújiwool li afak.
44014010	Li alobool li sembe aanool: — Uyito ucol! Mal̥egen ánayinaawu li ayaan ayito háak, ban li átoŋ ajow.
44014011	Nan búsukabu bujukumuu wahawu wan Fool akaanumuu, li kulob butiya li elobayi yalobeyimuu li etaamayi yooliil, yammuu yata Likawoni koon: — Kuteemitaku kuŋale kambu kata an, min kúwalowul kubil kulako li alolaal!
44014012	Muñeˈe li kuhooñ Balunabaas «Sás», Fool li kuhooñool «Elimees» mata akila anaake álobulumuu.
44014013	Alámbaawu ata ateemitawu an koonemuu Sás, an eluufayi yoola okila Sás yommuu li kánoonumaku kata ésukayi, li áŋalul kúmuuna kásangenumi élunfen boot tin wámbiilawu. Li anongeen okila li búsukabu, min aŋa’ kúmuunaaku kusilayiil.
44014014	Bale nan Kufootalaku kúl̥uba, Fool buko li Balunabaas kujamumuu loon muñaˈa, li kuhaacul wañawu wooliil, ban li kusommen kujow boot li tut búsukabu min kulobiil butiya kooniil:
44014015	— Kúfaaloli, wáa újiye li jóomi li jikaan loon muñaˈa? Olóli foof bukan joom loon bukuluul. Jiŋaluluuŋa’ Hulimahu Hásuumaahu mantee kay li jikat bo kuteemitaku umbuku kaletumuu kuteemit kata mal̥egen, min jítiiwo jinab li Ateemit aloŋumuu, áwuwenumuu emitayi, li etaamayi, li halahu, li wahawu feh wáami dómuu.
44014016	Naanaŋ, Ateemit lakaakat bukanabuku feh kákaanumutumuu li akila balewool min kunab li útinawu wooliil.
44014017	Bale, Ateemit akatut káhiis bukanabuku majakaamu moola, mata li emitayi lásenewumuluumuu malamu man élaalewulumuu, li mutiñaay nan maalemuu. Ateemit asenewuulumuu mutiñaay, ban li akaan uyinumuul úsuum.
44014018	Maayeet min kufootalaku kulobiilumuu loon muñaˈa, búsukabu li bufañeen min buceeŋ kuu min bukaaniil kasila.
44014019	Kusuwif li kubilum Antiyok yata Fisidi, li Ikóniyom. Li kukaan búsukabu búyinen li buko, min kutek Fool kuyitik boot kumuk, ban li kúhuulool kúfuletum tíyaŋ ésukayi, mata kunaanaak kuyinoo li koon lakeeket.
44014020	Bale nan káyinenumuu kubilumuu kúguutool, Fool li ayito ban li ajow anoken li ésukayi. Hunak hukaten, li anaboo li Balunabaas kujow boot Delubi.
44014021	Fool buko li Balunabaas li kuwaale Hulimahu Hásuumaahu li ésukayi yata Delubi. Bukan kameeŋe li kulako kúgoom. Fúlum tó, li kulaañ boot Lisit, li Ikóniyom, li Antiyok yata Fisidi.
44014022	Li kuwankulen kúgoomaku, ban li kooniil kútuk lit káyinenaku kooliil. Li kunaak foof kooniil: — Lootaale úlaamaal ŋáa’ tówum unokenaal li Jáyiiyaju jata Ateemit.
44014023	Li kul̥us li ejangu yanooyan bukan kulako kunahaan, ban nan kumommomuu min kul̥aw kuban, li kuŋaliil kukat li kuŋen kata Amaaŋenawu an kúyinenumuu li akila.
44014024	Li kújowum li etaamayi yata Fisidi kulo Fanfili.
44014025	Li kuwaale Hulimahu hata Ateemit li ésukayi yan koonemuu Feelus kuban, li kújowum to boot li ésukayi yata Atali.
44014026	Li kújufowum tó Atali li ébato boot Antiyok, yammuu ésukayi tan kuŋaliilumuu kukat li kájiyaku kata Ateemit boot kakaan bulokabu ban kukaanumuu.
44014027	Nan kúliiŋumuu Antiyok, Fool buko li Balunabaas li kuwoogen ejanguwayi, min kukitteniil wahawu feh wan Ateemit ákaanummuu li buko, li buu lasenumuu bútin kákaanumutumuu li okila balewool min buko foof kúyinen.
44014028	Fool buko li Balunabaas li kulako to fiyo li kúgoomaku.
44015001	Kánayine kukee li kubilum li etaamayi yata Súde boot Antiyok, min kulako kaliiken káyinenumuu li Yéesu kooniil: — Let jiyili jifakeni, bukuluul bateyenuti búkut loon eluwaayi yata Móyiis elobumuu.
44015002	Fool buko li Balunabaas li kuceeŋiil. Li kubaj búwonnoo báamak li buko mata hulimahu unhu. Muñeˈe li kujamoo min Fool buko li Balunabaas kunaboo li bukan kukee kata Antiyok, kujow boot Yeelusalem kujow kulob mata hulimahu unhu li kufootalaku li kunahaanaku kata ejanguwayi.
44015003	Ejanguwayi li elambeniil li wah wan kóotummuu kuŋa’ min kujow kañaahoolaku. Muñeˈe li kújowum Feniisi li Samali, min kunaak kukitten buu kákaanumutumuu li Ateemit balewool kútiiwomuu kúyinen li Ateemit. Nan kutuyiil feh káyinenumuu kujamumuu loon muñaˈa, li kubaj ésuumahukow yáamak.
44015004	Nan kúliiŋumuu Yeelusalem, ejanguwayi, li kufootalaku li kuhaanabuku li kuyabiil. Li kukitteniil wahawu feh wan Ateemit ákaanummuu li buko.
44015005	Bale kukee li bukanabuku kata hujojahu hata kufaaliisiyeŋaku káyinenumuu, li kuyito min koon: — Fan jiteyen búkut bukanabuku feh káyinenumuu li Yéesu kaletumuu kusuwif, ban li jooniil kukaan loon eluwaayi yata Móyiis elobumuu.
44015006	Muñeˈe kufootalaku li kunahaanaku li kujoj min kútaluloo mata hulimahu unhu.
44015007	Li kúwonnoo jow fiyo, Fiyeel li ayito min aaniil: — Kutuyom, jihaase joon Ateemit lal̥usonl̥us li bukuluul nan fiyo, boot kawaale Hulimahu Hásuumaahu bukanabuku kákaanumutumuu li Ateemit balewool, mantee li kujam ho li kúyinen.
44015008	Ban, Ateemit ahaasumuu kayinoo kata anoowan, láhiisenhiisen kaanaku layabiiyab nan aseniilumuu Buyinumabu Banabaabu foof loon asenolaal bomuu.
44015009	Ateemit ajokutiil kúbuti li alolaal, mata li káyinen lágiilenummuu uyinumawu wooliil.
44015010	Kama muñeˈe waa wommuu li úji li jifañ jiyoob Ateemit, li bútebabu ban jifañumuu jikaan káyinenumuu kugalo, ban situubawolaal sihaan li alolaal humumolaal uyilaataamuu utebaal?
44015011	Bale lúyinenaale kaanaku li kájiyaku kata Amaaŋenawu Yéesu lúfakumaamuu, loon foof buko.
44015012	Muñeˈe ésukayi feh li elu min ejanten Balunabaas buko li Fool min kukitten wahawu feh wájaahalenimuu, li wajuulelutimuu wan Ateemit ákaanummuu li buko hákil bukanabuku kákaanumutumuu li Ateemit balewool.
44015013	Nan kubanumuu elobayi, Saak li aŋa’ hulimahu min aan: — Kutuyom jijantenom!
44015014	Simoŋ lalobolaalob buu Ateemit acookoomuu yaan no li húkitumahu, bukanabuku kákaanumutumuu li okila balewool, min al̥usum li buko bukan kulako koola.
44015015	Ban kulimaku kata kufulofetaku, kunaboonaboo li wahawu unwu, mata muñeˈe Hulimahu hakiicimuu hata Ateemit hulobe:
44015016	«Amaaŋenawu li alob aan: Fúlum tómuu, fan ílaañul. Ban fan ilaañen iteef eluufayi yata Dayit yaloweenumuu. Fan icookoo buhumowumabu bata yo, min ilaañen yo iyiten.
44015017	Muñeˈe bukan kaabuku feh fan kuŋes Amaaŋenawu, éehe’, li bukanabuku feh kákaanumutumuu lí ínje balewom kan ihooñumuu kulako kúmbaam.
44015018	Wahawu unwu Amaaŋenawu alobumuu, akaan womuu ésukayi ehaas nan fiyo.»
44015019	Saak li alaañen aan: — Mó mújimuu li kayinoolom, ootut uyokenaal bukanabuku kákaanumutumuu li Ateemit balewool, kátiiwowulumuu kunab li Ateemit.
44015020	Bale ukiicaaliil min oonaaliil jakum kutokoñ eliw yata sínuukuleŋ san kákaanumutumuu li Ateemit balewool kusilaye mata esikosiko, jakum an áfulo an an kuyabowut, ban jakum kutokoñ sínuukuleŋ sakuumi min siket, jakum foof kutiñ húsim.
44015021	Mata, kábilum no naanaŋ, bukan kumbuku min kuwaaleyemuu Eluwaayi yata Móyiis li ésuk yanooyan, ban ejangayeyijanga li siluufasu sata kal̥awaku, húyiiyaay hanoohan hoololaal.
44015022	Muñeˈe kufootalaku, li kunahaanaku, li ejanguwayi feh, li kujamoo min kul̥us kukee li buko, min kuboñiil kunaboo li Fool buko li Balunabaas kujow boot Antiyok. Li kul̥us Súd an koonemuu Balusabaas, li Silaas. Buko kúl̥uba kukankaan bukan kan kutuyiil kuluukene ŋáa’.
44015023	Muñeˈe li kukiic kulimaku unke kuseniil kújowetum: «Kufootalaku li kunahaanaku kata ejanguwayi, li kutuyuul kusaafuluul feh, bukuluul jammuu kutuyiil káfummulomuu li kákaanumutumuu li Ateemit balewool, kakinumuu Antiyok, li etaamayi yata Siili li yata Silisi.
44015024	Jijanjam kaanaku kukee li óloli, kubiibil kulillimenuul, min kúguuhuul uyinum li kulimaku kooliil. Bale inti óloli jiboñuliil.
44015025	Mó mújimuu, áloli fóofoli feh li jijamoo min jil̥us bukan jíboñuluul. Fan kúnaboolul li Balunabaas buko li Fool kan áloli jiboolaatumuu,
44015026	kalakomuu li kuket mata kajawaku kata Amaaŋenawu oololaal Yéesu Kilisita kúji.
44015027	Muñeˈe kama jiboñuluul Súd buko li Silaas kammuu li kulobuul buko humumiil, kulimaku kanolaku kan jikiiculuulumuu li eleetalayi inye.
44015028	Mata Buyinumabu Banabaabu li óloli húmumoli, jijoojok kaanaku let jikaanuul búteb bakee jiteb, bábuto li wahawu unwe wafimmuu min wóoti ukaani:
44015029	jakum jitokoñ eliw yata sínuukuleŋ san kákaanumutumuu li Ateemit balewool kusilaye; jakum jitiñ húsim, jakum jitokoñ sínuukuleŋ sakuumi min siket; jakum an áfulo an an kuyabowut. Jikatumuu wahawu unwumaa, jikaane jak. Jisaafuluul ŋáa’!»
44015030	Muñeˈe li kukat bukanabuku kan kul̥usumuu min kujow boot Antiyok. Nan kúliiŋumuu, li kuwoogen bukanabuku káyinenumuu, min kuseniil eleetalayi.
44015031	Li kujanga eleetalayi, foofiil feh li súumiil ŋáa’ mata kulimaku kata eleetalayi, kulim kata kawankulen.
44015032	Súd buko li Silaas kulakomuu buko humumiil foof kufulofetaku, li kulob fiyo li kutuyiil káyinenumuu min kuwankuleniil, li kuliteniil li káyinenaku kooliil.
44015033	Muñeˈe li kulako Antiyok fiyo jakee. Fúlum tó, kutuyiil káyinenumuu li kul̥aw min bútiniil búsuum, ban li kukatiil min kulaañ boot bata bukanabuku káboñuliilumuu.
44015034	[Bale Silaas li ajok min alako Antiyok.]
44015035	Fool buko li Balunabaas li kulako Antiyok. Li kunaak kuwaale ban li kuliiken ésukayi Hulimahu hata Amaaŋenawu, buko li bukan foof kukee kameeŋe.
44015036	Muñeˈe li fiyo jakee, Fool li aan Balunabaas: — Ulaaña ujaˈa uyooba kutuyola káyinenumuu, kammuu li sísukasu feh ban uwaaleyaalumuu Hulimahu hata Amaaŋenawu, ujow ujukula buu kukaan bo.
44015037	Balunabaas li afañeen min aŋa’ Saŋ an koonemuu Maak, anab li buko.
44015038	Bale Fool li ayinoo li aan kuyilaat kuŋa’ Maak kújowetum, mata Maak lajowujow akatiil bo li etaamayi yata Fanfili, ban alaañenut anab li buko min kukaan bulokabu booliil.
44015039	Fool buko li Balunabaas li kuñakoo to ŋáa’ yok kukatoo. Balunabaas li aŋa’ Maak kújufo li ébato, min kujow boot Ciif.
44015040	Fool akila li al̥us Silaas, min kutuyiil káyinenumuu kul̥aw min kájiyaku kata Amaaŋenawu kulako li buko, ban li kuwuj.
44015041	Fool li ájowum li etaamayi yata Siili alo li yata Silisi, min anaak awankulen sijanguwasu li káyinenaku kan sibajumuu.
44016001	Fool li ajow boot li ésukayi yata Delib, ban li ahaaŋ boot li yata Lisit. Nan aŋejumuu, li atook bo ágoom an koone Tímote. Tímote jaawool asuwif áyinene li Yéesu, bale atuubawool an ata Gilees.
44016002	Káyinenumuu li Yéesu kalakomuu li ésukayi yata Lisit li kata ésukayi yata Ikóniyom, li kunaak kulob majake bale kuya li Tímote.
44016003	Fool li afañ min aŋa’ Tímote ájowetum. Li aŋalool ateyen búkut mata Kusuwifaku kakinumuu li etaamayi inyu kúji, mata buko foofiil feh kuhaase koon atuubawool an ata Gilees.
44016004	Muñeˈe li sísukasu ban kújowummuu, li kulob káyinenumuu kulimaku kan kufootalaku li kunahaanabuku kata ejanguwayi yata Yeelusalem kujokumuu, ban li kooniil kukaan loon kulobumuu.
44016005	Sijanguwasu li sihaŋ malit li káyinenaku, ban bukanabuku káyinenumuu li kunaak kuhaŋ mameeŋ hunakoohunak.
44016006	Buyinumabu Banabaabu li buhi’ Fool buko li Silaas kúwaalewum Hulimahu hata Ateemit li etaamayi yata Aasi. Muñeˈe li kújowum li etaamayi yata Filiisi li yata Galasi.
44016007	Nan kujowumuu kulehen etaamayi yata Miisi, li kufañeen min kujow boot Bitini, bale Buyinumabu bata Yéesu bukatutiil min kujow.
44016008	Muñeˈe li kújowum Miisi kuhaaŋ boot li kásikaku kata Tulowaas.
44016009	Li líiŋ li hukahu, Fool li ajuk li kahimmo ánayine ata Maseduwaan, mayitowe hákilool min al̥okoolool aanool: — Ubil boot Maseduwaan min úlambenoli!
44016010	Muñeˈe nan Fool ajukumuu kahimmowaku unku fú’ tó, li jiyaan jiŋes min jijow boot Maseduwaan, mata jíyinenyinen kaanaku Ateemit láhooñolihooñ mata min jijow jiwaale Hulimahu Hásuumaahu bukanabuku kata etaamayi inyu.
44016011	Li jíjufowum li ésukayi yata Tulowaas li ébato, min jíjowum tó jicol boot li étebelemukayi yata Samotulaas. Hunak hukaten, li jihaaŋ boot Néyafoliis.
44016012	To untu jíjowummuu boot Fílib, yammuu ésukayi yáamakayi yata etaamayi yata Maseduwaan, yan kata Lom kookenumuu. Li jikaan li ésukayi inyu kunak kameeŋe.
44016013	Li líiŋ li húyiiyaayahu hata Kusuwifaku, li jífulul li ésukayi min jijow boot bata katantaku kata mul̥uuwamu, ban jinaake jiyinoomuu li joon fan jijuk bo tikee tan Kusuwifaku kul̥awe. Li jibah to min jilob li kanaalaabuku kawoog tomuu.
44016014	Akee li kanaalaabuku umbuku kajawool Liidi. Liidi an ata ésukayi yata Tiyatiil, ban li alako ájulaˈa ata sileesa sájunke satiineniye ŋáa’, ban li anaak amanen Ateemit. Liidi li ájantenoli. Muñeˈe Amaaŋenawu li ábabulool buyinum, min abet sifintuwool feh li kulimaku kan Fool alakomuu elobayi.
44016015	Muñeˈe nan kúbatiisemuu Liidi boot li butoŋool ló ban, li áloboli min jijow boot boola áanoli: — Nokoomuu loon jijuujuk kaanaku líyinenyinen li Amaaŋenawu, li jibil jilako búmbaam. Muñeˈe li átuuŋoli min joon éehe’.
44016016	Li líiŋ hunak hukee áloli li ejow ban ésukayi el̥awemuu, jiloka jísungute li jibil jifam. Jísungutaaju unju buyinum bajakut bújufo jó, min bunaak bukaan jo jilob wahawu wammuu li ubaj. Elobayi inyu yan alobemuu ákibben li éji kunahaanaku kata jo li kubaj sídalam sáamak.
44016017	Jísungutaaju unju li jinaak jínabul li Fool li óloli, mo jilobemaa butiya joon: — Kánayinaabuku umbuku kuloka kata Ateemit ata Haatiya tiya! Kubiibil min kúhiisuul bútinabu bata kafakaku!
44016018	Jísungutaaju li jikaan mo jow baj kunak. Muñeˈe Fool huuñool li hulit, gay li átiiwowul aan buyinumabu bajakutumuu: — Leeni li kajaw kata Yéesu Kilisita, úfu’ li jísungutaaju unju! Mal̥egen buyinumabu bajakutumuu li buyaan búfu’ li jo.
44016019	Nan kunahaanabuku kata jísungutaaju kujukumuu kaanaku kuyilaat muñeˈe kúbajum sídalam li jo, li kujok Fool buko li Silaas kújowetum boot tin kaayeenaku kata ésukayi, hákil kunahaanaku kata Lom.
44016020	Li kuŋaliil kusen kutiibaaku kata Lom, ban li kooniil: — Kánayinaabuku umbuke kumbuku li kakaan búgul̥a li ésukayi yoololaal. Buko kusuwif koom.
44016021	Kuliikeneliiken bukanabuku bakaane ban eluwaayi yoololaal, ololaal jáamiyaamuu bukan kata Lom, éhilolaal úfañumaal bo, mantee foof li ukaanaal bo.
44016022	Búsukabu foof li buyitowul li buko. Kutiibaabuku li kulob min kuñak wañawu wata Fool buko li Silaas kúfulen, ban li kooniil kuŋa’ hukaluwaas min kutekiil.
44016023	Nan kutekiilumuu matek kuban, li kuŋaliil kukul̥ min koon afooyaawu afooyiil jak.
44016024	Nan kuyaane kulobumuu loon muñaˈa, afooyaawu li aŋa’ Fool buko li Silaas akul̥ li káfit káluul̥o ló li hukul̥ahu, ban li aŋa’ sijenk min ajenkiil.
44016025	Nan hukahu hujeˈe hulitumuu, Fool buko li Silaas li kulako kal̥aw, ban li kunaak kukijen min kusal Ateemit. Bukan kaabuku kan kukul̥umuu li kulakoyiil bajanten.
44016026	Li kuyaan kulako to, etaamayi li egolool ŋáa’ min kuteefaku kuleeteemaaku kata hukul̥ahu kúlilliŋoo. Wámbiilawu feh li uyaan úbabulo, sijenkasu feh sata bukanabuku kan kukul̥umuu li sil̥el̥o.
44016027	Muñeˈe afooyaawu li áliwo. Nan ajukumuu min wámbiilawu úbabulomuu, li áñakul ékunduwayi yoola boot min amukoolo, mata lanaanaak aan bukanabuku kan kukul̥umuu kuteyitey kuheek.
44016028	Bale Fool li alobool butiya aanool: — Jakum ukaanoolo majakut! Olóli fóofoli feh jumbuke taate!
44016029	Afooyaawu ata hukul̥ahu li alob min kuhiiten, ban li asommen anoken li káfitaku. Li ákoli gay li anaak ateelen, min ajow ákuntuŋ hákil Fool buko li Silaas.
44016030	Fúlum tó, li akaaniil kúfulul, ban li agel̥l̥eniil aaniil: — Kunahaan, buu leete ikaan min ifak?
44016031	Fool buko li Silaas li koonool: — Uyínenumuu li Amaaŋenawu Yéesu, fan ufak boot li butoŋi ló.
44016032	Ban li kuwaalewool Hulimahu hata Amaaŋenawu, akila li kakinumuu li eluufayi yoola feh.
44016033	Afooyaawu li aŋaliil li ehukaayi inyu, min ajow afos ucokawu wooliil. Ban li kuyaan kúbatiisewool, okila li bukanool.
44016034	Li aŋa’ Fool buko li Silaas ájowetum boola, ajow aseniil kutiñ. Afooyaawu humumool li butoŋabu boola, li kubaj ésuumahukow yáamak min kúyinenumuu li Ateemit.
44016035	Nan tikatenumuu, kutiibaaku kata Lom li kuboñ bukan kujow koon afooyaawu ata hukul̥ahu: — Ukaten kánayinaabuku umbuku.
44016036	Afooyaawu ata hukul̥ahu li abil aheb Fool aanool: — Kutiibaaku kata Lom kúboñuuboñul kubil koonom ikatenuul. Kama muñeˈe jiyilo jífu’ jijow li kásuumaay.
44016037	Bale Fool li aan bukanabuku kan kúboñulumuu: — Waa? Kújokoli kutek hákil ésukayi feh, buko bátiibutoli jak loon kaanemuu, áloli jammuu bukan kata Lom, ban li kúŋaloli kujow kukul̥! Líiŋ muñeˈe li kufañ min kúkatenoli an bahaasut? Let baj! Buko humumiil kubil kúkatenoli!
44016038	Bukanabuku kan kúboñulumuu li kujow kulob kutiibaabuku kata Lom, kulimaku kan Fool buko li Silaas kulobiilumuu. Ekole yáamak li ejokiil, nan kujamumuu kaanaku Fool buko li Silaas bukan kata Lom.
44016039	Muñeˈe kutiibaabuku li kubil kul̥awiil kabonket, ban li kukaaniil kúfulul li hukul̥ahu, ban li kuyaakooliil kúfu’ li ésukayi.
44016040	Nan Fool buko li Silaas kúfulumuu li hukul̥ahu, li kujow boot bata Liidi. Li kujukoo li kutuyiil feh min kuwankuleniil kuban, li kujow.
44017001	Muñeˈe Fool buko li Silaas li kújowum Anfífoliis kulo Afoloni, ban li kuhaaŋ boot Tesalonik tan Kusuwifaku kubajumuu eluuf yata kal̥aw.
44017002	Fool li anoken li eluufayi yata kal̥awaku, loon afinemuu min akaane. Fool li aŋa’ Hulimahu hata Ateemit min áwonnoo li bukanabuku kalako lómuu, jow baj kúyiiyaay kúhaaji kata kusuwifaku.
44017003	Li akitteniil ban li áhiisiil kaanaku loon Hulimahu hata Ateemit hulobumuu, Afakenaawu laate álaam ban li ayitowumul li eketayi. Li aaniil: — Yéesu an ilobemuu li bukuluul moola, okila ammuu Afakenaawu.
44017004	Kusuwif kukee li buko li kúyinen, min kulaañ bata Fool buko li Silaas. Bukan kameeŋe kata Gilees kanaake kumanen Ateemit, li kanaale kameeŋe káami bukan káamak li ésukayi, li kulaañ foof bata Fool buko li Silaas.
44017005	Bale Kusuwifaku li kutahaay ŋáa’. Li kujow kúŋalul kújos kál̥afute, kalakowemuu li útinawu, kubil kúkiŋul búsukabu min kukaan ésukayi éguul̥oo feh. Li kubil boot bata Saasoŋ huŋes Fool buko li Silaas, boot min kujokiil kukaan hákil búsukabu.
44017006	Emmuu kutookutiil bo, li kújokul Saasoŋ li kukee káyinene, kújowetum jow kusen kunahaanaku kata ésukayi, ban li kunaak kulob butiya koon: — Kánayinaabuku umbuku kúgugguul̥ etaamayi feh, ban muñeˈe kuŋejulo baabe!
44017007	Saasoŋ li ayabiil boola! Bukanabuku umbuku feh kúhooguuhoogul siluwaasu sata áyiiyawu áamakawu, mata konsoon baje áyii akee an koone Yéesu.
44017008	Kulimaku unku li kúji búsukabu li kunahaanaku kata ésukayi li kúguul̥oo.
44017009	Muñeˈe Saasoŋ li kaabuku káyinenumuu li kukomen kucaam kunahaanaku min kukit kukateniil.
44017010	Nan tiyaane tijonumuu, káyinenumuu li Yéesu li kukaan Fool buko li Silaas kujow boot Beele. Nan kúliiŋ bomuu, li kujow boot li eluufayi yata kal̥awaku yata Kusuwifaku.
44017011	Kusuwifaku kata Beele kuhaŋ mabaj uyinoo wajake kata Tesalonik, ban li kuhi’ li kayab Hulimahu hata Ateemit. Hunakoohunak li kujuke li Hulimahu hata Ateemit min kujuk mantee wahawu wan Fool alobumuu mal̥egen.
44017012	Bukan kameeŋe li buko li kúyinen. Li baj li kata Gilees, kanaale kameeŋe káami bukan káamak li ésukayi, li kánayine kameeŋe káyinene li Yéesu.
44017013	Bale nan Kusuwifaku kata Tesalonik kujamumuu kaanaku Fool ummu li kawaale foof Hulimahu hata Ateemit li ésukayi yata Beele, li kubil kákiŋul li káguul̥ búsukabu.
44017014	Muñeˈe káyinenumuu li kuyaan kukaan Fool ájowum bata katantaku kata halahu. Bale Silaas buko li Tímote li kulako Beele.
44017015	Bukanabuku kájowetummuu Fool li kujow li akila boot Ateen. Ban, li kúlaañumul bó boot Beele li kúheben ló kan Fool áhebenuliil kujow koon Silaas buko li Tímote, kukaan wahoowah min kujow cab kujowubenool.
44017016	Nan Fool alakomuu kakobaku kata Silaas buko li Tímote li ésukayi yata Ateen, li ajuk kaanaku ésukayi ememmeeŋ kuteemit kalet mal̥egen, súumutool li buyinum maayeet.
44017017	Li anaak áwonnoo li eluufayi yata kal̥awaku li Kusuwifaku li bukan kaabuku kamanenemuu Ateemit. Li áwonnoo foof hunakoohunak li bukanabuku kan ammuu atook li kaayeenaku.
44017018	Bale li baj bukan kukee kata sihekej kan koone Efíkiiliyeŋ, kaabuku Sitoyiisiyeŋ kabile kulob foof li Fool. Kukee li kunaak kugel̥l̥enoo koon: — Kama waa kaŋaaŋaalaku unku kahaasutumuu wahoowah kufañe kulob? Kaabuku li koon: — Kankaan loon mata kuteemit kata bakee láami li elob. Kulollob loon muñaˈa mata kujanjam Fool li awaale mata Yéesu, li mata kayitowulaku li eketayi.
44017019	Muñeˈe li kuŋa’ Fool kújowetum boot tin kutiibemuu, hákil huhaanaahu háamakahu hata ésukayi yata Ateen han koonemuu Ayeelofaas, ban li koonool: — Mantee jiyilo jihaas mata baliikenelabu umbu buwunkulabu ban ulobemuu li bo?
44017020	Emmuu awu ummu min úlobewolimuu wah wan jijanlelut, jifañe min jihaas wahawu unwu wo wommuu waa.
44017021	(Li mal̥egenamu, bukanabuku feh kata Ateen boot li ejawoolaayi yákin dómuu, buloŋiil feh elob mantee foof bajanten wah uwunkul wakite li úfulul).
44017022	Fool li ayito li tut huhaanaahu háamakahu han koonemuu Ayeelofaas, min aan: — Kata Ateen, lijuke een jikankaan bukan káyinene ŋáa’.
44017023	Mata lilakolako kañaahoo li ésukayi yooluul, li ijuk wahawu wooluul wáñeyimuu tan jimanenemuu kuteemitaku kooluul. Li ijuk foof husila tan kiice kulimaku unke: «Unte boot li ateemit ahaasuti.» Yoo! wahawu wan jimanenemuu ban jihaasut wo, wó ínje ibilumuu kalobuul mata wo.
44017024	Ateemit áwuwenumuu adunaayi li wahawu feh wáami dómuu, akila ammuu Amaaŋenawu ata emitayi li etaamayi, ban akinut li siluuf sata kuteemit san bukan kuteefe.
44017025	Ateemit jokutool li wah wan bukan kuyilo kukaan boot li akila, mata akila asenemuu bukanabuku feh buloŋ, huyih li wahoowah feh.
44017026	Li an ano Ateemit áwuwenummuu bukanabuku feh, min akaaniil kukin li etaamayi feh. Okila alobumuu buu taŋayi yóomi li efiyo le, ban li akaan sígaatulasu sata ban kommuu li kukin.
44017027	Ateemit lakankaan loon muñaˈa bájum bukanabuku li kuŋesool, ban maayeet min huŋesahu hoola húsengiye, nakee li kujukool. Ban li mal̥egen, Ateemit áloyiwut anoowan li alolaal,
44017028	mata: «Li okila lúbajumaamuu buloŋ, li unaak ugoloolaal, li óomiyaal bukan.» Mo foof kukee li kujuul̥a ukijenawu kooluul kulobumuu koon: «Olóli foof kuñoolool joom.»
44017029	«Emmuu ololaal kuñool Ateemit loomaal, ootut uyinoolaal kaanaku Ateemit lanokoonokoo li ebaaŋoot yata éwulus, mantee yata ehaaliis, mantee yata kugisa, yajoki loon ateemit, yan bukan kuyinoole min kukaan li eseeleyiil.
44017030	Bale Ateemit li ajok min akat bo taŋayi nan bukanabuku kuhaasutumuu wahoowah. Muñeˈe Ateemit laane bukanabuku feh kammuu tanootan kukat baloŋeliil buhaan, min kútiiwo kuŋa’ buloŋ buwunkul.
44017031	Lajoojok hunak nan ammuu atiibum bukanabuku feh kata etaamayi col, li anawu an al̥usumuu. Láhihhiis wahawu unwu bukanabuku feh, nan ayitenumulomuu anawu ummu li eketayi!»
44017032	Nan bukanabuku kujamumuu Fool li alob mata kayitowulaku kata kaketumuu li eketayi, kukee li buko li kúl̥uwool, kaabuku li koonool: — Fan jibil jijanteni nakee min ulob mata hulimahu unhu.
44017033	Muñeˈe Fool li ajow akatiil to.
44017034	Bale kukee li kulaañ boola, min kúyinen. Li bukanabuku umbuku káyinenumuu, baj to Dóniis alakomuu li huhaanaahu hata Ayeelofaas, li anaale akee an koone Damalis, li kukee foof.
44018001	Fúlum tó, Fool li ájowum Ateen alo Koolent.
44018002	Li kujukoo bo li asuwif an koone Akilaas, abuki li etaamayi yan koonemuu Font. Akilaas okila bakite li áfulumul Itali buko li aseekool Filisila, mata áyiiyawu Kúlod lansaan Kusuwifaku feh kúfu’ li ésukayi yata Lom. Fool li ajow ajuk Akilaas buko li Filisila.
44018003	Ban emmuu bulokiil bano, (kakaan uyunt), li alako booliil, min kúlokum dín dáno.
44018004	Li húyiiyaay hanoohan hata Kusuwifaku, Fool li alob li bukanabuku li eluufayi yata kal̥awaku mantee li akaan Kusuwifaku li kugilekaku kúyinen.
44018005	Nan Silaas buko li Tímote kubilummuu Maseduwaan, Fool li akit ayili aŋa’ taŋool feh li kawaale, min áhiis Kusuwifaku kaanaku Yéesu ammuu Afakenaawu.
44018006	Bale Kusuwifaku li kuhoy kujam hulimahu hata Fool, min kunaak kugelool. Muñeˈe li ahank kafolaku kata wañawu woola aban li aaniil: — Jibanumuu li jíjim, li bukuluul bilume. Inti lí ínje. Ban muñeˈe boot min ijow bata kákaanumutumuu li Ateemit balewool.
44018007	Muñeˈe Fool li áfulum tó ajow boot bata Títiyus Súsitis anaake amanen Ateemit, ban eluufayi yoola li ekooj eluufayi yata kal̥awaku yata Kusuwifaku.
44018008	Kílisifis ammuu anahaanawu ata eluufayi yata kal̥awaku, li áyinen li Amaaŋenawu boot li butoŋabu boola feh ló. Bukan kameeŋe kata ésukayi yata Koolent, kajantenumuu Fool, li kúyinen foof min kúbatiiseyiil.
44018009	Li líiŋ li ehuka yakee, Amaaŋenawu li alob Fool li kahimmo aanool: — Sákoli, awu ulob, ban jakum ulu,
44018010	mata ínje ummu li awu. An let ajoki min akaani majakut, mata bukan kameeŋe kumbuku li ésukayi inye káami kúmbaam.
44018011	Fool li alako li ésukayi yata Koolent emit li kul̥eeñ hutok li hano, min anaak aliiken bukanabuku Hulimahu hata Ateemit.
44018012	Muñeˈe li taŋayi nan Galiyoŋ alakomuu águubelunaalawu ata Lom li etaamayi yata Akaay, Kusuwifaku li kujamoo min kutiiken Fool. Li kujokool kújowetum li hutiibahu,
44018013	min koon: — Anáyinaawu umme huŋes láami lí hó min akaan bukanabuku kumanen Ateemit búti li min eluwaayi elobumuu.
44018014	Muñeˈe Fool li alako li álobul, Galiyoŋ li aan Kusuwifaku: — Nokooleenumuu loon búyiik lakaane, mantee foof latilentilen ŋáa’, manooman fan iŋaleen taŋ min ijantenuul, bukuluul Kusuwifaku.
44018015	Bale emmuu lakolako búwonnoo mata kulim, li mata ujaw, li mata eluwaayi yooluul, baabu bukuluul joote jihaase min jóomi li jikaan. Injé ifañut min ilako atiiba ata wah loon unwu.
44018016	Nan Galiyoŋ alobiilumuu loon muñaˈa aban, li akesooliil kúfu’ li hutiibahu.
44018017	Muñeˈe buko foofiil feh li kújokul anahaanawu ata eluufayi yata kal̥awaku an koonemuu Sosuten, kutek hákil hutiibahu. Bale Galiyoŋ abagut.
44018018	Fool li afiyo jakee li ésukayi yata Koolent. Fúlum tó, li akat to kutuyool min ájufo li ébato min ajow boot li etaamayi yata Siili, akila li Filisila li Akilaas. Fool li ámiito átowum ájufo li kásikaku kata Sankile, mata babbaj wah wan alobe kakaan hákil Ateemit.
44018019	Muñeˈe li kujow boot Efées kúliiŋ, Fool li akat to Filisila buko li Akilaas, min ajow anoken li eluufayi yata kal̥awaku ajow alob li Kusuwifaku.
44018020	Kusuwifaku li koon Fool afan alako to fiyo jakee, bale li ahoy.
44018021	Li akatiil to min alako li ajow, li aaniil: — Súumumuu li Ateemit, fan ílaañul hunak hakee ijukuul. Ban li ájufowum li ésukayi yata Efées li ébato awuj.
44018022	Nan áliiŋumuu Sesaale, li ajow boot Yeelusalem ajow asaaf Ejanguwayi, aban li ahaaŋ boot Antiyok.
44018023	Muñeˈe nan alako tomuu fiyo jatit, li ahaaŋ. Li ajand ájowum li etaamayi yata Galasi alo li yata Filiisi, min aliten kúgoomaku feh li káyinenaku kooliil.
44018024	Muñeˈe no unnu, asuwif akee an koone Afolos abuki Alekusandili, li áliiŋul li ésukayi yata Efées. Afolos lakankaan ánayine acole hulim, ban li ahaas Hulimahu hata Ateemit jak.
44018025	Kuliikenooliiken Bútinabu bata Amaaŋenawu ban, li anaak awaale li aliiken bukanabuku col Hulimahu Hásuumaahu hata Yéesu li ésuumansuum yáamak. Bale okila Afolos kábatiisaaku kata Saŋ bale lahaase.
44018026	Li anaak alob li mal̥egenool li eluufayi yata kal̥awaku yata Kusuwifaku. Nan Filisila buko li Akilaas kujamoolumuu li alob, li kuŋalool kújowetum booliil, kujow kukittenool Bútinabu bata Ateemit haŋ macol.
44018027	Fúlum tó, Afolos li abaj kayinoo kata ejow boot li etaamayi yata Akaay. Kutuyool kata káyineniil kano li kuwankulenool, ban li kukiic eleetal kuboñ bukanabuku káyinenumuu kata etaamayi inyu, bánum li kuyabool jak. Nan áliiŋ bómuu, li alamben ŋáa’ bukanabuku káyinenummuu li káji kata Ateemit,
44018028	mata lanaanaak áhiis Kusuwifaku jak, hákil ésukayi feh, kaanaku kulet li mal̥egen. Li anaak aŋa’ Hulimahu hata Ateemit min áhiisiil kaanaku Yéesu ammuu Afakenaawu.
44019001	Nan Afolos alakomuu Koolent, Fool li ájowum li etaamayi ban kuyuuyaku kommuu, abil boot Efées. Alíiŋul li atook bó kúgoom kukee.
44019002	Li agel̥l̥eniil aaniil: — Mantee jiyayyab Buyinumabu Banabaabu nan jíyinenumuu? Kúgoomaku li koonool: — Jifanut jijam li kulob kaanaku babbaj Buyinum Banabe.
44019003	Fool li alaañen aaniil: — Kama kábatiise kay jíbatiiseyi? Li koonool: — Kábatiisaaku kata Saŋ Batiis.
44019004	Muñeˈe Fool li aaniil: — Saŋ lanaanaak ábatiise bukanabuku kafañumuu kukat baloŋelabu booliil buhaanabu min kútiiwo kuŋa’ buloŋ buwunkul, ban li aan kata Isilayeel kúyinen li anawu ammuu li abil búsolool. Anawu ummu okila ammuu Yéesu.
44019005	Nan kujamumuu kulimaku unku, li kujow kúbatiiseyiil li kajawaku kata Amaaŋenawu Yéesu.
44019006	Fool li aŋa’ kuŋenool awalen li buko, Buyinumabu Banabaabu li bubil bulako li buko. Muñeˈe li kulob silob sahaasuti, ban Ateemit li álobum li buko.
44019007	Bukanabuku umbuku kuyilo kúliiŋ kuŋen li kúl̥uba.
44019008	Fúlum tó, Fool li ajow boot li eluufayi yata kal̥awaku. Li anaak alob ló li mal̥egenool, jow baj kul̥eeñ kúhaaji. Li anaak awaale mata Jáyiiyaju jata Ateemit, ban li aŋes min akaan min kajantenoomuu kúyinen.
44019009	Bale kukee li buko kufañut kujam, min kuhoy báyinen ban li kunaak kulob kulim kajakut kuya li Bútinabu bata Amaaŋenawu hákil ésukayi. Muñeˈe Fool li ajow akatiil to, ban li aŋa’ kúgoomaku ájowetum, min anaak ajow awaale hunakoohunak li elekoolayi yata Tíilanus.
44019010	Fool li akaan mo jow baj simit síl̥uba, yok bukanabuku feh kata etaamayi yata Aasi, Kusuwifaku li kata Gilees, kujam hulimahu hata Amaaŋenawu.
44019011	Ateemit li anaak ákaanum wah wájaahaleniye ŋáa’ li kuŋen kata Fool.
44019012	Mó lí múji bukanabuku li kunaak kuŋa’ kumusuwaal mantee foof kufalen kata sileesa kagole eniilayi yata Fool, kujow kukaan li kúsontaaku kooliil, li kufak ban uyinumawu wajakutaawu li úfu’ li buko.
44019013	Li baj no Kusuwif kukee kanaake kuñaahoo li sísukasu min kunaak kukesoo uyinumawu wajakutumuu úfu’ li kásomutumuu. Muñeˈe li kufañ kuŋa’ kajawaku kata Amaaŋenawu Yéesu min kukaan wo úfu’ li bukanabuku. Li kunaak koon uyinumawu wajakutaawu: — Leenuul jífu’ li kajaw kata akila Yéesu an Fool awaaleyemuu!
44019014	(Bukanabuku kanaake kukaanumuu loon muñaˈa, buko kommuu bañiilabu hutok li búl̥uba bata Sikeewa alakomuu álamba áamak ata Kusuwifaku.)
44019015	Bale buyinumabu bajakutumuu li booniil: — Lihaase Yéesu ban li haase ayi ammuu Fool, bale bukuluul bukay joom?
44019016	Muñeˈe ánayinaawu an buyinumabu bajakutumuu bújufomuu li ayitowul li buko, li ágooteniil foofiil feh. Li átekikooliil tó li sembe, gay li kutey kúfu’ li eluufayi bákolotoo macokowe.
44019017	Bukanabuku kakinumuu Efées, Kusuwifaku li Kugilekaku li kujam mabajumuu, li kúkoli foofiil feh, ban li kúkaanum ŋáa’ li kajawaku kata Amaaŋenawu Yéesu.
44019018	Bukan kameeŋe li káyinenumuu li kubil kulob hákil ésukayi, wahawu wan kukaanumuu.
44019019	Bukan kameeŋe kanaake kukaanumuu jángafayinde, li kúŋalul síliibalasu sooliil kubil kúsu’ hákil ésukayi feh. Li kucob bunoomabu bata síliibalasu unsu, li sibaj sihanjal sata sídalam sáamak.
44019020	Muñaˈa Hulimahu hata Ateemit huhaŋumuu majamo ban li huhaŋ mabaj sembe, li búkaanum bata sembaasu sata Amaaŋenawu.
44019021	Nan wahawu unwu ubajumuu jow fú’ tó, Fool li ajok min ájowum li etaamayi yata Maseduwaan li yata Akaay, ajow boot Yeelusalem. Li anaak aan: — Nan emmuu íliiŋ bo, fan foof ijow boot Lom.
44019022	Muñeˈe li aboñ kúl̥uba li kulambenaaku koola, Tímote buko li Elasit, boot li etaamayi yata Maseduwaan. Bale akila humumool li afan alako jakee li etaamayi yata Aasi.
44019023	Muñeˈe no unnu, li baj búgugguloo báamak mata Bútinabu bata Amaaŋenawu búji.
44019024	Mata babbaj ahaaña akee an koone Démetiliyus, anaake aŋa’ ehaaliis min ahaañ baluuf batit banokoole li eluufayi dán kumanenemuu ateemitawu anaalaawu an koonemuu Alitemis. Bulokabu bata Démetiliyus li bunaak búji kulokaabuku li kubaj sídalam sáamak.
44019025	Muñeˈe li ahooñ kulokaabuku umbuku li bukanabuku foof kabajumuu bulok banokoo li bo, min aaniil: — Kufaalom, jihaase joon hubajahu hoololaal li bulokabu umbu hubilume.
44019026	Bale jijuke ban jijame wahawu wan ánayinaawu ummu an koonemuu Fool ammuu li kakaan. Mata lansaan kuteemitaku kan bukan kukaane, kulet kuteemit kata mal̥egen, min áji bukan kameeŋe li kúyinen li akila, let taate li ésukayi yata Efées bale, bale foof li etaamayi feh yata Aasi.
44019027	Kulimaku unku inti bulokabu boololaal bale koote kukajen, bale foof fan kukajen kajawaku kata eluufayi yata ateemitawu áamakawu anaalaawu Alitemis. Esúkayi let elaañen eluukenool, okila an bukanabuku feh kakinumuu li etaamayi yata Aasi, li kata adunaayi feh, kumanenemuu!
44019028	Nan bukanabuku kalako tomuu kujamumuu kulimaku unku, etindihuuñ yáamak li ejokiil. Li kunaak kulob butiya koon: — Alitemis ammuu ateemitawu áamakawu ata kata Efées!
44019029	Búgugguloolabu li buyiisoo buban ésukayi feh yata Efées. Búsukabu li bújokul bukan kúl̥uba kata Maseduwaan, Gáyiyis buko li Alisitaak, kanaake kunaboomuu li Fool, min húmimahu hata búsukabu huhuuñ li buko boot li hukaakahu.
44019030	Fool li afañeen min ajow bata búsukabu, bale káyinenumuu li kúhi’.
44019031	Bukan káamak káfulumulo li etaamayi yata Aasi, kalakowe kubukewool, li kúboñul kubil kuyaakoolool koonool jakum ajow bata hukaakahu.
44019032	Muñeˈe no unnu, ésukayi feh li éguul̥oo: kukee fan kulob butiya maame, kaabuku li kulob maama. Ban bukan kameeŋe li buko kuhaasut wáa újiye ésukayi li ebil éfimboo tó.
44019033	Muñeˈe li baj ánayine akee an koone Alekusandul, an Kusuwifaku kunaake kutuuñen ayab kayooŋ. Kukee li búsukabu li kukittenool mabajumuu, li áyiit kaŋenool min afañeen alob li búsukabu.
44019034	Bale nan kuhaasumuu koon Alekusandul asuwif, buko foofiil feh li kulob butiya li mano kulimaku kanolaku jow yili baj siwaatu síl̥uba koon: — Alitemis ammuu ateemitawu áamakawu ata kata Efées!
44019035	Muñeˈe anahaanawu ata ésukayi yata Efées li akaan búsukabu bulu, ban li aaniil: — Kata Efées, ayi li bukanabuku feh ahaasut aan ésukayi yata Efées, yo efooyemuu eluufayi dán manenemuu Alitemis áamakawu, li kambuwaku koola kálowumulomuu li emitayi?
44019036	Emmuu bajut an ayilo aceeŋ wahawu unwu, kama joote jibeben, ban jakum jikaan wah bukuluul bajandut jiyinoo jak.
44019037	Jiŋalloŋa’ bukanabuku umbuke boot taate, ban kulet kúkuuta wah li siluuf sata kuteemit, ban foof kugelut ateemitawu oololaal Alitemis.
44019038	Nokoomuu loon Démetiliyus li kulokaabuku koola, kujuujuk majakut li akee, baje kunak kata batiib, ban kutiiba kumbuku to!
44019039	Bale nokoomuu loon babbaj wah ukee wan jifañe jigel̥l̥en mata wo, fan útalulooli li hujoj hanabe li eluwaayi.
44019040	Ban li mal̥egenamu ubanutumuu li ujukelaal to, kata Lom fan kóonul lúhoogulaahoogul eluwaayi, mata wahawu wabajumuu síyaat úji. Mata bajut wah wan óomi li uŋalaal min ukittenaaliil kaanaku, wó újimuu huwoogahu unhe li hubaj.
44019041	Nan anahaanawu alobumuu kulimaku unku aban, li aan ésukayi eyiisoo.
44020001	Nan búgugguloolabu bukatumuu, Fool li awoogen káyinenumuu li Yéesu min awankuleniil fiyo ŋáa’, ban li akatiil to min ajow boot Maseduwaan.
44020002	Li ájowum halaabahu unhu, min anaak awaale bo ñameeŋe káyinenumuu min awankuleniil. Fúlum tó, li ajow boot Gilees,
44020003	ajow alako bo kul̥eeñ kúhaaji. Muñeˈe Fool li alako li ájufo li ébato min ajow boot Siili, li ajam kaanaku Kusuwifaku kúsonoosonoo boot min kumukool. Muñeˈe li ajok min álaañumum Maseduwaan.
44020004	Sofateel ammuu añiilawu ata Fíilus, akinumuu li ésukayi yata Beele, li Alisitaak buko li Sókondus kata ésukayi yata Tesalonik, Gáyiyis ata ésukayi yata Delubi, li Tímote buko li Tisik, li Tolofim káfulumulomuu li etaamayi yata Aasi, li kútiŋen Fool.
44020005	Buko umbuku li kujow ló kúyaboli hákil, kujow kúkoboli Tulowaas.
44020006	Alóli húmumoli li jíjufowum li ébato li ésukayi yata Fílib, kagaanaku kata kúmbuuluwaku kakaanutimuu élebiil ko babane. Li baj kunak hutok, li jinabeniil Tulowaas min jilako to esimen.
44020007	Li líiŋ li hunakahu hútinaalahu hata esimenayi, li jiwoogoo boot kamunculoo húmbuuluwahu. Fool li alako elob li bukanabuku káyinenumuu. Emmuu hunak hukaten láami li ajow, li awaale kale hukahu hujow hulit ŋáa’.
44020008	Babbaj sihiitum sameeŋe ŋáa’ li káfitaku kata haatiya eluufayi dán jiwoogumuu.
44020009	Muñeˈe li baj añiil áyine akee an koone Atíkus abahe li kayiiwaku kata ejangeelayi yata káfitaku. Li ámooli, li ánafen mata Fool lawaalewaale fiyo ŋáa’. Emmuu lámoolimooli ánafen ŋáa’, li álowumul haatiya eluufayi éhaajutayi boot teetaam. Nan kúl̥aaluloomuu, li kujuk koon lakeeket.
44020010	Fool li áwalowul áliiŋul, li ásiten min ajuke Atíkus aban, li atebool ban li aan: — Sákoluul! Lalonloŋ!
44020011	Fúlum tó, Fool li alaañ aŋito ajow amuncul húmbuuluwahu atokoñ. Li alaañen awaale to fiyo jow banakabu buyitowul, aban li ajow.
44020012	Li kújowetum añiilawu áyinaawu bóot maloŋe. Bukanabuku feh li súumiil ŋáa’.
44020013	Muñeˈe li jijow jiyinno bo hákil, boot min jijow jíjufo li ébatowayi yammuu li éjowetumoli boot ésukayi yan koonemuu Asos, tan jommuu li jíŋalum Fool li ébatowayi. Wahawu unwu Fool afimmuu min anonge, mata lafanfañ min ajow koot boot bo.
44020014	Nan ájowubenolimuu Asos áliiŋ, li jíjufool li ébatowayi min jijow boot li ésukayi yan koonemuu Mitilen.
44020015	Li jíjowum tó Mitilen li ébato, jijow jíliiŋ Kíyo hunak hukaten. Li hunakahu húl̥ubutahu, li jiŋej Samos, min jihaaŋ hunakahu húhaajutahu boot Milet.
44020016	Fool, li ajok li mal̥egen min ájowum Efées, ban let ayiten to, jakum bil afiyo li etaamayi yata Aasi. Li alako esommen mantee li ayiliyeen, li áliiŋ Yeelusalem li hunakahu hata kagaanaku kata Fantokot.
44020017	Fool li alako Milet min aboñ kujow koon kunahaanaku kata Ejanguwayi yata Efées, kubil.
44020018	Nan kúŋejulumuu boola, li aaniil: — Jihaase buu liloŋumuu li bukuluul taŋayi feh yan ikaanumuu li bukuluul, kítum li hunakahu hútinaalahu nan ibilumuu li etaamayi yata Aasi.
44020019	Liloolok boot li Amaaŋenawu batebenut ubandom maayeet, li muhuu li sílaam ló san íbajummuu li kásonoolaku kata Kusuwifaku.
44020020	Jihaase joon iyoloolutuul wahoowah waate uyili ulambenuul. Liwaalewuuwaale ban li iliikenuul wahawu feh hákil ésukayi feh, li híndo siluufasu sooluul.
44020021	Lilollob li mal̥egen Kusuwifaku li kata Gilees min kútiiwowul kunab li Ateemit, ban li kúyinen li Amaaŋenawu oololaal Yéesu.
44020022	Bale muñeˈe, boot min ijow boot Yeelusalem loon Buyinumabu Banabaabu butuuŋommuu ikaan, bahaasut waa wóomi li ubajom bo.
44020023	Wahawu wan ihaasumuu bale, wo wommuu li ésuk yanooyan, Buyinumabu Banabaabu búhiisewonhiis kaanaku hukul̥ li sílaam sóomi li kakobom.
44020024	Bale lenseen buloŋabu búmbaam, bubajut jáliŋ boot lí ínje. Samin iyili ihabel kúboñaku kúmbaam ikaan, li bulokabu ban Amaaŋenawu Yéesu asenommuu kakaan, bammuu: kawaale Hulimahu Hásuumaahu hata kájiyaku kata Ateemit.
44020025	«Libiibil boot booluul foofuul feh min iwaalewuul Jáyiiyaju jata Ateemit, bale muñeˈe, lihaase jak kaanaku, anoowan li bukuluul let alaañen ajukom buul.
44020026	Mó mújimuu, boot min eenuul síyaat: an li bukuluul abilimuu ájim, butumom bulet bo.
44020027	Mata líhiisuuhiis wahawu feh wan Ateemit afañumuu kakaan, ban iyoloolutuul wahoowah.
44020028	Jijuke to li bukuluul humumuul, li bumatabu feh ban Buyinumabu Banabaabu busenuulumuu jooken. Jicookoo Ejanguwayi yan Ateemit ábajummuu, li eketayi yata Añiilawu oola humumool.
44020029	Lihaase een nan emmuu li ijow, bukan kanokoole li sijangibujal sál̥afute, fan kubil kulako li bukuluul ban let kukat to bumatabu.
44020030	Fan baj maayeet li bukuluul bukan káami li kunaak kúmal, min kuñak kúgoomaku kunab li buko.
44020031	Ban di jíkaanum, min jiwayil̥o joon simit síhaaji feh, bajut etihunaka bajut ehuka, ikatut kasaabuul ikat to, li jíl̥ok ló.
44020032	«Ban muñeˈe boot min ikatuul li kuŋen kata Ateemit, li hulimahu hata kájiyaku koola. Ateemit layilo alitenuul ban li asenuul bútowaabu ban akat tomuu boot li bukanabuku feh kammuu koola.
44020033	Imelowut ehaaliis yata an, mantee éwulus yata an, mantee wañ wata akee.
44020034	Bukuluul humumuul jihaase joon li kuŋenom lílokume, min ibaj wah boot li buloŋom li bata kanaake kunabumuu lí ínje.
44020035	Líhiisuuhiis li wahawu feh kaanaku joote jilok loon muñaˈa, min jilamben kusukateenaku, ban li uwayil̥owaal kulimaku kan Amaaŋenawu Yéesu humumool alobumuu: “Kasen wah an lahaŋ mabaj ésuumahukow, an baseneyi wah.”»
44020036	Nan fool alobumuu loon muñaˈa aban, li ákuntuŋ li buko ló min al̥aw.
44020037	Buko foofiil feh li kul̥ok, ban li kujow kuŋa’ kuŋeniil kugaab Fool min kusaafool kasaaf kata kakatoo.
44020038	Buyina báamak li bujokiil mata Fool, háŋum min aaniilumuu let kulaañen kujukool buul. Fúlum tó, li kútiŋenool ajow ájufo li ébato.
44021001	Nan jikatoomuu jiban li buko, li jíjowum li ébato jicool boot li étebelemukayi yata Kos. Li líiŋ hunak hukaten, li jiŋej Lood, ban li jíjowum tó boot Fatala.
44021002	Li jitook to ébato yáami li ejow boot li etaamayi yata Feniisi. Muñeˈe li jíjufo li yo min jijow.
44021003	Li jijow jikooj étebelemukayi yan koonemuu Ciif, yan ommuu li ulako li ébato li uŋanden yo. Li jíjowum Kúñum étebelemukayi inyu li ébatowayi, jihaaŋ boot li etaamayi yata Siili. Muñeˈe li jijow jiya li kásikaku kata Tiil, tan ébatowayi yóotimuu ewalen wahawu wan etebumuu.
44021004	Nan jíliiŋumuu li ésukayi inyu yata Tiil, li jitook to bukan káyinene li Yéesu, min jilako li buko kunak hutok li kúl̥uba. Buyinumabu Banabaabu li bulobiil, min koon Fool jakum ajow boot Yeelusalem.
44021005	Bale nan jikaan tomuu kunakaku unku hutok li kúl̥uba jiban, li jilaañ jinab li bútinabu bóololi bata kañaahoolaku. Li kútiŋenoli foofiil feh buko li kuseekiil boot li bañooliil ló jijow jífu’ li ésukayi. Jíliiŋ bó, lí jíkuntuŋ li katantaku kata halahu min jil̥aw.
44021006	Ban nan jisaafoomuu kasaafoo kata kakatoo jiban, óloli li jíjufo li ébatowayi, buko li kulaañ kúbalo.
44021007	Kañaahoolaku kóololi li halahu li kuban nan jíjowummuu Tiil boot Futolemayis. Li jisaaf to kútuyoli li káyinenaku, ban li jilako li buko etihunaka feh.
44021008	Li líiŋ hunak hukaten, li jilaañen jijow boot Sesaale. To untu, li jinoken li eluufayi yata Fílib ammuu awaaleya ata Hulimahu Hásuumaahu, min jilako boola. Fílib buko kommuu bukanabuku hutok li kúl̥ubaaku kan kul̥usumuu Yeelusalem.
44021009	Li abaj básungute bubakii bahaasut kánayine, ban Ateemit anaake álobum li buko.
44021010	Li jilako to kunak, afulofet akee an koone Agábus, abilumulo Súde li áliiŋul.
44021011	Muñeˈe li abil átookuloli tó, min aŋa’ kanaalaku kata Fool, min akok kootaku li kuŋenaku koola aban li aan: — Wahawu unwe Buyinumabu Banabaabu bulobe: «Anáyinaawu akilumuu kanaalaku unke, Kusuwifaku fan kujenkool Yeelusalem loon muñeˈe, ban li kubetool li kuŋen kata bukanabuku kákaanumutumuu li Ateemit balewool.»
44021012	Nan jijamumuu kulimaku unku, áloli húmumoli li káyinenumuu kata Sesaale li jiyaakoo Fool jakum bil ajow boot Yeelusalem.
44021013	Bale Fool li aan: — Wáa újiye li joono li jíl̥ok min jóomi li huŋes kakaanom íyeko? Injé lísingene inti mata min ijenki bale, bale foof min iket Yeelusalem humum hata kajawaku kata Amaaŋenawu Yéesu.
44021014	Emmuu jiyilaat jikaanool akat bo kayinoolaku kan abajumuu, li jikat kayaakoolaku koola min joon: — Húnongumahu hata Amaaŋenawu hujow hubaj!
44021015	Nan jikaan tomuu kunakaku unku jiban, li jifale min jijow boot Yeelusalem.
44021016	Kúgoom kata Yéesu káfulumulo Sesaale li kútiŋenoli. Lí kújowetumoli boot bata ánayine akee ata Ciif an koone Munaasoŋ ban jóotimuu jiwalen. Munaasoŋ lakankaan ágoom áyinene li Yéesu nan fiyowe.
44021017	Nan jiŋejumuu Yeelusalem kútuyoli li káyinenaku, li kúyaboli li ésuumahukow ló.
44021018	Li líiŋ hunak hukaten, li jijow áloli li Fool boot bata Saak, ban kunahaanaku kata ejanguwayi feh kuwoogumuu.
44021019	Fool li asaafiil aban, li akitteniil jak wahawu feh wan Ateemit ákaanummuu li bulokabu boola, hákil bukanabuku kákaanumutumuu li Ateemit balewool.
44021020	Nan kunahaanabuku kata ejanguwayi kujantenoolumuu min alob aban, li kusal Ateemit. Ban li koon Fool: — Atúyoli, lujuke Kusuwif koono sínjunne seem kúyinenumuu, ban buko foofiil feh kútuutuk Eluwaayi yata Móyiis jak.
44021021	Kulobiilob mooli kaanaku luliikeneliiken Kusuwifaku feh kakinumuu li bukanabuku kákaanumutumuu li Ateemit balewool, ooniil kuhoy banab li eluwaayi yata Móyiis. Ban li ooniil jakum kumit kuteyen búkut bañiilabu booliil, ban foof jakum kumit kunab li bakaanelabu bata Kusuwifaku.
44021022	Kama muñowu boot min ukaanaal buu? Mata manooman fan kujam kaanaku lubile.
44021023	Muñeˈe kama ukaan wahawu wan jommuu li jilobi. Jibaje taate kánayine kubakii kalobe hákil Ateemit wah wan kufañe min kukaan.
44021024	Uŋa’ kánayinaabuku umbuku újowetum, min kúgiileni li mano li buko, ban li ucaam wahawu wan kooteenumuu kucaam to, min kuyili kúmiito kumulunduŋ. Muñowu ésukayi yóotummuu ehaas kaanaku wahawu feh wan kulobumuu kuya li awu let mal̥egen, bale awu humumi lulolloŋ loon eluwaayi yata Móyiis elobumuu.
44021025	Bale bukanabuku kákaanumutumuu li Ateemit balewool káyinenumuu muñeˈe li Yéesu, jikiiciikiic min jilobiil wahawu wan jijokumuu. Jooniisoon jakum kutokoñ eliw yata sínuukuleŋ sasilayi kuteemit kalet mal̥egen, jakum kutiñ húsim, jakum kutokoñ eliw yata sínuukuleŋ sakuumi min siket, ban jakum an áfulo an an kuyabowut.
44021026	Muñeˈe Fool li áŋalul kánayinaabuku umbuku kubakiilaku, min líiŋ hunak hukaten, li kúgiilenool li mano li buko. Fúlum tó, li ajow anoken li eluufayi yata Ateemit, min alob nay kunakaku kata kágiilenaku kommuu li kuban, yo yommuu nay kasilaaku kommuu li kukaani boot li anoowan li buko.
44021027	Nan kunakaku hutok li kúl̥uba kulakomuu li kuban, Kusuwif kata etaamayi yata Aasi li kujuk Fool li eluufayi yata Ateemit. Li kúkiŋul búsukabu feh min bujok Fool.
44021028	Li kunaak kulob butiya koon: — Isilayeel, jíwaakenul jílambenoli! Ayínaawu umme awaaleˈemuu tanootan bukanabuku feh majakut aya li ésukayi yata Isilayeel, li eluwaayi yata Móyiis, li eluufayi inye yata Ateemit! Ban muñeˈe lamite akaan bukan kata Gilees kúnokenul li eluufayi yata Ateemit, min kusik eluufayi inye yáñeyimuu!
44021029	(Kusuwifaku kulollob loon muñaˈa mata min kujukumuu Tolofim ata Efées buko li Fool li ésukayi. Li kunaak kuyin li koon Fool lakaanookaan anoken li eluufayi yata Ateemit.)
44021030	Esúkayi feh li éguul̥oo, min bukanabuku kunaak kúteyumul banooban. Li kujok Fool kúfuletum tíyaŋ eluufayi yata Ateemit, ban li kuyaan kusommen kubab wámbiilawu.
44021031	Nan kulakomuu huŋesahu boot min kumuk Fool, bukan li kujow kulob anahaanawu ata kayooŋaku kata esollaaliyayi yata kata Lom koonool ésukayi yata Yeelusalem éguul̥oole feh.
44021032	Anahaanawu li ayaan aŋa’ esollaali li kunahaan kata esollaali téemeel, min kutey boot bata búsukabu. Nan búsukabu bujukumuu anahaanawu li esollaaliyayi, li kukat kútekaku kata Fool.
44021033	Muñeˈe anahaanawu li ajow akooj Fool, min ajokool ban li alob min kuŋa’ useel úl̥uba min kukokool. Ban li agel̥l̥en bukanabuku Fool ammuu ayi, li waa lakaane.
44021034	Bale li búsukabu, kukee fan kulob butiya maame, kaabuku li kulob maama. Emmuu húcuhahu hújiji anahaanawu ata esollaaliyayi ayilaat ajam to wah wata mal̥egen, li alob min kújowetum Fool boot li hukinahu hata esollaaliyayi.
44021035	Nan Fool aŋejumuu tin sikabilikabasu, kusollaaliyaku li kukomen kutebool mata búsukabu bunaanaak butuntuññenul li sembe.
44021036	Mata ésukayi feh énabuunabul li akila, ban li enaak elob butiya yoon: — Laate aket!
44021037	Nan kulakomuu li kukaan Fool anoken li hukinahu hata esollaaliyayi, li agel̥l̥en anahaanawu ata esollaaliyayi aanool: — Mantee liyilo ilobi hulim? Anahaanawu ata esollaaliyayi li agel̥l̥enool aan: — Kama lujame kugilekaay?
44021038	Kama inti awu ommuu anawu ata Ejíf ájimuu ésukayi li éguul̥oo kunakaku unke, ban li aŋa’ bukan koono sínjunne sibakii kamuke bukan, ájowetum li kayiinaayaku?
44021039	Fool li aanool: — Injé li mal̥egen asuwif leem. Li ésukayi yata Taalus libuki, yammuu li etaamayi yata Silisi. Esúkayi yúmbaam inti ésuk yatit. Liyaaki, ubonket ukatom min ilob li búsukabu.
44021040	Mal̥egen anahaanawu ata esollaaliyayi li akatool min alob. Muñeˈe Fool li ayito li sikabilikabasu, min ateb kaŋenool áyiit búsukabu. Nan kulumuu, li alob li buko li elobayi yata Kusuwifaku aaniil:
44022001	— Kutuyom li situubawom, muñeˈe jijanten wahawu wan emmuu li ilobuul min icahenoolo.
44022002	Nan kujamumuu Fool li alob li elobayi yooliil, yammuu yata Kusuwifaku, li kuhaŋ maluukoo. Muñeˈe Fool li alaañen aaniil:
44022003	— Injé Asuwif leem, abuki li ésukayi yata Taalus yammuu li etaamayi yata Silisi. Bale taate Yeelusalem lanke, min Gameliyel alako no anahaanawu úmbaam, aliikenommuu jak eluwaayi yata situubawolaal sihaan. Ban lisensen buloŋom feh Ateemit loon bukuluul foofuul feh jikanumuu síyaat.
44022004	Litiikentiiken bukanabuku kanabumuu li bútinabu bata Amaaŋenawu yok kuket. Li ijok káyine li kanaale ikul̥.
44022005	Alámbaawu áamakawu li huhaanaahu feh hata ésukayi, kuyilo kulob koon likooŋe. Mata li buko humumiil líyabummuu sileetal boot li kutuyolaal Kusuwif kata Damaas. Bo lilakomuu ejowayi boot mata kájokul káyinenumuu li Yéesu kalako bomuu ibiletum boot Yeelusalem, ibil iseniil kutek.
44022006	— Nan ilakomuu ejowayi boot Damaas, ijow ilehen ésukayi tinak bayitene, mawuŋe majaaŋe ŋáa’, li múfulumul li emitayi mubil muhiitenom múwooñen.
44022007	Li ilo teetaam, ban li ijam hulim li hoonom: «Sóol, Sóol, wáa újiye li oono li jálaatenom?»
44022008	Li igel̥l̥en een: «Awu ommuu ayi, Amaaŋen?» Hulimahu li hulaañen hoonom: «Injé emmuu Yéesu ata Nasalet an úlaatenemuu li akila.»
44022009	Bukanabuku kan jinaboomuu li kujuk mawuŋaamu, bale kujamut hulimahu hata anawu alobumuu lí ínje.
44022010	Muñeˈe li igel̥l̥en een: «Muñeˈe boot min ikaan buu, Amaaŋen?» Amaaŋenawu li aanom: «Uyito ujow boot Damaas, úliiŋ bomuu fan kukitteni wahawu feh wan Ateemit afañumuu min ukaan.»
44022011	Bale emmuu kaleñaku kata mawuŋaamu ummu, kuyansaan kukaanom ífuum, kufaalom li kútukom li kaŋen min kújowetumom boot Damaas.
44022012	«Li baj li ésukayi inyu ánayine akee an koone Ananiyaas. Ananiyaas li akaan an áyinene ŋáa’, ban li anab li eluwaayi yoololaal. Kusuwifaku feh kata Damaas li kunaak kulob majake bale kuya li akila.
44022013	Li abil ajukom ban li aanom: “Atuyom Sóol, ulaañen ujuk!” Li iyaan ijuk yaan no unnu, ban li ijukool jak.
44022014	Muñeˈe Ananiyaas li alaañen aanom: “Ateemit ata situubawolaal sihaan lal̥usil̥us akat to boot min uhaas húnongumahu hoola, li ujuk Yéesu acolumuu, ban li újamum li butumool hulimahu hoola.
44022015	Mata fan ulob boot li okila hákil bukanabuku feh. Fan ulobiil wahawu feh wan ujukumuu li wan ujamumuu.
44022016	Muñeˈe kama waa lukobe li wo? Uyito úbatiiseyi min uhoofoolawu wooli ufosi awu bahooñe kajawaku kata Amaaŋenawu.”»
44022017	Fool li afamen aan: — Fúlum tó, li ilaañ boot Yeelusalem. Muñeˈe li ilako kal̥aw li eluufayi yata Ateemit, li ijuk li kahimmo Amaaŋenawu,
44022018	li aanom: «Usommen úfu’ li ésukayi yata Yeelusalem, mata bukanabuku kakin dómuu let kufañ min kúyinen kulimaku kan ommuu ulobiil múmbaam.»
44022019	Li eenool: «Amaaŋen, bukanabuku kuhaase koon ínje linaanaak ijow li siluufasu sata kal̥awaku sata Kusuwifaku, jajok bukanabuku káyinenumuu li awu ikul̥, iban li itekiil.
44022020	Ban nan kumukumuu alokaawu ooli Ecen, to foof lilakowe. Alóli jijamoole li bukanabuku kalakowoolumuu jamukaju, mín ínje ítukiil wañawu wooliil.»
44022021	Muñeˈe Amaaŋenawu li aanom: «Ujow, mata boot min iboñi lóyi, bata bukanabuku kákaanumutumuu li Ateemit balewool.»
44022022	Búsukabu li bujanten kale Fool min alob boot yok nan alobumuu kulimaku unku. Muñeˈe li kunaak kulob butiya koon: — Anáyinaawu ummu laate aniileni li etaamaye! Aatut aloŋ!
44022023	Li kul̥ol̥l̥okoo butiya, ban li kúhalafen wañawu wooliil, ban li kufotten.
44022024	Anahaanawu ata esollaaliyayi yata Lom li alob min kukaan Fool anoken li hukinahu hata kusollaaliyaku, min kuŋa’ kukaluwaas min kutekool min kugel̥l̥enoolool mantee kay li álobul, min ahaas wahawu wájimuu búsukabu li bunaak bulob kulimaku unku butiya buya li akila.
44022025	Bale, nan kukokoolumuu kuban boot min kutekool, Fool li agel̥l̥en anahaanawu ata esollaaliyayi alako tomuu aanool: — Mantee jibaje kakaañen min jitek an ata Lom akila batiiboluti?
44022026	Nan anahaanawu ummu ajamumuu kulimaku unku, li ajow áhebul anahaanawu oola aanool: — Bale awu luhaase wahawu wan ulakomuu li ukaan? Anáyinaawu ummu an ata Lom!
44022027	Anahaanawu ata esollaaliyayi li abil boot tan Fool alakomuu min agel̥l̥enool aanool: — Uhebom mantee mal̥egen awu an ata Lom? Fool li aanool: — Eéhe’
44022028	Anahaanawu ata esollaaliyayi li aan Fool: — Injé licancaam sídalam sáamak ítowum ilako an ata Lom. Fool li aanool: — Injé nan ibukimuu léemi an ata Lom.
44022029	Bukanabuku kaateenumuu kutek Fool min álobul, li kuyaan kuyiisoo kukatool to. Anahaanawu humumool ata esollaaliyayi li ákoli, nan ahaasumuu aan Fool an alobumuu min kujenkool, kama an ata Lom.
44022030	Anahaanawu ata esollaaliyayi li afañeen min ahaas jak wáa újimuu Kusuwifaku li kul̥oof Fool. Muñeˈe li líiŋ hunak hukaten, li alob min kúl̥el̥ul Fool, ban li ahooñ bajoj kunahaanaku kata élambaayi li hujojahu háamakahu hata Kusuwifaku, aban li áŋalul Fool abil akaan hákiliil.
44023001	Muñeˈe Fool li ajuke bukanabuku kata hujojahu súy aban li aaniil: — Kutuyom, li buyinumom ifetut min éemimuu li bulok boot li Ateemit boot yok síyaat.
44023002	Alámbaawu áamakawu an koonemuu Ananiyaas, li alob bukanabuku kakoojumuu Fool, min kutekool li butum.
44023003	Muñeˈe Fool li aanool: — Awu Ateemit ammuu li atek. Min úhoolo muñowu! Lubiibil ubah taatu boot min utiibom loon eluwaayi elobumuu, bale li uhuusul eluwaayi min ulob bukan min kutekom.
44023004	Bukanabuku kakoojumuu Fool li koonool: — Awu álambaawu áamakawu ata Ateemit lugelumuu?
44023005	Fool li aaniil: — Kutuyom, ihaasut een kama okila ammuu álambaawu áamakawu. Mata Hulimahu hata Ateemit honsoon: «Jakum ulob majakut uya li anahaanawu ata etaamayi dán ukinumuu.»
44023006	Fool lahaase aan bukanabuku kammuu li hujojahu háamakahu, kukee li buko Kusaduusiyeŋ, kaabuku Kufaaliisiyeŋ; mó lí múji li alob butiya hákil hujojahu háamakahu aan: — Kutuyom, ínje Afaaliisiyeŋ leem, ban li éemi foof añiil ata kufaaliisiyeŋ. Min íkangummuu li kayitowulaku kata bukanabuku li eketayi, mó mújimuu li eenoyi li batiib.
44023007	Nan Fool alobumuu kulimaku unku, búwonnoo báamak li bulako li Kufaaliisiyeŋaku li Kusaduusiyeŋaku, min hujojahu húgaatuloo.
44023008	(Kusaduusiyeŋaku buko koone kaketumuu let kuyitowumul li eketayi, ban emalaka ebajut, uyinum ubajut. Bale Kufaaliisiyeŋaku buko kúyinenyinen kaanaku wahawu unwu feh ubaje.)
44023009	Li kúwonnoo to yok kulimaku kooliil kujow haatiya. Muñeˈe kukee li bukanabuku kaliikenemuu ésukayi eluwaayi yata Móyiis, ban li kulaañ bata hujojahu hata Kufaaliisiyeŋaku, li kuyito kulob li sembe koon: — Jijukut majakut manooman man ánayinaawu ummu akaane. Nakeemaa buyinum mantee foof amalaka alobe li akila!
44023010	Búwonnoolabu li buhaŋ másuf, gay anahaanawu ata esollaaliyayi li ákoli min kuban li kulinculoo Fool. Muñeˈe li alob esollaaliyayi yoola min kujow kúfulen Fool li tutayi yata búsukabu, kujow kukaan li hukinahu hata esollaaliyayi.
44023011	Li líiŋ li ehukaayi yanab tomuu, Amaaŋenawu li áfu’ Fool min aanool: — Sákoli! Lulollob jak múmbaam li ésukayi inye yata Yeelusalem, ban loote ulob foof múmbaam li ésukayi yata Lom.
44023012	Li líiŋ hunak hukaten li bújom, Kusuwif kukee li kúsonoo ban li kunuu hákil Ateemit koon let kutiñ, let kuhob boot yok nan kommuu li kumuk Fool.
44023013	Bukanabuku kajamommuu hulimahu unhu, kuhaŋe bukan kúyii kúl̥uba.
44023014	Li kujow kutook kunahaanaku kata élambaayi li kunahaanaku kata ésukayi min kooniil: — Alóli jinuunuu li kabane hákil Ateemit kaanaku let jitiñ wahoowah, boot yok nan jommuu li jimuk Fool.
44023015	Kama muñeˈe bukuluul, li hujojahu háamakahu feh hata Kusuwifaku, jilob anahaanawu ata esollaaliyayi min áŋaluluul Fool, min lako jifanfañ min jilaañen jítaluloo moola jak. Alóli húmumoli jifaleˈe mata min jimukool átowum áŋejul taate.
44023016	Bale añiilawu ata áliinawu ata Fool li ajamiil nan kulakomuu elobayi yata min kommuu li kukaan min kumuk Fool, li ajow aheb Fool li hukinahu hata esollaaliyayi.
44023017	Muñeˈe Fool li áhooñul akee li kunahaanaku kata kusollaali téemeel min aanool: — Ujówetum áfulawu ummu bata anahaanawu ata esollaaliyayi, mata labaje hulim han áami li alobool.
44023018	Mal̥egen anahaanawu ata esollaaliyayi li aŋalool ájowetum boot bata anahaanawu áamakawu áliiŋ, li aanool: — Fool akul̥imuu ahooñom min aanom íŋaluli añiilawu umme, mata lababbaj hulim han áami li alobi.
44023019	Anahaanawu áamakawu ata esollaaliyayi li átuk añiilawu li kaŋen, min aŋalool kuyinno li kakaŋ, ban li agel̥l̥enool aanool: — Waa lubaje ulobom?
44023020	Añiilawu li aanool: — Kusuwifaku kujamoojamoo boot min kubil kul̥awi min újowetum Fool kajom hákil hujojahu háamakahu. Fan kuban li kukaan loon hujojahu hufañe min hútaluloo jooŋ mata Fool.
44023021	Bale jakum úyineniil! Mata bukan li buko kahaŋe kúyii kúl̥uba, fan kujow kuyolo min ban li kujokool. Kunuunuu hákil Ateemit koon let kutiñ, let kuhob boot yok nan kommuu kumuk Fool. Muñeˈe kufaleˈe kuban, min koono li kakob hulimahu han ommuu li ulob.
44023022	Nan anahaanawu áamakawu ata esollaaliyayi ajamumuu kulimaku unku aban, li aan añiilawu: — Ban jakum ulob anoowan wahawu wan ulobommuu. Muñeˈe luyilo úbalo.
44023023	Fúlum tó, anahaanawu áamakawu ata esollaaliyayi li áhooñul kunahaan kúl̥uba kata kusollaali téemeel min aaniil: — Jiwoogen kusollaali síteemeel síl̥uba, li kusollaali kúyii kúhaaji li kuŋen kalemboole li sifilinjebe, li kánayine koono síteemeel síl̥uba kajunkowume ubaay, ban li jifale foofuul feh boot ejow boot Sesaale kátiim, ewaatuwayi etoken li ebakiilenayi báliiŋe.
44023024	Jifale foof sifilinjebe bánum li jíjuf Fool jíjowetum boot bata águubelunaalawu Féeliis, ban jakum wah ubajool.
44023025	Muñeˈe anahaanawu áamakawu li akiic eleetalayi inye aseniil:
44023026	«Féeliis, awu ammuu águubelunaal áamak, ínje Kúlod Lisiyaas lísaafuli.
44023027	Kusuwifaku kujoojok anawu ummu, ban booteen min kumukool, li ijam kaanaku kama okila an ata Lom. Li iŋa’ kusollaaliyaku kúmbaam min jijow jifakenool.
44023028	Emmuu lifañenfañ min ihaas waa Kusuwifaku kujuke li akila wajakut, li iŋalool íjowetum bata hujojahu hooliil háamakahu.
44023029	Muñeˈe li ijuk een kama mata eluwaayi yooliil éjimuu li koon akaanut jak. Bale Kusuwifaku kuyilaat koon wah waman wajakut lakaanumuu wáatimuu újiwool li aket mantee foof li akul̥i.
44023030	Muñeˈe li ijam kaanaku Kusuwifaku kúsonoosonoo boot jamukool, li iyaan een kama íboñuliwool, ban li ilob foof Kusuwifaku kal̥oofoolumuu, kúŋalul elobayi boot booli.»
44023031	Kusollaaliyaku li kukaan loon anahaanawu ooliil alobumuu: min líiŋ li hukahu, li kújowetum Fool boot Antifaatiliis.
44023032	Hunak hukaten, kusollaaliyaku kajowumuu koot, li kúlaañul boot li hukinahu hooliil min kukat kata sifilinjebaasu min kúhaaŋetum Fool.
44023033	Nan kusollaaliyaku kúliiŋumuu Sesaale, li kusen águubelunaalawu eleetalayi, ban li kukat Fool li kuŋenool.
44023034	Agúubelunaalawu li ajanga eleetalayi ajow aban, li agel̥l̥en Fool li etaam yay láfulumulo. Muñeˈe li ajam kaanaku Fool an ata Silisi,
44023035	li aanool: — Fan ban li ijanteni min ulob, nan bukanabuku kal̥oofimuu kommuu li kúŋejul. Ban li alob min kuŋa’ Fool kukaan li káyiiyaku kata Elod min kufooyool ló.
44024001	Nan bajumuu kunak hutok, álambaawu áamakawu Ananiyaas li ajow boot Sesaale okila li kunahaan kukee, li akooŋena akee an koone Teelitulus. Kúliiŋ, li kújowetum elobayi yan kubajumuu li Fool boot bata Agúubelunaalawu Féeliis.
44024002	Muñeˈe li kúhooñul Fool áliiŋul, Teelitulus li átoŋ alob kulimaku unke aya li akila: — Ahaanawu Féeliis, bújallowabu buya, li wahawu feh uwunkulawu wan ukaanumuu boot li bukanabuku, wó újimuu kásuumaay káamak li kubaj li ésukayi inye.
44024003	Uhaas oon nanoonan li banooban, jiyabe majakaamu ummu feh man ukaanumuu boot li áloli, ban jisali ŋáa’.
44024004	Bale ifañut min ijoki taate fiyo, mó mújimuu li il̥awi min ubonket újantenoli jakee.
44024005	Jijuujuk joon ánayinaawu ummu busik. Lájiji Kusuwifaku feh kammuu tanootan li adunaayi li kúguul̥oo, akila ammuu anahaanawu ata hujojahu hata Kunasaleyeŋaku.
44024006	Lajoweene boot kahuusul máñeyiyaamu mata eluufayi yata Ateemit, li jijokool. [Li jifañeen min jitiibool loon eluwaayi yóololi elobumuu,
44024007	bale anahaanawu ata esollaaliyayi an koonemuu Lisiyaas li abil abotool li kúŋenoli li sembe.
44024008	Ban Lisiyaas li aan bukanabuku kal̥oofoolumuu, kubiletum elobayi boot booli Féeliis, awu ammuu águubelunaalawu.] Ubanumuu li ugel̥l̥en anawu ummu, fan uhaas jak awu humumi oon wahawu wan jilobumuu jiya li akila, mal̥egen.
44024009	Kusuwifaku li kuyaan kukooŋen Teelitulus, min koon wahawu wan alobumuu mal̥egen.
44024010	Muñeˈe águubelunaalawu li áyiit Fool kaŋen min aanool álobul. Fool li aan: — Lihaase een muñeˈe baje simit nan óomi atiibaawu ata etaamayi inye. Mó mújimuu, li kákangumaku kan ibajumuu li awu, léetummuu ilob kulimaku unke min icahenoolo.
44024011	Bajolut kunak kuŋen li kúl̥uba nan ijowumuu boot Yeelusalem kamanen Ateemit. Awu humumi luyilo uŋes min uhaas mantee mal̥egen.
44024012	Kutookutom li búwonnoo li akee li eluufayi yata Ateemit, mantee ínje li kákiŋul búsukabu li siluufasu sata kal̥awaku, mantee foof tikee li ésukayi.
44024013	Ban bukanabuku umbuku kuyilaat kúhiisi col kaanaku wahawu wan kúmalumuu kul̥oofom muñeˈe, mal̥egen.
44024014	Bale boot eeni wahawu unwe wo mal̥egen: li bútinabu buwunkulabu ban kujokumuu loon bulet mal̥egen, linabe. Ban li eeno li bulok boot li Ateemit ata situubawolaal sihaan. Líyinenyinen li wahawu feh wakiicimuu li éliibalayi yata Eluwaayi yata Móyiis, li yata kufulofetaku.
44024015	Liyaakaayaakaal li Ateemit loon buko foof kuyaakaalumuu li Ateemit kaanaku anoowan, acol, acolut, aketumuu fan abil ayitowumul li eketayi.
44024016	Mó mújimuu, li eeno nanoonan li kahanken min ikaan buyinumom jak hákil Ateemit li hákil bukanabuku.
44024017	«Muñeˈe nan ífu’muu Yeelusalem jow baj simit, lí ílaañul boot bo li sídalam ló sata kalamben ésukom, li boot kasen bujuuñak Ateemit.
44024018	Wahawu unwu lilakomuu kakaanaku li kútookulom li eluufayi yata Ateemit, ínje bágiileneyi iban. Ban no unnu bajut búsuk báguutom, ésukayi foof éguul̥oolut.
44024019	Bale Kusuwif kukee kata etaamayi yata Aasi to kulakowe, ban buko kooteenumuu kubil kuyito hákili min kul̥oofom, nokoomuu loon babbaj wah wajakut wan ikaane wan kóomi li kulob kuya lí ínje.
44024020	Mantee foof bukanabuku umbuke kammee taate, li kulob wahawu wan ínje ífetummuu li buko nan icahenoolomuu hákil Hujojahu háamakahu.
44024021	Mantee yo yommuu hulimahu unhe bale, han ilobumuu butiya mayitowe hákiliil een: “Mata min íyinenumuu kaanaku kaketumuu fan kuyitowul li eketayi, mó mújimuu li eeno li itiibi síyaat hákiluul.”»
44024022	Muñeˈe águubelunaalawu Féeliis, agel̥l̥enumuu min ahaas jak mata «Bútinabu bata Amaaŋenawu», li ayinnen batiibabu bata Fool min aaniil: — Nan Lisiyaas, anahaanawu áamakawu ata esollaaliyayi ammuu li abil, li itiib elobayi yooluul.
44024023	Muñeˈe Féeliis li alob anahaanawu ata kusollaali téemeel, min akat Fool li hukul̥ahu ban jakum kujenkool, ban li kukat bukanool min kulambenool li wah wan afañe.
44024024	Muñeˈe li baj kunak, Féeliis buko li aseekool Dúlisil ammuu asuwif li kubil. Féeliis li aboñ ajow koon Fool abil, min ajanten kulimaku kan ammuu li alob mata káyinenaku kan abajumuu li Yéesu Kilisita.
44024025	Bale nan Fool ajeˈe alobumuu mata buloŋ bacole, mata hujokoo, li mata batiibabu bammuu li bubil, Féeliis li ákoli min aanool: — Muñeˈe luyilo ujow. Nan emmuu li ibajo, li íhooñuli.
44024026	Féeliis lanaanaak foof ayinoo li aan Fool fan asenool sídalam, mó mújimuu li anaak áhooñulool ñameeŋe kúsuumen.
44024027	Li jow baj simit síl̥uba, Fólisiyis Fésitiis li alako águubelunaal min aŋa’ kaŋenaku kata Féeliis. Emmuu Féeliis lafanfañ min akaan Kusuwifaku súumiil, li akat Fool li hukul̥ahu.
44025001	Nan águubelunaalawu Fésitiis áliiŋulumuu li etaamayi ajow abaj kunak kúhaaji bale, li ájowum Sesaale boot Yeelusalem.
44025002	Nan áliiŋ bómuu, kunahaanaku kata élambaayi li bukanabuku káamakaku kata Kusuwifaku, li kubil kukalaame Fool bata Fésitiis. Li kuyaakoo Fésitiis kátasiyaanay
44025003	mantee kay li akatiil min kukaan Fool álaañul boot Yeelusalem; ban li mal̥egenamu buko básonoole kuban boot li Fool, min kuban li kumukool li bútinabu.
44025004	Bale Fésitiis li aaniil: — Fool ummu li hukul̥ li etaamayi yata Sesaale, ban ínje humumom boot min ilaañ boot bo muñeˈe.
44025005	Ban li afamen aan: — Kama kunahaanaku kooluul kayilimuu kujow, kubil min áloli jinaboo boot Sesaale, min kujow kulob wahawu wan anawu ummu akaanumuu, nokoomuu loon lakankaan majakut.
44025006	Fésitiis li akaan kunak káliiŋe hutok li kúhaaji mantee foof kuŋen bale li buko, fú’ tó, li alaañ boot Sesaale. Nan áliiŋumuu, li ajow hunak hukaten abah li hutiibahu, li alob min kúŋalul Fool.
44025007	Nan Fool áliiŋulomuu, Kusuwifaku kabilumulomuu Yeelusalem, li kúguutool min kulob wah wajakut wameeŋe, wákoyileniye kuya li akila min koon okila akaan wo. Ban buko humumiil kuyilaat kúhiis kaanaku mal̥egen okila akaan wo.
44025008	Bale Fool li acahenoolo aan: — Ifetut li wahoowah li eluwaayi yata Kusuwifaku, ifetut li eluufayi yata Ateemit, ifetut foof li áyiiyawu áamakawu.
44025009	Fésitiis li afañ min akaan Kusuwifaku súumiil, li agel̥l̥en Fool aanool: — Mantee lufañe min ujow boot Yeelusalem, ujow utiibi bo hákilom mata elobayi inye?
44025010	Fool li aanool: — Li hutiibahu hata áyiiyawu áamakawu leem, ban to lemmuu li itiibi. Ikaanut Kusuwifaku wah ukee wajakut, loon awu humumi uhaas yomuu jak.
44025011	Nokoomuu loon lifeefet, ban li ikaan wah wajakut watooke min iket, ihoyut min iket. Bale nokoomuu loon wahawu feh wan kulobemuu li wo kuya lí ínje let mal̥egen, an abajut kakaañen min ajokom aseniil maamiñ. Lifañe min áyiiyawu áamakawu atiibom okila humumool.
44025012	Muñeˈe nan Fésitiis alobumuu li huhaanaahu hoola aban, li aan Fool: — Emmuu áyiiyawu áamakawu lufañe min atiibi, kama boot min ujow boot bata áyiiyawu áamakawu.
44025013	Li baj kunak, áyiiyawu Agilifa buko li áliinool Beleniis li kujow boot Sesaale basaaf Fésitiis.
44025014	Emmuu boot min kukaan to kunak kafame, Fésitiis li alob áyiiyawu mata elobayi yata Fool aanool: — Baje láale ánayine akee an Féeliis akate li hukul̥ahu.
44025015	Nan ijowumuu Yeelusalem íliiŋ, kunahaanaku kata élambaayi li bukanabuku káamakaku kata Kusuwifaku li kukalaamewool lí ínje min koonom ibetool kaneew.
44025016	Li eeniil kata Lom kúbeteliit an an koone majakut lakaane, li kuŋen kata kutiiba, anawu ummu báfimboolut li bukanabuku kaanumuu majakut lakaane mata min kutalen, mantee li ayili acahenoolo mata wahawu wajakutumuu wan koonumuu wo lakaane.
44025017	Muñeˈe kunahaanaku kooliil li kúnaboolul lí ínje boot taate. Ikatut fiyo: nan tikatenumuu, li ijow ibah li hutiibahu ban li iboñ kujow kúhooñulom Fool.
44025018	Kulatoolawool li kubil kúliiŋul, kukitut koon wah waman lakaanumuu wajakut, loon ínje iyinooleenumuu.
44025019	Kama búwonnoo bale kubaje li akila mata bútinabu booliil, li mata akee an koone Yéesu akete, an Fool aane ummu li buloŋ.
44025020	Ihaasut buu léemi li ilob elobayi inyu eeno, mó lí múji li igel̥l̥en Fool mantee lafañe min ajow boot Yeelusalem, min ajow atiibi bo mata elobayi inyu.
44025021	Bale Fool li aan kama áyiiyawu áamakawu atiibool. Muñeˈe li ilob min kukatool li hukul̥ahu boot yok nan emmuu iyili iboñool bata áyiiyawu áamakawu.
44025022	Agilifa li aan Fésitiis: — Lifañe mín ínje humumom foof ijam ánayinaawu ummu. Fésitiis li aanool: — Fan ujamool kajom.
44025023	Muñeˈe nan tikatenumuu, Agilifa li Beleniis li kútekul kayooŋ buko li kunahaanaku káamakaku kata esollaaliyayi, li bukanabuku káamakaku kata ésukayi makokowe jak, kujow kunoken li hulakahu hata hutiibahu dán kuyabemuu bukanabuku. Fésitiis li alob min kúŋalul Fool.
44025024	Ban li aan: — Ayíiyawu Agilifa li bukuluul feh jáamimuu taate li óloli, jijuke ánayinaawu ummu, an Kusuwifaku feh kubilumuu kulobom moola Yeelusalem li taate foof, min kunaak kulob butiya koon aatut akati li buloŋ.
44025025	Bale ínje ijukut li akila wah wajakut waate úji li amuki. Bale emmuu akila humumool aane áyiiyawu áamakawu atiibool, li een kama iboñool o’.
44025026	Ibajut wah wata mal̥egen wan éemi li ikiic min ilob áyiiyawu áamakawu moola. Mó mújimuu, li ikaanool alob hákiluul, háŋum hákili awu áyiiyawu Agilifa, bánum li agel̥l̥enooli min íbajum tó wah wan éemi li ikiic.
44025027	Lenseen li mal̥egen colut min an aboñ an akul̥i boot Lom, akila bakiicut min alob jak wahawu wan anawu ummu akaanumuu wajakut.
44026001	Agilifa li aan Fool: — Luyilo ulob min ucahenoolo. Muñeˈe Fool li ateb kaŋenool min acahenoolo li kulimaku unke:
44026002	— Ayíi, súumonsuum ŋáa’ min emmuu li icahenoolo síyaat hákili, mata wahawu feh wan Kusuwifaku kulobumuu kuya lí ínje.
44026003	Lilollob loon muñaˈa mata awu humumi luhaase jak múkaaniinamu mata Kusuwifaku li wahawu wan kúwonnoolemuu mata wo. Mó mújimuu, ínje ummu li kal̥awi min ubeben beb min ujantenom.
44026004	«Kusuwifaku feh kuhaase buu liloŋumuu eeno kábilum ínje áfulawu. Kuhaase foof buu liloŋumuu yaan no li húkitumahu li bukanabuku kúmbaam, li híndo Yeelusalem.
44026005	Fiyowe nan kuhaasom ban kuyilo kulob, buko bafañe, kaanaku lilolloŋ loon hujojahu hahaŋumuu majok jak bútinabu bóololi hulobumuu, hammuu hata Kufaaliisiyeŋaku.
44026006	Ban muñeˈe li éemiyi li batiib mata min iyaakaalumuu li hulimahu han Ateemit alobumuu kakaan sítuubawoli sihaan.
44026007	Utoŋawu kuŋen li úl̥ubaawu wata etaamayi yóololi, unaanaak uhanken min ulok etihunaka uban ehuka boot li Ateemit, min uyaakaal min ujuk hulimahu unhu han Ateemit alobumuu kakaan, li hubaj. Ban Agilifa, yaakaalayi inyu éjimuu Kusuwifaku li koon majakut likaane.
44026008	Wáa újiye bukuluul Kusuwifake li jiyin li joon Ateemit ayilaat akaan bukanabuku kaketumuu kuyitowumul li eketayi?
44026009	«Muñeˈe ínje humumom liyinooleene li een, leete ikaan manooman li sembewom feh min ikajen kajawaku kata Yéesu ata Nasalet.
44026010	Wahawu unwu li kaanumuu Yeelusalem. Kunahaanaku kata élambaayi kusenonsen sembe min inaak íjokul bukan kameeŋe káyinenumuu li Yéesu ijow ikul̥. Ban, nan kutiibeyiilumuu min koon boot min kuket, linaanaak een éehe’ li mo.
44026011	Linaanaak ijow ñameeŋe li siluufasu feh sata kal̥awaku min ikaan min kutekiil, ban li ituuŋiil koon kúyinenut li Yéesu. Li il̥eetiil bil gay, li inaak ijow ílaateniil boot yok li sísukasu foof sata tíyaŋ.
44026012	— Muñowu líiŋumuu hunak hukee, kunahaanaku kata élambaayi li kusenom sembe mata min ijow boot Damaas, ijow ikaan kúboñaku kan kusenommuu.
44026013	Ayíi, muñeˈe li ilako ejowayi li bútinabu banakabu bayitene, li ijuk mawuŋe maleñe muhaŋ banakabu, li múfulumul li emitayi mubil muhiitenom múwooñen, ínje li kufaalom kan jinaboomuu.
44026014	Alóli fóofoli feh li jilo teetaam. Li ijam hulim li hoonom li elobayi yóololi: «Sóol, Sóol wáa újiye li óomi li jálaatenom? Fan ban li séngiyi ŋáa’ awu bahoye bakaan wahawu wan anahaanawu ooli afañumuu.»
44026015	Li igel̥l̥en een: «Awu ommuu ayi, Amaaŋen?» Amaaŋenawu li aanom: «Injé emmuu Yéesu an úlaatenemuu li akila.»
44026016	Bale úl̥aalulo min uyito. Lífulifu’ boot min iŋali ikaan alokawom. Fan ulako an áami li alob múmbaam bukanabuku, min uhebiil buu lujukommuu síyaat, ban li ulobiil foof wahawu wan emmuu li ilaañen íhiisi.
44026017	Boot min iboñi boot bata Kusuwifaku li bata bukanabuku kákaanumutumuu li Ateemit balewool, ban fan ifooyi hákiliil.
44026018	Boot min iboñi ujow úbabul kúkilaku kooliil, li úfulenuliil li élimayi kubil kulako li mawuŋe, li úfulenuliil foof li kaŋenaku kata Sayitaane kubil kulako bata Ateemit; bájum kúyinenumuu lí ínje, li kubaj kabonket kata uhoofoolawu wooliil, min kubaj bútowowiil li bukanabuku kan Ateemit akilumuu.
44026019	Fool li afamen aan: — Ayíi, wahawu unwu újimuu ihoyut bakaan loon ijukumuu li kahimmowaku kabilummuu li emitayi.
44026020	Bale lijanjand iwaale bukanabuku kata Damaas li kata Yeelusalem, fú’ tó li iwaale bukanabuku kata etaamayi feh yata Súde, li bukanabuku feh kákaanumutumuu li Ateemit balewool min eeniil kukat baloŋelabu booliil buhaanabu, min kútiiwo kunab li Ateemit ban li kúhiis li bakaaneliil kaanaku mal̥egen buloŋ buwunkul kooke.
44026021	Wahawu unwu újimuu Kusuwifaku li kujokulom li eluufayi yata Ateemit, ban li kuŋeseen jamukom.
44026022	Bale Ateemit li afooyom boot yok síyaat, min iloŋ li éemi taate li elob bukanabuku feh moola, bajut añiil, bajut anahaan. Ilobut wah ukee úbuti li wan kufulofetaku li foof Móyiis, koonumuu woote ubaj.
44026023	Konsoon Kilisita fan álaam, ban okila ammuu ajand ayitowumul li eketayi, ban fan áhiis mawuŋaamu mata kafakaku bukanolaal li foof kákaanumutumuu li Ateemit balewool.
44026024	Emmuu Fool muñowu lalobumuu min acahenoolo, Fésitiis li abaŋulowool aan: — Fool, awu luwewwel! Wahawu wan uliikenumuu umemmeeŋ, gay li uweleni!
44026025	Fool li aan Fésitiis: — Ahaanawu, iwelut. Kulimaku kan ilobumuu mal̥egen, ban inti bul̥uuhoo.
44026026	Ayíiyawu Agilifa lahaase mata wahawu unwu feh, ban mó mújimuu liyilo ilob li kabanewom hákilool. Hiitonhiit li buyinum kaanaku bajut wah wano li wo wan ahaasut, mata inti li egool̥ yayolowe wahawu unwu ukaani.
44026027	Agilifa, inti lúyinenyinen kulimaku kan kufulofetaku kulobumuu? Lihaase een líyinenyinen ko!
44026028	Agilifa li aan Fool: — Lonsoon luyilo ukaanom ilako akelecen yaan muñeˈe?
44026029	Fool li aanool: — Eéti ŋa’ taŋ yatit mantee foof yáamak, wahawu wan il̥awumuu Ateemit, inti mata min awu baleyi, bale foof min bukuluul feh jáamimuu li bajantenabu búmbaam síyaat, jinokoo loon ínje, búti li sijenkase san íjenkumimee!
44026030	Muñeˈe áyiiyawu buko li águubelunaalawu li Beleniis, li bukanabuku feh kalako tomuu li buko, li kuyito.
44026031	Nan kuyitomuu kúfu’, li kunaak koonoo: — Anáyinaawu ummu akajenut wahoowah watooke min amuki, mantee foof li akul̥i.
44026032	Agilifa li aan Fésitiis: — Anáyinaawu ummu layilleene akateni, okila baaneenut áyiiyawu áamakawu atiibool.
44027001	Nan jeˈe lakomuu boot min jíjowum li ébato boot Itali, li kukat Fool li bukan kukee kan kukul̥e, li kaŋen kata anahaan ata kusollaali an koone Súliyis, ata kayooŋaku kata esollaaliyayi yata áyiiyawu áamakawu ata Lom.
44027002	Li jíjufo li ébato yata ésukayi yata Adalamit, yalakowe li ejow ejooŋoo li úsikawu wata etaamayi yata Aasi, min jijow. Alisitaak alakomuu an ata ésukayi yata Tesalonik yammuu li etaamayi yata Maseduwaan, áloli jinaboole.
44027003	Li líiŋ hunak hukaten li jiŋej Sidoŋ. Súliyis acookoomuu Fool jak, li akatool min ajow ajuk kubukewool min kusenool wahawu wan jokoolumuu li wo.
44027004	Nan jífulum tomuu, li jijow jikel̥el̥en katantaku káfibomuu kata étebelemukayi yata Ciif, mata jilallaaj élusayi.
44027005	Li jiliij halahu hakoojumuu etaamayi yata Silisi li yata Fanfili, min jijow boot li ésukayi yata Miila yammuu li etaamayi yata Lisi.
44027006	To untu, anahaanawu ata esollaaliyayi li ajuk to ébato yata ésukayi yata Alekusandili, yalakowe ejow boot Itali, li ákaanoli jíjufo li yo.
44027007	Muñeˈe ébatowayi li enaak etey jatiita jow baj kunak kafame. Li jinaaŋoojinaaŋoo, li jíliiŋ bújooŋoo ésukayi yata Sinid síniiloli bajame. Emmuu élusayi éhilolihi jijow haŋ máloyi jijuke ban jilakomuu ejowayi, li jíjowum Kaf Solimon jihaaŋ jilo kagebaku káfibomuu kata étebelemukayi yata Kilet.
44027008	Li jijow li sílaam ló jinab li kagendenaku kata Kilet, jijow jiyok jíliiŋ tan koonemuu «Usík Wajake». To untu kokkooj ésukayi yata Laase.
44027009	Jifiyowulofiyo ŋáa’ li halahu, ban li laañ kóyileni ŋáa’ min jijow li ébato jihaaŋ. Mata no unnu, hunakahu hata emommowayi yata li buŋit ho balul̥e. Wahawu unwu újimuu Fool li alob kata ébatowayi kulimaku unke akat to aaniil:
44027010	— Kufaalom, lijuujuk kaanaku kañaahoolaku koololaal fan kúkoyileni. Ebátowayi fan eban li ekajen ŋáa’ boot li wahawu wan etebumuu ló. Ban ololaal humumolaal foof ujukelutaal tomuu, fan uketaal ló.
44027011	Bale anahaanawu ata esollaaliyayi yata Lom, li ahaŋ majanten kulimaku kata ateyenemuu ébatowayi li kata anahaanawu ata yo, min abes kulimaku kata Fool.
44027012	Kásikaku kujakut boot mata min jikaan to húl̥iyahu. Wahawu unwu újimuu bukan kameeŋe kalakomuu li ébatowayi, li koon jífu’ li kásikaku. Kufañeene min nokoo loon kayiliyeenuma, li jijow li kásikaku kata ésukayi yata Fóweniis jijow jikaan bo húl̥iyahu. Kásikaku kata Fóweniis ko kommuu kata étebelemukayi yata Kilet, ban li kujooŋoo Kúñum li Jalaŋ, li kujooŋoo foof Alool li Jalaŋ.
44027013	Jílus jatiita lí jítoŋ jítekumul Kúñum, kafañumuu ejowayi li kuyinoo li koon fan kuyili kujow. Li kuñak hulankalahu min kujow li ébatowayi kukel̥el̥en katantaku kata Kilet.
44027014	Bale yaanut fiyo, búlus babaje sembe ban koone «Alool-Akiw» (Aálakiloŋ), li bútekumul li kuyuuyaku kata étebelemukayi.
44027015	Búlusabu li bújowetum ébatowayi. An ayilaat akaan yo elaaj búlusabu. Li jikomen jikat yo min ejow.
44027016	Li jíjowum Kúñum étebelemukayi yatitayi yan koone Kóoda, yáfibolimuu jakee li búlusabu. Muñeˈe li jinaaŋoojinaaŋoo, li jijok jisaanaaju jakokimuu búsol ébatowayi.
44027017	Li jíñakul asaanaawu jiŋitenul jikaan li ébatowayi yáamakayi, ban li jiŋa’ uneew min jikok ébatowayi yáamakayi jiŋolen. Emmuu jíkolikoli min ban li jilo li sifaahasu sata utantawu wata etaamayi yata Libi, li kuwalen éyaka min élusayi éjowetumoli.
44027018	Emmuu búlusabu buyeelenut min bunaak bútinken ébatowayi elaañ baabe li elaañ baaba, li líiŋ hunak hukaten li jiteb wahawu wan ébatowayi éjufumuu jibeten li halahu.
44027019	Li líiŋ li hunakahu húhaajutahu, li kuteb buko humumiil wañawu wata ébatowayi kubeten li halahu.
44027020	Jijukut banakabu li bawuutabu jow baj kunak kameeŋe. Búlusabu bukatut kátekul li sembe. Alóli jilaañenut jíkangum kaanaku fan jifak.
44027021	Bukanabuku kalakomuu li ébatowayi kutiñut kujow kubaj kunak kafame. Muñeˈe Fool li ayito hákiliil min aaniil: — Inti jijuke kufaalom, booteen min jijanten kulimaku kúmbaam min ulakowaal Kilet. Ulakoweenaal bomuu, let uloweenaal li búlusabu umbe, ban wañawu woololaal let ukajeneen ban let újimeen.
44027022	Bale muñeˈe leene sákoluul, mata an li bukuluul let ájim. Ebátowayi bale yóomi li ekajen.
44027023	Mata li mal̥egenamu li ehukaayi yakatenumee síyaat, amalakaawu ata Ateemitawu akilommuu an ilokemuu boot li akila, láfulonfu’
44027024	ban li aanom: «Fool, sákoli! Kaan min kaane, fan ujow utiibi hákil áyiiyawu áamakawu, ban awu an kájiyaku kata Ateemit kommuu li awu, awu ommuu li úji li afaken bukanabuku feh kan jommuu li ébatowayi.»
44027025	Mó mújimuu, sákoluul kufaalom, líkangunkangum li Ateemit. Wahawu wan alobumuu wo wommuu li ubaj.
44027026	Bale fan ujowaal utaal̥aal li katantaku kata étebelemukayi.
44027027	Li líiŋ li ehukaayi eŋenen li ebaalikenayi, búlusabu bo baloŋe li bútuuñenoli bújowetum jijow jífu’ li halahu han koonemuu mediteelane (Adiliyatik). Nan hukahu hujeˈe hulitumuu, kata ébatowayi li kunaak kuyin li koon jikooje etaamayi.
44027028	Li kubeten hugisa hakoki li kaneew min kuyoob, bale li kujuk kaanaku másenkiyamu mubaje simeetal áyii li kaat li síl̥uba. Li kuyinno bo jakee, li kulaañen kubeten hugisaahu hakokimuu li kaneewaku, li kujuk koon másenkiyamu mubaje simeetal áyii li hutok li síhaaji.
44027029	Emmuu kúkolikoli min ébatowayi yóololi elo li kugisa, li kubeten kulankal kubakii kata búsol, ban li kukob li esommen ló min tinakatu tikaten.
44027030	Kata ébatowayi li kulako huŋes min kúfu’ li ébatowayi yáamakayi mantee li kufak, li kuwalen asaanaawu atitawu li malamu, ban li kúmal koon boot min kujow kubeten kulankalaku kammuu kayooŋ ébatowayi.
44027031	Bale Fool li alob anahaanawu ata esollaaliyayi li kusollaaliyaku aaniil: — Bukanabuku umbuku kufañutumuu kulako li ébatowayi, bukuluul let jiban li jiyili jifakeni.
44027032	Muñeˈe kusollaaliyaku li kucac uneewawu wakokeenimuu li jisaanaaju, min kukat jo min jijow.
44027033	Li kulako kakobaku min banakabu búkanul, Fool li awankulen kalakomuu feh li ébatowayi min kuŋa’ wah ukee kutiñ, ban li aaniil: — Muñeˈe baje síyaat kunak kuŋen li kubakii bukuluul li kakob, ban jitiñut wahoowah.
44027034	Wahawu unwu újimuu ínje ummu li kawankulenuul min jitiñ, mata fan jak boot li bukuluul bánum li jifak. Anoowan li bukuluul kal let kújim li húkowool.
44027035	Nan Fool alobumuu kulimaku unku aban, li aŋa’ húmbuulu min asal Ateemit hákil bukanabuku feh ban, li amuncul ho atokoñ.
44027036	Muñeˈe bukanabuku feh li kulaañen kútik min kuhin kutiñ.
44027037	Alóli fóofoli feh jalakomuu li ébatowayi joono síteemeel síl̥uba li kúyii kúhaaji li kaat li ano.
44027038	Nan kutiñumuu kujow kufooñ, li kubeten edenfeteŋayi li halahu min ébatowayi eyiili.
44027039	Nan tikatenumuu, kata ébatowayi li kujuk etaamayi kuhaasut, bale li kuŋanden éteewaay yabaje katant. Li kufañeen min kuyiliyeen, li kujow kuya to ébatowayi.
44027040	Li kúl̥el̥ul kulankalaku li ugebawu úl̥uba, ban li kukat ko min kuwuj li halahu. Li kúl̥el̥ul foof li mano uneewawu wata siweenasu san kuŋa’muu kukaan hulam. Fúlum tó, li kuŋiten éyaka kayooŋ ébatowayi, bánum élusayi li étekul, li etuuñeniil kujow boot bata katantaku.
44027041	Bale li kujow kulo li efaah yan uwuusa úl̥uba ukaane li tut, min ébatowayi etaal̥. Kayooŋ ébatowayi iyilaat goloo mata el̥uhol̥uho li mul̥uyisamu. Kuyammalaku li kuhum kata búsol ébatowayi, mata kubabbaj sembe.
44027042	Esollaaliyayi li kufañeen min kumuk bukanabuku kan kujokumuu jakum bil an li buko awaj alimb min afak.
44027043	Bale anahaanawu ata esollaaliyayi ata Lom, li afañ min afaken Fool, li aaniil kukat. Ban li alob bukanabuku kayilimuu kawaj min kujand kufum kulo li malamu, min kuwaj kúfu’ li masaye.
44027044	Kaabuku li kútuk ubabbaluwawu, mantee foof úgembulawu wata ébatowayi min kujowubeniil. Muñaˈa kukaanumuu min buko foofiil feh kúfu’ li masaye, ban wah ubajut an.
44028001	Nan jijowe jifakumuu, li jijam kaanaku étebelemukayi kajaw yo Malut.
44028002	Bukanabuku kakinumuu li étebelemukayi li kúyaboli súum ŋáa’. Emmuu emitayi kalaal elakowe ban li jóobi, li kútifenoli sambun sáamak min kúyaboli tó.
44028003	Fool li áhomul uyaaj wasaye abeten li sambunasu, hásufaahu li húkesoolul ló ébanuu éliiŋul li ejokool li kaŋen.
44028004	Nan bukanabuku kakinumuu li étebelemukayi kujukumuu enuukayilaayi maleeyoole li kaŋenaku kata Fool, li kunaak kúsuumenoo koon: — Manooman ánayinaawu ummu amuka bukan, mata maayeet min áfakumulomuu li halahu áliiŋul, ateemitawu ata batiibabu akatutool min aloŋ.
44028005	Bale Fool li ahank enuukayilaayi abeten li sambunasu, ban kaanutool wahoowah.
44028006	Bukan kaabuku li kulako kakob min koon fan alaa, mantee foof li iyaan alo to min aket. Bale nan kujeˈe kukobumuu fiyo, ban li kujuk koon wah ukaanutool, li kulaañen kubaj kayinoo kukee, min koon kama Fool ateemit.
44028007	Halaabahu unhu hulolloh etaamayi yata anahaanawu ata étebelemukayi, an koonemuu Fíbiliyus. Fíbiliyus li áyaboli súum, ban li áakenoli boola kunak kúhaaji.
44028008	Atuubaawu ata Fíbiliyus akila ló mahintowe. Bújuusa bujokool búgiiwoo ló li bílitaañi. Fool li ajow ajukool min al̥aw boot li akila, ban li aŋa’ kaŋenool awalenool téeti, li afak.
44028009	Fúlum tó, kúsomuta kaabuku kata étebelemukayi li kubil foof kujuk Fool, li afakeniil.
44028010	Bukanabuku kakinumuu li étebelemukayi li kúluukenoli ŋáa’. Nan jilakomuu li jíjufo li ébatowayi boot ejow, li kúcaholi wahawu feh wan jókolimuu li wo boot li kañaahoolaku.
44028011	Nan jeˈe bajumuu kul̥eeñ kúhaaji, li jíjowum li ébato yata Alekusandili yan koone «Mál̥uba kuteemit», yakaane taŋayi yata kutontaku feh li étebelemukayi.
44028012	Li jijow boot li ésukayi yata Sílakiis, min jilako to kunak kúhaaji.
44028013	To untu jíjowummuu li ébatowayi min jikel̥el̥en katantaku boot li ésukayi yan koonemuu Léjiwo. Nan tikatenumuu, kálusaku kata Kúñum li kútekul, li jikaan kunak kúl̥uba li jíliiŋ li ésukayi yata Fusol.
44028014	Nan jíliiŋumuu li ésukayi inyu, li jitook bo kútuyoli li káyinenaku. Li kóonoli jijow jilako booliil esimen. To untu jíjowummuu boot Lom.
44028015	Kútuyoli li káyinenaku kata Lom, li kujam móololi, li kubil boot yok tin emalisaayi yata Afíyis, li boot tin koonemuu Ufóoyum Uháaji, kubil jifam to. Nan Fool ajukiilumuu, li asal Ateemit ban li abaj kawankulen.
44028016	Nan jiŋejumuu Lom, li kukat Fool min alako joola buko li asollaaliyawu anaake afooyoolumuu.
44028017	Nan jeˈe bajumuu kunak kúhaaji, Fool li ahooñ boola kunahaanaku kata Kusuwifaku kata Lom. Nan kuwoogumuu li aaniil: — Kutuyom, maayeet min ikaanutumuu bukanolaal wah wajakut, mantee foof li múkaaniinamu mata situubawolaal sihaan, li kujokom Yeelusalem kubet li kuŋen kata kata Lom.
44028018	Kata Lom li kugel̥l̥enoolom kuban, li kufañeen min kukatenom mata kujukut wahoowah lí ínje waate úji li kumukom.
44028019	Bale Kusuwifaku kufañut, gay li ikomen een kama áyiiyawu áamakawu atiibom. Bale ínje humumom ifañut min iwataten ésukayi yúmbaam.
44028020	Wahawu unwu újimuu li iŋes min ijukuul min ilob li bukuluul, mata min íjenkumimee baseelabu umbe, anawu an kata Isilayeel kúkangummuu li akila, ájimuu li íjenkumi bo.
44028021	Kusuwifaku li koonool: — Alóli jiyabut eleetal yáfulumulo Súde yalobe mooli. Ban bajut akee li kutuyolaal abilumulo bo, abil áheboli mantee li áloboli kulim kajakut aya li awu.
44028022	Bale jifaañe min awu humumi úloboli min jijam kayinooli, mata jihaase kaanaku tanootan bukanabuku kuhoohoy hujojahu unhu dán ommuu.
44028023	Kusuwifaku li kusen Fool hunak nan kommuu li kufam. Nan hunakahu húliiŋumuu, li kuhaŋ mabil kumeeŋ, kubil kutookool tan akinumuu. Fool li akitteniil mata Jáyiiyaju jata Ateemit kábilum li bújom boot yok kátiim. Li ájowum li eluwaayi yata Móyiis li síliibalasu sata kufulofetaku, min alobiil mata Yéesu ban li alako huŋes min akaaniil kúyinen.
44028024	Kukee li buko li kúyinen mata wahawu wan alobiilumuu úji, bale kaabuku li kuhoy báyinen.
44028025	Muñeˈe li kulako li kuyiisoo buko bayilaat kujamoo, Fool li alobiil kulimaku unke: — Buyinumabu Banabaabu bukonkooŋ nan bulobumuu situubawuul sihaan, li butum bata afulofetawu Esay!
44028026	Laaniisaan: «Ujow boot bata bukanabuku umbuku ujow ooniil: fan jijam jak, bale let jínaanum; fan jijuke jak, bale let jijuk.
44028027	Mata bukanabuku umbuku kufañut kúnaanum. Kutottoj sijaniil, li kúmib kúkiliil, jakum bil kúkiliil kujuk, jakum bil sijaniil sijam, jakum bil kúnaanum li uyinumiil, Letumuu mo fan kútiiwowul boot búmbaam min ifakeniil.»
44028028	Fool li afamen aan: — Joote kama jihaas joon Hulimahu hata Ateemit hata kafakaku, húboñuliboñul boot li bukanabuku kákaanumutumuu li Ateemit balewool: buko, fan kujanten ho!
44028029	[Nan Fool alobumuu kulimaku unku, Kusuwifaku li kujow, mo kúwonnoolemaa li bukoyiil súf.]
44028030	Fool li alako simit síl̥uba feh li eluufayi yan aŋa’muu min anaak acaam. Li anaak ayab ló bukanabuku feh kanaake kubilumuu kujukool.
44028031	Fool li anaak awaale bukanabuku mata Jáyiiyaju jata Ateemit, ban li anaak aliiken bukanabuku mata Amaaŋenawu Yéesu Kilisita li mal̥egenool, ban bajut an áhilool ákaanum mo.
45001001	Injé Fool ammuu aloka ata Yéesu Kilisita, ikiiculuul eleetalayi inye. Ateemit lahooñonhooñ ilako afootal, ban li al̥usom boot kawaale Hulimahu hoola Hásuumaahu.
45001002	Hulimahu unhu Hásuumaahu, Ateemit lájowunjowum li kufulofetaku, min alob mata kasen ho, nan fiyowe, li Bakiicelabu Banabaabu.
45001003	Bakiicelabu umbu bulollob mata Añoolool, áamummuu ál̥ahukowan li kabukiyaku koola li kalandaku kata áyiiyawu Dayit.
45001004	Ateemit li ájowum li Buyinumabu Banabaabu, min áhiis kaanaku Añiil ata Ateemit laam li sembe, nan ayitenumuloomuu li eketayi. Okila ammuu Yéesu Kilisita, Amaaŋenawu oololaal.
45001005	Li okila Ateemit ásenumommuu kájiyaku kata kalako afootal, boot kakaan bukanabuku kata sihetasu feh kúyinen li akila ban li kútuulool, boot li kasal kata kajawaku koola.
45001006	Bukuluul foof jumbuku ló li bukanabuku umbuku, bukuluul jan Ateemit ahooñumuu boot min jilako bukan kata Yéesu Kilisita.
45001007	Likiiculuukiic bukuluul foofuul feh jammuu Lom, bukuluul jan Ateemit afañumuu ban li ahooñuul min jilako bukan koola. Ateemit Atuubawolaal li Amaaŋenawu oololaal Yéesu Kilisita, kujow kusenuul káji li kásuumaay.
45001008	Boot min ijand ísalum Ateemit úmbaam li kajaw kata Yéesu Kilisita humum hooluul, mata bukanabuku kulobelob mata káyinenaku kooluul tanootan li etaamayi.
45001009	Ateemit an éemimuu li bulok boot li akila li buyinumom feh, min inaak iwaale Hulimahu Hásuumaahu hata Añoolool, lahaase aan ímalut. Lahaase aan ikatut kayinooluul
45001010	nanoonan li ul̥awawu wúmbaam feh. Ikatut foof kal̥aw mantee Ateemit afañumuu, li iyili ibaj bútin min ibil booluul.
45001011	Li mal̥egenamu, lifañe ŋáa’ min ijukuul mantee Ateemit li ájowum lí ínje min asenuul káji kata Buyinumabu boot kalitenuul.
45001012	Wahawu wan ifañumuu ilob, wo wommuu ibilumuu booluul, li uyiliyaal úwankulenoolumaal li káyinenaku kan ubajaalumuu foofolaal.
45001013	Kutuyom, lifañe min jihaas kaanaku lilobeene ñameeŋe ebil booluul, bale boot yok muñeˈe bajebaj wah wáhilewommuu ibilum. Lifañe min bulokabu búmbaam bújiwuul li jank li káyinenaku kooluul li Yéesu Kilisita, loon foof bújimuu bukan kaabuku kaletumuu kusuwif li kúyinen li akila.
45001014	Léetiseeti ijow ikaan bulokabu búmbaam li bukanabuku feh, li kásawuliisemuu li kásawuliisewutumuu, li kájallomuu li kahaasutumuu wahoowah.
45001015	Wahawu unwu újimuu li ifañ foof min íŋaluluul Hulimahu Hásuumaahu, bukuluul jakinumuu li ésukayi yata Lom.
45001016	Li mal̥egenamu, isuuwut kawaale Hulimahu Hásuumaahu. Ho hommuu sembaasu sata Ateemit boot kafaken anoowan áyinene, kítum li kusuwifaku ban kit kuletumuu kusuwif.
45001017	Li mal̥egenamu, Hulimahu Hásuumaahu húhihhiis buu Ateemit akaanemuu bukanabuku kulako bukan kacole hákilool: jówunjowum li káyinenaku ban li káyinenaku bale ko, loon Bakiicelabu bulobumuu: «An acole hákil Ateemit fan áloŋum li káyinenaku.»
45001018	Ateemit, haatiya emitayi láhiisummuu etindihuuñayi yajokoolumuu humum hata kátuulaatiyaku kan bukanabuku kútuulutoolumuu li kákaanikoo kanookan kooliil. Bakaanelabu bajakutumuu bata bukanabuku bújimuu ésukayi eyilaat ehaas mal̥egenamu.
45001019	Wahawu wan bukanabuku kuyilimuu kuhaas mata Ateemit, usetiiset. Ateemit humumool láhiisiihiis wo set.
45001020	Li mal̥egenamu, kábilum nan Ateemit ajuul̥umuu adunaayi, majakamu moola májukoliitimuu, sembaasu soola saano tomuu boot nanoonan, li min aanomuu Ateemit, wahawu unwu feh ujukijuk set. Bukanabuku kuyilo kuŋa’ bújallowiil min kúnaanum wo li wahawu feh wan Ateemit akaanumuu. Wahawu unwu újimuu, kuyilaat kubaj bakooŋ li wahawu wan kukaanumuu.
45001021	Bukanabuku kuhaase Ateemit, bale kúluukeneliitool ban foof kúsaleliitool loon kooteenumuu kukaanool mata min áamimuu Ateemit. Bale li kulaañ kubaj uyinoo wasoŋete, ban li koono li élim humum hata uyinumawu wooliil wábaamomuu.
45001022	Koonesoon buko bukan kájallowe koom, ban kuwewwel.
45001023	Kúmaneneliit máyiineniyamu mata Ateemit áketeliitumuu, min buko kunaak kumanen kambu kata bukan kaketemuu, kata basuu, kata bánuukuleŋ li kata sinuukayila.
45001024	Wahawu unwu újimuu Ateemit li akatiil bo li kákaanikoolaku kooliil, naboo li kásiibowaku kajakutumuu kata uyinumawu wooliil, min jíyiil li kunaak kukaan li bukoyiil wah wasuuneniye li siniilasu sooliil.
45001025	Li kutiiben mal̥egenamu mata Ateemit li émalimiñ. Li kunaak kumanen ban li kusal wahawu wan Ateemit áwuwenumuu, min kukat bo Ateemit áwuwen womuu, ásooniyenimuu boot nanoonan. Aameen.
45001026	Wahawu unwu újimuu Ateemit li akatiil bo min kubaj kásiibo kasuuneniye kata húfulo. Kanaalaabuku kooliil li kunaak kuhoy kuhinto li kúyiniil loon kaanemuu, min kunaak kuhinto li kufaaliil kanaale.
45001027	Li manolamu, kánayinaabuku li kukat kahinto li kanaale loon kaanemuu, min kunaak kubaj kásiibo káamak kata kahinto li kufaaliil kánayine. Li kunaak kukaan li buko humumiil bakaane basuuneniye, min jíyiil Ateemit li atekiil katekaku kan kutookumuu min kubaj humum hata kákaanikoolaku kooliil.
45001028	Emmuu bukanabuku kuyinoolut kahaas li mal̥egen Ateemit, wahawu unwu újimuu Ateemit li akatiil min kunab li uyinoolawu wooliil wacolutumuu, min kunaak kukaan wahawu wan kooteenutumuu kukaan.
45001029	Li baj li buko bóono banooban bacolut, bújakaati, kásiibo wah kanookan kajakut, búl̥afut. Li kuyili batahaay li jamuk bukan, úmuy, bubuntoo li kákaanikoo kanookan. Anoowan li buko li ámal al̥oof afaalool.
45001030	Li baj li buko kúloboo, ban li koono kulatoola kata Ateemit. Li kuwel utum, li kuteben ubandiil, ban li kunaak kusaloolo, ban li kuyili kajuul̥ bakaane bajakut. Kútuuleliit sibukoolayiil.
45001031	Kutuukowut, ban kúkaaneliit wahawu wan kulobemuu, húbooli hulet li buko, ban kubajut káyiyen.
45001032	Maayeet min kuhaasumuu koon Ateemit lansaan an akaanumuu wah loon muñowu latooke min aket, bale li kunaak kukaan wo ban li kukooŋen foof kakaane womuu.
45002001	Awu jatiibemuu li bukanabuku, oono min oono, ubajut bakooŋ banooban. Li mal̥egenamu, nan utiibumuu kaabuku awu humumi utiiboolowe, mata lukaanekaan wahawu wan buko kukaanemuu.
45002002	Luhaasaale kaanaku batiibabu ban Ateemit atiibumuu bukanabuku kakaanemuu wahawu unwu, bunannab li mal̥egenamu.
45002003	Awu jatiibemuu bukanabuku kakaanemuu wahawu unwu ban li unaak ukaan loon buko, waa, luyinooyinoo file loon awu fan ufak li batiibabu bata Ateemit?
45002004	Bale waa, lubebbes másuumamu máamakamu mata Ateemit, li húmuñahu hoola li kabebenaku koola? Uhaasut oon másuumamu mata Ateemit móotimuu mújiyi li ubet búsol buloŋabu booli buhaanabu?
45002005	Min buyinumabu booli bul̥aal̥umuu ban ufañut min útiiwo uŋa’ buloŋ buwunkul, mó mújimuu li oono li káŋalul katek káamak boot li awu, káami li kubaji li hunakahu nan Ateemit ammuu li áhiis etindihuuñayi yoola li batiibabu boola bacolaabu.
45002006	No unnu, lammuu li acaam anoowan wahawu wan akaanumuu.
45002007	Fan asen buloŋabu bábaneliitumuu bukanabuku kahankenumuu li kakaan majake, ban li kuŋes máyiineni, kasal li buloŋ bata boot nanoonan.
45002008	Bale Ateemit fan áhiis etindihuuñayi yoola li bal̥eetabu boola bukanabuku káhoogulewoolumuu, ban li kuhoy banab li mal̥egenamu min kunaak kunab li bakaanelabu bacolutumuu.
45002009	Sílaam li buyina fan bulako li anoowan akaane majakut, kítum li kusuwifaku ban kit kaletumuu kusuwif.
45002010	Bale Ateemit fan asen máyiineniyamu, kábinkenaku, li kásuumaayaku anoowan akaane majake, kítum li kusuwifaku ban kit kaletumuu kusuwif.
45002011	Li mal̥egenamu, Ateemit ájukeleliit li buul.
45002012	Bukanabuku feh kahoofoolemuu bahaasut eluwaayi yata Móyiis, fan kuket ban Ateemit let atiibumiil li eluwaayi inyu, bale bukanabuku kammuu li kuŋenaku kata eluwaayi yata Móyiis ban li kuhoofoo, Ateemit fan atiibumiil li yo.
45002013	Let bukanabuku kajantenemuu bale waa eluwaayi elobe kommuu bukan kacole hákil Ateemit, bale bukanabuku kajantene yomuu ban li kukaan loon elobumuu, buko kommuu bukan kacole hákilool.
45002014	Nokoomuu loon bukan kalet kusuwif kahaasut eluwaayi yata Ateemit kuloŋe loon eluwaayi inyu elobumuu, nokoonokoo loon eluwaayi inyu káta láalayiil, maayeet min kite eenimuu let buko humumiil Ateemit asen yo.
45002015	Fan kúhiisum to kaanaku bakaanelabu ban eluwaayi efañumuu, bukiicikiic li uyinumawu wooliil. Uyinumawu wooliil ulollob wahawu wanolawu, ban uyinoolawu wooliil li unaak wooniil nakee kukaanut jak, naanu li wooniil kukankaan jak.
45002016	Wahawu unwu wommuu li ubil ujuki li hunakahu nan Ateemit ammuu li ájowum li Yéesu Kilisita min atiib wahawu feh wayolomuu li buloŋabu bata bukanabuku, loon Hulimahu Hásuumaahu han iwaaleyemuu li ho hulobumuu.
45002017	Awu atebenoolowemuu mata min uhooñimuu asuwif, li min úl̥itumuu li eluwaayi, lusaloolowesaloolo mata min ommuu an ata Ateemit.
45002018	Li utebenoolo mata min uhaasumuu waa Ateemit afañumuu, li min eluwaayi eliikenimuu kaman wahawu wajakumuu.
45002019	Li utebenoolo foof mata min úyinenumuu li kabaneyi kaanaku awu an loom ájowetume bukan káfuume, kaanaku awu ommuu mawuŋaamu mata bukanabuku kammuu li élimayi.
45002020	Li utebenoolo mata min ommuu aliikena ata bukan kahaasut wahoowah, anahaanawu ata bañiilabu, mata lúyinenyinen kaanaku eluwaayi esenimuu kahaasemiñaku, ban li ekaani min uhaas mal̥egenamu.
45002021	Kama awu aliikenemuu kaabuku, wáa újiye let uliikenoolo awu humumi? Awu awaaleyemuu oon jakum an ákuwet, wáa újiye awu li unaak úkuwet?
45002022	Awu aanemuu jakum an ahinto li an an kuyabowut, wáa újiye awu li unaak uhinto li an an jiyabowut? Awu afañutumuu ujuk úciinawu, wáa újiye li unaak ujow úkuwet wahawu wammuu li uyuntawu wata wo?
45002023	Awu asaloolowemuu mata min ubajumuu eluwaayi, wáa újiye li unaak uhuusul yo min usuuwen Ateemit?
45002024	Li mal̥egenamu, Bakiicelabu bonsoon: «Bukuluul kusuwifaku jíjimuu, bukanabuku kaletumuu kusuwif li kunaak kugel kajawaku kata Ateemit.»
45002025	Li mal̥egen unaakumuu ukaan loon eluwaayi elobumuu, búkutabu ban uteyumuu fan bubaji jáliŋ, bale unaakutumuu ukaan loon eluwaayi elobumuu, maayeet min uteye búkut lunokoonokoo loon an ateyut búkut.
45002026	Nokoomuu loon an ateyut búkut akaane loon eluwaayi elobumuu, waa, Ateemit let ajokool loon an ateye búkut?
45002027	Anawu ummu ateyutumuu búkut, ban li akaan loon eluwaayi elobumuu feh fan atiibi, awu, ammuu asuwif ban úkaaneliit loon eluwaayi elobumuu, maayeet min ubaj yomuu makiice ban li utey búkut.
45002028	Li mal̥egenamu, let wahawu wajukeyimuu újiyemuu an li aani asuwif laam, let foof háakumahu hajukeyimuu li eniilayi hooneyimuu katey búkut.
45002029	Asuwif ata mal̥egen, wahawu wayolomuu kata láalawool újimuu li aani asuwif laam. Katey búkut kata mal̥egen, ko kommuu kata buyinumabu, kabilummuu li Buyinumabu bata Ateemit, bale let kabilummuu li eluwaayi yakiicimuu. Asuwifawu ummu ata mal̥egen, let ábajum kasal li bukanabuku, bale fan ábajum kó li Ateemit.
45003001	Kama muñowu tay asuwif áhaŋummuu an alet asuwif? Jáliŋ buu katey búkut kubaje?
45003002	Li wahawu feh, jáliŋayi yata katey búkut elulluuk. Kusuwifaku Ateemit ajandumuu akat Hulimahu hoola.
45003003	Muñeˈe waa? Mantee min kukee li Kusuwifaku kul̥egenutumuu li káyinenaku kooliil, mo mommuu li múji Ateemit li ál̥egenaati li kulimaku kan alobumuu?
45003004	Maayeet! Anoowan laate ahaas jak kaanaku Ateemit lakankaan Ateemit ata mal̥egenamu, ban ál̥ahukowan anoowan lakankaan ámalamiñ. Li mal̥egenamu, bakiicelabu bonsoon: «Loote újokumi an acole li balobelabu booli; ban li ubaj bakooŋ awu batiibeli.»
45003005	Bale nokoomuu loon mácolaatiyamu moololaal mommuu li múji macolamu mata Ateemit li muhaŋ majuki, fan oonaal buu? Inti Ateemit fan alako Ateemit acolut okila batekewolaal li etindihuuñayi yoola? (Lilollob loon an elobemuu.)
45003006	Maayeet! Mata kaaneenumuu loon Ateemit mo laano, buu laate ayili atiib adunaayi?
45003007	Nokoomuu loon émalimiñayi yúmbaam yóomi li éji mal̥egenamu mata Ateemit li muhaŋ majuki jak, ban boot li máyiineniyamu moola, wáa lí úji Ateemit li ajokom loon ahoofoola min atiibom?
45003008	Muñeˈe wáa újiye let oonaal: «Kama ukaanaal majakut mantee majake li mubilum to?» Li mal̥egenamu, kukee li bukanabuku kúloboolewommuu koone kulimaku unku kúmbaam. Bukanabuku umbuku tootook min kutiibiilumuu.
45003009	Kama waa, mantee alolaal aamaalumuu kusuwif luhaŋaale kaletumuu kusuwif? Maayeet! Li mal̥egenamu, líhihhiis kaanaku ulako asuwif li ulet asuwif, bukanabuku feh kumbuku li sembaasu sata kahoofoolaku.
45003010	Loon Bakiicelabu bulobumuu: «Bajut an acole, maayeet ano!
45003011	Bajut an ájallowe, bajut an aŋese li Ateemit.
45003012	Bukanabuku feh kubeebet búsol Ateemit, buko foofiil feh kújoseejoset. Bajut an li buko akaane majake, maayeet ano.
45003013	Kugundakaku kooliil kunokoonokoo li huyaak háhimulowe, kúlellufaku kooliil li koono to boot naak jabunt bukan, Kulimaku káfulumulemuu li utumawu wooliil li kunokoo li kuya kata enuukayila.
45003014	Utumawu wooliil li umeeŋ kulim kajakut, kulim kásuumut bajam maayeet.
45003015	Li kuhi’ li etey boot jamuk bukan.
45003016	Tanootan tan kújowume li kukajen wahawu feh, ban li kukat to bukanabuku sílaam.
45003017	Kuhaasut bútinabu bata kásuumaayaku.
45003018	Boot li buko, kákoli Ateemit kubajut jáliŋ.»
45003019	Luhaasaale kaanaku wahawu wan eluwaayi elobumuu, elollob wo boot li bukanabuku kammuu li kuŋenaku kata eluwaayi, jakum bil an ayili álobul to mukee mantee li ukooŋ, min ésukayi ehaas kaanaku adunaayi foof yo feh etilentilen hákil Ateemit.
45003020	Wahawu unwu újimuu let baj an aŋale sembewool min akaan loon eluwaayi elobumuu, jow yok took min Ateemit ajokool an acole hákilool. Li mal̥egenamu, eluwaayi yoonosoono to bale boot kakaan bukanabuku min kuhaas mata kahoofoo.
45003021	Muñeˈe Ateemit láhiisolaahiis buu lakaanewolaamuu ulakowaal bukan kacole hákilool, ban inti li búkaanum bata eluwaayi. Síliibalasu sata Eluwaayi silollob mo no sikat to, ban bakiicelabu bata kufulofetaku bulollob mo foof.
45003022	Ateemit lajoojok bukanabuku feh káyinenumuu li Yéesu Kilisita bukan kacole hákilool, humum hata káyinenaku kooliil. Lakankaan mo boot li bukanabuku feh káyinenumuu, mata kúbutoolut.
45003023	Li mal̥egenamu, bukanabuku feh kuhoofoohoofoo, ban mó lí múji lí kúfu’ li máyiineniyamu mata Ateemit.
45003024	Bale Ateemit li akaaniil kulako bukan kacole hákilool montoŋ, humum hata kájiyaku koola, li min ájowummuu li Yéesu Kilisita min afakeniil.
45003025	Ateemit li asen Yéesu Kilisita alako búsimen boot kayeelen etindihuuñayi yoola, mantee bukanabuku káyinenumuu li akila Yéesu, li kúbajum kabonket kata uhoofoolawu wooliil li eketayi yoola. Ateemit lakankaan loon muñaˈa min áhiis kaanaku lakankaan Ateemit acole. Naanaŋ lakaakat bo uhoofoolawu wan bukanabuku kukaan nomuu,
45003026	nan alakomuu húmuñahu. Muñeˈe li taŋayi inye, Ateemit láhihhiis bukanabuku macolamu moola, min akila humumool akaan Ateemit acole, ban li akaan bukanabuku káyinenumuu li Yéesu Kilisita kulako bukan kacole.
45003027	Muñeˈe waa wommuu li úji bukanabuku li kunaak kusaloolo? Bajut, maayeet wano! Mata wáa úji? Mantee bakaaneliil boote bújiyiil li kulako bukan kacole hákil eluwaayi? Maayeet, bale min kúyinenumuu, mó mújiye.
45003028	Li mal̥egenamu, wahawu wan ujokaalumuu wo wommuu unwe: an káyinenool li Yéesu Kilisita kújiwoolumuu li alako an acole hákil Ateemit, bale let bakaanelool bacole bújiye.
45003029	Bale waa, Ateemit laanosaano Ateemit ata kusuwifaku baleyiil? Inti laanosaano foof Ateemit ata bukanabuku kaletumuu kusuwif? Eéhe’, Ateemit laanosaano foof Ateemit ata bukanabuku kaletumuu kusuwif.
45003030	Li mal̥egenamu, Ateemit ano bale abaje. Okila ammuu li akaan kusuwifaku kulako bukan kacole hákilool, humum hata káyinenaku kooliil, li akaan foof bukanabuku kaletumuu kusuwif kulako bukan kacole hákilool, humum hata káyinenaku kooliil.
45003031	Muñeˈe waa, mantee boot min úfulenaal jáliŋayi yata eluwaayi humum hata káyinenaku? Maayeet, bale boot min usenaal eluwaayi jáliŋ yata mal̥egen.
45004001	Muñeˈe boot min uŋalaal bukittenoolum li Abulaham. Boot min oonaal buu mata Abulaham ammuu atuubawolaal ahaan? Waa labaje wabilumulo li akila humumool ammuu ál̥ahukowan?
45004002	Nokoomuu loon Abulaham bakaanelool bújiye Ateemit li ajokool an acole, kama layilo asaloolo, bale inti hákil Ateemit.
45004003	Li mal̥egenamu, Bakiicelabu bonsoon: «Abulaham láyinenyinen li Ateemit, káyinenaku koola li kúji Ateemit li ajokool an acole.»
45004004	An alokumuu, fan ayab bacaamool. Bacaamabu umbu let bujoki loon káji, bale loon wah wan aate abaj.
45004005	Bale an akaanutumuu bulok banooban, min áyinen bale kaanaku Ateemit lakaanekaan ahoofoola alako an acole, anawu ummu Ateemit fan ajokool an acole humum hata káyinenaku koola.
45004006	Muñowu Ayíiyawu Dayit alobumuu mata kásuumaayaku kata an an Ateemit ajoke an acole, ban inti bakaanelool bújiye. Lansaan:
45004007	«Awólo, bukanabuku kan Ateemit abonketumuu bafetabu booliil, kan ábujumuu uhoofoolawu wooliil.
45004008	Awólo, anawu an Amaaŋenawu ajokutumuu li uhoofoolawu woola.»
45004009	Mantee kásuumaayaku unku li bukanabuku kateyumuu búkut bale kubaje, mantee kubabbaj foof li bukanabuku kateyutumuu búkut? Li mal̥egenamu loonaale: «Abulaham láyinenyinen li Ateemit, káyinenaku koola li kúji Ateemit li ajokool an acole.»
45004010	Kama nay Ateemit ajokumuu Abulaham an acole? Mantee nan ateyumuu búkut aban, mantee akila bateyolut búkut? Let akila bateye búkut aban, bale akila bateyolut bo.
45004011	Muñeˈe nan fú’ tómuu, Abulaham li atey búkut min lako búhiisenum. Búhiisenumabu umbu bo bommuu húlangumaaso háhiisumuu kaanaku Ateemit lajoojok Abulaham an acole humum hata káyinenaku koola, tówum atey búkut. Muñowu Abulaham áamummuu atuubaawu ata bukanabuku feh káyinenumuu li Ateemit buko bateyut búkut, ban li ajokiil bukan kacole.
45004012	Abulaham li áami foof atuubaawu ata bukanabuku kateyumuu búkut, kátijutumuu bale li min kuteyimuu búkut, bale li min kunabumuu li kootaku kata atuubawolaal Abulaham áyinenumuu tówum atey búkut.
45004013	Ateemit lansaan fan asen Abulaham li bubukoolumabu boola, adunaayi kutowo. Min Ateemit alobumuu kasen Abulaham adunaayi, lakowut mata lakankaan loon eluwaayi elobumuu, bale lakolako mata Ateemit lajokoojok an acole humum hata káyinenaku koola.
45004014	Nokoomuu loon bukanabuku kammuu li kuŋenaku kata eluwaayi, buko bale kóomi li kuyab wahawu wan Ateemit alobumuu kasen, kama káyinenaku hin kakaal̥o, ban wahawu unwu wan Ateemit alobumuu kasen ubajut jáliŋ.
45004015	Li mal̥egenamu, eluwaayi éjiyemuu Ateemit li awuñet bukanabuku. Tan eluwa ebajut, káhoogul eluwa foof let kubaj to.
45004016	Mó mújimuu, wahawu wan Ateemit alobumuu kasen an, fan uyab wo humum hata káyinenaku koola, bájum wahawu unwu li ulako káji kata Ateemit. Kájiyaku unku kulakolako boot li bubukoolumabu feh bata Abulaham. Let mantee boot li bukanabuku bale kammuu li kuŋenaku kata eluwaayi, bale boot foof li bukanabuku feh káyinenumuu loon Abulaham áyinenumuu. Abulaham atuubawolaal laam foofolaal feh,
45004017	loon Ateemit aloboolumuu li Bakiicelabu kaanaku: «Likaanikaan ulako atuuba ahaan ata sihet sameeŋe.» Abulaham laanosaano atuubawolaal hákil Ateemit an áyinenumuu li akila. Ateemit okila asenemuu buloŋ kaketumuu ban li akaan wah wabajut min ubaj.
45004018	Abulaham li áyinen ban li abaj kákangum tan uhaase oon kákangum kanookan kulet to. Wahawu unwu újimuu «li alako atuuba ahaan ata sihet sameeŋe,» loon Ateemit aloboolumuu aanool: «Muñowu bubukoolumabu buya bommuu li bule.»
45004019	Káyinenaku kata Abulaham li kulako to malite, maayeet min akite abajumuu ebat simit soono téemeel. Li ahaas foof aan eniilayi yoola ebat ekeeket, ban aseekool Saala ayilaat abaj añiil.
45004020	Abajut káwanwangoo kanookan li wahawu wan Ateemit alobumuu kasenool, bale li alit li káyinenaku koola min ásalum tó Ateemit.
45004021	Láyinenyinen li mal̥egenool kaanaku Ateemit layilo akaan wahawu wan alobumuu kakaan.
45004022	Káyinenaku koola kújimuu «Ateemit li ajokool an acole hákilool.»
45004023	Bale kulimaku unke kakiicimuu kaanumuu: «Ateemit li ajokool an acole hákilool», kukiicuti boot li akila balewool.
45004024	Kukiicikiic foof boot li alolaal áatiyaalumuu ujokaali bukan kacole hákil Ateemit, alolaal áyinenaamuu li Ateemit ayitenumulomuu Amaaŋenawu oololaal Yéesu Kilisita li eketayi.
45004025	Ateemit labeebet Yéesu Kilisita li eket humum hata uhoofoolawu woololaal, ban li ayitenumulool li eketayi min akaanolaal ulakowaal bukan kacole hákilool.
45005001	Emmuu Ateemit lajokolaajok bukan kacole hákilool humum hata káyinenaku koololaal, muñeˈe lubajaale hujamoo li akila habilumulo li Amaaŋenawu oololaal Yéesu Kilisita.
45005002	Li Yéesu Kilisita foof lúbajumaalumuu kájiyaku dán Ateemit akaanolaamuu li kabane humum hata káyinenaku koololaal. Wahawu wakaanewolaamuu ésuumansuum, wo wommuu kákangumaku kan ubajaalumuu kata min ulakowaal li máyiineniyamu mata Ateemit.
45005003	Li famen to foof ésuumansuumayi yan ubajaalemuu ololaal li sílaam, mata luhaasaale oonaal sílaam lakaanekaan an ayili húmuñ.
45005004	Húmuñ li huliten káyinen kata an okila li sílaam, káyinenaku unku li kukaan an abaj kákangum.
45005005	Kákangumaku kúkaaneliit an áyeko, mata Ateemit li Buyinumabu Banabaabu ban asenolaamuu, lákaanummuu húbooliyahu hoola li uyinumawu woololaal.
45005006	Li mal̥egenamu, nan ubajeenutaalumuu sembe, Kilisita li aket boot li alolaal jafañeenutaalumuu Ateemit, nan taŋayi yan Ateemit ajokumuu éliiŋumuu.
45005007	Séngisengi ŋáa’ min an aket boot li an acole. Akee nikee fan afañ min aket boot li an ajake.
45005008	Bale muñeˈe Ateemit áhiisolaalumuu buu lafañolaalumuu eeno: Kilisita lakeeket boot li alolaal, ban no unnu alolaal baloŋaale kuhoofoola.
45005009	Húsimahu hata Kilisita háyuwimuu, hújiwolaaji li ukaanaal bukan kacole hákil Ateemit, háŋum min ammuu li afakenolaal li etindihuuñayi yata Ateemit.
45005010	Li mal̥egenamu, naanaŋ alolaal kulatoola kata Ateemit lulakoweenaale, bale li ájowum li eketayi yata Añoolool min akaanolaal ubajaal kajamoo li akila humumool. Muñeˈe emmuu lubajaale kajamoo li akila, kama fan ájowum li buloŋabu bata Añoolool min afakenolaal.
45005011	Tíjut tó, lubajaabaj ésuumansuum li Ateemit yabilumulo li Amaaŋenawu oololaal Yéesu Kilisita, ájimuu li ujamoolaal muñeˈe li Ateemit.
45005012	Kahoofoolaku li an ano kúnokenummuu li adunaayi, okila ammuu Adam. Kahoofoolaku li kúŋalul eketayi. Wahawu unwu újimuu eketayi li ego bukanabuku feh, mata bukanabuku feh kukankaan kahoofoo.
45005013	Kahoofoolaku kubabbaj li adunaayi tówum Ateemit asen Móyiis eluwaayi, bale nan eluwaayi ebajutumuu, Ateemit lanaanaak akat bo kahoofoolaku.
45005014	Ban, kábilum taŋayi yata Adam boot yok li yata Móyiis, sembaasu sata eketayi sigoggo’ maayeet bukanabuku kakaanutumuu kahoofoo loon kata Adam, átuulutumuu hulimahu hata Ateemit. Adam akila alakomuu kambuwaku kata anawu ammuu li abil.
45005015	Bale buko kúl̥uba kúbutoobutoo, mata kájiyaku kata Ateemit kunokoolut li kahoofoolaku kata Adam. Li mal̥egenamu, kahoofoo kata an ano bale ammuu Adam, kújimuu bukan kameeŋe li kuket, bale kájiyaku kata Ateemit kuhaŋe maluuk ŋáa’. Kájiyaku unku Ateemit li an ano lásenum kó bukanabuku, akila ammuu Yéesu Kilisita, ban kuhaŋe maluuk ŋáa’.
45005016	Wahawu wan kájiyaku kata Ateemit kukaanemuu úbuto li wahawu wan kahoofoolaku kata an ano kukaanemuu. Li mal̥egenamu, kahoofoolaku kata an ano kújimuu batiibabu bata Ateemit li bubaj. Li batiibabu umbu Ateemit ájowummuu min atek ál̥ahukowan, bale kájiyaku kata Ateemit ko li kukaan bukanabuku kulako bukan kacole maayeet min kukite kukaanumuu uhoofoo wameeŋe.
45005017	Mal̥egen, li an ano, kahoofoo kata an ano kújimuu sembaasu sata eketayi li sigo bukanabuku feh, bale li an ano ammuu Yéesu Kilisita bukanabuku kúbajummuu wah wahaŋe maluuk ŋáa’: bukanabuku feh kayabumuu kájiyaku unku kata Ateemit kaluukumuu ŋáa’, lakaaniikaan kulako bukan kacole. Fan kulako kúyii li buloŋabu humum hata Yéesu Kilisita.
45005018	Mó mújimuu, loon butila bata an ano ammuu Adam bújimuu bukanabuku feh li kubaj katek, mo foof bakaanelabu banolabu bacolumuu bata an ano ammuu Yéesu Kilisita, bukaanumuu min bukanabuku feh kulako bukan kacole, min bújiyiil li kubaj buloŋ.
45005019	Li mal̥egenamu, loon an ano átuulutumuu Ateemit ájimuu bukan kameeŋe li kulo li kahoofoo, mo foof an ano átuulumuu Ateemit ájimuu bukan kameeŋe li kulako bukan kacole hákil Ateemit.
45005020	Eluwaayi ebiibil, kahoofoolaku li kuhaŋ mameeŋ, bale tan kahoofoo kumeeŋe, kabonketaku kata Ateemit fan kuhaŋ to maluuk.
45005021	Mó mújimuu, loon kahoofoolaku kubajumuu sembe min kújiwolaal li unaak uketaal, mo foof kájiyaku kata Ateemit kubajumuu sembe min kújiwolaal li ulakowaal bukan kacole hákilool, min ubajaal buloŋ bábaneliit babilumulo li Yéesu Kilisita ammuu Amaaŋenawu oololaal.
45006001	Kama muñeˈe boot min oonaal buu? Mantee boot min unaak uhoofoolaal kale mantee kabonketaku kata Ateemit li kuhaŋ mabaj?
45006002	Múk! Alolaal an emmuu kahoofoo lakeeket li alolaal, buu emmuu nokoo li umit uloŋaal li kahoofoo?
45006003	Kama jihaasut kaanaku alolaal foofolaal feh jábatiiseyimuu min ubajaal hujokoo li Yéesu Kilisita, luketoolaaketoo li akila?
45006004	Mó mújimuu, kábatiisaaku kan úbatiiseyaalimuu, nokoonokoo loon luketaaket min uhokoolaali li akila, bájum loon Ateemit Atuubaawu ayitenumulomuu Kilisita li eketayi li búkaanum bata sembaasu sáyiineniyaasu, alolaal foof li akaanolaal uloŋaal buloŋ bawunkul.
45006005	Li mal̥egenamu, nokoomuu loon lulakowaalako an ano li Kilisita min uketoolaal li akila, li manolamu fan foof ulakowaal an ano li akila min uyitowulaal li mano li akila li eketayi.
45006006	Uhaasaal kaanaku bóonowabu boololaal buhaanabu bubaaŋoolibaaŋoo li Kilisita li ekuluwaayi, mantee eniilayi yahoofoolemuu li ekajeni min ukataal kalako emiikeel yata kahoofoo.
45006007	Li mal̥egenamu, an akete láfule li kahoofoo.
45006008	Nokoomuu loon luketoolaaketoo li Kilisita, lúyinenaale kaanaku fan uloŋaal foof li akila.
45006009	Luhaasaale li mal̥egenamu kaanaku min Kilisita ayitowumulomuu li eketayi, let abil alaañen aket; eketayi ebajut sembe sanoosan li akila.
45006010	Eketayi yan Kilisita aketumuu, lakeeket ñano boot nanoonan min áfulen kahoofoolaku. Muñeˈe okila ummu li buloŋ, ban buloŋabu boola lalonloŋ bo boot li Ateemit.
45006011	Li manolamu, bukuluul foof jijokoolo bukan kan kahoofoo kukete li buko, ban li jóomi li buloŋ boot li Ateemit li hujokoolahu hooluul li Yéesu Kilisita.
45006012	Mó mújimuu, kahoofoolaku kootut kubaj sembe li siniilasu sooluul sammuu li sibil siket, ban jakum jinab li kásiibowaku kajakutumuu kata siniilasu sooluul.
45006013	Jakum jiŋa’ wah wata eniilayi yooluul min jinaak jikaan kahoofoo loon eenimuu wah wata boot kakaan majakut. Jisenoolo min jilok boot li Ateemit loon bukan kayitowumulo li eketayi kubil koono li buloŋ. Jisenoolo foofuul feh boot kakaan wah wacole boot li Ateemit.
45006014	Li mal̥egenamu, kahoofoolaku kootut kubaj sembe li bukuluul, mata muñeˈe bukuluul jilet li kuŋen kata eluwaayi, bale li kájiyaku kata Ateemit joom.
45006015	Muñeˈe kama waa? Mantee min uletaalumuu li kuŋen kata eluwaayi min óomiyaal li kájiyaku kata Ateemit, mó mómmuu lí múji li unaak uhoofoolaal? Maayeet!
45006016	Kama jihaase kaanaku jijokumuu min jikaanoolo kuloka kata an min jinaak jítuulool, fan jilako emiikeel yata anawu ummu an jítuulemuu. Muñeˈe baje wah úl̥uba: iyilo lako emiikeel joom yata kahoofoo, ban kahoofoolaku fan kújowetumuul li eket, mantee foof kuloka joom kata Ateemit, ban Ateemit fan akaanuul jilako bukan kacole mata min jítuuloolumuu.
45006017	Ateemit ajow asali: bukuluul jalakomuu naanaŋ emiikeel yata kahoofoo, muñeˈe jítuttuul li uyinumuul feh hulimahu han kuliikenuulumuu.
45006018	Bukuluul jífuffu’ li kahoofoo, ban li joono muñeˈe emiikeel boot kakaan wahawu wacolumuu.
45006019	Fan ilob li bukuluul loon ál̥ahukowan alobemuu, mata búgootowabu booluul búji. Naanaŋ, jikaanoolokaanoolo humumuul feh emiikeel yata buloŋ basetut, li yata kákaanikoo. Li manolamu, muñeˈe joote jilako bukuluul humumuul emiikeel yata kakaan wah wacole min jiloŋ buloŋ banabe.
45006020	Nan jilako nomuu emiikeel yata kahoofoo, laññutuul bata kakaan wah wacole.
45006021	Waa jibaj to li wahawu wan jikaanumuu wájiwuulumuu li baj muñeˈe ñisuu? Húbanumahu hata bakaanelabu umbu, ho hommuu eketayi.
45006022	Bale muñeˈe bukuluul jífuffu’ li humiikeeleto hata kahoofoo, min joono kuloka kata Ateemit. Wahawu wan jommuu li jibaj to wo wommuu min jilako bukan kanabe. Húbanumahu hata bo, ho hommuu buloŋabu bábaneliitumuu.
45006023	Li mal̥egenamu, bacaamabu bata kahoofoolaku bo bommuu eketayi, bale kájiyaku kan Ateemit asenumuu montoŋ ko kommuu buloŋabu bábaneliitumuu li Yéesu Kilisita ammuu Amaaŋenawu oololaal.
45007001	Kutuyom, manooman jihaase waa léemi li ilobuul, mata jihaase waa eluwaayi elobe. Eluwaayi ebabbaj sembe li an akila li buloŋ.
45007002	Anaale ayabowe li ánayine, eluwaayi ekaanookaan abaj hujokoo li ánayinaawu oola, ánayinaawu akila li buloŋ; bale ánayinaawu aketumuu, anaalaawu láfule li eluwaayi yakaanoolumuu kujokoo lí ánayinaawu oola.
45007003	Mó mújimuu, kama anaale ayabowe abajumuu ánayine akee, ban áyinool an kufimmuu min kuyabowe okila li buloŋ, anaalaawu ummu fan ajoki anaale ahintowe li ánayine alet oola; bale áyinool aketumuu, láfule li kuŋenaku kata eluwaayi inyu. Layilo ayabo li ánayine akee, ban let lako lahintohinto li ánayine alet oola.
45007004	Kutuyom, mo nokoomuu foof li bukuluul. Nan Kilisita aketumuu, jiketooketoo li akila hákil eluwaayi. Mó mújimuu muñeˈe akee akiluul. Anawu ummu akila ammuu Kilisita ayitowumulomuu li eketayi, bájum li ukaanaal wah wásuume Ateemit.
45007005	Li mal̥egenamu, nan unaake uloŋaalumuu loon ufañaalumuu, eluwaayi enaanaak eyitenul kásiibowaku kajakutumuu kata eniilayi yoololaal. Kásiibowaku unku li kújiwolaal li ukaanaal wah wáŋalewul eket.
45007006	Bale muñeˈe lúfulaale li kuŋen kata eluwaayi, mata loonowaasoono bukan kakete hákil yo, ban muñeˈe uletaal emiikeel yata yo. Luyiliyaale kama ulokaal boot li Ateemit li bakaane buwunkul babilumulo li Buyinumabu Banabaabu, ban inti loon bakaanelabu bata naanaŋ babilumulomuu li eluwaayi yakiicimuu yahallenumuu.
45007007	Kama muñowu boot min oonaal buu? Waa eluwaayi kahoofoo yoom? Maayeet! Bale eluwaayi éjimuu li ihaas kahoofoo. Li mal̥egenamu, let ihaaseen mata kásiibo wah eluwaayi baaneenut: «Jakum úsiibo wah walet wooli.»
45007008	Kahoofoolaku kúbajumbajum bútin li eluwaayi min kújiwom li ibaj kásiibo kanookan. Li mal̥egenamu, eluwaayi ebajeenutumuu, kahoofoo fan kulako wah wakete.
45007009	Naanaŋ nan eluwaayi ebajutumuu, lilolloŋ; bale nan eluwaayi ebilumuu, kahoofoolaku li kuloŋ,
45007010	mín ínje iket. Muñowu eluwaayi yaateenumuu éŋalul buloŋ, éjowetumommuu li eket.
45007011	Li mal̥egenamu, kahoofoolaku li kújowum li eluwaayi min kubuntom ban li kumukumom li yo.
45007012	Mó mújimuu eluwaayi humum yo enannab, hulimahu hata Ateemit li hunab, li hucol ban li hujak.
45007013	Kama wahawu wajakumuu ulanlaañ wóoti újiwom li iket? Maayeet! Kahoofoolaku kújiwommuu li éeti iket. Kahoofoolaku kújowunjowum li wahawu wajakumuu, min kújiwom li iket. Kuhoofoolaaku kukankaan mo min bóonowabu bata ko bata mal̥egen buyili buhaasi. Muñowu kahoofoolaku kújowummuu li eluwaayi min kuhaŋ májakaati feh.
45007014	Li mal̥egenamu, luhaasaale kaanaku eluwaayi li Buyinumabu bata Ateemit ebilumulo, ban ínje léemi an ágootowe, an áami amiikeel ata kahoofoolaku.
45007015	Li mal̥egen ínaanumut wahawu wan ikaanemuu: wahawu wan ifañumuu, íyiliyeliit ikaan wo, ban li inaak ikaan wahawu wan ifañutumuu.
45007016	Nokoomuu loon wahawu wan ifañutumuu wo likaanemuu, li íhaasum tó kaanaku eluwaayi ejaajak.
45007017	Let ínje humumom kama ikaanemuu loon muñaˈa, bale kahoofoolaku kakinumuu lí ínje kukaane mo.
45007018	Mal̥egen, lihaase een wahawu wajakumuu ulet lí ínje, yo yommuu ulet li eniilayi yúmbaam yágootomuu. Liyilo ifañ kakaan majake, bale let iyili ikaan majake.
45007019	Li mal̥egenamu, ínje íkaaneliit wahawu wajakumuu wan ifañumuu ikaan, min inaak ikaan wajakutumuu wan ifañutumuu ikaan.
45007020	Nokoomuu loon likankaan wahawu wan ifañutumuu ikaan, kama inti ínje humumom ikaanemuu loon muñaˈa, bale kahoofoolaku kakinumuu lí ínje.
45007021	Muñeˈe to líhaasummuu eluwaayi inye: ínje afañumuu kakaan majake, wah wajakut bale liyilo ikaan.
45007022	Kata láalawom, eluwaayi yata Ateemit ésuumonsuum ŋáa’.
45007023	Bale lijuke kaanaku baje lí ínje eluwa yakee yatiiken eluwaayi yan buyinumabu búmbaam bufañumuu. Eluwaayi inyu ekaanonkaan ilako an an eluwaayi yata kahoofoolaku yammuu lí ínje, ejoke yooken.
45007024	Iyéno, ínje ál̥ahukowan! Ayimaa aate afakenom li eniilayi inye yammuu li éjowetumom li eket?
45007025	Ateemit ajow asali: li Yéesu Kilisita ammuu Amaaŋenawu oololaal. Muñowu léemummuu amiikeel ata eluwaayi yata Ateemit li buyinumom, ban li éemi amiikeel ata eluwaayi yata kahoofoolaku li eniilayi yúmbaam.
45008001	Muñeˈe kama bajut katek boot li bukanabuku kata Yéesu Kilisita;
45008002	Li mal̥egenamu, eluwaayi yata Buyinumabu Banabaabu yasenemuu buloŋ babilumulo li hujokoolahu hoololaal li Yéesu Kilisita, efakenolaafaken li kuŋen kata eluwaayi yata kahoofoolaku, li eketayi.
45008003	Wahawu wan eluwaayi yata Móyiis eyilaatumuu ekaan, mata búgootowabu bata ál̥ahukowan búhihhi yo ébajum sembe, Ateemit lakankaan wo: láboñuuboñul Añoolool min aŋa’ bóono banokoole li bata ál̥ahukowan ammuu ahoofoola, ban li akaanool aket boot káfulen kahoofoolaku, min ájowum tó atek kahoofoolaku kammuu li bóonowabu bata ál̥ahukowan.
45008004	Ateemit lakankaan loon muñaˈa mantee macolamu man eluwaayi elobumuu mata mo, li mubaj li alolaal jáloŋeliitaamuu naboo li bóonowabu boololaal, bale jaloŋaalemuu loon Buyinumabu Banabaabu bufañumuu.
45008005	Li mal̥egenamu, bukanabuku kaloŋemuu naboo li bóonowabu booliil, kuŋaŋŋa’ kayinooliil feh kukaan li wahawu wan eniilayi ésiibowemuu; bale bukanabuku kaloŋemuu naboo li Buyinumabu Banabaabu, buko kayinooliil feh li wahawu wan Buyinumabu Banabaabu bufañumuu koom.
45008006	Kayinoo mata kásiibowaku kata eniilayi, kumukemuk; bale kayinoo mata wahawu wan Buyinumabu Banabaabu bufañumuu, kusenesen buloŋ li kásuumaay.
45008007	Wahawu unwu újimuu, bukanabuku kan kásiibowaku kata eniilayi kuhaŋumuu sembe kulatoola kata Ateemit koom. Kúkaaneliit loon eluwaayi yata Ateemit elobumuu, ban kufinut min kuyilo kukaan mo.
45008008	Mó mújimuu, bukanabuku kanabemuu li bóonowabu booliil, kuyilaat kúsuum Ateemit.
45008009	Bukuluul jilet li buloŋ naboo li bóonowabu booluul, bale loon Buyinumabu Banabaabu bufañumuu, nokoomuu loon mal̥egen Buyinumabu bata Ateemit bumbu min bukine li bukuluul. An abajutumuu Buyinumabu bata Kilisita, anawu ummu alet ata Kilisita.
45008010	Maayeet min Kilisita áami li bukuluul, eniilayi yooluul yo manooman fan eket humum hata kahoofoolaku, bale Buyinumabu bo busenuusen buloŋ humum hata min Ateemit ajokuulumuu bukan kacole hákilool.
45008011	Nokoomuu loon Buyinumabu bata Ateemit ayitenumulomuu Yéesu Kilisita li eketayi, bumbu min bukine li bukuluul, Ateemit ayitenumuloomuu li eketayi fan ájowum li Buyinumabu umbu Banabaabu bakinumuu li bukuluul, min asen buloŋ eniilayi yooluul yammuu li ebil eket.
45008012	Kutuyom, mó mújimuu lubajaale wahawu wan óotimuu ukaanaal. Ootutaal uloŋaal naboo li bóonowabu boololaal li kásiibowaku koololaal.
45008013	Jiloŋumuu naboo li bóonowabu booluul, fan jiket; bale jíjowummuu li Buyinumabu Banabaabu min jimuk bakaanelabu bajakutumuu bata eniilayi, fan jiloŋ.
45008014	Bukanabuku feh kaloŋemuu naboo li Buyinumabu Banabaabu, bañiil bata Ateemit koom.
45008015	Buyinumabu ban Ateemit asenuulumuu, bukaanutuul jilako emiikeel yaloŋe li ebaj ekole, bale bukaanuukaan jilako bañiil bata Ateemit, ban li bújiwolaal li uyiliyaal ulobaal butiya oonaal: «Abba, Faafa!»
45008016	Buyinumabu bata Ateemit humum bo, bulollob buyinumabu boololaal kaanaku bañiil bata Ateemit loomaal.
45008017	Oomaalumuu bañiil bata Ateemit, fan foof uyabaal wahawu wan alobumuu kasen bukanabuku koola, ban fan uyabaal wo li Kilisita ló. Nokoomuu loon li mal̥egen lúlaamaalaam sílaamasu sata Kilisita lí ákila ló, fan foof ulakowaal li máyiineniyamu moola lí ákila ló.
45008018	Lenseen sílaamasu soololaal sata muñeˈe sitookut min sikittenooli li máyiineniyamu mata Ateemit, man ammuu li abil áhiisolaal.
45008019	Li mal̥egenamu, búwuwenumabu foof bo feh bumbu li kakob li esommen ló taŋayi nan Ateemit ammuu li áhiis máyiineniyamu mata bañoolool.
45008020	Búwuwenumabu bulolo li kuŋen kata sembaasu sakaanemuu wah úbajaati jáliŋ yanooyan, ban inti eeniseen li húnongum hata búwuwenumabu humum bo, bale li húnongum hata Ateemit abet bomuu li kuŋenaku kata sembaasu unsu. Bale loŋe li baj kákangum boot li búwuwenumabu umbu:
45008021	búwuwenumabu humum bo fan bubil bufak li kuŋen kata sembaasu sata kakajenaku sajok bomuu sikaan amiikeel, min bo foof bulako li máyiineniyamu mata bañiilabu bata Ateemit.
45008022	Luhaasaale li mal̥egenamu kaanaku boot yo muñeˈe, búwuwenumabu foof bo feh bumbu min búl̥iilemuu, ban li boono li sílaam loon sata anaale anokene li éluŋun.
45008023	Bale inti búwuwenumabu bale bo bóomi li sílaam. Alolaal foof jabajaalumuu Buyinumabu Banabaabu bammuu bútinaa li újiyawu wata Ateemit, ummuwaal min úluulenaalemuu kata láalawolaal, min ukobaal min Ateemit áhiis kaanaku bañoolool loomaal, li afaken eniilayi yoololaal.
45008024	Li mal̥egenamu, Ateemit lafakenolaafaken, bale li kákangum bale. Ujukaalumuu wahawu wan úkangumaalumuu li wo, let ulaañ ulako kákangum. Ayimaa aate abaj kákangum kata min ajuk wah wan ajuke aban?
45008025	Bale úkangumaalumuu li wah wan ujukolutaal, fan ukobaal wo li húmuñ ló.
45008026	Li manolamu foof, Buyinumabu Banabaabu bulambenewolaalamben mata lúgootowaagooto. Li mal̥egenamu, uhaasutaal buu lootaalumuu unaak ul̥awaal eeno, bale Buyinumabu Banabaabu humum bo bul̥awel̥aw Ateemit boot li alolaal li kálund ló kan butum buyilaat bulob.
45008027	Ateemit ajukemuu wahawu wammuu li uyinumawu, lahaase waa Buyinumabu Banabaabu bufañe bul̥aw, mata Buyinumabu bul̥awel̥aw loon Ateemit afañumuu, boot li bukanabuku koola.
45008028	Luhaasaale foof oonaal wahoowah feh wabaje, ubabbaj boot li majakaamu mata bukanabuku kafañumuu Ateemit, bukanabuku kan ahooñumuu naboo li húnongumahu hoola.
45008029	Bukanabuku kan Ateemit al̥usumuu yaan no ákibben, lajoojok yaan no foof min akaaniil kunokoo li Añoolool, bájum li alako añiil átiyaa abaje kutuyaay kameeŋe.
45008030	Bukanabuku kan Ateemit al̥usumuu yaan no, lahooñiihooñ foof. Bukanabuku kan ahooñumuu, lakaaniikaan foof kulako bukan kacole hákilool. Bukanabuku umbuku kan akaanumuu kulako bukan kacole hákilool, lakaanikaan foof kulako li máyiineniyamu moola.
45008031	Waa lóomi li ulobaal ufamenaal li wahawu unwu? Nokoomuu loon Ateemit boololaal lalaañe, ayi ayilo aŋiiŋo hákilolaal?
45008032	Akila afanutumuu akat bo Añoolool humumool, bale li abetool li eket boot mata ololaal foofolaal feh: buu emmuu nokoo let asenolaal wahawu feh boot li Añoolool ló?
45008033	Ayimaa aate al̥oof bukanabuku kan Ateemit al̥usumuu? Maayeet ano! Ateemit humumool lajokiijok bukan kacole.
45008034	Ayimaa ayilo atiibiil min abetiil li katek? Maayeet ano! Yéesu Kilisita okila aketumuu, ban aketut bale, layitowuuyitowul li eketayi, ban muñeˈe ummu kaŋen káli kata Ateemit, min anaak al̥aw boot li alolaal.
45008035	Ayimaa ayilo ágaatuloololaal li húbooliyahu hata Kilisita? Waa fíle búyiik, bale waa buyina, mantee waa jálaaten, bale waa bucaa, bale waa fíle bugay, mantee waa wah wákoyileniye, bale waa fíle eket?
45008036	Loon Bakiicelabu bulobumuu: «Awu újimuu áloli li jinaak jimuki li etihunakaayi feh, li kúkaanoli loon kúgalalaan kan kujowe boot jálaamul.»
45008037	Bale li wahawu unwumaa feh, li uhaŋaal mabaj kaheek kabilumulo li Kilisita ábooliwolaamuu.
45008038	Lihaase li mal̥egenamu kaanaku bajut wah wayilo úgaatuloolom li húbooliyahu hoola: let eketayi, let buloŋabu, let emalakaayi, let uyinumawu wajakutaawu wágootenemuu bukan, let wahawu wata muñeˈe, let foof wahawu wabilemaa, let sembe sanoosan,
45008039	let sata wahawu wammuu haatiya, let foof sata wammuu li etaam, let búwuwenum banooban. Wahawu unwumaa feh uyilaat úgaatuloololaal li húbooliyahu hata Ateemit, han áhiisummuu li Yéesu Kilisita ammuu Amaaŋenawu oololaal.
45009001	Fan ilob mal̥egen li kajaw kata Kilisita, ilet li ímal. Buyinumabu búmbaam banabumuu li Buyinumabu Banabaabu, bulobonlob kaanaku wahawu wan ilobumuu mal̥egen.
45009002	Buyinaabu bammuu lí ínje bululluuk ŋáa’, jilum jayilaat jiban jóomi li buyinumabu búmbaam.
45009003	Nokoomuu loon li ñúmbaam bale, Ateemit li ahoyom ínje humumom, min ígaatulooli li Kilisita mantee kutuyom li kufak, buko kammuu kusuwif loon ínje.
45009004	Buko kommuu bukanabuku kata Isilayeel. Ateemit lajokiijok bañoolool, ban li aseniil máyiineniyamu moola, li ajokiil húfaalum, li aseniil eluwaayi, li áhiisiil buu kommuu kunaak kasal Ateemit, ban li alob kaseniil wah wajake,
45009005	ban li kubaj situubayiil sihaan. Li buko kusuwifaku Kilisita abukumimuu loon ál̥ahukowan, akila ammuu Ateemit ahaŋumuu wahoowah feh. Kásooniyenaku kujow kulako li akila boot nanoonan. Aameen!
45009006	Eenut mantee hulimahu han Ateemit alobumuu hulaañut hubaj jáliŋ. Li mal̥egenamu, let bubukoolumabu bata Isilayeel foof bo feh bóomi bukan kata Isilayeel yata mal̥egen.
45009007	Ban foof bubukoolumabu bata Abulaham inti foof bo feh bóomi bañoolool bata mal̥egen, mata Ateemit lansaan Abulaham: «Bañiilabu ban ilobumuu kaseni, li Isaak lóomimuu li úbajumiil.»
45009008	Yo yommuu: let bañiilabu babukimuu loon añiil abukeyimuu, kommuu li kulako bañiilabu bata Ateemit, bale bañiilabu ban Ateemit alobumuu kaseni buko bale kommuu kulako bubukoolumabu booli bata mal̥egen.
45009009	Ateemit muñeˈe lalobumuu mata wahawu wan alobumuu kasen Abulaham: «Líiŋumuu li taŋayi inye bunak, fan ílaañul ban fan took Saala mabaje añiil.»
45009010	Ban banut: Lobeka foof ummu. Bañolool búl̥uba ban abajumuu li atuubawolaal ahaan Isaak, mál̥uba.
45009011	Wahawu wáhiisumuu kaanaku bal̥usabu bata ano li bañiilabu bulakolako li mal̥egen húnongumahu hata Ateemit, wo wommuu Ateemit humumool lansaan Lobeka: «Añiilawu ahaanawu fan alako amiikeel ata ahaŋumuu mañiilo.» Ateemit lalollob kulimaku unku tówum kubuki, tówum kuyili kukaan majake mantee foof majakut. Min lako, Ateemit al̥usumuu bukan, let ajuke li wahawu wan bukanabuku umbuku kukaanumuu, bale fan ahooñiil naboo li húnongumahu hoola.
45009013	Wahawu unwu unaboonaboo li hulimahu han Ateemit alobumuu aan: «Sakob lifañumuu, min ihoy Esáyii.»
45009014	Muñeˈe boot min oonaal buu? Waa, Ateemit akaanut col? Let mo.
45009015	Li mal̥egenamu, Ateemit lansaan Móyiis: «Fan íyiyen anawu an ifañumuu min íyiyen, ban li ibonket anawu an ifañumuu min ibonket.»
45009016	Mó mújimuu, bal̥usabu bata Ateemit li káyiyenaku koola bubilume, bale bubilumut li húnongum hata an, bubilumut foof li bakaane bata an.
45009017	Li Bakiicelabu, Ateemit lansaan ló áyiiyawu ata Ejíf: «Likaanikaan ulako áyii boot mata min íhiisum li awu sembaasu súmbaam, li boot mata min kajawaku kúmbaam kujamo tanootan li etaamayi.»
45009018	Mó mújimuu, Ateemit fan áyiyen an an afañe, li al̥aal̥en buyinum bata an an súumool.
45009019	Manooman nakee fan oonom: «Kama muñowu waa wommuu li úji Ateemit lí áati alaañ awatatenolaal? Ayimaa ayilo ahoy húnongumahu hata Ateemit?»
45009020	Awu ammuu ál̥ahukowan, awu ommuu ayi boot mata min úhoogul Ateemit? Mantee ateefaay layilo aan ateefa ubala: «Wáa újimuu li uteefom inokoo loon muñeˈe?»
45009021	Ateefa ubala layilo akaan enuncaayayi loon afañumuu. Layilo aŋa’ enuncaayayi yanolayi min ateef kabala katiineniye, layilo foof aŋa’ yo min ateef kabala kaŋooto.
45009022	Ateemit ammuu ateefaawu, lafanfañ min áhiis bukanabuku etindihuuñayi yoola, ban li akaaniil min kuhaas sembaasu soola. Mó mújimuu bukanabuku katookeenumuu min aniileniil li etindihuuñayi yoola, lámuñiimuñ ŋáa’ li hujokoo ló.
45009023	Lakankaan loon muñaˈa min áhiis maluukamu mata máyiineniyamu moola bukanabuku kan áyiyenumuu, kan afimmuu min afaleˈe yaan no boot mata min kulako li máyiineniyamu moola.
45009024	Bukanabuku umbuku buko kommuu ololaal jan Ateemit áhooñulumuu, ban let li kusuwifaku bale láhooñumulolaal, bale foof li bukanabuku kaletumuu kusuwif.
45009025	Wahawu unwu Ateemit alobumuu li éliibalayi yata afulofetawu Oóse kaanaku: «Bukanabuku kaletumuu kúmbaam, fan ihooñiil bukanom, ehet yan ifañeenut, fan ihooñ yo ehet yan íbooliye ŋáa’.
45009026	Ban tan kooneeniilumuu: “Jilet bukan kúmbaam”, fan kuhooñiil to bañiil bata Ateemitawu aloŋumuu.»
45009027	Esay okila li alob butiya mata Isilayeel aan: «Maayeet min kata Isilayeel kukite kumeeŋ loon mul̥uyisamu mammuu bata katantaku kata halahu, bale bukan kafamut bale kóomi li kufak li buko,
45009028	mata wahawu wan Amaaŋenawu alobumuu fan akaan wo boot to li mahile li etaamayi.»
45009029	Loon foof Esay alob nomuu ákibben: «Ateemit áwuwenumuu wahawu feh, akateenutolaamu bubukoolum, fan unokooleenaal li ésukayi yata Sodom, fan unokooleenaal foof li ésukayi yata Gomool.»
45009030	Muñeˈe boot kama min oonaal buu? Boot min oonaal: bukan kalet kusuwif ban kalakowut huŋes min kulako bukan kacole hákil Ateemit, Ateemit lakaaniikaan kulako bukan kacole hákilool, humum hata káyinenaku kooliil.
45009031	Bale bukanabuku kata Isilayeel kalakomuu huŋes min kújowum li eluwaayi min kulako bukan kacole hákil Ateemit, kubilut kuyili kújowum lí yó min kulako bukan kacole.
45009032	Wáa újimuu kuyilaat? Mata kusuwifaku kuyinoolut kaanaku macolamu ummu li káyinen muyilimuu mubilumul, min buko kuyinoo li koon kuyilo kulako bukan kacole humum hata bakaanelabu booliil. Li kujonten li huyitikahu hájiyiilumuu li kulo,
45009033	loon Bakiicelabu bulobumuu: «Boot min ikaan li ésukayi yata Siyoŋ huyitik dán bukanabuku kóomi li kunaak kujonten, húlankiin hájiye bukanabuku li kunaak kulo. Bale an áyinenumuu li ho, let áyeko.»
45010001	Kutuyom, wahawu wan ifañumuu li buyinumom feh ban li il̥aw wo Ateemit boot li kusuwifaku, wo wommuu min kufak.
45010002	Li mal̥egenamu, liyilo een kusuwifaku kuhankenhanken min kulok boot li Ateemit, bale kuhaasut li mal̥egen buu kommuu li kulok eeno boot li akila.
45010003	Li mal̥egenamu, Kusuwifaku kuhaasut buu Ateemit akaanemuu min bukanabuku kulako bukan kacole hákilool, min buko humumiil kuŋes min kulako bukan kacole. Wahawu unwu újimuu kukaanut wahawu wan Ateemit afañumuu min bukanabuku kukaan min kulako bukan kacole hákilool.
45010004	Li mal̥egenamu, Kilisita lakankaan wahawu feh boot to wan eluwaayi yata Móyiis elobumuu, mantee bukanabuku feh kammuu li kúyinen li akila, li kulako bukan kacole hákil Ateemit.
45010005	Kulimaku unke Móyiis akiicumuu min alob buu an ammuu ayili ájowum li eluwaayi min alako an acole: «An akaanumuu loon eluwaayi elobumuu fan áloŋum li yo.»
45010006	Bale kulimaku unke kulobimuu kuya mata macolamu mabilummuu li káyinenaku: «Jakum oon li buyinumi: Ayi áami li abil aŋito li emitayi?» (An alob momuu, yo yommuu lafañe min áwalenumul ló Kilisita.)
45010007	Jakum foof oon: «Ayi áami li abil awalo li buwokaayabu dán kaketumuu kommuu?» (An alob momuu, yo yommuu kaŋitenumul Kilisita dán kaketumuu kommuu.)
45010008	Kama Bakiicelabu buu bulobe? Bonsoon: «Hulimahu hata Ateemit hunhu téetiyi, hunhu li butumabu booli, hunhu foof li buyinumabu buya.» Hulimahu unhu ho hommuu hata káyinenaku kan uwaaleyaalemuu.
45010009	Ulobumuu li butumi hákil ésukayi kaanaku Yéesu ammuu Amaaŋenawu, ban li úyinen li buyinumi feh kaanaku Ateemit layitenumulooyitenul li eketayi, fan ufak.
45010010	Li mal̥egenamu, an áyinenumuu li buyinumool feh, Ateemit fan akaanool alako an acole hákilool, an li álobul li butumool hákil ésukayi feh aan láyinenyinen li Yéesu, Ateemit fan afakenool.
45010011	Li mal̥egenamu, Bakiicelabu bonsoon: «Anoowan ammuu li áyinen li akila, let abil ajok li ehaaseen.»
45010012	Mó mújimuu asuwif ábutoolut li an alet asuwif. Buko foofiil kúl̥uba Amaaŋenawu anolawu kubaje, asenemuu wah wajake bukanabuku feh kákangummuu li akila.
45010013	Li mal̥egenamu, Bakiicelabu bonsoon: «Anoowan ammuu li ákangum li kajawaku kata Amaaŋenawu, fan afak.»
45010014	Buu kama bukanabuku umbuku koote kuyili kúkangum li kajawaku koola buko báyinenut li akila? Ban buu koote kuyili kúyinen li akila buko bajamut an li alob moola? Buu foof koote kuyili kujam an li alob moola an bawaalewut moola?
45010015	Buu koote kuyili kuwaale moola, bukan baboñuti boot kawaale moola? Loon Bakiicelabu bulobumuu: «Mo kite súum nan bukanabuku kawaaleyemuu Hulimahu Hásuumaahu kúliiŋulemuu!»
45010016	Bale bukanabuku feh kútuulut Hulimahu Hásuumaahu. Li mal̥egenamu, Esay lansaan: «Amaaŋen, ayimaa áyinene hulimahu han áloli jiwaaleyemuu?»
45010017	Mo emmuu, káyinenaku kubilumbilum li kajanten hulimahu hawaaleyimuu, hulimahu unhu hawaaleyimuu ho hommuu Hulimahu hata Kilisita.
45010018	Kama boot min igel̥l̥en een: Kama kusuwifaku kujamut hulimahu unhu? Kujanjam ho feh! Bakiicelabu bonsoon: «Hulimahu hooliil hujamijam li etaamayi feh, balobelabu booliil li bujow boot yok tan etaamayi ekibumuu.»
45010019	Li ilaañen igel̥l̥en een: Kama kata Isilayeel kúnaanumut? Kulimaku unke Ateemit ajandumuu álobum li Móyiis aseniil: «Injé fan ikaanuul jitahaay li bukan kalakoweenut no bukan kúmbaam. Fan ikaanuul jiwuñet ehet yata bukan kábaamowe.»
45010020	Esay akila li akaañen aan: «Likaakat bukanabuku kalakowutommuu huŋes min kujukom. Li ílaŋul hákil bukan kaŋesut min kuhaas múmbaam.»
45010021	Ateemit li alob aya li Isilayeel aan: «Etihunakaayi feh fan ilaaw kuŋenom ijooŋoo li bukan kátuulutom, bukan kabetom búsol, manteyeen li jijamoo.»
45011001	Kama boot min igel̥l̥en een: Waa Ateemit labetembeten kata Isilayeel kammuu ésukayi yoola? Maayeet! Abetenutiil. Injé humumom an ata Isilayeel leem, bubukoolum bata Abulaham, ban li kalandaku kata Bayiseme lífulumulo.
45011002	Ateemit abetenut ésukayi yoola yan akila humumool al̥us nomuu ákibben. Manooman bukuluul humumuul jihaase waa Ateemit alobumuu li Bakiicelabu aya li Elí, nan al̥okoomuu mata kata Isilayeel asenool.
45011003	Elí lansaan: «Amaaŋen, kumuumuk kufulofetaku kooli, ban li kukajen kusilaaku kooli. Injé balewom isaŋowe, ban kumbuku li huŋes min kumukom.»
45011004	Bale Ateemit buu lalobool? Laanoosaan: «Likaakat to bukan koono sínjunne hutok li síl̥uba boot lí ínje, kákuntuŋut hákil Baal.»
45011005	Li manolamu, li taŋayi yan oomaalumee foof, saŋosaŋo bukan kan Ateemit al̥use humum hata kájiyaku koola.
45011006	Lal̥usiil̥us humum hata kájiyaku koola, let bakaanelabu booliil bújiye. Letumuu mo, kama kájiyaku kata Ateemit let kulako káji kata mal̥egen.
45011007	Kama boot min oonaal buu? Bukanabuku kata Isilayeel kujukut wahawu wan kulakomuu huŋesahu. Bukanabuku kan Ateemit al̥usumuu li buko, buko bale kubaj womuu. Bukan kaabuku Ateemit lal̥aal̥enl̥aal̥en uyinumawu wooliil.
45011008	Loon Bakiicelabu bulobumuu: «Ateemit lábakembaken uyinumawu wooliil, láhihhi’ kúkilaku kooliil kujukum, lí áhi’ sijanasu sooliil síjamum, boot yok síyaat.»
45011009	Ayíiyawu Dayit li aan foof: «Hutiñahu hooliil hujow hulako enkoliñen boot li buko, embaal boot li buko. Hutiñahu hooliil hujow hulako foof wah wáami li újiyiil li kulo, li hulako katek boot li buko.
45011010	Kúkilaku kooliil kujow kúlim, jakum bil kunaak kujuk, ban li ukaaniil kunaak kúkonkoloŋo boot nanoonan.»
45011011	Muñeˈe li igel̥l̥en een: Mantee nan kusuwifaku kujontenumuu, kulolo hulo hata kale? Maayeet! Kulowut hulo hata kale. Bale bafetabu booliil bújimuu bukanabuku kaletumuu kusuwif li kubaj kafak, min jí kusuwifaku li kutahaay.
45011012	Ban nokoomuu loon hubajahu hata adunaayi hubilumbilum li bafetabu bata kusuwifaku, ban hubajahu hata bukanabuku kaletumuu kusuwif li hubilum li hulowahu hooliil, kama nan kusuwifaku foofiil feh kommuu li kufak, inti hubajahu fan huhaŋ maluuk?
45011013	Muñeˈe boot min ilob li bukuluul jaletumuu kusuwif. Emmuu ínje afootal leem ata bukanabuku kaletumuu kusuwif, kama boot min íhiis máyiineniyamu mata bulokabu búmbaam.
45011014	Iyiliyeenumuu ikaan mo, fan íji kukee li bukanabuku kammuu kusuwif loon ínje li kutahaay, min ífakenum tó kukee li buko.
45011015	Li mal̥egenamu, nan Ateemit akaanumuu kusuwifaku li kakaŋ, adunaayi ebabbaj hujamoo li akila. Muñeˈe waa wóomi li ubaj nan Ateemit ammuu li alaañen ayabiil? Fan lako bukanabuku kaketumuu fan kúlaañul li buloŋabu.
45011016	Nokoomuu loon hukiibahu hútinaalahu hata emaanaayi husenisen Ateemit, kama emaanaayi foof yo feh yoola. Li bil nokoo loon kuhaa’ kata bunuunuken kóomi kata Ateemit, kama waanawu feh wata bunuunukenabu woola foof.
45011017	Bukanabuku kata Isilayeel kunokoonokoo loon bunuunuken ban koone óliibiye bal̥uki, ban Ateemit li afalen waan wakee wata bo. Awu jaletumuu asuwif li unokoo li kaan kata bunuunukenabu umbu ban koonemuu óliibiye bata li bujal. Ateemit li aŋali ajow akoten li kújonkoonaku kata waanawu wafalenimuu wata búwoliibiyaabu bal̥ukimuu. Muñeˈe luyilo úloŋum li waanawu unwu li húsimahu habilummuu li kuhaalaku kata búwoliibiyaabu umbu bal̥ukimuu.
45011018	Mó mújimuu, jakum usaloolo hákil waanawu wafalenimuu. Nokoomuu loon boot min usaloolo, uwayil̥o oon let awu humumi utebe huhaalahu, bale huhaalahu hutebi.
45011019	Manooman nakee fan oonom: «Waanawu unwu ufalenifalen bájum ínje li ikoteni to.»
45011020	To mal̥egen. Waanawu unwu ufalenifalen mata ubajut káyinen, min awu óomi tan waanawu ulakoweenumuu humum hata káyinenaku kooli, bale jakum utebenoolo li kayinooli. Loote kama ubaj ekole.
45011021	Ateemit, afanumuu afalen waanawu wata búwoliibiyaabu bal̥ukimuu wammuu kusuwifaku, layilo foof afaleni abeten awu jammuu jaan jata búwoliibiye bata li bujal.
45011022	Muñeˈe kama ujuke min ujuk buu Ateemit ásuumumuu ban li átaañi foof. Látaañitaañimuu li bukanabuku kalomuu, min ásuum li awu. Loote kama útuk lit li másuumamu moola. Ukaanut momuu, awu foof fan afaleni abeten.
45011023	Kusuwifaku kukatumuu káyinenaatiyaku kooliil min kúyinen, Ateemit fan akoteniil tan kulakoweenemmuu. Ateemit layilo alaañen akoteniil.
45011024	Li mal̥egenamu, awu jaan loom jata bunuunukenabu ban koonemuu óliibiye bata li bujal, dán Ateemit áfalenumulimuu abil akoten li búwoliibiyaabu bal̥ukimuu, ban inti mo fin kaane. Bale kusuwifaku buko kufimmuu min koono waanawu wata búwoliibiyaabu bal̥ukimuu. Mó mújimuu, Ateemit layilo alaañen akoteniil li bunuunukenabu bafimmuu min boono booliil, ban let hul.
45011025	Kutuyom, lifañe min ikaanuul min jihaas wahawu wayolomuu wan Ateemit afañumuu min akaan, jakum bil jijokoolo loon bukan kájallowe: bugeb bakee bata kata Isilayeel fan buhoy kale báyinen li Ateemit boot yok nan bukanabuku feh kaletumuu kusuwif kóotimuu kufak.
45011026	No unnu, no bukanabuku kata Isilayeel foofiil feh kommuu li kufak loon bakiicelabu bulobumuu: «Afakenaawu fan áfulumul Siyoŋ, fan akaan min baj kákoli Ateemit li bubukoolumabu bata Sakob,
45011027	Húfaalumahu unhu léemimuu li ijokoo li buko, nan emmuu li ífulen uhoofoolawu wooliil.»
45011028	Ujukelaamuu li kahoyaku kan kata Isilayeel kuhoyumuu Hulimahu Hásuumaahu, koonosoono kulatoola kata Ateemit boot li majake mooluul, bale ujukelaamuu li bamanabu ban Ateemit amanumuu, koonosoono bukan kan Ateemit aloŋe li afañ humum hata situubayiil sihaan.
45011029	Li mal̥egenamu, Ateemit ásenoliit wah aban li alaañen ayab wo, ban foof ábetoliit búsol bukan kan ahooñe.
45011030	Naanaŋ bukuluul jítuulut Ateemit, bale muñeˈe Ateemit láyiyenuuyiyen mata kusuwifaku kútuulutool.
45011031	Li manolamu, buko foof muñeˈe kútuulut Ateemit mantee Ateemit li áyiyenuul. Kama muñeˈe buko foof Ateemit layilo áyiyeniil.
45011032	Ateemit lakaakat bukanabuku feh min kuhoy bátuulool, mantee li áhiis káyiyenaku koola bukanabuku feh.
45011033	Mo hubajahu hata Ateemit hukite huluuk! Mó bújallowabu boola bukite buluuk! Mo ehaasemiñayi yoola foof ekite eluuk! Bajut an ayilo ahaas batiibelabu boola, an foof ayilaat ánaanum bakaanelabu boola.
45011034	Loon Bakiicelabu bulobumuu: «Ayimaa ahaase kayinoolaku kata Amaaŋenawu? Ayimaa ayilo alako asaabaawu oola?
45011035	Ayimaa abile ajand asenool wah ukee, min anawu ummu áyabum bacaam li akila?»
45011036	Li mal̥egenamu, wahawu feh li akila ubilume, li akila úloŋume, ban boot li akila humumool. Máyiineniyamu mujow mulako mata Ateemit boot nanoonan! Aameen.
45012001	Kutuyom, emmuu Ateemit lababbaj li alolaal káyiyen káamak, ínje ummu kama li kawankulenuul min jisenool siniilasu sooluul saloŋumuu min silako kasila kanabe ban li kúsuumool. Muñowu jóotimuu jikaan min jimanen Ateemit li mal̥egen.
45012002	Jakum jinab li bakaanelabu bata bukanabuku kata adunaayi inye, bale jikat Ateemit min akaanuul jilako bukan kábuto ban li asenuul butuuko buwunkul. Akaanuulumuu loon muñaˈa aban, fan jiyili jikooñaam min jihaas waa lafañumuu: wahawu wajakumuu, wahawu wásuumoolumuu, li wáliiŋumuu máliiŋ loon afañumuu.
45012003	Boot min ilobuul humum hata kájiyaku kan Ateemit asenommuu eenuul: Jakum an li bukuluul atebenoolo ajow áliiŋ tan áliiŋut, bale jiwalenoolo li mayineluul, naboo li buu Ateemit aliikumuu káyinenaku kan asenuulumuu kule.
45012004	Li mal̥egenamu, anoowan li alolaal labaje eniil yano. Eniilayi inyu ebaje wah wameeŋe, ban wah wanoowan wata yo ubaje bulokabu bata wo.
45012005	Li manolamu, maayeet min umeeŋaalumuu, bale loonowaasoono eniil yano li hujokoolahu hoololaal li Kilisita, ban alolaal foofolaal feh lujokoolaajokoo loon wahawu feh wata eniil yano ujokoomuu.
45012006	Lubajaale úji wábutoole wan Ateemit asenolaamuu, ban anoowan li alolaal laate aŋa’ koola min alok. Nokoomuu loon an li alolaal abaje káji kata min alob kulim kan Ateemit asenool, laate akaan mo naboo li káyinenaku.
45012007	Li bil nokoo loon an abaje káji kata bulok boot li bukanabuku, li akaan bo. An li abaj káji kata kaliiken wah bukan, li aliikeniil wo.
45012008	Li nokoo loon an abaje káji kata kawankulen bukan, li awankuleniil. An li abaj káji kata naak kasen bukan wah, jakum anaak atii baseniil wo. Li bil nokoo loon an abaje káji kata kaaken ésuk, li ajooŋoo to min ajokiil jak. An li abaj káji kata káyiyen bukan, li akaan mo li ésuumansuum ló.
45012009	Jíbooliwoo li mal̥egen. Jitey majakut, ban kayinooluul feh li kulako kakaan majake.
45012010	Jíbooliwoo loon batuyaay bafañoole ŋáa’. Jihanken min jisuuwoo.
45012011	Jikaan bukan kajasowe, jakum jilako bukan káfal̥e. Jilok súf boot li Amaaŋenawu li buyinumuul feh.
45012012	Jibaj ésuumansuum humum hata kákangumaku kooluul. Jímuñ bukuluul li sílaam. Jijooŋoo to li kal̥awaku.
45012013	Jilamben bukanabuku kata Ateemit kan jokiilumuu li wah, ban li jinaak jiyab bukan booluul.
45012014	Jil̥aw Ateemit min ásooniyen bukanabuku kálaamenewuulumuu. Jil̥awool min ásooniyeniil. Jakum jil̥awool min akaaniil majakut.
45012015	Jilako li ésuumansuum li bukanabuku kabajumuu ésuumansuum. Jil̥ok li bukanabuku kammuu li jíl̥ok.
45012016	Jijokoo jile keb. Jakum jikaan bukan kayilo háamaketo, bale jiŋa’ uyinumuul jikaan li wah walewoo to. Jakum jijokoolo bukan kájallowe.
45012017	Jakum an akaani majakut, li uluken. Jiŋes kakaan majake man bukanabuku feh koote kusal.
45012018	Nokoomuu loon kayiliwuma, ban li ñooluul bale, jiloŋ li kásuumaay li bukanabuku feh.
45012019	Kufaalom kan iboolaat, jakum an akaanuul wah wajakut li jilukenoolo bukuluul humumuul, bale jikat etindihuuñayi yata Ateemit min ekaan bulokabu bata yo, mata li Bakiicelabu Amaaŋenawu lansaan ló: «Injé ilukenemuu, ínje icaamemuu.»
45012020	Amaaŋenawu lansaan foof: «Alatoolayi acaaletumuu, li usenool atiñ. Li bil nokoo loon bahob bujokool, li usenool ahob, mata ukaanumuu alatoolayi loon muñaˈa, fan nokoo loon kujek káwake lúwomenulo ukaanool li húkow.»
45012021	Jakum ukat majakutamu min muheeki, bale uŋa’ majakaamu min uheek majakutamu.
45013001	Anoowan laate átuul huhaane hanoohan, mata bajut huhaane habilumuloot li Ateemit. Kuhaanaaku káami tomuu, Ateemit akaan ko to.
45013002	Mó mújimuu an áhoogulumuu huhaane, láhooguuhoogul hul̥uulahu han Ateemit akaan tomuu. Bukanabuku kátuuleliitumuu kuhaanaaku fan kutiibi min kubaj katek.
45013003	Li mal̥egenamu, an akaane majake aatut ákoli kutiibaabuku, bale bukanabuku kakaanemuu majakut koote kúkoliyiil. Waa ufañut min úkoli an aake huhaane? Kama ukaan majake min úbajum kasal li akila.
45013004	Li mal̥egenamu, an aake huhaane, bulok láami li bo boot li Ateemit boot li majakaamu mooli. Bale ukaanumuu majakut, loote úkoliwool, mata sembaasu san abajumuu boot katek an akaane majakut, let boot maayiiñ. An aake huhaane, aloka laam ata Ateemit boot káhiis an akaane majakut etindihuuñayi yata Ateemit.
45013005	Wahawu unwu újimuu, joote jítuul bukanabuku kaakumuu kuhaanaaku. Jikaan momuu, let jilo li katekaku kata Ateemit, ban fan jihaas li uyinumuul joon jikankaan jak.
45013006	Wahawu unwu újimuu foof li jinaak jihal. Li mal̥egenamu, bukanabuku kayabemuu búhalabu kuloka koom kata Ateemit boot kakaan bulokabu umbu.
45013007	Jisen anoowan wahawu wan atookumuu min abaj: Jisen búhalabu anawu an jóotimuu jisen bo, li jisen júutiyayi anawu an jóotimuu jisen yo. Jiluuken an an jóotiye jiluuken, li jisal an atooke kasal.
45013008	Jakum jooken an ecaagen. Ecaagenayi yan jóotimuu jookoo yo yommuu jíbooliwoo. An áboolimuu bukan, lakankaan wahawu feh wan eluwaayi elobumuu.
45013009	Li mal̥egenamu, siluwaasu saanumuu: «Jakum uhinto li an an jiyabowut, jakum umuk an, jakum úkuwet, jakum úsiibo jata an,» li foof siluwa saasu feh, li eluwaayi inye yanolayi soom foof so feh: «Ubóoli afaali an loon awu humumi úbooliwoolomuu.»
45013010	An áboolimuu an, let akaanool majakut. Ubóolimuu bukan, kama lukankaan loon eluwaayi elobumuu feh.
45013011	Bukuluul jihaase taŋ buu loomaalumuu li yo: waatuwayi éliiŋe mín jíliwo li kámooliyaku kooluul. Li mal̥egenamu, muñeˈe kafakaku kuhaŋe makoojolaal, li taŋayi nan útoŋaalumuu úyinenaal li Kilisita.
45013012	Hukahu huyiiliye, muñeˈe banakabu li búkatenul. Uhoyaal wahawu wakaaneyimuu li élim, min utebaal ujunkowawu waŋaleyimuu min tiik tihunak.
45013013	Uloŋaal buloŋ bacole loon loŋemuu tihunak. Jakum unaak utiñaal ujow uwuuhenaal, jakum unaak úkaliyenoolaal, jakum unaak uhintowaal li aletalet, jakum úkaanikoolaal, jakum unaak úmuyutenoolaal, jakum baj batahaay li ololaal.
45013014	Jiŋa’ bóonowabu bata Amaaŋenawu Yéesu Kilisita, ban jakum jikat bóonowabu bata eniilayi min buŋaluul bubet li kásiibowaku kata yo.
45014001	Jiyab an ágootowe li káyinenaku koola, ban jakum jinaak jiwatatenool humum hata wah wan ayinoole li aan ujaajak mantee foof ujakut.
45014002	Akee fan áyinen kaanaku layilo atiñ wahawu feh, aahu an káyinenaku koola kúgootomuu, li aan akila wah wáfulumulo li etool bale layilo atiñ.
45014003	Anawu atiñemuu wahawu feh, aatut abes atiñemuu wah wáfulumulo li etool bale. Anawu foof atiñemuu wah wáfulumulo li etool bale, aatut atiib atiñemuu wahawu feh, mata Ateemit layabooyab.
45014004	Kama awu ommuu ayi, mata min utiib aloka ata an? Atúkumuu lit, mantee foof li alo, anahaanawu oola bale ayilo alob to wah. Ban fan átuk lit, mata Amaaŋenawu labaje sembe sata min akaanool átuk lit.
45014005	Akee fan ayinoo li aan kunak kukee kuhaŋe kaaku, aahu li ayinoo li aan kunakaku feh kulele keb. Anoowan laate átuk li wahawu wan ayinoomuu li aan ujaajak.
45014006	An ajokumuu hunak hukee huhaŋ kunak kaaku, lakankaan mo boot li Amaaŋenawu. An atiñe wahawu feh, latintiñ wo boot li Amaaŋenawu, mata lasalesal Ateemit átowum atiñ wo. Anawu átiñeliitumuu wahawu feh, lakankaan mo boot li Amaaŋenawu, ban akila foof lasalesal Ateemit.
45014007	Li mal̥egenamu, bajut an li alolaal áami li buloŋ boot li akila humumool, ban bajut an akete boot li akila humumool.
45014008	Uloŋaalumuu, luloŋaaloŋ boot li Amaaŋenawu, li uketaal, luketaaket boot li Amaaŋenawu. Mó mújimuu, óomiyaal li buloŋ mantee foof li uketaal, Amaaŋenawu akilolaal.
45014009	Li mal̥egenamu, Kilisita lakeeket ban li álaañul li buloŋ min alako Amaaŋenawu ata bukanabuku kaketumuu li kaloŋumuu.
45014010	Kama awu wáa újiye li utiib atuyi? Awu foof, wáa újiye li ubes atuyi? Li mal̥egenamu, alolaal foofolaal feh fan ubil uyitowaal hákil hutiibahu hata Ateemit min atiibolaal.
45014011	Ateemit lansaan: «Injé Amaaŋenawu aloŋumuu, leene: Anoowan feh fan abil ákuntuŋ hákilom, anoowan feh fan abil ásalumom li butumool.»
45014012	Mó mújimuu, anoowan li alolaal fan abil ayito hákil Ateemit min acahenoolo akila humumool.
45014013	Kama ukataal katiiboo; ban li jijuke to jakum bil jikaan wah waate úji atuyuul li ajonten, mantee foof li alo li kahoofoo.
45014014	Lihaase, ban Amaaŋenawu Yéesu lakaanonkaan íyinen kaanaku bajut wah wáñeyiye hutiñ wo humum wo. Bale an ayinoomuu li aan wah waman úñeyiñeyi, manooman fan úñeyi boot li akila.
45014015	Uyokenumuu atuyi humum hata wahawu wan awu útiñemuu, ulet li káhiisool húbooli. Jakum wah wan utiñe bale újiyi li újimen an an Kilisita akete boot li akila.
45014016	Wahawu wajakumuu boot li bukuluul, wootut úji kukee li kújowum tó kulob majakut kuya li bukuluul.
45014017	Li mal̥egenamu, Jáyiiyaju jata Ateemit jilakowut mata hutiñ li ehob, bale jilakolako mata macol, kásuumaay, li ésuumansuum. Wahawu unwu úhaaji Buyinumabu Banabaabu busene wo.
45014018	An alokumuu boot li Kilisita loon muñaˈa, fan ásuum Ateemit ban bukanabuku fan kufañool.
45014019	Wahawu unwu újimuu, lootaale uŋesaal wahawu wayilimuu úŋalul kásuumaay, li wahawu wayilimuu ukaanolaal min ulitenoolaal li káyinenaku.
45014020	Jakum hutiñ wah hújiyi li ukajen bulokabu bata Ateemit. Mal̥egen mutiñaay manooman mujaajak hutiñ, bale jakut min an atiñ wah waate úji an li alo li kahoofoo.
45014021	Wahawu wajakumuu, wo wommuu jakum ukaan wah waate úji atuyi li alo li kahoofoo: lako bútokoñ eliw, lako ehob bunuk, mantee foof wah ukee.
45014022	Wahawu wan awu úyinenumuu li wo, uhahen wo boot li awu humumi hákil Ateemit. Awólo, anawu aatutumuu aan latilentilen li bamanabu boola!
45014023	Bale an áwooluwutumuu mutiñaay man áami li hutiñ, anawu ummu Ateemit latiibool aban, mata wahawu wan akaanumuu ubilumuloot li káyinen, ban bakaane banooban babilumuloot li káyinen, kahoofoo.
45015001	Alolaal jabajaalumuu sembe li káyinenaku, lootaale ulambenaal kágootomuu li káyinenaku. Jakum uŋesaal wahawu wásuumolaamuu bale.
45015002	Anoowan li alolaal laate aŋes min akaan afaalool súum boot li majake moola, min alitenool li káyinenaku.
45015003	Li mal̥egenamu, Kilisita aŋesut wahawu wásuumoolumuu, bale loon Kilisita alobumuu Ateemit li Bakiicelabu: «Ugelawu wata bukanabuku kagelemuu li awu, lí ínje ulowe.»
45015004	Wahawu feh wakiici nomuu kat to, ukiicikiic boot kaliikenolaal wah. Li mal̥egenamu, Bakiicelabu busenewolaasen kátintimben min útukaal lit, boot yok nan oomaalumuu li ubajaal wahawu wan úkangumaalumuu li wo.
45015005	Ateemit akaanemuu an min átuk lit ban li átintimbenool, ajow akaanuul jibaj kajamoo li tutooluul loon Yéesu Kilisita afañumuu,
45015006	mantee li jísalum Ateemit, Atuubaawu ata Amaaŋenawu oololaal Yéesu Kilisita, li buyinum bano li hulim hano.
45015007	Wahawu unwu újimuu, anoowan li bukuluul laate ayab afaalool boola jak loon Kilisita ayabuulumuu foof boot li máyiineniyamu mata Ateemit.
45015008	Li mal̥egenamu boot min ilobuul kaanaku, Kilisita labiibil min alako aloka ata Kusuwifaku boot kakaan wahawu wan Ateemit alobumuu kakaan situubayiil sihaan, min áhiis kaanaku Ateemit alobumuu kakaan wah, fan akaan wo.
45015009	Yéesu Kilisita labiibil foof mantee bukanabuku kaletumuu kusuwif li kumanen Ateemit humum hata káyiyenaku koola, loon Bakiicelabu bulobumuu: «Mó mújimuu fan isali li tut bukanabuku kaletumuu kusuwif, ban fan ikijen min isal kajawaku kooli.»
45015010	Bakiicelabu li bulaañen boon: «Bukuluul jaletumuu kusuwif, ésuumansuum elako li bukuluul li bukanabuku feh kata Ateemit.»
45015011	Bakiicelabu li bulaañen boon foof: «Jisal Amaaŋenawu, bukuluul feh jaletumuu kusuwif, ban bukanabuku feh li kukijen min kusalool!»
45015012	Esay li alaañen aan: «Akee li bubukoolumabu bata Jeese fan abil álaŋul, fan ayito min aaken bukanabuku kaletumuu kusuwif, ban fan kuŋa’ kákangumaku kooliil kukaan li akila.»
45015013	Ateemit asenemuu kákangum, ajow akaanuul jibaj ésuumansuum yáamak, ban li akatuul kásuumaay káamak humum hata káyinenaku kooluul, mantee kákangumaku kooluul li kuluuk ŋáa’ li búkaanum bata sembaasu sata Buyinumabu Banabaabu.
45015014	Kutuyom, ínje humumom líyinenyinen kaanaku bukuluul jikankaan bukan kásuume ŋáa’; jihaase wahawu feh wan jóotimuu jihaas, ban jiyilo foof jinaak jisaaboo.
45015015	Tin tameeŋe li eleetalayi inye, likiiculuukiic to kulim kal̥aal̥e, boot kawayil̥enuul wah wan jihaase. Likankaan mo, humum hata kájiyaku kan Ateemit asenommuu,
45015016	min ilako aloka ata Yéesu Kilisita boot li bukanabuku kaletumuu kusuwif. Lisenoolosenoolo boot kawaale Hulimahu Hásuumaahu hata Ateemit, mantee bukanabuku kaletumuu kusuwif li kulako loon esalah yásuume Ateemit, yan Buyinumabu Banabaabu bukaane enab.
45015017	Mó mújimuu, humum hata hujokoolahu húmbaam li Yéesu Kilisita, liyilo isaloolo mata bulokabu búmbaam boot li Ateemit.
45015018	Li mal̥egenamu, éetimuu ikaañen ilob mata wah ukee, fan lako bale wahawu wan Kilisita ákaanummuu lí ínje. Lájowunjowum lí ínje min akaan bukanabuku kaletumuu kusuwif kútuul Ateemit. Lákaanunkaanum mó li kulimaku kúmbaam li bakaanelabu búmbaam.
45015019	Buyinumabu bata Ateemit bújowunjowum lí ínje min bukaan búhiisenum banooban bájaahaleniye. Muñowu liwaalemuu Hulimahu Hásuumaahu hata Kilisita tanootan, kítum Yeelusalem boot yok li etaamayi yata Iliili.
45015020	Lijoojok min iwaale Hulimahu Hásuumaahu bale ban bukanabuku kujamutumuu an li alob mata Kilisita. Likankaan mo jakum bil iteef ilaken li huteef huleeteema han akee ateefe aban,
45015021	min nab li hulimahu han Bakiicelabu bulobumuu: «Bukanabuku kan kulobutumuu moola, fan kujukool, ban bukanabuku kajamutumuu li kulob moola, fan kúnaanum.»
45015022	Wahawu unwu foof úhilommuu ñameeŋe ibilum booluul.
45015023	Bale muñeˈe libane bulokabu búmbaam li halaabahu unhe. Baje simit sameeŋe nan súumom ŋáa’ min ibil boot booluul.
45015024	Lifañe min ibil nan emmuu li ilako li ijow boot li etaamayi yata Esifaañ, ibil ijukuul min ilako li bukuluul jatit min jilambenom, mantee li iyili ijow boot bo.
45015025	Bale muñeˈe boot min ijow li ésukayi yata Yeelusalem boot kalamben bukanabuku kata Ateemit.
45015026	Li mal̥egenamu, bukanabuku kata Ateemit kammuu li etaamayi yata Maseduwaan li kammuu li etaamayi yata Akaay kujoojok min kulamben bukanabuku kata Ateemit ban li kukaan kusukateen kata ésukayi yata Yeelusalem.
45015027	Buko humumiil kujoke min kukaan mo, ban li mal̥egenamu laalu ecaagen yan kookeniil, mata kusuwifaku kugaboogaboo li buko kásooniyenaku kabilummuu li Buyinumabu, mó mújimuu bukanabuku kaletumuu kusuwif koote kuŋa’ wahawu wan kubajumuu min kulamben kusuwifaku.
45015028	Nan emmuu li iban bulokabu umbu, ban li iseniil wahawu wan kommuu li kusenom boot li buko, fan íjowum booluul ítowum ihaaŋ boot li etaamayi yata Esifaañ.
45015029	Lihaase een nan emmuu li ibil booluul, fan ibil li kásooniyenaku foof ko feh kata Kilisita.
45015030	Kutuyom, boot min íjowum li Amaaŋenawu oololaal Yéesu Kilisita li húbooliyahu hata Buyinumabu Banabaabu, min iyaakuul eenuul: uhankenaal li mano min utajaal li kal̥aw Ateemit boot lí ínje.
45015031	Jil̥aw mantee li ifak li kuŋen kata bukanabuku káyinenutumuu kata etaamayi yata Súde, mantee foof wahawu wan kusenommuu boot kájowetum Yeelusalem, bukanabuku káyinenumuu li Kilisita li kuyab wo bo li kásuumaay.
45015032	Kaan momuu, ban súumumuu li Ateemit, fan íliiŋul booluul li ésuumansuum ló, min ifan iyool̥o jatit booluul.
45015033	Ateemit an kásuumaay kubilummuu li akila, ajow alako li bukuluul foofuul feh. Aameen.
45016001	Boot min iboñuluul áliinolaal Fóbe ammuu li bulok boot li ejanguwayi yata Sankile.
45016002	Jiyabool booluul li kajaw kata Amaaŋenawu, loon bukanabuku kata Ateemit kuyaboolemuu booliil, ban li jilambenool li wahoowah wan emmuu jokool li wo li bukuluul. Akila humumool lalambenlamben bukan kameeŋe, lí ínje humumom.
45016003	Jisaafom Filisila buko li Akilaas kammuu kufaalom kuloka boot li Yéesu Kilisita.
45016004	Kulakolako li kuket min kufakenom buloŋ. Let ínje balewom eete isaliil, sijanguwasu feh sata bukanabuku kaletumuu kusuwif foof soote sisaliil.
45016005	Jisaafom foof bukanabuku kata ejanguwayi yammuu li eluufayi yooliil. Jisaafom Efenet an íboolimuu ŋáa’. Okila ajandumuu feh áyinen li Yéesu Kilisita li etaamayi yata Aasi.
45016006	Jisaafom Mali alokumuu ŋáa’ boot li bukuluul.
45016007	Jisaafom Andolonik buko li Suniyaas kammuu bukanom li kufaalom foof kan jilakomuu li hukul̥. Koonosoono buko kúl̥uba bukan káamak li kufootalaku. Kujandom kúyinen li Yéesu Kilisita.
45016008	Jisaafom Anfiliyakis an íboolimuu ŋáa’ li hujokoolahu han jibajumuu li Amaaŋenawu.
45016009	Jisaafom Ilibeŋ ammuu áfaaloli aloka boot li Amaaŋenawu, buko li Sitakis an íboolimuu ŋáa’.
45016010	Jisaafom Afeles, áhiisumuu kaanaku láyinenyinen li mal̥egen li Kilisita. Jisaafom bukanabuku feh kammuu li eluufayi yata Alísitobilis.
45016011	Jisaafom Elojiyoŋ ammuu anom. Jisaafom bukanabuku kammuu li eluufayi yata Naalisiis káyinenumuu li Amaaŋenawu.
45016012	Jisaafom Tilifen buko li Tilifoos, kammuu li bulok súf boot li Amaaŋenawu. Jisaafom foof Felisid an íboolimuu foof ban li áami li bulok ŋáa’ boot li Amaaŋenawu.
45016013	Jisaafom Lúfis ammuu aloka áamak ata Amaaŋenawu. Jisaafom jaawool ammuu foof jaawom.
45016014	Jisaafom Asenkilit buko li Filemoŋ, Eelimees buko li Fatulobaas, Eelimaas li kutuyolaal kammuu li buko.
45016015	Jisaafom Filolog buko li Súli, Neele buko li áliinool Olenfaas, li bukanabuku feh kata Ateemit kammuu li buko.
45016016	Jisaafoo bukuluul humumuul kasaafoo kata batuyaay. Sijanguwasu feh sata Kilisita sisaafuluul.
45016017	Kutuyom, ínje ummu li kal̥awuul min jíkaanum bukanabuku kájiyemuu bugiiloo li bubaj li bukuluul, ban li kunaak kuceeŋ kulimaku kan kuliikenewuulumuu min kújimen bukanabuku káyinenumuu li Kilisita. Jíloyiyiil.
45016018	Bukan loon buko kulet li bulok boot li Kilisita ammuu Amaaŋenawu oololaal, bale boot li kalaku kooliil. Fan kunaak kuŋa’ kulim katiñowe, li balobe básuume min kubunt bukanabuku kahaasutumuu wahoowah.
45016019	Li mal̥egenamu, bukanabuku feh kuhaase buu jítuulumuu Hulimahu Hásuumaahu. Mó mújimuu, súumonsuum ŋáa’ li bukuluul, bale lifañe min jibaj bújallo boot kakaan majake, ban jakum jikat wah min újiwuul li jikaan majakut.
45016020	Ateemit ata kásuumaay muñeˈe li agunj Sayitaane li kootaku kooluul. Kájiyaku kata Amaaŋenawu oololaal Yéesu kujow kulako li bukuluul!
45016021	Tímote ammuu afaalom aloka lasaafuluul, buko li Lísiyis, li Jaasoŋ buko li Sosifateel, kammuu bukanom.
45016022	Injé Télisiyis an Fool alobumuu min ikiicool eleetalayi inye, lisaafuluul li kajaw kata Amaaŋenawu.
45016023	Gáyiyis ayabommee boola lasaafuluul. Boola foof ejanguwayi feh ewoogemuu. Elaas ahahenemuu sídalamasu sata ésukayi yata Lom, lasaafuluul. Atuyolaal Kaalitis foof lasaafuluul. [
45016024	Kájiyaku kata Amaaŋenawu oololaal Yéesu Kilisita kulako li bukuluul. Aameen!]
45016025	Usalaal Ateemit! Layilo alitenum káyinenaku kooluul li Hulimahu Hásuumaahu han iyiiŋenemuu. Ho hommuu hulimahu han iwaaleyemuu mata Yéesu Kilisita. Fan aliten káyinenaku kooluul naboo foof li kahaasaku kata mal̥egenamu mahaaseenutimuu, mayolimuu naanaŋ fiyo ŋáa’.
45016026	Bale muñeˈe mal̥egenamu ummu múhiisihiis li síliibalasu sata kufulofetaku. Wahawu unwu Ateemit aano tomuu boot nanoonan, alobe min ubaj mantee bukanabuku feh li kuhaas mal̥egenamu ummu, min kúyinen li Yéesu ban li kútuulool.
45016027	Usalaal Ateemit ájallomuu balewool. Máyiineniyamu mujow mulako moola boot nanoonan humum hata Yéesu Kilisita! Aameen.
46001001	Injé Fool ahooñimuu boot kalako afootal ata Yéesu Kilisita li húnongumahu hata Ateemit, li atuyolaal Sosuten, áloli jikiiculo eleetalayi inye.
46001002	Jikiiculokiic yo boot li bukanabuku kata ejanguwayi yata Ateemit yammuu li ésukayi yata Koolent, kabile kulakomuu bukan kata Ateemit li hujamoolahu hooliil li Yéesu Kilisita, ban li kuhooñi boot kalako bukan kanabe, li mano li bukanabuku feh kamanenemuu banooban kajawaku kata Amaaŋenawu oololaal Yéesu Kilisita, ammuu Amaaŋenawu ooliil li oololaal.
46001003	Ateemit Atuubawolaal li Amaaŋenawu Yéesu Kilisita kujow kusenuul káji li kásuumaay.
46001004	Ikatut kasal Ateemit úmbaam boot li bukuluul, humum hata kájiyaku kan asenumuulumuu li Yéesu Kilisita.
46001005	Li mal̥egenamu, li hujamoolahu hooluul li Kilisita Ateemit asenumuulumuu hubaj hata káji kanookan, háŋum kata hulim hanoohan li kata kahaasemiñ kanookan.
46001006	Kulimaku kalobimuu mata Kilisita kubabbaj sembe li bukuluul.
46001007	Mó mújimuu bajut káji kakee kata Ateemit kasaŋowuul, bukuluul jammuu li banaak nan Amaaŋenawu oololaal Yéesu Kilisita ammuu li álaŋul.
46001008	Ateemit ammuu li asenuul sembe min jítuk lit boot yok li húbanumahu, jakum bil an ayili ajuk li bukuluul majakut li hunakahu nan Amaaŋenawu oololaal Yéesu Kilisita ammuu li abil.
46001009	Ateemit alobemuu aban li átuk tó, okila ahooñuulumuu min jibaj hujamoo li Añoolool Yéesu Kilisita ammuu Amaaŋenawu oololaal.
46001010	Kutuyom, lil̥awuul li kajaw kata Amaaŋenawu oololaal Yéesu Kilisita eenuul: jibaj kajamoo ban jakum baj bugiiloo li bukuluul. Jijokoo lit li mal̥egen, ban li jibaj buyinum bano li kayinoo kano.
46001011	Li mal̥egenamu, kutuyom, bukanabuku kata butoŋabu bata Kólowe kulobonlob koonom babbaj úmuy li bukuluul.
46001012	Wahawu wan ifañumuu ilob, wo wommuu unwe: li bukuluul akee fan aan: «Injé bata Fool lilaañe», aahu li aan: «Injé bata Afolos», aahu li aan: «Injé bata Fiyeel», akee foof li aan: «Injé bata Kilisita lilaañe».
46001013	Waa, jiyinooyinoo li joon Kilisita láwaatulooliwaatuloo? Mantee Fool aketumuu li ekuluwaayi boot li bukuluul? Mantee bukuluul jíbatiiseyibatiise li kajaw kata Fool?
46001014	Lisale Ateemit min íbatiisewutumuu anoowan li bukuluul ábuti lí Kílisifis buko li Gáyiyis.
46001015	Min lako bajut an ayilo aan li kajawom bukuluul jíbatiisewumi.
46001016	(Yoo! mal̥egen, líbatiisebatiise foof butoŋabu bata Sitefanas, bale iwayil̥owut min íbatiiseye akee foof.)
46001017	Li mal̥egenamu, Kilisita aboñutom boot kábatiise bukan, bale laboñomboñ boot kawaale Hulimahu Hásuumaahu. Ban inti mata min iwaale ho li kulim kata bújallo bata ál̥ahukowan, jakum bil eketayi yata Kilisita li ekuluwaayi elako kakaal̥o.
46001018	Li mal̥egenamu, kawaaleyaku kata eketayi yata Kilisita li ekuluwaayi, kulakolako bul̥uuhoo boot li bukanabuku kammuu li ejow li sambun, bale alolaal jaamaalumuu li bútinabu bata kafakaku, kawaaleyaku unku laalu sembaasu sata Ateemit.
46001019	Bakiicelabu kulimaku unke bulobe: «Fan ikajen bújallowabu bata kájallomuu, ban li ihoy butuukowabu bata katuukomuu.»
46001020	Kama anawu ájallomuu ummay? Anawu aliikenemuu ésukayi eluwaayi yata Móyiis ummay? Anawu ata muñeˈe ayiliyaawu búwonnoo ummay? Inti Ateemit lalaañenlaañen bújallowabu bata adunaayi inye bulako bul̥uuhoo?
46001021	Li mal̥egenamu, bukanabuku kata adunaayi li bújallowabu booliil feh, kujuke wahawu wan Ateemit akaanumuu, bale kuyilaat kuhaas Ateemit. Wahawu unwu újimuu, Ateemit li ajok kaanaku jaajak min ájowum li kulimaku kan uwaaleyaalemuu ban li kujoki loon bul̥uuhoo, min afaken bukanabuku káyinenumuu.
46001022	Kusuwifaku li kuŋes búhiisenum bájaahaleniye baate bújiyiil li kúyinen, kugilekaku buko li kuŋes bújallo.
46001023	Alolaal, Kilisita abaaŋimuu li ekuluwaayi okila luwaaleyaalemuu moola. Kulimaku unku kan uwaaleyaalemuu kulakolako busiisijan boot li Kusuwifaku, li kulako bul̥uuhoo boot li kaletumuu kusuwif.
46001024	Bale bukanabuku kan Ateemit ahooñumuu, lako Kusuwif mantee foof kaletumuu kusuwif, li buko Kilisita ammuu sembaasu sata Ateemit, ban li áami foof bújallowabu bata Ateemit.
46001025	Mata wahawu wata Ateemit wajokimuu loon bul̥uuhoo, uhaŋe májallo bújallowabu bata ál̥ahukowan. Wahawu wata Ateemit wajokimuu loon búgooto bata Ateemit, uhaŋe mabaj sembe sembaasu sata ál̥ahukowan.
46001026	Kutuyom, jijuke min jijuk bukuluul bukan buu joom, bukuluul jan Ateemit ahooñumuu. Li kayinoo kata ál̥ahukowan, bajut li bukuluul bukan kameeŋe kájallowe, bajut bukan kameeŋe káami bukan káamak, bajut foof bukan kameeŋe li bukuluul kabuki li utoŋ wáamak.
46001027	Bale Ateemit lal̥ul̥l̥us wahawu wan adunaayi ejokumuu loon wah wata bul̥uuhoo, min asuuwen bukanabuku kájallomuu. Li al̥us wahawu wan adunaayi ejokumuu loon wah wágootowe min asuuwen bukanabuku kabajumuu sembe.
46001028	Ateemit lal̥ul̥l̥us wahawu wan adunaayi ékaalenumuu, wahawu wan ebesumuu, li wahawu wan eyinoomuu li yoon ubajut jáliŋ, min akajen wahawu wan adunaayi ejokumuu loon wah wabaje jáliŋ.
46001029	Lakankaan mo, jakum bil an ayili asaloolo hákil Ateemit.
46001030	Ateemit lakaanuukaan jibaj hujamoo li Yéesu Kilisita, ban li akaan Kilisita alako bújallowabu boololaal. Li Yéesu Kilisita lóomumaalumuu bukan kacole hákil Ateemit. Li Yéesu Kilisita lóonowumaalumuu bukan kanabe kata Ateemit, ban li ahal min úfulaal li kahoofoo.
46001031	Mó mújimuu, loon bakiicelabu bulobumuu: «An afañumuu min asaloolo, laate kama asaloolo mata wahawu wan Amaaŋenawu akaanumuu.»
46002001	Kutuyom, nan ibilumuu boot booluul, min iwaalewuul mal̥egenamu mayolomuu mata Ateemit, iŋalut kulim kagole mantee foof bújallo báamak min ilob li bukuluul.
46002002	Mata li mal̥egenamu, nan ilakomuu li bukuluul lijoojok li buyinumom kaanaku ifañut min ihaas wah ukee wábute li Yéesu Kilisita, háŋum Yéesu Kilisita abaaŋimuu li ekuluwaayi.
46002003	Wahawu unwu újimuu, li ibil boot booluul mágootowe ban foof li kateelen ló kata ekole.
46002004	Ban kulimaku kúmbaam li bawaaleyelabu búmbaam bukaanuti li kulim kacole kata bújallo bata ál̥ahukowan, bale li búhiisenum bata sembaasu sata Buyinumabu bata Ateemit.
46002005	Mó mújimuu, káyinenaku kooluul kuhajowut li bújallo bata bukan, bale li sembaasu sata Ateemit kuhajowe.
46002006	Alóli jilobelob kulim kata bújallo bukanabuku kankumuu li káyinenaku. Ban inti bújallo bata adunaayi inye, inti foof bata bukanabuku kaakumuu adunaayi inye, kaano tomuu boot bil janiilen.
46002007	Alóli bújallowabu ban jiliikenemuu ésukayi, bo bommuu bújallowabu bata Ateemit ban bukanabuku kuliitikenutumuu, bayolimuu bukanabuku. Ateemit lafalefale bújallowabu umbu akat to boot li máyiineniyamu moololaal, tówum adunaayi ejuul̥i.
46002008	Anoowan li bukanabuku kaakumuu adunaayi inye, ahaasut bújallowabu umbu. Kuhaaseen bomuu, leteen kubaaŋ Amaaŋenawu ata máyiineniyamu li ekuluwaayi.
46002009	Bale loon Bakiicelabu bulobumuu: «Wah wan an ajukulelut li wan ajamolut, wan an ámusut ayinoo li aan fan ubaj, wo Ateemit afalemuu boot li bukanabuku kafañoolumuu.»
46002010	Li mal̥egenamu, alolaal Ateemit áhiisumuu wahawu unwu wayolomuu, ban li Buyinumabu Banabaabu láhiisumolaal wo. Buyinumabu buhaase wahoowah feh, maayeet uyinoola wahaŋumuu mayolo wata Ateemit.
46002011	Li mal̥egenamu, ayi li bukanabuku ayilo ahaas kayinoo káami li húkow hata an, ábuti li buyinumabu bata anawu ummu? Li manolamu, bajut an ayilo ahaas kayinoolaku kata Ateemit ábute li Buyinumabu bata Ateemit.
46002012	Alolaal uyabutaal buyinumabu bata adunaayi inye, bale Buyinumabu babilummuu li Ateemit luyabaale, bájum li uhaasaal wahawu feh wan Ateemit asenolaamuu.
46002013	Ban inti li kulim kan bújallo bata ál̥ahukowan buliikene lúwaalewumaale wah, bale li kulimaku kan Buyinumabu bata Ateemit buliikenewolaamuu lúwaalewumaale bukanabuku. Muñowu lúkittenumaalemuu mal̥egenamu mabilummuu li Buyinumabu li kulim kabilumulo li Buyinumabu Banabaabu.
46002014	An abajutumuu Buyinumabu bata Ateemit let ayili ayab mal̥egenamu mabilummuu li Buyinumabu umbu. Mal̥egenamu ummu mulakolako bul̥uuhoo boot li anawu ummu. Ayilaat mo ánaanum, mata Buyinumabu bale bukaane mo an ánaanum.
46002015	An abajumuu Buyinumabu bata Ateemit layilo alob buu wahoowah feh woono, bale an let ayili alob buu laano.
46002016	Li mal̥egenamu, loon Bakiicelabu bulobumuu: «Ayimaa ahaase kayinoolaku kata Ateemit? Ayimaa ayilo asaabool?» Bale alolaal lubajaale kayinoolaku kata Kilisita.
46003001	Kutuyom, li mal̥egenamu iyiliwut ilob li bukuluul loon bukan kabaje Buyinumabu bata Ateemit. Lilollob li bukuluul loon bukan kata adunaayi inye, loon bukan kañiilowe li káyinenaku kooliil li Kilisita.
46003002	Míil̥ lisenuul jihob, inti mutiñaay mal̥aal̥e lisenuul, mata jiyilaateen mo jitiñ. Ban foof boot yok muñeˈe jiyilaat mo jitiñ,
46003003	Mata jiloŋe li jiloŋ loon bukanabuku kata adunaayi inye kuloŋemuu. Emmuu li mal̥egenamu babbaj li bukuluul batii li úmuy, inti wahawu unwu úhihhiis kaanaku bukuluul bukan kata adunaayi inye joom? Ban inti jilonloŋ loon bukanabuku kuloŋemuu?
46003004	An li bukuluul aanumuu: «Injé bata Fool lilaañe», akee li aan: «Injé bata Afolos lilaañe», jilob momuu inti jikankaan loon bukanabuku kukaanemuu?
46003005	Kama Afolos waa laam? Fool waa laam? Alóli kuloka bale joom kata Ateemit, kájiwuulumuu li jíyinen li Kilisita. Anoowan li áloli lakankaan bulokabu ban Amaaŋenawu asenoolumuu kakaan.
46003006	Injé lil̥uul̥uk, Afolos li aloose, bale Ateemit akaane min l̥iil.
46003007	Mó mújimuu anawu al̥ukumuu li anawu aloosemuu kulet wahoowah, bale Ateemit akaanumuu min l̥iil, akila ammuu wah.
46003008	Anawu al̥ukumuu kulele buko li anawu aloosemuu. Ateemit fan acaam anoowan li buko le li bulokabu ban akaanumuu.
46003009	Li mal̥egenamu, áloli kuloka joom kálokume dín dáno boot li Ateemit, bukuluul li jóomi kal̥aakaku kata Ateemit. Bukuluul jommuu eluufayi yata Ateemit.
46003010	Liloolok loon ateefa ata mal̥egen, naboo li kájiyaku kan Ateemit asenommuu, ban li iteef huteefahu huleeteemaahu, min akee áami li álakkenum li ho. Bale anoowan laate ajuke to min alakkenemuu eeno.
46003011	Li mal̥egenamu, bajut huteef hukee huleeteema han an ayilo ateef hábuto li han Ateemit akaan tomuu: hammuu Yéesu Kilisita.
46003012	Muñeˈe an aŋammuu éwulus, mantee ehaaliis, mantee foof kuyitik katiineniye, mantee sinuk, mantee foof mukaaw min ateef alakken li huteefahu huleeteemaahu unhu,
46003013	bulokabu boola fan bubil búfulul bujuki li hunakahu hata batiibabu. Li hunakahu unhu, Ateemit fan aŋa’ sambun min ayoob bulokabu bata anoowan, min anoowan ahaas bulok buu lakaane.
46003014	An an sambunasu unsu sootutumuu sikajen wahawu wan ateefumuu alakken li huteefahu unhu huleeteemaahu, anawu ummu fan ayab bacaam.
46003015	Bale an an bulokabu boola bommuu li búsulo, let ayab bacaam. Okila humumool fan afak, bale fan anokoo loon an áfakumulo li sambun.
46003016	Kama jihaasut joon bukuluul jommuu eluufayi yata Ateemit, imban Buyinumabu bata Ateemit li bukuluul bukine?
46003017	An akajenumuu eluufayi yata Ateemit, Ateemit fan aniilen anawu ummu, mata eluufayi yata Ateemit eñawo, ban bukuluul jommuu eluufayi yoola.
46003018	Jakum an li bukuluul abuntoolo. An li bukuluul ayinoomuu li aan lababbaj bújallowabu bata adunaayi inye, laate kama alaañenoolo an awele, bánum li alako li mal̥egen an ájallowe,
46003019	mata bújallowabu bata adunaayi inye, bul̥uuhoo hákil Ateemit. Li mal̥egenamu, Bakiicelabu bonsoon: «Ateemit li butuukowabu bata kájallomuu, lájokumeyiilumuu.»
46003020	Bakiicelabu bonsoon foof: «Amaaŋenawu lahaase uyinoolawu wata kájallomuu, lahaase aan uyinoolawu unwu ubajut jáliŋ.»
46003021	Mó mújimuu, jakum an asaloolo mata bukan kúji, mata wahawu feh wooluul:
46003022	lako Fool, lako Afolos mantee foof Fiyeel, lako adunaayi, lako buloŋabu, lako eketayi, lako wah wata muñeˈe mantee foof wammuu li ubil, wahoowah feh wooluul.
46003023	Ban bukuluul Kilisita akiluul, Kilisita Ateemit li akilool.
46004001	Joote kama jíjokoli loon kuloka kata Kilisita, kan asene bútebabu bata elob mata mal̥egenamu mata Ateemit mahaasutimuu.
46004002	Imban wahawu wan kufañumuu min an an kusene wah kakaan akaan, wo wommuu min akaan bulokabu boola jak.
46004003	Injé, kaanutom wahoowah bukuluul batiibelom mantee foof ínje batiibeli li hutiib hata bukan. Injé humumom ífandiit itiiboolo.
46004004	Li mal̥egenamu, bajut wah wan éemum li iwatatenoolo, bale inti wahawu unwu wommuu li úji li eeni ibajut butila. Amaaŋenawu okila ammuu li atiibom.
46004005	Mó mújimuu, jakum jitiib an tówum taŋayi éliiŋ. Jikob boot nan Amaaŋenawu ammuu li abil. Okila ammuu li áŋalul li mawuŋe wahoowah feh wayoli li élim, ban li áhiis foof uyinoolawu wan bukanabuku kuyolumuu li uyinumiil. Muñeˈe anoowan li akit áyabum li Ateemit kasalaku kammuu kutookool.
46004006	Kutuyom, wahawu wan ilobuulumuu feh, lilollob wo iya li Afolos lí ínje humumom boot li majakaamu mooluul. Lifañeene min jiliikenum li áloli wahawu wan húlobuwahu unhe hufañumuu hulob: «Jakum jikaan wah jijow jiwuuhen wahawu wakiicimuu.» An li bukuluul aatut ateben ubandool mata min alaañe bata akee min akat bo aahu.
46004007	Kama ayimaa akaani uhaŋ kaabuku? Waa lubaje wan Ateemit asenuti? Ban nokoomuu loon wahawu wan ubajumuu kusenisen wo, wáa lí úji lí óoti uteben ubandi loon eenimuu wah wan kusenuti?
46004008	Jiyaane jibaj wahawu wan jifañumuu feh! Jiyaane jikaan bukan kabaje! Jilaañe jikaan kúyii min jíkatoli bo. Lifañeene min jilako li mal̥egen kúyii, mantee áloli foof li jiyili jilako kúyii li mano li bukuluul.
46004009	Li mal̥egenamu, lenseen kama Ateemit lákaanolikaan áloli kufootalaku jilako kata búsol, loon bukan kan kujow boot jamuk. Alóli jinokoonokoo loon bukan kan kúhiisene li kaayeen hákil an búsuk feh, hákil kumalakaabuku li foof hákil bukanabuku.
46004010	Alóli joonosoono bukan kawele humum hata Kilisita, bale bukuluul joonosoono bukan kájallowe li hujamoolahu hooluul li Kilisita. Alóli jígootogooto, bale bukuluul jibabbaj sembe. Bukuluul bukanabuku kuluukenuuluuken, bale áloli kúbesolibes!
46004011	Boot yok li waatuwayi yan oomaalumee, áloli jumbuku min jicaalete, bahob li bóokoli. Jibajut búkoko, kumbuku min kútekewolimuu, ban jumbuku min jiñaahoole bomuu muñaˈa li jijow.
46004012	Alóli jumbuku min jitekemuu síniiloli min jítuk li kúŋenoli min jilok. Kúgelolimuu li jísooniyeniil, li kúlaamenoli li jímuñ.
46004013	Kulobumuu kulim kajakut kuya li áloli, li jilob li buko súum. Boot yok muñeˈe, bukanabuku kújokolijok loon hin buwuuwumabu bata adunaayi, áloli jihine jommuu mabojamu mata adunaaye.
46004014	Ikiiculootuul kulimaku unku boot kasuuwenuul, bale boot kaliikenuul loon bañoolom ban iboolaat.
46004015	Mata li mal̥egenamu, maayeet min jibajeene kuliikena koono sínjunne li buloŋabu booluul li Kilisita, bale atuuba ano bale jiyilo jibaj, mata li buloŋabu booluul li Yéesu Kilisita, ínje áŋaluluumuu Hulimahu Hásuumaahu. Injé emmuu atuubawuul.
46004016	Muñeˈe kama lil̥awuul min jinaak jikaan loon ínje ikaanemuu.
46004017	Wahawu unwu újimuu li íboñuluul Tímote, ammuu añoolom an iboolaatumuu, ban li átuk lit li Amaaŋenawu. Fan awayil̥enuul buu ínje iloŋemuu li Yéesu Kilisita, loon foof liliikene bomuu tanootan li sijanguwasu feh.
46004018	Kukee li bukuluul kutebenteben ubandiil mata kuyinooyinoo li koon let ibil booluul.
46004019	Bale súumumuu li Amaaŋenawu, fan ibil booluul ban let fiyo. Nan emmuu li íliiŋul, inti kulimaku kan bukanabuku umbuku katebenumuu ubandiil léemi li ihaas, bale sembaasu san kubajumuu.
46004020	Li mal̥egenamu, Jáyiiyaju jata Ateemit jilakowut mata kulim bale, bale mata sembe.
46004021	Waa jihaŋe mafañ? Mantee ibil boot booluul li egol ló, mantee li húbooli ló li buyinum bájoobiye?
46005001	Jamowe tanootan kaanaku babbaj kákaanikoo li bukuluul. Kákaanikoolaku unku kubajut maayeet li bukanabuku kákaanumutumuu li Ateemit balewool. Lijame kaanaku akee li bukuluul lahintenehinten anaalaawu ata atuubawool.
46005002	Buyina booteene bujokuul, min jikesoo anawu ummu ákaanikoomuu áfu’ li bukuluul, bale jikaanut mo min bukuluul jinaak jiteben ubanduul.
46005003	Injé, maayeet min íloyiyuulumuu, bale buyinumom bumbu li bukuluul. Litiibe anawu ákaanikoomuu iban, loon eenimuu to leem li bukuluul.
46005004	Jiwoogumuu li kajaw kata Amaaŋenawu Yéesu, buyinumabu búmbaam fan bulako li bukuluul. Li sembaasu sata Amaaŋenawu oololaal Yéesu Kilisita,
46005005	jibet anawu ummu li kuŋen kata Sayitaane min ábuj eniilayi yoola, mantee yaalayi yoola li ebil efak li hunakahu nan Amaaŋenawu ammuu li abil.
46005006	Min jitebenemuu ubanduul loon muñaˈa, jakut maayeet! Kama jihaasut kaanaku: «Jílebiil jatit jíkaakenemuu efolayi feh yasiiwimuu.»
46005007	Jífulen élebiilayi inyu yahaanayi li bukuluul, min jiset. Jikaan momuu, fan jinokoo loon efo’ yawunkul yasiiwi yabajut élebiil. Li mal̥egenamu, Kilisita ajokimuu loon ágalalaanawu an kusuwifaku kunaake kusilamuu min kukaan kagaanaku kata Faak, lasilayi ban.
46005008	Mó mújimuu, lootaale kama ukaanaal kagaanaku kata Faakayi, ban inti li kúmbuuluwaku kabajumuu élebiilayi yahaanayi, élebiilayi yata kákaanikoolaku li búl̥afutabu, bale li kúmbuulu kabajut élebiil, kúmbuulu kata maset, li mal̥egen.
46005009	Li eleetalayi yan ikiiculuumuu, lilobuulob kaanaku jitey bukanabuku kahintowemuu li aletalet.
46005010	Ilobut ígiwoo ló bukanabuku kata adunaayi kahintowemuu li aletalet, kákuuwetemuu, kaweelomuu li sídalam mantee foof kamanenemuu kuteemit kalet mal̥egen. Nokoomuu loon boot min jitey bukanabuku umbuku feh, yo yommuu kama mín jífu’ li etaamaye.
46005011	Bale likiiculuukiic min eenuul jitey an aani láyinenyinen li Kilisita, ban li anaak ahinto li aletalet, li aweelo li sídalam, li amanen kuteemit kalet mal̥egen, li anaak áloboo bukan, li anaak ákaliyenoo mantee foof li anaak ákuwet. An loon muñowu jakum jitiñum dín dáno li akila.
46005012	Li mal̥egenamu, inti ínje éemi li itiib bukanabuku káyinenutumuu li Yéesu. Bale bukanabuku kan jibajumuu káyinen kano, bukuluul humumuul jóotimuu jitiibiil.
46005013	Bukanabuku káyinenutumuu li Yéesu, Ateemit ammuu li atiibiil. Jífulen li tutooluul anawu ál̥afutumuu.
46006001	Kaanumuu loon an li bukuluul jammuu ekelecen abaje elob li afaalool akelecen, buu eete kaan li abaj kakaañen min ájowetum elobayi ajow asen bukan káyinenut li Ateemit balewool kutiib, min akat bo bukanabuku kata Ateemit?
46006002	Kama jihaasut joon bukanabuku kata Ateemit kommuu li kubil kutiib adunaayi? Ban nokoomuu loon bukuluul jóomi li jibil jitiib adunaayi, waa elob yatit bale jootutumuu jiyili jitiib?
46006003	Kama jihaasut joon alolaal omaalumuu li utiibaal kumalakaabuku? Háŋum wahawu wata buloŋabu umbe!
46006004	Waa wommuu lí úji li baj elob li bukuluul loon inyu, li jiŋa’ bukan kalet wahoowah hákil ejanguwayi kulako kutiiba?
46006005	Lilollob mo boot li ñisuu ñooluul. Waa hinut baj li bukuluul an ájallowe ayilo akaan bukan li bukuluul kámuye min kujamoo?
46006006	Li mal̥egenamu, mantee jaajak min an kutilibunaal li atuyool, ban mit hákil bukan káyinenut li Yéesu Kilisita?
46006007	Min fanemuu baj tilibinaal li bukuluul humumuul, yo éhiisumuu kaanaku heekuuheek li kabane. Kama wáa újiye bukuluul jifañut min kukaanuul wah wacolut? Waa kama kuyilaat kúkuuwetuul li jikat bo?
46006008	Bale bukuluul humumuul jikaanemuu wah wacolut, bukuluul jíkuuwetemuu, ban bukanabuku kan jikaane momuu kutuyuul!
46006009	Kama jihaasut joon bukanabuku kakaanemuu majakut let kunoken li Jáyiiyaju jata Ateemit? Jakum jibuntoolo: káfulowemuu li aletalet, kamanenemuu kuteemit kalet mal̥egen, kahintowemuu li bukan kan kuyabowut, kánayinaabuku kahintenemuu kufaaliil kánayine,
46006010	kákuuwetemuu, kaweelomuu li sídalam, kákaliyenoolemuu, káloboolemuu bukan, kabotemuu wah wata bukan, let kunoken li Jáyiiyaju jata Ateemit.
46006011	Ban muñowu kukee li bukuluul kunokoo nomuu. Bale Ateemit oololaal lafoffos kahoofoolaku unku áfulen li bukuluul, min akaanuul to boot li akila. Li akaanuul jilako bukan kacole li kajaw kata Amaaŋenawu Yéesu Kilisita li Buyinumabu boola.
46006012	Kukee li bukuluul koone: «Liyilo ikaan wah wásuumom.» Mal̥egen! Bale inti wahawu feh ujake kakaan. Liyilo een: «Liyilo ikaan wah wásuumom», bale let ikaanoolo amiikeel ata wahoowah.
46006013	Li jinaak foof joon: «Mutiñaay lakaanikaan boot li ha’, ha’ li akaani boot li mutiñaay.» Mal̥egen! Ateemit fan abil aniilen wo úl̥uba: mutiñaayamu li halahu. Bale eniil yata ál̥ahukowan ekaanuti boot bucagayet. Eniilayi yoonosoono to boot li Amaaŋenawu, Amaaŋenawu li aano to boot li eniilayi.
46006014	Ateemit layitenuuyitenul Amaaŋenawu li eketayi, ban fan ayitenulolaal foof li eketayi li sembaasu soola.
46006015	Kama jihaasut joon siniilasu sooluul bugeb bata eniilayi yata Kilisita soom? Waa, iŋa’ leete fíle bugeb bata eniilayi yata Kilisita ijow ikaan eniil yata ecaga? Maayeet!
46006016	Kama jihaasut joon ánayine ahintenumuu ecaga, buko kúl̥uba fan kulako eniil yano? Li mal̥egenamu, Bakiicelabu bonsoon: «Anáyinaawu li anaalaawu fan kulako eniil yano.»
46006017	Bale an asenoolomuu boot li Amaaŋenawu, li kulako an ano li buyinum.
46006018	Jitey bucagayet! Uhoofoo waawu wan an akaane fan ulako tíyaŋ eniilayi yoola, bale an alomuu li bucagayet, li ahoofoo li eniilayi yoola humum yo.
46006019	Kama jihaasut joon eniilayi yooluul yommuu eluufayi yata Buyinumabu Banabaabu báamimuu li bukuluul, ban Ateemit asenuulumuu? Jikiloolowut bukuluul humumuul.
46006020	Li mal̥egenamu, Ateemit lacancaam bacaam báamak min ánoomuluul. Mó mújimuu, joote kama jiŋa’ siniilasu sooluul min jíbinkenool.
46007001	Muñeˈe mata kulimaku kan jigel̥l̥enommuu li eleetalayi yooluul, boot min eenuul jaajak min ánayine alako to bahintenut anaale.
46007002	Bale emmuu bucagayetabu bululluuk ŋáa’, haŋe majak min ánayine anoowan abaj aseekool, anaale anoowan li abaj ánayinewool.
46007003	Anáyinaawu laate akaan aseekool wahawu wan ánayine áatimuu akaan aseekool. Li manolamu, anaalaawu foof laate akaan áyinool wahawu wan anaale áatimuu akaan áyinool.
46007004	Anaalaawu ayilaat akaan wah wásuumool li eniilayi yoola, mata eniilayi yoola áyinool akil yo. Li manolamu, ánayinaawu foof ayilaat akaan wah wásuumool li eniilayi yoola, mata eniilayi yoola aseekool akil yo.
46007005	Jakum an li buko kúl̥uba ahoy min kuhinto li afaalool, mantee yo yommuu buko bajamoole min kukokkoben jakee min kunaak kul̥aw Ateemit. Bale fúlum tómuu, li kulaañen kuloŋ buloŋiil bata búyabo, jakum bil kúyiliyaati kujokoo min kusen Sayitaane bútin min abuutiil.
46007006	Min ilobumuu loon muñowu, ilet li katuuŋuul min jikaan mo, bale jikaan momuu jaajak.
46007007	Li mal̥egenamu, lifañeene min bukanabuku feh kunokoo loon ínje, bale anoowan labaje káji humum ko kan Ateemit asenool. Aahe káji kaake, aaha káji kaaka.
46007008	Kulimaku unke lemmuu li ilob kayabutumuu li kayabowutumuu li kukahalaku: fan jak ŋáa’ boot li buko min kulako to muñaˈa loon ínje.
46007009	Bale jiyilaatumuu jijokoo, káyinaabuku li kuyab, kaalaabuku li kuyabo. Haŋe majak jiyab mantee jiyabo, jakum bil jísulo li kásiibo.
46007010	Kayabumuu li kayabomuu, hulimahu unhe lemmuu li ilobiil: anaale ayabowe aatut ábalo bata áyinool. Koote kukaan loon hulimahu unhu hulobumuu. Inti lí ínje hubilumulo, bale li Amaaŋenawu.
46007011	Nokoomuu loon anaale ábalowe bata áyinool, jakum alaañen ayabo, mantee yo yommuu alaañ kujow kujamoo li áyinool. Li manolamu, ánayine aatut aan aseekool ábalo.
46007012	Kaabuku kulimaku unke lemmuu li ilobiil: ánayine áyinene li Yéesu abajumuu anaale áyinenut ban anaalaawu li aan éehe’ kuyilo kukin, ánayinaawu aatut aan anaalaawu ábalo. Kulimaku unke ínje humumom ilob ko, inti Amaaŋenawu.
46007013	Li manolamu, kaanumuu loon anaale áyinene li Yéesu ayabowe li ánayine áyinenut, ban ánayinaawu li aan éehe’ kuyilo kukin, anaalaawu aatut aan ánayinaawu kukatoo.
46007014	Li mal̥egenamu, ánayinaawu áyinenutumuu, li anaalaawu oola láatummuu alako an anabe. Li manolamu, anaalaawu áyinenutumuu, li áyinool láatummuu alako an anabe. Letumuu mo, bañiilabu booliil fan bulako loon bañiil bata bukan kákaanumut li Ateemit balewool, ban li mal̥egenamu bañiil banabe koom.
46007015	Nokoomuu loon anawu áyinenutumuu li Yéesu afañe min kukatoo li anawu an kuyabomuu áyinenumuu, kuyilo kukatoo. No unnu ánayinaawu mantee anaalaawu áyinenumuu hoola húfule, mata Ateemit lahooñuuhooñ boot mata min jiloŋ li kásuumaay.
46007016	Li mal̥egenamu, awu anaalaawu luhaase mantee li ufaken ánayinaawu ooli? Awu ánayinaawu luhaase mantee li ufaken anaalaawu ooli?
46007017	Fúlum tomuu li wahawu unwu feh, jijok li hulimahu han ilobemuu bukanabuku li sijanguwasu feh. Hulimahu unhu ho hommuu: anoowan laate alako loon Amaaŋenawu akaanoolumuu, loon alakomuu nan Ateemit ahooñoolumuu.
46007018	Kaanumuu loon an lateyitey búkut nan Ateemit ahooñoolumuu, alako to loon muñaˈa. Li bil nokoo loon an ateyut búkut nan Ateemit ahooñoolumuu, jakum aŋes min atey búkut.
46007019	Utey búkutoo, uteyut búkutoo, bajut jáliŋ. Wahawu wabajumuu jáliŋ wo wommuu kátuul kulimaku kata Ateemit.
46007020	Anoowan laate alako loon alakomuu nan Ateemit ahooñoolumuu.
46007021	Kaanumuu loon amiikeel lulakowe nan Ateemit ahooñimuu, jakum uyinoo wahoowah. Bale ubajumuu bútin mata mín úfu’ li humiikeeletowahu, újowum li bo min úfu’ lí hó.
46007022	Li mal̥egenamu, amiikeel an Amaaŋenawu ahooñe, Amaaŋenawu láfulenool aban li humiikeeleto. Li manolamu, an alet amiikeel an Kilisita ahooñe, amiikeel laam ata Kilisita.
46007023	Ateemit lacancaam ŋáa’ min ánoomuluul, jakum jilaañ jilako emiikeel yata bukan.
46007024	Kutuyom, anoowan laate alako hákil Ateemit loon alako nomuu nan ahooñoolumuu.
46007025	Muñeˈe mata bukanabuku kayabutumuu mantee foof kayabowutumuu, ibajut hulim háfulumulo li Amaaŋenawu han éemi li isenuul. Bale boot min ihin isen kayinoolom, ínje jan káyiyenaku kata Amaaŋenawu kújimuu léemi an an joote jíkangum li akila.
46007026	Lenseen jaajak min an alako to loon aanomuu. Sílaamasu sata muñeˈe síjimuu li ilob mo.
46007027	Kaanumuu loon lubabbaj anaale, jakum uŋes min jikatoo. Li bil nokoo loon ubajut anaale, jakum uŋes anaale.
46007028	Bale uyabumuu anaale, ukaanut kahoofoo. Li bil nokoo loon ásungute ahaasut ánayine ayabowe, akaanut kahoofoo. Bale bukanabuku kayabumuu fan kubaj sílaam li buloŋiil bata hunakoohunak, ban lifañeene jakum jibaj so.
46007029	Kutuyom, wahawu wan ifañumuu ilob wo wommuu unwe: taŋayi yasaŋomuu efamut. Bukanabuku kayabumuu koote kuloŋ loon bukan kayabut, yaan muñeˈe.
46007030	Káamimuu li jíl̥ok, li kukaan loon bukan kalet li jíl̥ok. Káamimuu li ésuumansuum, li kukaan loon bukan kalet li ésuumansuum. Káamimuu li hunoom, li kukaan loon bukan kabajut wahoowah.
46007031	Káloŋummuu li wahawu wata adunaayi, li kukaan loon kúloŋumut li wo, mata adunaayi loon yommuu, elet li efiyo ŋáa’.
46007032	Lifañeene min buyina banooban búfu’ li bukuluul. An ayabut fan ayinoo mata wahawu wata Amaaŋenawu. Fan aŋes min akaan Amaaŋenawu súum.
46007033	Bale an ayabe, fan ayinoo foof mata wahawu wata adunaaye. Fan aŋes min akaan aseekool súum.
46007034	Muñowu buyinumool bommuu bulako li wah úl̥uba. Li manolamu, anaale abajut ánayine mantee foof ásungute, fan ayinoo mata wahawu wata Amaaŋenawu, mata fan afañ min alako an ata Amaaŋenawu li wahoowah feh wan akaane li wan ayinoole. Bale anaale ayabowe fan ayinoo foof mata wahawu wata adunaaye. Fan aŋes min akaan áyinool súum.
46007035	Lilollob loon muñowu boot li majake mooluul, inti boot kabuutuul min jilo li miñ, bale mantee li jikaan wahawu wahaŋumuu majak, ban li jikot Amaaŋenawu li buyinumuul feh.
46007036	Kaanumuu loon áfu’ abaje ásungute an kujamoole boot búyabo, ban li ayinoo li aan alet li kakaan jak ásungutaawu min ayabutoomuu, ban buyinumool li bujow li ásungutaawu, ban ayilaat ajokoo, min ayinoo li aan koote kuyabo, kama li kuyabo loon afañumuu. Akaan momuu, ahoofoolut.
46007037	Bale an ajokumuu li buyinumool kaanaku let ayab, ban an atuuŋutool, min lako okila ayinoole min akaan wah wásuumool, ban li ayili ajokoo li kásiibowaku koola, anawu ummu lakaane jak.
46007038	Kaanumuu loon muñaˈa, anawu ayabumuu ásungutaawu an kufañoomuu lakaane jak, bale anawu ayabutumuu anaale, lahaŋe makaan jak.
46007039	Anaale an kuyabowe li ánayine, fan kukin boot yok nan áyinool ammuu li aket. Bale áyinool aketumuu, anaalaawu layilo ajow ayabo li an an afañe. Bale anawu an kóotimuu kuyabo laate alako an áyinene li Amaaŋenawu Yéesu.
46007040	Alako tomuu muñaˈa bayabowut, fan ahaŋ mabaj kásuumaay. Kayinoolaku kúmbaam ko kommuu unku, ban lenseen ínje foof libaje Buyinumabu bata Ateemit.
46008001	Muñeˈe mata eliwayi yata sínuukuleŋasu sasilayimuu kuteemit kalet mal̥egen, luhaasaale kaanaku «alolaal foofolaal feh lubajaale kahaasemiñ», loon jilobemuu. Bale kahaasemiñ lakaanekaan an min atebenoolo, húbooli li akaan an min ank li káyinenaku.
46008002	An ayinoomuu li aan lahaase wah ukee, anawu ummu ahaasolut jak loon áatimuu ahaas.
46008003	Bale an afañumuu Ateemit, anawu ummu Ateemit lahaasool.
46008004	Muñeˈe mata bútokoñabu bata eliwayi yata sínuukuleŋasu sasilayimuu kuteemit kalet mal̥egen, luhaasaale kaanaku kuteemitaku kaletumuu mal̥egen kulet wah wata mal̥egen li adunaayi inye, ban Ateemit ano bale abaje.
46008005	Li mal̥egenamu, baje kukee kaane baje kuteemit li kumaaŋen kameeŋe li emitayi li etaamayi,
46008006	bale li alolaal, Ateemit ano bale abaje. Okila ammuu Atuubaawu, áwuwenumuu wahoowah feh, ban li uloŋaal boot li akila. Li baj foof Amaaŋen ano bale. Okila ammuu Yéesu Kilisita, an wahoowah feh úwuwenumimuu li akila, ban li úloŋumaal li akila.
46008007	Bale inti bukanabuku feh kuhaase mal̥egenamu ummu. Kukee kafuleneenumuu li ejow bata kuteemitaku kaletumuu mal̥egen, boot síyaat kuloŋe li kutokoñ eliwayi inyu loon eenimuu eliw yata sínuukuleŋ sasilayi kuteemitaku umbuku kaletumuu mal̥egen. Uyinumawu wooliil úgootogooto, ban li kujokoolo loon bukan kasikowe li eliwayi inyu.
46008008	Inti wah watiñeyi wóomi lí újiwolaal li ulakowaal hákil Ateemit. Let kaan wahoowah alolaal batiñutaal wo. Let foof ubajaal to wahoowah alolaal batiñaale wo.
46008009	Jiyilo jikaan wah wásuumuul, bale jijuke to, jakum bil bakaanelabu booluul búji bukanabuku kan káyinenaku kooliil kulitutumuu, li kulo li kahoofoo.
46008010	Li mal̥egenamu, nokoomuu loon an an káyinenaku koola li Kilisita kulitut, ajuki awu «jahaasumuu wah», mabahe tan kukaane ateemit alet mal̥egen min ulako hutiñ, mantee anawu ummu let ayinoo li aan layilo atokoñ eliw yata sínuukuleŋ sasilayi kuteemit kalet mal̥egen?
46008011	Kaanumuu loon muñaˈa, atuyi ummu an káyinenaku koola kulitutumuu, «kahaasemiñaku» kooli li kújiwool li ájim, ban Kilisita lakeeket boot li akila.
46008012	Jihoofoomuu loon muñaˈa kutuyuul, ban li jiliiw uyinumawu wooliil wágootomuu, jihaas joon Kilisita humumool jihoofoole.
46008013	Wahawu unwu újimuu, kaanumuu loon eliw yan itiñe yóomi li éji atuyom li alo li kahoofoo, fan ikat kale bútokoñ eliw jakum íji atuyom li alo li kahoofoo.
46009001	Waa iyilaat ikaan wah wásuumom? Waa ilet afootal? Kama inti Yéesu lijukumuu ammuu Amaaŋenawu oololaal? Kama inti bukuluul jommuu bulokabu búmbaam li Amaaŋenawu?
46009002	Maayeet min kite eeni baje kukee kaane ilet afootal, bale bukuluul joote jihaas joon ínje afootal leem, mata bukuluul jammuu li Amaaŋenawu, bukuluul jíhiisumuu jak kaanaku ínje afootal.
46009003	Muñeˈe licahenoolowemuu hákil bukanabuku kawatatenewommuu:
46009004	Waa áloli tookut min kúsenoli jitiñ li jihob?
46009005	Wáa áloli jibajut kakaañen min anoowan li ayab anaale áyinene li Kilisita min jinaak jinaboo, loon kufootal kaabuku foof kukaanemuu, li kutuyaku kata Amaaŋenawu li Fiyeel?
46009006	Mantee ínje li Balunabaas bale jóotimuu jilok li kúŋenoli min jiloŋ?
46009007	Jibile jijam asollaali aŋale wahawu woola humum wo min acaam bulokool bata asollaali? Ayimaa abile al̥uk úbiiñ aban let atiñ kúul̥aku kata úbiiñawu. Amata buu áhobeliit míil̥amu mata bumatabu boola?
46009008	Lilollob mata wahawu wata buloŋabu bata ál̥ahukowan, bale inti wo bale úhiise wahawu wan ifañumuu ilob. Inti eluwaayi yata Móyiis foof elollob wahawu wanolawu?
46009009	Li mal̥egenamu, kikkiic li eluwaayi yata Móyiis kaanaku: «Jootut jikok butum bata húmuuna ho li etoboj edenfeteŋ». Waa, Ateemit layinooleyinoo mata kúmuuna bale?
46009010	Inti alolaal újiyaalumuu li alob loon muñaˈa? Kulimaku unku kukiicikiic boot li alolaal. Li mal̥egenamu, anawu awañemuu li átekulemuu edenfeteŋayi koote kukaan bulokabu booliil li kákangum ló kata fan kubaj to jooliil.
46009011	Kaanumuu loon áloli jil̥uul̥uk li bukuluul sígul sajake sata Buyinumabu Banabaabu, waa jonsoon fíle hahah min jíbajum wah wajake li bukuluul?
46009012	Nokoomuu loon baje kukee kayilo kúbajum wah li bukuluul, áloli jihaŋiil mabaj kayilaaku unku, inti mo? Alóli jiyiliyeene jikaan mo, bale jikaanut mo, min jímuñ wahawu feh jakum bil jíji Hulimahu Hásuumaahu hata Kilisita li hújowaati loon hóotimuu hujow.
46009013	Manooman jihaase kaanaku bukanabuku kalokemuu li Eluufayi yata Ateemit, ló kúyabume naak hutiñahu hooliil. Bukanabuku kasilayemuu sínuukuleŋasu li husilaahu kubajebaj jooliil li eliwayi yata sínuukuleŋasu sasilayimuu.
46009014	Li manolamu, Amaaŋenawu lalollob kaanaku bukanabuku kawaaleyemuu Hulimahu Hásuumaahu, koote kúloŋum li Hulimahu Hásuumaahu.
46009015	Liyiliyeene ikaan mo, bale ikaanut mo, ban ikiiculoot kulimaku unke mantee li íbajum tó wah ukee. Haŋe majak kama min iket! Bale an let abot lí ínje wahawu unwu wájiwommuu li ibaj kasal.
46009016	Ilet li ijow kasaloolo mata min iwaaleyemuu Hulimahu Hásuumaahu. Li mal̥egenamu, laalu búteb ban Ateemit akaanom. Katek kujow kulako lí ínje, ínje bahoye kawaale Hulimahu Hásuumaahu.
46009017	Nokooleenumuu loon ínje humumom imane min ikaan bulokabu umbu, manooman fan ibajeen bacaam, bale emmuu búteb ban Ateemit asenom, fan ikaan bulokabu ban asenommuu kakaan.
46009018	Kama bacaamabu búmbaam bo bommuu bay? Bo bommuu min iwaaleyemuu Hulimahu Hásuumaahu montoŋ, bagel̥l̥enut wahawu wan eeteenumuu ibaj li kawaaleyaku kan iwaaleye homuu.
46009019	Li mal̥egenamu, maayeet min iletumuu amiikeel ata an, li ikaanoolo amiikeel ata bukanabuku feh, bájum li íŋalul bukan kahaŋ mameeŋ boot li Yéesu Kilisita.
46009020	Ilakomuu bulok li Kusuwifaku, fan iloŋ loon asuwif aloŋemuu mantee li íŋaluliil boot li Yéesu. Maayeet min an ayilaatumuu atuuŋom ikaan bakaanelabu bata kusuwifaku loon eluwaayi yata Móyiis elobumuu, fan iloŋ loon eenimuu li eluwaayi inyu leem, ínje li bulok li bukanabuku kakaanemuu loon eluwaayi inyu elobumuu, mantee li íŋaluliil boot li Yéesu Kilisita.
46009021	Li manolamu, ilakomuu li bukan kahaasut eluwaayi yata Móyiis, fan iloŋ loon kuloŋemuu, ban let ijuke li eluwaayi inyu yata Móyiis, mantee li iŋaliil boot li Yéesu Kilisita. Inti eeniseen mantee ínje ítuulut eluwaayi yata Ateemit, mata likaanekaan loon eluwaayi yata Kilisita elobumuu.
46009022	Ilakomuu li bukan kágootowe, fan iloŋ loon eenimuu ínje humumom lígootogooto, mantee li íŋalul kágootomuu boot li Yéesu Kilisita. Mó mújimuu likaanoolokaanoolo ilako wahawu feh boot li bukanabuku feh, mantee manooman li ifaken kukee li buko.
46009023	Wahawu unwu feh likankaan wo bájum Hulimahu Hásuumaahu li hujami tanootan, mantee li íbajum tó júmbaam li kásooniyenaku kata ho.
46009024	Inti bukuluul jihaase kaanaku bukanabuku kaheekoolemuu li etey li kukaakaku, foofiil feh fan kutey, bale an ano li buko ammuu li aheek min aŋa’ bacaamabu? Bukuluul foof kama jitey etey yata min jiheek min jiŋa’ bacaamabu.
46009025	Anoowan li bukanabuku kaheekoolemuu li búteyoo, fan atek eniilayi yoola min ahoy wah wameeŋe. Ban buko kukankaan mo boot min kubaj bacaam baatut bufiyo, bale alolaal lukaanaakaan mo boot min ubajaal bacaam baatut bubil buban.
46009026	Wahawu unwu újimuu ínje ummu li etey, bale íteyeliit ló muñaˈa. Linokoonokoo loon atekoola, bale ítekeliit ló muñaˈa.
46009027	Liteetek eniilayi yúmbaam séngi, ban li ijok yo eeken jakum bil iwaale kaabuku Hulimahu Hásuumaahu iban, li lako ínje ílet ló li bukanabuku kammuu li kuyab bacaamabu.
46010001	Kutuyom, lifañe min jiwayil̥o kaanaku li taŋayi yata Móyiis, situubawolaal sihaan sinaanaak sijow sinab li kafaal kanaake kufooyiilumuu, ban buko foofiil feh li kújowum li husamuwahu Hájunkaahu kúfu’ baaba.
46010002	Buko foofiil feh nokoonokoo loon kúbatiisewumibatiise li kafaalaku li foof husamuwahu min kubaj hujamoo li Móyiis.
46010003	Buko foofiil feh kutintiñ mutiñaayamu manolamu, man Ateemit aseniilumuu mabilummuu li emitayi.
46010004	Ban buko foofiil feh, kuhohhob foof malamu manolamu man Ateemit aseniilumuu. Li mal̥egenamu, kunaanaak kuhob li hugisaahu han Ateemit anaake akaanumuu hunab li buko. Hugisaahu unhu, ho hulakomuu Kilisita.
46010005	Bale Ateemit súumutool li kahaŋumuu mameeŋ li buko, wahawu unwu újimuu li kuket kuban kayiinaayaku feh.
46010006	Wahawu unwu feh ubabbaj, min ulako bukittenoolum boot li ololaal, jakum bil ukataal kásiibo kajakut min kuhaŋolaal sembe loon buko.
46010007	Jakum foof jinaak jimanen kuteemit kalet mal̥egen loon kukee li buko kunaake kukaanumuu. Loon Bakiicelabu bulobumuu: «Esúkayi enaanaak ebah min etiñ eban li ehob, ban li eyito éwayeen.»
46010008	Alolaal jakum ulowaal li kákaanikoo loon kukee li buko kukaanumuu, min bukan koono sínjunne áyii li síhaaji kuket hunak hano.
46010009	Jakum foof úgecaal Amaaŋenawu loon kukee li buko kukaanumuu, min sinuukayila silumiil min kuket.
46010010	Jakum jinaak jímummunoo loon kukee li buko kukaanumuu, min amalakaawu ata eketayi aniileniil.
46010011	Wahawu unwu feh ubabbaj min ulako bukittenoolum boot li kaabuku. Ukiicikiic kat to, min bilum alolaal aamaalumuu li buloŋ li taŋ yan uhaase oon buloŋabu bumbu li buban, li uliikenumaal to wah.
46010012	Mó mújimuu an ayinomuu li aan layitoyito, laate ákaanum jakum bil alo.
46010013	Sílaamasu san jibajumuu, so foof kukee kubajemuu. Bale Ateemit álobeliit aban li añak alaañ búsol, ban let akat min jilo li sílaam sahaŋuul sembe. Nan sílaamasu sommuu li silowuul, fan asenuul sembe min jiyili jímuñ, li asenuul foof bútin min jífu’ lí só.
46010014	Kutuyom kan iboolaat, wahawu unwu újimuu jikat kamanen kuteemitaku kaletumuu mal̥egen.
46010015	Lilollob li bukuluul loon bukan kata uyinum. Jiyinoo bukuluul humumuul min jijuk kulimaku kan ilobuulumuu.
46010016	Jiyinoo ejunkayi yata kásooniyenaku yájimuu li unaak usalaal Ateemit. Inti nan uhobaale lómuu ekaanewolaakaan ubajaal hujamoo li Kilisita humum hata húsimahu hoola háyuwimuu boot li alolaal? Húmbuuluwahu han umunculoolaalemuu, inti nan utokoñaale homuu hukaanewolaakaan ubajaal hujamoo li Kilisita humum hata eniilayi yoola yacoocimuu boot li alolaal?
46010017	Húmbuulu hano bale hubaje, ban maayeet min kite eenimuu lumeeŋaameeŋ, bale eniil yano loomaal, mata alolaal foofolaal feh lutokoñaatokoñ li húmbuuluwahu hanolahu.
46010018	Fan jijuke kata Isilayeel: inti bukanabuku katokoñemuu eliwayi yata sínuukuleŋasu sasilayimuu Ateemit, kujamoojamoo li Ateemit?
46010019	Waa lifañe ilob to? Mantee eliwayi yata sínuukuleŋasu san kusilayemuu kuteemit kalet mal̥egen wah ukee éjaliŋe, mantee foof kuteemitaku humum ko kaletumuu mal̥egen wah ukee kújaliŋe?
46010020	Maayeet! Boot min eenuul wahawu unwu wan kusilayemuu, li mal̥egenamu uyinum wajakut kusilaye wo, inti Ateemit kusilaye wo. Ban ifañut min jilako an ano li uyinum wajakut.
46010021	Jiyilaat jihob li mano li ejunkayi yata Amaaŋenawu li yata uyinumawu wajakutumuu. Jiyilaat jitiñ li mano li buyinjaayabu bata Amaaŋenawu li bata uyinumawu wajakutumuu.
46010022	Waa fíle, jifanfañ min jígec Amaaŋenawu? Jiyinooyinoo li joon luhaŋaale Amaaŋenawu sembe?
46010023	Kukee li bukuluul koone: «An layilo akaan wah wásuumool.» Mal̥egen! Bale inti wahawu feh ujake kakaan. «An layilo akaan wah wásuumool», bale inti wahawu feh uyilo ukaan bukanabuku min kank li káyinenaku kooliil.
46010024	Jakum an aŋes majake boot li akila bale, bale aŋes majake boot li kaabuku.
46010025	Jiyilo jitiñ eliw yanooyan feh yan kújulaye li malise, ban jakum jigel̥l̥enoo bay eliwayi inyu ebilumulo, jakum bil an abaj to kayinoo kakee.
46010026	Mata loon Bakiicelabu bulobumuu: «Amaaŋenawu akile etaamayi li wahawu feh wáami lómuu.»
46010027	An áyinenut li Yéesu ahooñuulumuu hutiñ, ban li joon éehe’ min jijow, wahoowah wan ammuu asenuul li jitiñ wo. Jakum jigel̥l̥enoo bay wahawu unwu úfulumulo, jakum bil an abaj to kayinoo kakee.
46010028	Bale an aanuulumuu: «Eliwayi inye yata énuukuleŋ yawaaseni kuteemit kalet mal̥egen», jakum jitokoñ yo humum hata anawu ummu alobuul momuu, jakum bil an abaj to kayinoo kakee.
46010029	Inti mata wahawu wan bukuluul jiyinoo tomuu lilobe, bale mata kayinoolaku kata aahu. Waa wommuu li úji li ikaan wah hákil an, wáami li újiwool li abaj to kayinoo kakee min ájowum to atiibom, ban liyiliyeene ikaan wo?
46010030	Nokoomuu loon lisassal Ateemit mata wahawu wan itiñumuu, wáa lí úji an láati awatatenom mata mutiñaayamu ummu man ísalummuu Ateemit?
46010031	Mó mújimuu, jítiñoo li jíhoboo, wahoowah wan joote jikaan, li jikaan wo feh boot li máyiineniyamu mata Ateemit.
46010032	Baloŋelabu booluul jakum búji bukan li kulo li kahoofoo, lako kusuwif, mantee bukan kalet kusuwif, mantee foof bukanabuku kata ejanguwayi yata Ateemit.
46010033	Jikaan loon ínje. Liŋeseŋes min ikaan bukanabuku feh súumiil li wahoowah feh. Iŋesut majake múmbaam bale, bale majakaamu mata bukanabuku feh, mantee li kufak.
46011001	Jiliikoo lí ínje, loon ínje humumom iliikoolemuu li Kilisita.
46011002	Injé ummu li kasaluul min jiwayil̥owewommuu li wahoowah feh, li min jinabemuu li kulimaku kúmbaam loon ilobuulumuu.
46011003	Bale lifañe min jiliitiken wahawu unwe: Kilisita ammuu húkowahu hata ánayine anoowan. Anáyinaawu li aano húkowahu hata aseekool. Ateemit li aano húkowahu hata Kilisita.
46011004	Anáyine áhimenumuu húkowool akila li kal̥aw mantee foof akila li elob ésukayi hulim han Ateemit asenool, ánayinaawu ummu lasuuwensuuwen Kilisita.
46011005	Li bil nokoo loon anaale ásoolowut akila li kal̥aw mantee foof li elob ésukayi hulim han Ateemit asenool, anaalaawu ummu lasuuwensuuwen áyinool. Lanokoonokoo li anaale awuulowe.
46011006	Kaanumuu loon anaale ásoolowut, kama yo yommuu foof ámiito! Bale emmuu suunenisuuneni min anaale awuulo mantee foof li ámiito, kama laate ásoolo.
46011007	Anáyine áatut ásoolo, mata akila ammuu kambuwaku kata Ateemit li máyiineniyamu moola. Bale anaalaawu akila ammuu máyiineniyamu mata ánayinaawu.
46011008	Li mal̥egenamu, ánayinaawu áwuwenumulooti li anaalaawu, bale anaalaawu áwuwenumimuu li ánayinaawu.
46011009	Ban ánayinaawu áwuwenuti boot li anaalaawu, bale anaalaawu áwuwenimuu boot li ánayinaawu.
46011010	Wahawu unwu újimuu, humum hata kumalakaaku, anaalaawu laate abaj li húkowool wah wáhiise kaanaku látuttuul áyinool.
46011011	Li buloŋabu boololaal li Amaaŋenawu, loon ánayine abajumuu jáliŋ li anaale, mo foof anaale abajumuu jáliŋ li ánayine.
46011012	Mata loon anaale áwuwenumimuu li ánayine, mo foof ánayine abukumeyimuu li anaale, ban wahawu unwu feh li Ateemit ubilumulo.
46011013	Jijuke bukuluul humumuul min jijuk: mantee jaajak min anaale alako to muñaˈa básoolowut akila li kal̥aw Ateemit?
46011014	Bóono bata ál̥ahukowan búhihhiis kaanaku suunenisuuneni min ánayine abaj wal wabaake.
46011015	Bale anaale abajumuu wal wabaake, kasal. Li mal̥egenamu, anaale Ateemit lasenoosen wal wabaake min ulako búhimenum bata húkowahu hoola.
46011016	An afañumuu min alaañen áwonnoo mata hulimahu unhu, ahaas aan áloli jibajut bakaane bakee, ban sijanguwasu sata Ateemit foof sibajut bakaane bakee.
46011017	Li wahawu wan emmuu li ilobuul, iyilaat isaluul, mata min jiwoogemuu jíwoogoliit boot kakaanoo majake, bale boot kakaanoo majakut.
46011018	Wahawu útiyaalawu wo wommuu, nan jiwoogemuu bajebaj bugiiloo li bukuluul, loon ijamumuu, ban líyinenyinen jakee kaanaku mal̥egen.
46011019	(Wáa úji? Li mal̥egenamu, éetiseeti baj bugiiloo li bukuluul, mantee bukanabuku káyinenumuu li mal̥egen li kuhaasi.)
46011020	Nan jiwoogemuu, let hutiñahu hata Amaaŋenawu jitiñemuu.
46011021	Li mal̥egenamu, jijowumuu jiwoog boot hutiñ, anoowan li bukuluul li ayaan asommen atiñ hutiñahu hoola, min lako kukee kucaalete, kaabuku li kúkali.
46011022	Kama inti anoowan li bukuluul labaje eluuf? Wáa újiye let jiyaan jinaak jitiñul bo li jíhobul bo? Bale waa, jibebbes Ejanguwayi yata Ateemit, ban li jifañ min jisuuwen kabajutumuu? Waa jifañe min ilobuul to? Leete fíle isaluul? Maayeet! Let isaluul.
46011023	Li mal̥egenamu, wahawu unwe Amaaŋenawu aliikenommuu, ban wo foof lemmuu li iliikenuul: Amaaŋenawu Yéesu, li ehukaayi nan kubetoolumuu li kuŋen kata bukan, laŋaŋŋa’ húmbuulu,
46011024	min asal Ateemit aban, li amuncul ho ban li aan: «Laale eniilayi yúmbaam, yammuu boot li bukuluul. Jikaan loon muñeˈe min jinaak jiwayil̥owom.»
46011025	Li manolamu foof, nan kutiñumuu kuban, li aŋa’ ejunkayi min aan: «Ejunkayi inye yo yommuu húfaalumahu huwunkulahu han Ateemit ákaanummuu li húsimahu húmbaam. Jikaan loon muñaˈa nanoonan nan jihobe li yo, min jiwayil̥owom.»
46011026	Li mal̥egenamu, kulimaku unku kan Amaaŋenawu Yéesu alobumuu kúhihhiis kaanaku nanoonan nan jitiñe húmbuuluwahu unhu ban li jihob ejunkayi inyu, jiyiiŋene eketayi yata Amaaŋenawu, boot yok nan ammuu li abil.
46011027	Wahawu unwu újimuu an atokoñumuu húmbuuluwahu unhu, ban li ahob li ejunkayi li makaane masalut Amaaŋenawu, fan akaanoolo kahoofoo li eniilayi li húsimahu hata Amaaŋenawu.
46011028	Anoowan li bukuluul laate ajukeloolo okila humumool átowum atokoñ húmbuuluwahu unhu ban li ahob li ejunkayi inyu.
46011029	Mata an atokoñumuu húmbuuluwahu unhu ban li ahob li ejunkayi akila bahaasut aan laalu eniilayi yata Amaaŋenawu, anawu ummu láŋaluloŋa’ katek akaanoolo akila humumool nan atokoñumuu húmbuuluwahu unhu ban li ahob li ejunkayi inyu.
46011030	Wahawu unwu újimuu bukan kameeŋe li bukuluul li kúsomut kaabuku li kúgooto, ban kameeŋe li kuket.
46011031	Ujandaalumuu ujukeloolowaal jak alolaal humumolaal, Ateemit let atiibolaal.
46011032	Bale Amaaŋenawu latiibewolaatiib min acolenolaal, jakum bil ujowaal li sambun li mano li bukanabuku kata adunaayi.
46011033	Kutuyom, wahawu unwu újimuu nanoonan nan jiwooge boot hutiñ hutiñahu hata Amaaŋenawu, li jikoboo.
46011034	An li bukuluul acaaletumuu li atiñul boola, jakum jibil jinaak jiwoog, li jíŋalul katekaku kata Ateemit jikaanoolo. Wah waawu, nan emmuu li íliiŋul, li ilobuul mata wo.
46012001	Muñeˈe ulobaal mata újiyawu wata Buyinumabu Banabaabu: Kutuyom, lifañe min jihaas mata mal̥egenamu mata újiyawu unwu.
46012002	Jihaase kaanaku nan jilakowutumuu ekelecen, jibuutobuuto bata kuteemitaku kaletumuu mal̥egen, kayilaatumuu kúlobul maayeet.
46012003	Wahawu unwu újimuu, lifañe min jihaas kaanaku anoowan álobume li Buyinumabu bata Ateemit, ayilaat aan: «Katek kujow kulako li Yéesu!» Ban an foof ayilaat aan: «Yéesu ammuu Amaaŋenawu!» akila bálobumuloot mó li Buyinumabu Banabaabu.
46012004	Baje úji wanoowan wábutoole, bale Buyinumabu banolabu busene wo.
46012005	Ulokawu boot li Amaaŋenawu umemmeeŋ ban li úbutoo, bale Amaaŋenawu anolawu ésukayi elokemuu boot li akila.
46012006	Ulokawu wájaahalenimuu umemmeeŋ ban li úbutoo, bale Ateemitawu anolawu akaane womuu feh li bukanabuku feh.
46012007	Buyinumabu Banabaabu bubaje buu búlokumemuu li anoowan, li káji boot li majakaamu mata bukanabuku feh.
46012008	Buyinumabu fan busen akee káji kata bújallo li elob, aahu Buyinumabu banolabu li busenool hulim hata kahaasemiñ.
46012009	Akee, Buyinumabu banolabu li busenool káji kata káyinen, aahu bo banolabu li busenool káji kata kafaken bukan li úsomut.
46012010	Akee Buyinumabu li busenool kayile min anaak akaan bújaahalenum, aahu li busenool káji kata min naak Ateemit álobum li akila, akee foof li busenool káji min anaak ahaas wah wabilumulo li Buyinumabu Banabaabu li wah wabilumulo li uyinumawu wajakutumuu. Akee Buyinumabu li busenool káji kata min alob silob sahaasuti, aahu li busenool káji kata min ayili akitten bukanabuku waa silobasu unsu silobe.
46012011	Wahawu unwu feh Buyinumabu banolabu bukaane wo. Bo busene anoowan káji kábute, loon bufañumuu.
46012012	Li mal̥egenamu, eniil hugumb hano yoom, maayeet min ekite ebajumuu ugeb wameeŋe, ban maayeet min ugebawu wata yo umeeŋumuu, bale wo feh eniil yano woom. Mo foof Kilisita anokoomuu.
46012013	Li manolamu, alolaal foofolaal feh lúbatiisewaalibatiise li Buyinumabu banolabu min ukaanaal eniil yano, oono asuwif mantee ulet asuwif, oono amiikeel mantee foof ulet amiikeel. Foofolaal feh Ateemit lakaanolaakaan uhobaal li Buyinumabu banolabu.
46012014	Li mal̥egenamu, eniilayi inti bugeb bano bale ebaje, ebaje ugeb wameeŋe.
46012015	Nokoomuu loon kaataku koone: «Emmuu ínje ilet kaŋen, kama ilet ló li eniilayi», mantee fan jí kó li kúlakowaati li mal̥egen bugeb bata eniilayi?
46012016	Li bil nokoo loon ejanayi yoone: «Emmuu ínje ilet jíkil, kama ilet ló li eniilayi», mantee fan jí yó lí élakowaati li mal̥egen bugeb bata eniilayi?
46012017	Nokooleenumuu loon eniilayi foof yo feh jíkil yoom, buu yooteen ekaan min enaak ejam? Li bil nokoo loon foof yo feh ejan yoom, buu yooteen ekaan min enaak eciiŋen?
46012018	Li mal̥egenamu, Ateemit lakankaan bugeb banooban li eniilayi loon akila humumool afañumuu.
46012019	Kaaneenumuu loon ugebawu unwu feh ukankaan bugeb bano, mantee fan lako eniil?
46012020	Mó mújimuu baje ugeb wameeŋe, bale eniil yano.
46012021	Jíkilaju jiyilaat joon kaŋenaku: «Jokutom li awu!» Húkowahu huyilaat hoon kootaku: «Jokutom li bukuluul!»
46012022	Esin ugebawu wata eniilayi wakaanumuu loon úgootogooto, wo uhaŋumuu mabaj jáliŋ.
46012023	Ugebawu wata eniilayi wan uyinoolaamuu loonaal wo ubajut jáliŋ ŋáa’, wo luhaŋaalemuu majok jak. Wasuunenimuu wo luluukenaalemuu.
46012024	Ugebawu wata eniilayi wan an ayilimuu ajuk wo jokutolaal min uluukenaal wo loon muñaˈa. Bale Ateemit lakankaan eniilayi ban li akaan min bukanabuku kuhaŋ maluuken ugebawu wasuunenimuu.
46012025	Lakankaan mo jakum bil baj bugiiloo li eniilayi, bale ugebawu unwu feh wábutoomuu, ulambenoolambenoo.
46012026	Bugeb bano bata eniilayi bulakomuu li sílaam, ugeb waawu feh fan úlaam unaboo li bo. Li bil nokoo loon bugeb bata eniilayi bubaje kasal, ugeb waawu feh fan ubaj ésuumansuum unaboo li bugebabu umbu.
46012027	Bukuluul foofuul feh, bukuluul jommuu eniilayi yata Kilisita, ban anoowan li bukuluul bugeb bata eniilayi inyu laam.
46012028	Mó mújimuu, Ateemit li ajand akaan li Ejanguwayi kufootal, ban kufulofet, fúlum tó, kuliikena bukan hulimahu hoola, ban kakaanemuu wah wájaahaleniye, ban kabajumuu káji kata kafaken bukan li úsomutawu wooliil, fúlum tó, kabajumuu káji kata kalamben bukan, ban kabajumuu káji kata kaaken ejangu, ban kit kabajumuu káji kata elob silob sahaasuti.
46012029	Inti bukanabuku feh kóomi kufootal, inti bukanabuku feh kóomi kufulofet, inti foof bukanabuku feh kóomi kuliikena bukan hulimahu hata Ateemit. Inti bukanabuku feh kubaje káji kata kakaan wah wájaahaleniye.
46012030	Inti foof bukanabuku feh kubaje káji kata kafaken bukan li úsomut, inti bukanabuku feh kubaje káji kata elob silob sahaasuti. Inti foof bukanabuku feh kubaje káji kata kakitten silobasu unsu sahaasutimuu buu silobe.
46012031	Mó mújimuu, jiŋes li uyinumuul feh újiyawu wahaŋumuu feh. Muñeˈe, boot min íhiisuul bútinabu bahaŋumuu útin waawu feh.
46013001	Nokoomuu loon lilobelob silobasu feh sata bukanabuku li sata kumalakaabuku ban ibajut húbooli, linokoonokoo li mañ mawele mantee foof li hujeleleŋ hafiiŋene.
46013002	Li bil nokoo loon libabbaj káji kata min ilob hulim han Ateemit asenom, li ibaj káji kata kahaas mahaasutimuu ban li ihaas wahoowah feh, li ibil ibaj káyinenaku feh kammuu li kújiwom li iyili iyinnen kuyuuy, ban ibajut húbooli, ilet wahoowah.
46013003	Li bil nokoo loon liŋaŋŋa’ wahawu wan ibajumuu feh igaben bukan, ban li isen eniilayi yúmbaam min ésuli, ibajutumuu húbooli, wahawu unwu feh let újaliŋom wahoowah.
46013004	Húbooli húmuñ, húbooli másuum. Húbooli inti batii, húbooli inti kasaloolo, húbooli inti katebenoolo.
46013005	Húbooli ákaanoliit wah wasuuneniye, húbooli áŋeseliit majake moola bale, húbooli áwuñeteliit, áŋaleliit an atilene akaan li huuñool.
46013006	Húbooli ábajoliit ésuumansuum li wah wacolut, bale mal̥egen akaanewool ésuumansuum.
46013007	Húbooli latojooletojoo wahawu feh, láyineneyinen wahawu feh, lákangumekangum li wahawu feh, lámuñemuñ wahawu feh.
46013008	Húbooli ábaneliit. Ateemit fan abil akat élobum li bukan. Kájiyaku kata elob silob sahaasuti fan kubil kuban. Kahaasemiñ fan kubil kumoj.
46013009	Li mal̥egenamu, uhaasutaal wahawu feh, Ateemit álobumemuu li bukanabuku, álobeliitiil wahawu feh.
46013010	Bale nan Ateemit ammuu li akaanolaal únaanumaal wahawu feh, wahawu wánaanumimuu muñeˈe tíj, fan újim.
46013011	Nan ilakomuu añiil, linaanaak ilob loon añiil, li inaak iyinoo loon añiil, li inaak ínaanum wah loon añiil. Bale nan ikaanumuu anahaan, li ikat wah wata huñiileto.
46013012	Muñeˈe wahawu wan ujukaalemuu, újukeliitaal wo jak. Nokoonokoo loon li kajuuloolum kálime ujukeli. Bale fan bil ujukaal wo jak bújooŋoo. Muñeˈe, ihaasut wahawu feh, bale fan ibil ihaas wahawu jak loon Ateemit ahaasommuu.
46013013	Muñeˈe wahawu unwe úhaaji wóomi tómuu boot nanoonan: káyinenaku, kákangumaku, li húbooliyahu, ban húbooliyahu huhaŋumuu feh li wahawu unwu úhaaji.
46014001	Jijand jiŋes húbooli. Jiŋa’ uyinumuul feh jikaan li újiyawu wata Buyinumabu Banabaabu, háŋum kájiyaku kata min Ateemit álobum li bukuluul.
46014002	Li mal̥egenamu, an alobe silob sahaasuti, alobut li bukanabuku, bale li Ateemit lalobe, mata let baj an ammuu ajam waa lalobe. Fan álobum wah wan an ahaasut li sembaasu sata Buyinumabu.
46014003	Bale afulofet, fan alob li bukanabuku min akaaniil kank li káyinenaku kooliil, li awankuleniil, li átintimbeniil foof.
46014004	An alobe silob sahaasuti, káyinenaku koola bale ko lalitene, bale afulofet, káyinenaku kata ejanguwayi foof yo feh lalitene.
46014005	Lifañeene min bukuluul foofuul feh jilob silob sahaasuti, bale lihaŋe mafañ min Ateemit álobum li bukuluul. Li mal̥egenamu, afulofet lahaŋe mabaj jáliŋ an alobe silob sahaasuti, mantee yo yommuu kama min akee akitten waa anawu alobumuu silob sahaasuti alobe, mantee ejanguwayi foof yo feh li elit li káyinenaku kata yo.
46014006	Kutuyom, muñowu ibilumuu booluul íliiŋul li ilob li bukuluul li silob san jihaasut, jáliŋ buu léemi li ibaj li bukuluul? Let íjaliŋuul wahoowah, mantee yo yommuu ínje bakitteneluul hulim han Ateemit alobom, mantee wah wan ihaase, mantee hulim habilumulo li Ateemit, mantee foof li iliikenuul wah ukee.
46014007	Muñowu nokoomuu li kal̥ok ehombol li kawel ekontiŋ. Ehombolayi el̥okutimuu jak, mantee foof ekontiŋayi etekuti jak, buu bukanabuku koote kuyili kahaas kawelaku kata yanooyan li so?
46014008	Li bil nokoo loon al̥oka egeg al̥okut yo jak, ayi aate afale boot ejow hutiik?
46014009	Bukuluul foof manolamu! Jilobumuu kulim kan an ayilaat ajam, buu an aate ayili ahaas waa jilobe? Jilollob jibeten.
46014010	Baje silob sameeŋe li etaamayi sábutoole, ban so feh baje wah wan silobe.
46014011	Bale ijamutumuu elob yan an aŋale min alob lí ínje, anawu ummu alobumuu elobayi inyu, ajawoola laam boot lí ínje, ínje foof li éemi ajawoola boot li akila.
46014012	Bukuluul foof mo manolamu! Emmuu jifanfañ ŋáa’ újiyawu wata Buyinumabu Banabaabu, jihaŋ maŋes újiyawu wayilimuu ulamben Ejanguwayi feh min yank li káyinenaku.
46014013	Wahawu unwu újimuu, an alobe silob sahaasuti laate al̥aw Ateemit min asenool kájiyaku kata kaheb ésukayi waa silobasu unsu silobe.
46014014	Il̥áwummuu li silobasu unsu, buyinumabu búmbaam bumbu li mal̥egen li kal̥aw, bale butuukowabu búmbaam bulet ló.
46014015	Muñowu kama buu léemi li ikaan? Fan íl̥awum li buyinumom, bale foof fan íl̥awum li butuukowom. Fan ikijenum li buyinumom, bale foof fan ikijenum li butuukowom.
46014016	Mata nokoomuu loon luŋaŋŋa’ buyinumi bale min usal Ateemit, an ahine áami li huwoogahu min aano li bajanten let ahaas waa lulobe. Muñowu buu lammuu li akaan min ayili aan «Aameen» li kal̥awaku kooli kata kasalaku?
46014017	Li mal̥egenamu, maayeet min kal̥awaku kooli kata kasalaku kukite kujak majak, bale aahu kal̥awaku kooli let kulambenool min ank li káyinenaku koola.
46014018	Lisale Ateemit min ihaŋuulumuu foofuul feh elob li silob sahaasuti.
46014019	Bale Ejanguwayi ewoogumuu, lihaŋe mafañ min ilob kulim hutok bale kan ésukayi ejame min iliikeniil to wah ukee, ínje balobe kulim koono sínjunne kuŋen li silob sahaasuti.
46014020	Kutuyom, jakum jinokoo li bañiil li mayinelamu mooluul. Nokoomuu loon mata kakaan majakut, jilako bañiil, bale loon mata kayinoo, jilako kunahaan.
46014021	Li Bakiicelabu, Amaaŋenawu lansaan ló: «Li bukan kalobe elob yan kuhaasut, léemummuu li ilob li bukanabuku kúmbaam. Fan ilob li buko li utum wata ejawoola. Bale maayeet mo, bukanabuku kúmbaam let kujantenom.»
46014022	Mó mújimuu, kájiyaku kata elob silob sahaasuti kulakolako búhiisenum bata batiib boot li káyinenutumuu, bale kulet búhiisenum bata batiib boot li káyinenumuu. Kájiyaku kata elob kulim kan Ateemit asene an, ko búhiisenum koom kata kásooniyen boot li káyinenumuu, bale kulet búhiisenum bata kásooniyen boot li káyinenutumuu.
46014023	Kama nokoomuu loon ejanguwayi foof yo feh ewooge, bukanabuku feh li kulob silob sahaasuti, ban bukan kahaasut to wahoowah li bukan káyinenut li kúnokenul ló, inti fan koon bukuluul kúkowuul kúsuumut?
46014024	Bale nokoomuu loon Ateemit lálobunlobum li bukuluul foofuul feh, ban an áyinenut mantee foof an ahaasut wahoowah li ánokenul ló, wahawu wan ajamumuu fan újiwool li ahaas kaanaku akila ahoofoola laam, ban li ukaanool alaañen ayinoo mata buloŋabu boola jak.
46014025	To untu wahawu wayolomuu li buyinumool fan úfulul li mawuŋe. Muñeˈe fan ákuntuŋ min aŋa’ buulool aya teetaam min amanen Ateemit aan: «Ateemit ummu li mal̥egen li bukuluul!»
46014026	Kutuyom, kama muñeˈe boot min een buu? Nan jiwoogemuu, an li bukuluul abajumuu kakijen, layilo akijen ko. An li abaj wah wan áami li aliiken bukanabuku, li alob wo. An li abaj wah wan Ateemit áhiisool boot li bukanabuku, li alob wo. An foof li abaj hulim han áami li asen bukanabuku li elob yahaasuti, li alob ho. Li bil nokoo loon an ayilo átiiw hulim halobi li elob yahaasuti min bukanabuku kuhaas ho, li átiiw hó. Wahawu unwumaa feh, woote ukaani boot kalamben Ejanguwayi min yank.
46014027	Nokoomuu loon boot min jilob silob sahaasuti, bukan kúl̥uba mantee foof kúhaaji bale li kúlobul, ano li ano, ban akee li akitten ésukayi waa kulobumuu.
46014028	Bajutumuu an ayilo akitten ésukayi wah walobi li silob sahaasuti, kama anawu alobemuu li silob sahaasuti li alu, min alob li akila humumool, li Ateemit.
46014029	Muñeˈe kufulofetaku, bukan kúl̥uba mantee kúhaaji li buko koote kuŋa’ hulimahu min kulob min kaabuku kutiib wahawu wan kulobumuu.
46014030	Bajumuu an akee ábuto abah ló an Ateemit asene hulim, átinaalawu alakomuu elobayi laate alu.
46014031	Bukuluul foofuul feh jiyilo jilob ano li ano hulim han Ateemit asenuul, bájum bukuluul foofuul feh li jiliikenum to wah, ban li jíbajum to kawankulen.
46014032	Kufulofetaku koote kuhaŋ sembe kájiyaku kooliil unku kan Ateemit aseniilumuu.
46014033	Li mal̥egenamu, Ateemit alet Ateemit ata búguul̥oo, bale Ateemit ata kásuumaay laam. Loon kaanemuu li sijanguwasu feh sata bukanabuku kata Ateemit,
46014034	Kanaalaabuku koote kulu li sijanguwasu. Kubajut kakaañen min kúlobul, bale koote kuluukoo min kujanten loon eluwaayi yata Móyiis elobumuu.
46014035	Kufañumuu min kuhaas wah, li kugel̥l̥en kúyiniil booliil, mata colut min anaale álobul li huwoog hata ejangu.
46014036	Waa, jonsoon fíle Hulimahu hata Ateemit booluul húfulumulo? Bale waa jonsoon booluul bale húliiŋulo?
46014037	An li bukuluul ayinoomuu li aan akila afulofet laam, mantee foof kulimaku kan alobemuu li Buyinumabu Banabaabu kubilumulo, laate kama ahaas aan wahawu wan ikiiculuulumuu, hulim hata Amaaŋenawu.
46014038	An ahaasut yomuu, Ateemit foof let ahaasool.
46014039	Kutuyom, mó mújimuu wahawu wan jóotimuu jihaŋ mafañ, wo wommuu min Ateemit álobum li bukuluul, bale jakum jíhi an álobum silob sahaasuti.
46014040	Bale wahawu feh woote ukaani li majake li mal̥uule.
46015001	Kutuyom, lifañe min iwayil̥enuul Hulimahu Hásuumaahu han iwaalewuulumuu. Jiyayyab ho ban foof li jítuk ho lit.
46015002	Li ho foof Ateemit áfakenumuulumuu, nokoomuu loon jijoojok ho loon liwaalewuul homuu. Letumuu mo, káyinenaku kooluul kubajut jáliŋ.
46015003	Li mal̥egenamu, bukuluul lijandumuu iliiken wahawu wan ínje humumom iyabumuu, wammuu: Kilisita lakeeket mata uhoofoolawu woololaal úji, loon Bakiicelabu bulobumuu.
46015004	Lahokihok jow baj kunak kúhaaji, Ateemit li ayitenumulool li eketayi, loon foof Bakiicelabu bulobumuu.
46015005	Nan ayitowumulomuu li eketayi, li áfu’ Fiyeel, ban li áfu’ foof kufootalaku kuŋen li kúl̥ubaaku.
46015006	Fúlum tó, li áfu’ kúgoomaku koola kahaŋe síteemeel hutok, li mano. Kukee li buko kukete, bale kameeŋe li buko kumbuku li buloŋ.
46015007	Nan fúlum tómuu, li áfu’ Saak ban kit kufootalaku feh.
46015008	Nan áfulumuu kaabuku feh aban, li ábanum lí ínje, ínje janokoomuu loon añiil abuki tówum taŋool éliiŋ.
46015009	Li mal̥egenamu, ínje ihaŋumuu matiti li kufootalaku feh. Itookut maayeet ñano min ihooñi afootal, mata lílaamenlaamen Ejanguwayi yata Ateemit.
46015010	Bale kájiyaku kata Ateemit kújimuu li eeno loon emmee. Ban min áyiyenommuu li kájiyaku koola, inti kakaal̥o. Mata liloolok ihaŋ kufootal kaabuku feh. Bale inti ínje iloke, li mal̥egenamu, kájiyaku kan Ateemit asenommuu kulambenom ikaan bulokabu umbu.
46015011	Mo emmuu, lako ínje, li lako buko, Hulimahu unhe Hásuumaahu áloli jiwaaleˈemuu, ho unhe foof bukuluul jíyinenumuu li ho.
46015012	Kaanumuu loon áloli jiwaaleˈewaale kaanaku Kilisita layitowuuyitowul li eketayi, kama wáa wómmuu lí úji kukee li bukuluul li koon kaketumuu let kubil kuyitowumul li eketayi?
46015013	Nokoomuu loon mal̥egen kaketumuu let kubil kuyitowumul li eketayi, kama Kilisita humumool ayitowumuloot li eketayi.
46015014	Ban kaanumuu loon Kilisita ayitowumuloot li eketayi, kama kawaaleyaku kóololi kubajut jáliŋ, káyinenaku kooluul foof kubajut jáliŋ.
46015015	Nokoomuu loon mo, kama áloli foof jímalemal jil̥oof Ateemit, mata jonsoon layitenuuyitenul Kilisita li eketayi, ban kama ayitenumulootool li eketayi, nokoo loon mal̥egen kaketumuu let kuyitowumul li eketayi.
46015016	Li mal̥egenamu, nokoomuu loon kaketumuu let kuyitowumul li eketayi, kama Kilisita foof ayitowumuloot li eketayi.
46015017	Ban kaanumuu loon Kilisita ayitowumuloot li eketayi, káyinenaku kooluul kubajut jáliŋ. Jiloŋe kama li uhoofoolawu wooluul.
46015018	Yo yommuu foof kama káyinenumuu li Kilisita ban li kuket, kújinjim bándoo.
46015019	Nokoomuu loon kákangumaku koololaal li Kilisita li buloŋabu umbe bale kubaje jáliŋ, kama alolaal uhaŋaalumuu máyiyeni li bukanabuku feh.
46015020	Bale li mal̥egenamu, Kilisita layitowuuyitowul li eketayi. Li kaketumuu feh, okila ammuu átinaa li kayitowul li eketayi, min íhiis kaanaku kaabuku foof kaketumuu fan kuyitowumul li eketayi.
46015021	Mata emmuu eketayi li an ano ebilummuu, mo foof kayitowulaku li eketayi kubilummuu li an ano.
46015022	Loon Adam ájimuu bukanabuku li kunaak kuket, mo foof Kilisita ájimuu bukanabuku li kóomi li kuyitowumul li eketayi.
46015023	Bale anoowan labaje tan ayitomuu li kacaal̥aku: Kilisita ammuu átinaa li kayitowulaku li eketayi, ban bukanabuku kata Kilisita fan kuyitowumul li eketayi nan ammuu li álaañul.
46015024	Fúlum tómuu, wahawu feh li ukit uban, nan Kilisita ammuu li aniilen uyinumawu feh wajakutumuu, li huhaane hanoohan, li sembe sanoosan aban, li alaañen Jáyiiyaju asen Ateemit Atuubaawu.
46015025	Li mal̥egenamu, Kilisita laate alako áyii boot yok nan Ateemit ammuu li aheek kulatoolawool feh, ban li aŋaliil asenool ákakul.
46015026	Alatoolaawu ásolaawu an ammuu li aniilen, okila ammuu eketayi.
46015027	Li mal̥egenamu, Bakiicelabu bonsoon: «Ateemit lakaanookaan wahawu feh ákakul.» Bale min Bakiicelabu boonumuu «wahoowah feh», lakowut boot li Ateemit ló, mata okila akaanumuu Kilisita wahoowah feh ákakul.
46015028	Muñeˈe nan wahawu feh wommuu li ukaani li kuŋen kata Kilisita, okila humumool ammuu Añiilawu fan alako li kuŋen kata Ateemit aŋalumuu wahawu feh akaan li kuŋenool, mantee Ateemit li alako wahoowah li anoowan feh.
46015029	Fan jiyinoo bukanabuku kábatiiseyeyimuu boot li kaketumuu: wáa újiye li kukaan mo? Nokoomuu loon mal̥egen kaketumuu let kuyitowumul li eketayi, wáa lí úji li kunaak kúbatiiseyi boot li kaketumuu?
46015030	Ban alolaal humumolaal, wáa újimuu waatuwoowaatu buloŋolaal li boono li mákoyileniye?
46015031	Kutuyom, hunakoohunak lilakowelako li iket. Wahawu wan ilobumuu ulakolako mal̥egen loon foof súumonsuum li bukuluul mata bulokabu ban Amaaŋenawu oololaal Yéesu Kilisita ammuu li kakaanaku.
46015032	Nokoomuu loon bútajabu ban itajumuu li sínukuleŋasu sata li bujal li ésukayi yata Efées, li kayinoo kata ál̥ahukowan bale lítajum bo, jáliŋ buu léemi li ibaj to? Kaanumuu loon mal̥egen kaketumuu let kuyitowumul li eketayi, kama loon húlobuwahu hulobumuu: «Utiñaal ban li uhobaal, mata kajom fan uketaal.»
46015033	Jakum jibuntoolo: «Kanaboo li bukan kajakut, lakajenekajen an ajake.»
46015034	Jílaañul jikaan uyinumuul jak, ban li jikat kahoofoo. Li mal̥egenamu, kukee li bukuluul kuhaasut Ateemit. Lilobuulob mo boot li ñisuu ñooluul.
46015035	Bale akee fan agel̥l̥en aan: «Buu kaketumuu kóomi li kuyitowumul li eketayi eeno? Siniil buu kóomi li kubaj?»
46015036	Min úbaamo muñowu! Kama an al̥ukumuu ekool teetaam, inti fan eket tówum el̥iilul?
46015037	Wahawu wan ommuu li ul̥uk, let anuunukenawu ammuu li al̥iil, bale ekool humum yo, lako yata edenfeteŋ mantee foof yata wah ukee.
46015038	Ateemit fan asen ekoolayi inyu eniil yan ammuu li afañ, li asen ekool yanooyan eniilayi yata yo.
46015039	Wahawu waloŋumuu feh ubajut eniilayi yanolayi: bukanabuku kubaje eniilayi yooliil, bánuukuleŋabu bubaje yata bo, basuuwabu bubaje eniilayi yata bo, siwolasu li sibaj yata bo.
46015040	Wahawu wammuu li emitayi ubaje bóonowabu bata wo, wammuu li etaamayi foof li ubaj wata bo. Wahawu wammuu li emitayi bóonowabu bata wo li majakamu mata wó múbute li mata wammuu li etaamayi.
46015041	Banakabu bubaje kaleñaku kata bo, hul̥eeñahu li hubaj kata ho, bawuutabu foof li bubaj kata bo. Ban maayeet bawuutabu kaleñaku kata bo kúbutoolebutoo.
46015042	Muñowu emmuu li bil nokoo nan kaketumuu kommuu li kuyitowumul li eketayi. Eniilayi ehokimuu li etaam, ekankaan eniil yakajene. Nan yommuu li eyitowumul li eketayi, li ekaan eniil yayilaat ekajen.
46015043	Eniilayi yahokimuu li etaam égootogooto, ebajut sembe. Eniilayi yayitowumulomuu li eketayi éyiineniyiineni ban li ebaj sembe.
46015044	Eniilayi yahokimuu li etaam ekankaan eniil yata adunaayi, yayitowumulomuu li eketayi ekankaan eniil yan Buyinumabu Banabaabu busene buloŋ.
46015045	Li mal̥egenamu, Bakiicelabu bonsoon: «Anawu átinaalawu ammuu Adam, labiibil akaan búwuwenum baloŋe», bale Adam ásolaawu okila ammuu Buyinumabu basenemuu buloŋabu.
46015046	Let ammuu Buyinumabu ammuu átinaalawu, bale ammuu ál̥ahukowan, ban kit ammuu Buyinumabu.
46015047	Anawu átinaalawu li ekafayi yata etaamayi Ateemit ajuul̥umool, ál̥ubutawu akila li emitayi labilumulo.
46015048	Bukanabuku kabilummuu li etaamayi, kunokoonokoo li anawu an Ateemit ajuul̥ummuu li ekafayi yata etaamayi. Bukanabuku kammuu li kujow li emitayi kunokoonokoo li anawu abilummuu li emitayi.
46015049	Ban min uŋalaamuu kambuwaku kata anawu ajuul̥umimuu li ekafayi yata etaamayi, mo foof lomaamuu ubil uŋalaal kambuwaku kata anawu abilummuu li emitayi.
46015050	Kutuyom, wahawu unwe lifañumuu min ilob: eniilayi inye yata ál̥ahukowan eyilaat enoken li Jáyiiyaju jata Ateemit, loon foof wah wakajene uyilaatumuu ulako li wah wákajeneliit.
46015051	Boot min ilobuul wah wahaasuti: let ololaal foofolaal feh óomi li uketaal, bale alolaal foofolaal feh siniilasu soololaal fan síbutoo.
46015052	Wahawu unwu fan ubaj yaan li ñano, hi’ loon an amoye, nan kasiinaku kúsolaaku kommuu li kul̥oki. Li mal̥egenamu, nan kasiinaku kúsolaaku kommuu li kul̥oki, bukanabuku kaketumuu fan kuyitowumul li eketayi min kulako bukan kayilaat kuket. Alolaal jaamaalumuu li buloŋ, siniilasu soololaal fan siyaan síbutoo.
46015053	Li mal̥egenamu, wahawu wakajenemuu woote ulako wah wákajeneliit, wahawu waketemuu li ulako wah wáketeliit.
46015054	Nan wahawu wakajenemuu wommuu ulako wah wákajeneliit, min wahawu waketemuu ulako wah wáketeliit, no hulimahu unhe han Bakiicelabu bulobumuu hommuu li hubaj: «Ateemit laheeheek eketayi, laniilenniilen yo bándoo.
46015055	Aa eketaye, kama kaheekaku kooli kit kunkay? Kama katahaku kooli kunkay?»
46015056	Katahaku kata eketayi ko kommuu kahoofoolaku, ban kahoofoolaku eluwaayi esen ko sembe.
46015057	Bale usalaal Ateemit, ásenumolaamuu kaheekaku li Amaaŋenawu oololaal Yéesu Kilisita!
46015058	Kutuyom kan iboolaat, mó mújimuu jítuk lit ban jakum jíwanwangoo. Jihanken nanoonan min jiŋa’ uyinumuul feh jikaan li bulokabu bata Amaaŋenawu, mata jihaase joon bulokabu bayoonenimuu ban jommuu li kakaanaku boot li Amaaŋenawu, inti kakaal̥o.
46016001	Muñeˈe mata sídalamasu sasenimuu boot li bukanabuku káyinenumuu li Yéesu kammuu li ésukayi yata Yeelusalem, bukuluul foof jinab li kulimaku kan isenumuu bukanabuku kata sijanguwasu sammuu li etaamayi yata Galasi.
46016002	Dímaasoodimaas, anoowan li bukuluul laate áfulen sídalam naboo li wahawu wan abajumuu, ahahen jata so boola. Jikaan mo jakum bil íliiŋul, li jikit jijow kayinoo káfulen sídalam jisen.
46016003	Nan emmuu li íliiŋul, fan iboñ li sileetal ló bukanabuku kan bukuluul humumuul jommuu li jil̥us, kújowetum wahawu wan jommuu li jisen boot Yeelusalem.
46016004	Nokoomuu loon tottook mín ínje humumom foof ijow, fan jinaboo jijow.
46016005	Boot min íjowum Maseduwaan min íhaaŋul boot booluul, (mata leete íjowum li etaamayi inyu).
46016006	Nakee fan ilako booluul kunak kafamut, mantee foof li ikaan bo taŋayi feh yata kutontaku, bájum li jilambenom min iyili ijow banooban ban emmuu li ifañ min ijow.
46016007	Mata ñaañe, ifañut min ijukuul bale ínje li ejow. Lifañe min ilako booluul jakee, kaanumuu loon Amaaŋenawu lafanfañ.
46016008	Bale boot min ilako li ésukayi yata Efées boot yok li hunakahu hata kagaanaku kata Fantokot,
46016009	mata libabbaj tó bútin bata kakaan bulok báamak, maayeet min kulatoolaaku kumeeŋumuu.
46016010	Tímote abilumuu, li jikaan wahoowah jakum abaj kákoli kanookan booluul. Ummu li bulok boot li Amaaŋenawu loon ínje.
46016011	Jakum an li bukuluul abesool. Bale jilambenool min ajow kañaahoolaku koola li kásuumaay, mantee li aban li álaañul atookulom, mata ínje li kutuyolaal jumbuku li kakobool.
46016012	Atuyolaal Afolos, liwankulenewoowankulen ñameeŋe mata min abil booluul li kutuyolaal kaabuku, bale afañut min afan abil muñeˈe. Nan ammuu ayili abil, fan abil.
46016013	Jijuke to, jítuk lit li káyinenaku kooluul. Jíyanki, jibaj sembe.
46016014	Jikaan wahoowah li húbooli ló.
46016015	Manooman jihaase Sitefaan boot li butoŋool ló. Jihaase foof kaanaku li etaamayi yata Akaay, buko kujandumuu kúyinen li Yéesu Kilisita, ban li kunaak kulok boot li bukanabuku káyinenumuu li Yéesu Kilisita. Kutuyom, ínje ummu li kal̥awuul,
46016016	min jikat bukan loon umbuku, li bukanabuku feh kammuu li bulok súf li buko, min kumatuul.
46016017	Súumonsuum ŋáa’ li ebilayi yata Sitefaan, Folitiin li Akayikis. Nan ijukiilumee, bukuluul foof lijuke jalet tomuu.
46016018	Kútintimbenontintimben min buyinumom bubah, loon kútintimbenuulumuu foof. Joote jiluuken bukan loon umbuku.
46016019	Sijanguwasu sammuu li etaamayi yata Aasi sisaafuluul. Akilaas buko li Filisila li Ejanguwayi yawoogemuu booliil, kusaafuluul ŋáa’ li kajaw kata Amaaŋenawu.
46016020	Kutuyolaal feh kammee baabe kusaafuluul. Jisaafoo kasaafoo kata batuyaay.
46016021	Injé Fool lisaafuluul. Li kaŋenom lítuke min ikiiculuul kulimaku unke.
46016022	An afañutumuu Amaaŋenawu, anawu ummu katek kujow kulako li akila. Maalanata — Ubil, Amaaŋen óololi!
46016023	Kájiyaku kata Amaaŋenawu Yéesu kujow kulako li bukuluul.
46016024	Líbooliwuubooli bukuluul foofuul feh li kajaw kata Yéesu Kilisita.
47001001	Injé Fool ammuu afootal ata Yéesu Kilisita li húnongum hata Ateemit, ínje li atuyolaal Tímote jikiiculo eleetalayi inye boot li ejanguwayi yata Ateemit yammuu li ésukayi yata Koolent. Jikikkiic yo foof boot li bukanabuku feh kata Ateemit kammuu li etaamayi feh yata Akaay.
47001002	Ateemit Atuubawolaal li Amaaŋenawu Yéesu Kilisita kujow kusenuul káji li kásuumaay.
47001003	Kasal kujow kulako li Ateemit ammuu Atuubaawu ata Amaaŋenawu oololaal Yéesu Kilisita, Atuubaawu áyiyenemuu bukan. Okila ammuu Ateemit átintimbenemuu bukan li wahoowah feh.
47001004	Látintimbenewolaatintimben li sílaamasu soololaal feh, bájum li uyiliyaal újowumaal li kátintimbenaku kan alolaal humumolaal ubajaalumuu li akila, min útintimbenaal bukanabuku kammuu li sílaam sanoosan.
47001005	Mata li mal̥egenamu, loon Kilisita álaamumuu sílaam sáamak boot li alolaal, mo foof lúbajumaalumuu li Kilisita kátintimben káamak.
47001006	Alóli jilakomuu li sílaam, jilakolako li so boot mata kátintimben li kafak kooluul. Li bil nokoo loon áloli jibaje kátintimben, jibabbaj ko mantee bukuluul foof li jibaj kátintimbenaku kammuu li kújiwuul li jiyili jímuñ sílaamasu sanolasu san áloli foof jommuu li so.
47001007	Mó mújimuu kákangumaku kan áloli jibajumuu li bukuluul kubabbaj sembe ŋáa’, mata jihaase kaanaku loon bukuluul jibajumuu sílaamasu sanolasu li sóololi, mo jibajumuu foof kátintimbenaku kanolaku li kan áloli jibajumuu.
47001008	Kútuyoli, jifañe min jikaanuul min jihaas mata sílaamasu san áloli jibajumuu li etaamayi yata Aasi. Sílaamasu unsu silulluuk sijow síhaŋoli sembe, gay li jíyeko min joon let jiloŋ.
47001009	Alóli jibiibil jíyinen kaanaku li mal̥egenamu hóololi hubane, boot min jiket. Mó lí múji, jilaañut jibaj káwoolu kanookan li áloli húmumoli, min jíkangum li Ateemit bale ayitenemuu kaketumuu.
47001010	Ateemit okila áfakenolimuu li eket loon inyu, ban fan alaañen áfakenoli. Jibabbaj kákangum li akila kaanaku fan alaañen áfakenoli.
47001011	Bukuluul humumuul foof jumbuku min jilambenemuu li áloli li ul̥awawu wooluul. Mó mújimuu Ateemit fan ákaanoli majake, humum hata ul̥awawu wata bukan kameeŋe. Wahawu unwu újimuu foof bukan kameeŋe fan kusal Ateemit boot li áloli.
47001012	Wahawu wájimuu áloli li jisaloolo, wo wommuu mata búyinumoli búkaanolikaan jihaas kaanaku buloŋabu bóololi li adunaayi inye, háŋum hákiluul, bulakolako buloŋ banabe ban bata mal̥egen, babilumulo li Ateemit. Buloŋabu umbu bubilumuloot li bújallo bata ál̥ahukowan, bale li kájiyaku kata Ateemit bubilumulo.
47001013	Li mal̥egenamu, bajut li sileetalasu san jikiiculuumuu wah ukee wábuto li wan jíjangaye lómuu li wan jínaanummuu. Ban lenseen jínaanunnaanum wo jak,
47001014	maayeet min kite eenimuu muñeˈe bugeb bale jínaanumoli joon: li hunakahu hata ebilayi yata Amaaŋenawu oololaal Yéesu, bukuluul fan súumuul li áloli, loon áloli foof emmuu súumoli li bukuluul.
47001015	Li káwooluwaku unku kan ibajumuu, lifañeenumuu min ijand ibil boot booluul mantee li jiyili jibaj wah wajake úl̥ubut.
47001016	Ifúlummuu booluul, fan ihaaŋ boot li etaamayi yata Maseduwaan, ban li ílaañumum bó boot booluul, mantee li jilambenom li wahawu wan jokommuu li wo boot li kañaahoolaku kan ijowemuu boot li etaamayi yata Súde.
47001017	Min ifañumuu min ikaan loon muñaˈa, waa, iyinoolut fíle col? Mantee foof waa, ifañumuu kakaan wah, li lako lífañunfañum wo humum hata bóono bata ál̥ahukowan, min lako kama «éehe’» li «a’aa’» sóomi lí ínje li mano.
47001018	Ateemit lahaase aan kulimaku kan jilobuulumuu bajut ló «éehe’» li «a’aa’» li mano.
47001019	Li mal̥egenamu, Yéesu Kilisita ammuu Añiilawu ata Ateemit, an Silaas, Tímote lí ínje humumom jiwaalemuu booluul, alet «éehe’» li «a’aa’». Li okila «éehe’» bale ebaje.
47001020	Li mal̥egenamu, Yéesu Kilisita akila ammuu «éehe’» yata wahawu feh wan Ateemit alobumuu kasen. Mó mújimuu foof li Yéesu Kilisita lóonumaalemuu Ateemit «Aameen» boot li máyiineniyamu moola.
47001021	Ateemit humumool akila álitenolimuu boot li bukuluul ló, li hujokoolahu hoololaal li Kilisita. Ateemit al̥usolaamuu boot li akila humumool,
47001022	ban li akaan húlangumaasowahu hoola li alolaal, ban li aŋa’ foof Buyinumabu Banabaabu akaan li uyinumawu woololaal, min híis kaanaku mal̥egen fan ubajaal wahawu wan ahahenumuu boot li alolaal.
47001023	Ateemit lahaase aan ímalut. Imálumuu, kama li amukom. Min ibilutumuu boot Koolent, ifañut min ikaanul búteb.
47001024	Alóli jilet li huŋes min jituuŋuul min jíyinen li wahawu wan áloli jifañumuu min bukuluul jíyinen li wo, mata káyinenaku kooluul kuliilit, bale jifañe min jílokum dín dáno li bukuluul boot li ésuumahukow yooluul.
47002001	Li mal̥egenamu, lijoojok li buyinumom kaanaku let ílaañul boot booluul jakum bil ilaañen ikaanuul buyina.
47002002	Nokoomuu loon li mal̥egen ínje líjiwuuji li jibaj buyina, ayimaa aate kama ayili akaanom ibaj ésuumansuum, ábuti li bukuluul jan ikaanumuu buyina?
47002003	Wahawu wájimuu li ikiiculuul eleetalayi, wo wommuu jakum bil íliiŋul booluul kukee li bukuluul li kukaanom buyina, ban buko kooteenumuu kújiwom li ibaj ésuumansuum. Ban líyinene kaanaku ésuumansuumayi yúmbaam, yooluul foof bukuluul feh.
47002004	Li mal̥egenamu, li muhuu ló likiiculuumuu mata ínje ummu li sílaam sáamak ban buyina báamak bookom. Let mantee min ikiiculuumuu boot kakaanuul buyina, bale boot min íhiisuul buu líbooliwuulumuu ŋáa’.
47002005	Bajumuu an ájiye buyina li bubaj, inti ínje lakaan bo. Bukuluul foofuul feh lakaan bo, bale boot min een kukee li bukuluul bale lakaane buyina, jakum bil iwuuhen.
47002006	Kawatatenaku kan bukan kameeŋe li bukuluul kuwatatenumuu anawu ummu kufite boot li akila.
47002007	Mó mújimuu muñeˈe joote kama jibonket anawu ummu ban li jiwankulenool, jakum bil abaj buyina bahaŋool sembe yok áyeko.
47002008	Wahawu unwu újimuu ínje ummu li kal̥awuul min jíhiisool kaanaku jíbooliwoobooli.
47002009	Li mal̥egenamu, wahawu unwe újimuu li ikiiculuul: lifanfañ min iyoobuul min ijuk mantee fan jikaan wahawu feh wan ilobuulumuu.
47002010	Anoowan an jibonkete wah wan akaane, ínje foof libonketool. Injé ibonketumuu, nokoomuu loon libabbaj wah wan eete ibonket, fan ibonket humum hooluul, hákil Kilisita,
47002011	jakum bil Sayitaane ájowum tó abuntolaal, mata luhaasaale waa wommuu li buyinumool.
47002012	Nan íliiŋumuu li ésukayi yata Tulowaas boot kawaale Hulimahu Hásuumaahu hata Kilisita, li ijuk kaanaku Amaaŋenawu lábabuubabul bútin boot lí ínje,
47002013	bale buyinumom bubahut mata ijukut atuyom Tit. Muñeˈe li ikat to kata Tulowaas min ijow boot li etaamayi yata Maseduwaan.
47002014	Ateemit ajow asali, okila aŋalewolaamuu nanoonan unabaal li húmimahu hata kaheekaku kata Kilisita. Ban li ájowum li alolaal min akaan bukanabuku kuhaas Kilisita tanootan, loon eheeñ yan kaciiŋaku kata yo kuyiisi kuban tanootan.
47002015	Li Ateemit, alolaal oomaamuu li mal̥egenamu kaciiŋaku kásuumaaku kata Kilisita, hákil bukanabuku kammuu li kafak li kammuu li kájim.
47002016	Li bukanabuku kammuu li kájim, lakolako kaciiŋ kata eket boot kakaan eket. Li bukanabuku kammuu li kafak, lakolako kaciiŋ kata buloŋ boot kasen buloŋ. Ban kama ayimaa ayilimuu akaan bulokabu umbu?
47002017	Li mal̥egenamu, alolaal unokoolutaal li bukan kameeŋe kaŋalemuu Hulimahu hata Ateemit min kúbajum tó sídalam. Li mal̥egenolaal lulobaalemuu, loon kuloka kata Ateemit, hákilool ban li hujokoolahu hoololaal li Kilisita.
47003001	Waa, boot fíle min ulaañenaal útoŋaal kasaloolo alolaal humumolaal? Bukan kukee jokiijok min kúhiisuul sileetal salobe mooliil, mantee foof li kúyabum so li bukuluul. Waa, áloli foof jókolijok li sileetal loon unsu?
47003002	Eleetalayi yóololi yo yommuu bukuluul humumuul. Ekiicikiic li uyinumawu wóololi, ban bukanabuku feh kuhaas yo, kujangajanga yo.
47003003	Hihhiit kaanaku bukuluul eleetal joom yan Kilisita akiice aban, li ásenoli yo jiboñ. Let li elankal ekiicumi, bale li Buyinumabu bata Ateemit aloŋumuu ekiicumi. Ekiicuti li kúlankiin kayiji, bale ekiicikiic li uyinum wata bukan.
47003004	Káwooluwaku unku áloli jibajumuu hákil Ateemit, humum hata Kilisita.
47003005	Alóli bajut wah wan jiyilo joon áloli húmumoli jikaan wo li sémbewoli, bale Ateemit ákaanoli min jiyili jikaan wahawu wan jikaanemuu.
47003006	Okila ákaanolimuu min jiyili jilako kuloka kata húfaalumahu huwunkulahu. Húfaalumahu unhu hubilumut li eluwaayi yakiicimuu, bale li Buyinumabu Banabaabu hubilumulo. Li mal̥egenamu, eluwaayi yakiicimuu emukemuk, bale Buyinumabu Banabaabu busenesen buloŋ.
47003007	Eluwaayi ekiicikiic li kúlankiin kayiji. Móyiis li alako aloka ata eluwaayi inyu yamukemuu. Bale maayeet mo, bulokabu umbu bata Móyiis li busenool máyiineni máamak, gay bañiilabu bata Isilayeel kuyilaat kujukelool li buul, humum hata kaleñaku kata buulabu boola, maayeet min kite eenimuu máyiineniyamu ummu let mufiyo.
47003008	Fan bulokabu bata eluwaayi bufane búyiineni, naane bata Buyinumabu inti fan buhaŋ máyiineni ŋáa’?
47003009	Nokoomuu loon li mal̥egenamu bulokabu bata eluwaayi bafanemuu búji bukanabuku li kulo li batiibabu bata Ateemit, búyiineniyiineni ŋáa’, kama háŋum bulokabu bata Buyinumabu bájiyewolaamuu li ulakowaal bukan kacole?
47003010	Li mal̥egenamu, ukittenoolaamuu máyiineniyamu mata húfaalumahu hata no li mata hata muñeˈe mahaŋumuu maluuk ŋáa’, luyilo oonaal mata húfaalumahu hata no mulaañut moono máyiineni;
47003011	mata fan wah wáami li ufiyo jatit ufane úyiineni, kama háŋum wah wáami li ulako to boot nanoonan!
47003012	Kákangumaku unku kan jibajumuu kújiwoliji li jilob li bukanabuku li káwoolu káamak ló.
47003013	Alóli jíkaanoliit loon Móyiis, anaake aŋalumuu kásoo min áhimen buulabu boola, jakum bil kata Isilayeel kujuk kaleñaku kata buulabu boola ko li káyaakulo.
47003014	Bale kata Isilayeel uyinumawu wooliil úmibomibo. Boot yok síyaat kujangamuu Hulimahu hata Húfaalumahu Huhaanahu, let kuyili kúnaanum ho, mata hufalal háhiliilumuu kujukum huloŋ to. Húfulenuti, mata hujokoo li Kilisita bale huyilo húfulen hó.
47003015	Maayeet síyaat, nanoonan nan kujangaye síliibalasu sata Móyiis, hufalal li húmib uyinumawu wooliil.
47003016	Nanoonan nan an átiiwoye ayab Amaaŋenawu, hufalal li húfu’.
47003017	Amaaŋenawu, okila ammuu Buyinumabu Banabaabu, ban tan Buyinumabu bata Amaaŋenawu boom, fan baj to foof kábaaloo.
47003018	Alolaal foofolaal feh jan wuulawu woololaal úmibutimuu, máyiineniyamu mata Amaaŋenawu muyilo mujuki li alolaal loon li kajuuloolum. Amaaŋenawu ammuu Buyinumabu, li akaanolaal úbutiyaal, min unokoolaal li akila li máyiineni ló, mahaŋe naak nanoonan maluuk.
47004001	Ateemit li másuumamu moola lásenumolimuu bulokabu umbu. Wahawu unwu újimuu áloli let jíyeko.
47004002	Alóli jihoohoy wahoowah wasuuneniye wakaaneyimuu li huyolo. Jíkaaneliit wah li jabunt, ban jítiiguleliit hulimahu hata Ateemit; bale jilobelob bukanabuku mal̥egenamu set, bájum bukanabuku feh li kuyili kúyinen li mal̥egen kaanaku áloli bukan joom kan an ayilo áwoolu hákil Ateemit.
47004003	Ban nokoomuu loon babbaj wah wayolowe li Hulimahu Hásuumaahu han áloli jiwaaleˈemuu, uyoloyolo boot li bukanabuku bale kammuu li kájim.
47004004	Bukanabuku umbuku kammuu li kájimaku kúyinenut, mata ateemitawu ata adunaayi inye, ammuu Sayitaane, lámimmib uyinumawu wooliil jakum bil kujuk kaleñaku kata Hulimahu Hásuumaahu hata máyiineniyamu mata Kilisita, ammuu kambuwaku kata Ateemit.
47004005	Li mal̥egenamu, li kawaaleyaku kan áloli jiwaaleˈemuu, let kúkowoli jiyiiŋene, bale Yéesu Kilisita ammuu Amaaŋenawu jiyiiŋene. Alóli kuloka kooluul joom, humum hata Yéesu.
47004006	Li mal̥egenamu, Ateemit aanumuu: «Mawuŋaamu mujow muwuŋen li élimayi!», okila humumool ahiitenumuu uyinumawu wóololi, min ákaanoli jihaas kaleñaku kata máyiineniyamu moola li buulabu bata Kilisita.
47004007	Bale áloli jaakumuu hubajahu unhu, jinokoonokoo li siteefaay, min híis kaanaku sembaasu unsu saluukumuu sijow siwuuh sibilumut li áloli, bale li Ateemit.
47004008	Bukanabuku kumbuku min kúlaamenewolimuu manooman, bale let kúgootenoli. Fan kúkaanoli jiliiwo, bale let jíyeko.
47004009	Fan kúlaatenoli, bale Ateemit let ábetenoli. Fan kúbetoli li etaam, bale let kúhabeloli.
47004010	Alóli jumbuku nanoonan min jitebemuu li síniiloli tanootan sílaamasu sata eketayi yata Yéesu, bájum buloŋabu boola foof li bujuki li siniilasu sóololi.
47004011	Li mal̥egenamu, li búloŋoli feh, áloli jumbuku min jijukemuu nanoonan eketayi humum hata Yéesu, bájum buloŋabu bata Yéesu li bujuki foof li siniilasu sóololi sammuu li sibil siket.
47004012	Muñowu eketayi yommuu li bulok li áloli, buloŋabu bo li bóomi li bulok li bukuluul.
47004013	Li Hulimahu hata Ateemit hakiicimuu lollob ló kaanaku: «Líyinenyinen, mó lí múji li ílobul.» Li manolamu, áloli foof jíyinenyinen li Ateemit, mó lí múji li jílobul,
47004014	mata áloli jihaase joon Ateemit layitenuuyitenul Amaaŋenawu Yéesu li eketayi, ban fan áyitenumuloli foof li eketayi li Yéesu ló, min ákaanoli jilako tin tano li akila li bukuluul ló.
47004015	Li mal̥egenamu, wahawu unwu feh wan áloli jímuñemuu lí wó, jímummuñ wó mata bukuluul jíji, mantee kájiyaku kata Ateemit li kunaak kugo bukan kahaŋe mameeŋ, min kasalaku kan ésukayi esalemuu Ateemit kújowum to kuhaŋ maluuk, boot li máyiineniyamu moola.
47004016	Wahawu unwu újimuu jakum úyekowaal. Ban maayeet min eniilayi yoololaal yommuu li kakajen, bale kata láalawolaal ummu min wunkulowemuu hunakoohunak.
47004017	Li mal̥egenamu, sílaamasu soololaal sata muñeˈe siyiiliyiili ban sifiyowut, bale so sommuu li síjiwolaal li ubil ubajaal máyiineni maluuke maluuk jow hah. Máyiineniyamu ummu mata boot nanoonan, ban muhaŋe ŋáa’ sílaamasu unsu.
47004018	Mata alolaal uŋalutaal sítiijolaal feh ukaanaal li wahawu wajukeyimuu, bale li wájukeliitimuu lukaanaal so. Li mal̥egenamu, wahawu wajukeyimuu úfiyoweliit, bale wájukeliitimuu woonosoono to boot nanoonan.
47005001	Luhaasaale li mal̥egenamu oonaal eniilayi yoololaal yata baabe li etaam yanokoomuu loon eluuf dán ukinaale, ebilumuu ekajen, fan ubajaal li emitayi eluuf yata boot nanoonan yan Ateemit ateefe, inti yan kuŋen kata bukan kuteefe.
47005002	Ban muñeˈe min oomaalumuu li eniilayi yoololaal yata baabe li etaam, alolaal ummuwaal li buyina báamak mata lúsiibowaasiibo ŋáa’ min Ateemit akaanolaal eniilayi yoololaal yata li emitayi.
47005003	Ban jakum ban li lako Ateemit lakaanolaakaan eniilayi inyu aban, li ulakowaal loon bukan kakokowut.
47005004	Muñeˈe nan oomaalumee li eniilayi inye yata baabe li etaam, alolaal ummuwaal min ubajaalemuu buyina báamak ban li úlaamaal ŋáa’. Let mantee lufañaafañ min úfulenaal eniilayi yammuu li ebil eket, bale lufañaale min ukaanowaal eniilayi yaatutumuu ebil eket, mantee buloŋabu li buniilen eniilayi yammuu li ebil eket.
47005005	Ateemit akila humumool akaanumuu min wahawu unwu uyili ubajolaal, ban li asenolaal Buyinumabu boola Banabaabu min úkangumaal kaanaku fan ubajaal hubetahu hútinaalahu hata wahawu wajakaawu wan akat tomuu boot li alolaal.
47005006	Mó mújimuu, lootaale kama ubajaal nanoonan kákangum, min uhaasaal oonaal nan oomaalumee li eniilayi inye, buloŋ loomaal li bo lóyi Amaaŋenawu,
47005007	mata li káyinenaku lúloŋumaale, bale inti li wahawu wan ujukaalemuu.
47005008	Lubajaale kama kawankulen káamak, ban luhaŋeenaale mafañ min úfulaal li eniilayi inye, min ujowaal bóot boot bata Amaaŋenawu.
47005009	Wahawu unwu újimuu foof, oonowaal li eniilayi inye mantee foof li úfulaal li yo, wahawu wan ufañaalumuu bale, wo wommuu min ukaanaalool súum.
47005010	Li mal̥egenamu, wahawu wan ukaanaalumuu alolaal foofolaal feh, fan ubil uhaasi hákil tilibinaalayi yata Kilisita, min anoowan ayab bacaamabu bata wahawu wan akaanumuu nan alakomuu buloŋ li eniilayi inye, lako majake mantee foof majakut.
47005011	Alóli jihaase waa wommuu kákoli Amaaŋenawu, ban jumbuku li huŋes min jikaan bukanabuku min kútiiwo boot boola. Ateemit akila láhaasoli jak, ban lenseen bukuluul foof jihaasom jak li uyinumuul.
47005012	Alóli jifañut min jilaañen jisaloolo áloli húmumoli hákiluul, bale jifañe min jisenuul bútin min jibaj ésuumansuum li áloli. To bukuluul jóotummuu jíbaj wah wan jommuu jiŋa’ min jitontu bukanabuku kasaloolowemuu mata wah wata ñajuko, min kukat bo wata kata láala buyinumabu.
47005013	Li mal̥egenamu, nokoomuu loon áloli kúkowoli kúsuumut joonosoono mo boot li Ateemit, bale nokoomuu loon úyinumoli jooke, jókisooki wó boot li bukuluul.
47005014	Húbooliyahu hata Kilisita húhaŋolihaŋ sembe, mata jíyinene li mal̥egen kaanaku, min an ano aketumuu boot li bukanabuku feh, kama bukanabuku feh kubamban li buloŋabu booliil buhaanabu.
47005015	Lakeeket boot li bukanabuku feh, jakum bil bukanabuku kammuu li buloŋ kuloŋ boot li buko humumiil, bale min kuloŋ boot li anawu aketumuu ban li ayitowumul li eketayi boot li buko.
47005016	Mó mújimuu, muñeˈe áloli let jíhaasum an li bóono bata ál̥ahukowan. Maayeet min kite eenimuu no, li bóono bata ál̥ahukowan áloli jíhaasume Kilisita, bale muñeˈe let jíhaasumool loon muñaˈa.
47005017	Wahawu unwu újimuu an abajumuu hujokoo li Kilisita, anawu ummu búwuwenum buwunkul laam. Wahawu wata naanaŋ umoje, muñeˈe wahawu feh uwunkulowe.
47005018	Wahoowah feh li Ateemit ubilumulo. Okila akaanumuu min ubajaal hujamool li akila humum hata Kilisita, ban li asenolaal bulok bata kakaan bukanabuku min kajamoo li akila.
47005019	Ateemit li Kilisita lájowume min akaan bukanabuku kubaj hujamoo li akila humumool, ban ajukelut li butilaabu booliil, min akaan li áloli hulimahu hata kakaan bukanabuku kujamoo.
47005020	Alóli bukan joom kan Kilisita aboñe boot elob li kajaw koola. Kulimaku kan áloli jilobuulumuu, nokoonokoo loon Ateemit humumool ahooñe li bukuluul. Alóli jumbuku li kayaakuul li kajaw kata Kilisita, min jikat Ateemit min akaanuul jibaj hujamoo li akila humumool.
47005021	Kilisita akaanutumuu kahoofoo, Ateemit li akaanool ateb kahoofoo humum hoololaal, bájum li újowumaal li akila min ulakowaal macolamu mata Ateemit.
47006001	Emmuu áloli dín dáno jílokume li Ateemit, wahawu wan jommuu li kayaakooluul foof wo wommuu, jakum jiyab kájiyaku kata Ateemit jihinten to.
47006002	Li mal̥egenamu, Ateemit lansaan: «Nan taŋayi yajakumuu éliiŋumuu, lísooniyensooniyen kal̥awaku kooli. Nan hunakahu húliiŋumuu boot min ifakeni, lilambenilamben.» Jijanten! Muñeˈe taŋayi yajakumuu kayab kájiyaku kata Ateemit, éliiŋe; muñeˈe taŋayi nan Ateemit ammuu li kafaken bukanabuku, eŋeje.
47006003	Alóli jifañut min jíji an li ajonten min alo li kahoofoo, jakum bil an ayili alob majakut aya li bulokabu bóololi.
47006004	Bale, li wahawu feh wan áloli jikaanemuu, jíhihhiis kaanaku áloli húmumoli kuloka joom kata Ateemit, jówum li húmuñ háamak hata sílaam, hata buyok, li hata buyina.
47006005	Kútekolitek ban li kúŋaloli kujow kukul̥. Li kuyitenul ésukayi boot li áloli, ban li kúmukoli li bulok. Li kúhiloli jímooliwum, ban li kúhiloli foof jitiñum.
47006006	Li jiloŋ buloŋ basete, ban li jibaj ehaasemiñ yabilumulo li Ateemit; li jiyili húmuñ ban li jísuum li bukanabuku; Buyinumabu Banabaabu bumbu li áloli, ban li jíbooli bukanabuku li mal̥egen.
47006007	Jilollob bukanabuku hulimahu hata mal̥egenamu, ban li sembaasu sata Ateemit. Butiikumaabu bóololi bata katek li bata kafangen, bo bommuu wahawu wacolumuu hákil Ateemit.
47006008	Bukan kukee fan kúbinkenoli, kaabuku li kúbesoli; kukee li kúgeloli, kaabuku li kúsuuwoli. Kukee li kújokoli kúmalamiñ, ban mal̥egen jilobemuu.
47006009	Li kújokoli loon bukan kan kuhaasut ban kúhaasoli feh; loon bukan káami li eket, ban fan jijuke, áloli jumbuku li buloŋ. Li kunaak kútekoli, bale let kúmukoli.
47006010	Li kúkaanoli buyina, bale áloli jumbuku nanoonan li ésuumansuum. Li kújokoli loon bukan kagaye ŋáa’, bale áloli jumbuku min jikaanemuu bukan kameeŋe kulako kusaanum. Alóli li jinokoo li bukan kabajut wahoowah, bale jibaje wahawu feh.
47006011	Bukuluul jata Koolent, áloli jilobuulob li mál̥egenoli. Jilobuulob wahawu feh wammuu li úyinumoli.
47006012	Alóli jihoyut min jíhiisuul húbooliyahu hóololi, bale bukuluul humumuul jíhoyolimuu li uyinumawu wooluul.
47006013	Muñeˈe boot min ilob li bukuluul loon bañoolom joom: jíbooliwoli foof loon áloli jíbooliwuulumuu, ban li jíbabul uyinumawu wooluul.
47006014	Jakum jíyuukoo li bukanabuku káyinenutumuu li Amaaŋenawu. Li mal̥egenamu, buu wah wacole woote uyili unaboo li wah wajakut? Buu mawuŋe moote muyili munaboo li élim?
47006015	Buu Kilisita kuyilo kujamoo li Sayitaane? Waa an áyinene li Kilisita kookoole li an áyinenut li akila?
47006016	Hujamoo buu huyilo hubaj li tutoo eluufayi yata Ateemit li úciinawu? Li mal̥egenamu, alolaal oomaalumuu eluufayi yata Ateemit aloŋumuu; mata loon Ateemit humumool alobumuu: «Fan ikin, ban li iloŋ li tutiil. Fan ilako Ateemit ooliil, ban buko fan kulako bukanabuku kúmbaam.»
47006017	Wahawu unwu újimuu Amaaŋenawu li aan: «Jífu’ li buko, ban jikatoo li buko. Jakum jigo wah wasetut. Jikaan momuu ínje fan iyabuul.
47006018	Fan ilako atuubawuul, bukuluul li jilako kuñoolom káyine li kanaale.» Amaaŋenawu ata sembe alobe loon muñaˈa.
47007001	Kufaalom kan iboolaat, emmuu Ateemit lalobe kasenolaal wahawu unwu feh, kama lootaale usetenoolaal alolaal humumolaal, min úfulaal li wahoowah feh wayilo usik eniilayi yoololaal li buyinumabu boololaal. Uhankenaal min uhabelaal ulakowaal li mal̥egen bukan kanabe li kákoli kata Ateemit.
47007002	Jíyaboli li uyinumuul. Alóli jifetut li an. Jilowenut anoowan, ban jibuntut foof an min jiŋa’ wahawu woola.
47007003	Ilobut loon muñaˈa boot kawatatenuul, mata loon ilob nomuu, bukuluul jumbuku li uyinumawu wóololi, ban bajut wah wayilo úfulenuul li úyinumoli, inti eketayi inti foot buloŋabu.
47007004	Libabbaj kákangum káamak li bukuluul, ban súumonsuum li bukuluul ŋáa’. Li sílaamasu sóololi feh, libabbaj kawankulen káamak, ban ésuumansuum yaluuke ŋáa’ li yoono lí ínje.
47007005	Li mal̥egenamu, nan jíliiŋumuu Maseduwaan jibajut bo kayool̥o kanookan. Sílaam sanoosan jibabbaj so bo: úmuy tíyaŋ, ekole li elako li óloli.
47007006	Bale Ateemit awankulenemuu bukan káyekowe, láwankulenoliwankulen li ebilayi yata Tit.
47007007	Ban inti ebilayi yata Tit bale éwankulenoli, bale min álobolimuu buu bukuluul jiwankulenoolumuu eeno akila humumool. Lálobolilob buu bukuluul jifañumuu ŋáa’ min jilaañen jijukom. Li áloboli foof mata jíl̥okoolaju jooluul, li buu jibajumuu káyikil̥o kata kalaañ búmbaam hákil kulatoolawom. Wahawu unwu feh ukaanonkaan min ihaŋ mabaj ésuumahukow.
47007008	Li mal̥egenamu, maayeet min eleetalayi yan ikiiculuumuu ekaanuumuu buyina, jíwutom li ijok li ehaaseen. Lijokenjok li ehaaseen nan ijukumuu kaanaku eleetalayi inye ekaanuukaan buyina, maayeet min kite eenimuu fiyowut.
47007009	Bale muñeˈe ínje ummu li ésuumansuum, ban inti mata min ikaanuulumuu buyina jíye, bale min buyinaabu bújiwuulumuu li jítiiwo jibet búsol buloŋabu booluul bajakutumuu, min jibaj buloŋ buwunkul. Buyinaabu booluul bunannab li húnongumahu hata Ateemit. Wahawu unwu újimuu, áloli jikaanutuul majakut manooman.
47007010	Li mal̥egenamu, buyina banaboole li húnongumahu hata Ateemit, bukaanekaan buloŋ bata an min búbuti, min jíwool li afak, ban an let ajok li ehaaseen. Bale buyina babilumulo li bakaanelabu bata adunaayi, bumukemuk.
47007011	Wahawu unwe buyinaabu banaboomuu li húnongumahu hata Ateemit bukaanuulumuu: Mo jikite jinaak jisommen li kakaan wah! Mo jikite jiyili kacahenoolo! Mo wah wacolut ukite unaak ukaanuul etindihuuñ! Mo jikite jíkol̥l̥i! Mo jikite jifañ min jijukom! Mo jikite jihanken li kakaan macole! Mo jikite jifañ min wah wacolut ubaj katek! Bukuluul jíhihhiis li wahawu feh, kaanaku utumuul ulet bo li elobayi inye.
47007012	Min ikiiculuulumuu let mantee anawu atilumuu ájiye, let foof mantee anawu an kutilumuu li akila ájiye, bale boot min íhiis set hákil Ateemit, kahankenaku kan jibajumuu boot li áloli.
47007013	Wahawu unwu újimuu áloli li jibaj kawankulen. Nan áloli jijukumuu ésuumansuumayi yalakomuu li Tit, mata bukuluul jítintimbenootintimben, ésuumahukow yáamak li elako li áloli efamen to kawankulenaku unku kan jibajumuu.
47007014	Nokoomuu loon líhiisoohiis jakee ésuumansuumayi yan ibajumuu li bukuluul, jisuuwenutom. Loon jilobewuulumuu nanoonan mal̥egen, mo foof kasalaku kan jisaluulumuu hákilool kommuu wah wata mal̥egen.
47007015	Tit ajowumuu awayil̥o buu jítuuloolumuu foofuul feh li buu jiyaboolumuu booluul li ekole li kateelen ló, húbooliyahu han ábooliwuulumuu li huhaŋ maluuk.
47007016	Súumonsuum ŋáa’ min ihaasumuu een liyilo íkangum li bukuluul li wahoowah feh.
47008001	Kútuyoli, áloli jifañe min jikaanuul min jihaas kájiyaku kan Ateemit asenumuu síjanguwasu sammuu li etaamayi yata Maseduwaan.
47008002	Bukanabuku kammuu li sijanguwasu unsu kubabbaj sílaam sáamak, bale ésuumahukowayi yooliil elulluuk ŋáa’, yok kunaak kusen ŋáa’ maayeet min kukite koonomuu bukan kagaye ŋáa’.
47008003	Kusensen wahawu wan kuyilimuu kusen, maayeet jow haŋ to, ban kuyitoyito li kuyaan kusen. Injé liyilo ilob mo mata lijuujuk.
47008004	Kúyaakoololiyaakoo ŋáa’ mata min jikatiil min kukaan to kaŋeniil li bulokabu bata kalambenaku kata bukanabuku kata Ateemit kammuu li ésukayi yata Yeelusalem.
47008005	Wahawu wan kukaanumuu uhanhaŋ wan áloli jiyinooleenumuu. Kujanjand kusenoolo buko humumiil boot li Amaaŋenawu, ban li kusenoolo boot li áloli. Kukankaan mo loon Ateemit afañumuu.
47008006	Tit okila anaake ayabumuu booluul wahawu wan bukanabuku kunaake kusenumuu. Wahawu unwu újimuu áloli li jiyaakoolool min ahabel akaan booluul bulokabu umbu bajakumuu ŋáa’, loon átoŋ bomuu.
47008007	Muñeˈe bukuluul jibaje wahawu feh ŋáa’. Jibaje káyinen, jihaase jak buu lobemuu, jihaase wahawu wata Ateemit. Jihankenehanken li wahoowah feh, ban húbooliyahu han jíhiisuulumuu hunhu li bukuluul. Mó mújimuu, joote kama jinaak jihaŋ masen ŋáa’.
47008008	Injé ilet li katuuŋuul jikaan wahawu unwu. Lilollob loon muñaˈa boot min iyoob min ijuk buu jil̥egene eeno li húbooliyahu hooluul, ho bakittenooleyi li kahankenaku kata kaabuku.
47008009	Li mal̥egenamu, bukuluul jihaase kájiyaku kata Amaaŋenawu oololaal Yéesu Kilisita. Akila ammuu an abaje, li akat bo hubajahu hoola feh min abil alako an agaye humum hooluul, mantee bugayabu boola li bújiwuul li jilako bukan kabaje.
47008010	Boot min ilobuul kayinoolaku kúmbaam: hútiim bukuluul jilakomuu kútinaa li kasenaku, ban bukuluul jifañe li jisen. Jaajak ŋáa’ min jihanken li bulokabu umbu.
47008011	Muñeˈe kama jihabel bulokabu umbu jikaan. Jikaan to uyinumuul min jihabel bo loon foof jijokumuu min jikaan bo. Jikaan bo loon jiyilimuu.
47008012	Li mal̥egenamu, ukaan tomuu buyinumi min usen wah li kayinoo kajake, Ateemit fan ayab wahawu wan usenumuu. Fan ajuke li wahawu wan ubajumuu, bale inti li wahawu wan ubajutumuu.
47008013	Eenutuulumuu jikaanoolo bugay jiyiliwum jilamben kaabuku. Lifañe min bukanabuku kujoki le keb.
47008014	Muñeˈe bukuluul jumbuku li hubaj, ban jiyilo jiŋa’ wahawu wawuuhumuu min jilamben bukanabuku kabajutumuu. Ban líiŋumuu hunak hakee, bukanabuku kabajutumuu li kubaj jow wuuh ban bukuluul jibajut, li kuŋa’ wahawu wawuuhumuu min kuhin kulambenuul. Kaanumuu loon muñaˈa, li lako jijokoole jile keb,
47008015	loon Bakiicelabu bulobumuu: «Anawu abajumuu ŋáa’, abajut jow wuuh, anawu abajumuu jatit, bajut wah wan abajut.»
47008016	Ateemit akaanumuu li buyinumabu bata Tit kahanken min alambenuul loon áloli, ajow asali.
47008017	Nan áloli jiyaakoomuu Tit mata min abil boot booluul, let mantee lansaan bale éehe’ fan abil, bale lasommensommen min abil alambenuul, ban okila ajoke min abil boot booluul.
47008018	Boot min kúnaboolul li atuyolaal an sijanguwasu feh sisalemuu humum hata bulokabu boola bata kawaaleyaku kata Hulimahu Hásuumaahu.
47008019	Bale inti wahawu unwu bale. Sijanguwasu sil̥usool boot min alako anaboola óololi li kañaahoolaku unke kata bulok bata kakaan wah wajake, ban kúsenolimuu boot li kasal kata Amaaŋenawu humumool, li káhiis kaanaku jifanfañ min jilamben.
47008020	Alóli jumbuku li kajuke to jakum bil an ayili áwatatenoli mata buu jítukumuu sídalamasu saluuk muñowu, san bukuluul jisenumuu.
47008021	Li mal̥egenamu, káyinoololi feh ko kommuu huŋes min jikaan wahawu wajakumuu, inti hákil Amaaŋenawu bale, bale foof hákil bukanabuku.
47008022	Jíboñuluuboñ atuyolaal min ánaboolul li buko. Jiyoobooyoob ñameeŋe li wah wameeŋe min jijuk, ban jijuujuk kaanaku lakankaan an ajasowe. Muñeˈe lahaŋe majaso, mata lababbaj kákangum káamak li bukuluul.
47008023	Tit akila anaboolawom laam, ban áloli fóofoli jóomi li bulokabu boot li bukuluul. Kutuyolaal kaabuku kánabulumuu li Tit, buko sijanguwasu síboñuliil, min kulok boot li kasalaku kata Kilisita.
47008024	Kama jíhiisiil kaanaku jíbooliyiibooli li mal̥egen, min sijanguwasu síyinen, ban li sihaas soon min áloli jibajumuu ésuumansuum li bukuluul, jikooŋe.
47009001	Bajut jáliŋ yanooyan min ikiiculuul min ilobuul mata sídalamasu san jisenumuu boot li bukanabuku kata Ateemit kammuu li ésukayi yata Yeelusalem.
47009002	Lihaase buu jikaan tomuu uyinumuul li kalambenaku, ban li isaloolo humum hooluul hákil kata Maseduwaan, min eeniil: «Kutuyolaal kammuu li etaamayi yata Akaay, kábilum hútiim kufaleˈe boot kasen.» Kahankenaku kooluul kújiji bukan kameeŋe li buko li kufañ min kusen.
47009003	Boot min íboñuluul kutuyolaal, jakum bil kasalaku kan isaloolomuu humum hooluul mata kasenaku, kulako kakaal̥o. Mó mújimuu lifañe min jifale jilako to loon ilobumuu.
47009004	Jikaanut momuu, ban kata Maseduwaan li kúnaboolul lí ínje boot booluul jibil jíliiŋul jitookutuul mafaleˈe, fan káanoli ñisuu mata min jíkangummuu li bukuluul ŋáa’. Bukuluul humumuul fan jihaŋ masuu.
47009005	Mó mújimuu li ijok kaanaku jaajak min ilob kutuyolaal min kúyabulom hákil booluul, min kujoojen wahawu wan bukuluul jilobumuu kasen. Nan emmuu li íliiŋul, li itook wahawu unwu feh bafaleˈe, min híis kaanaku jisensen wo li ésuumansuum, inti loon an atuuŋuul min jisen.
47009006	Jiwayil̥o hulimahu unhe: «An al̥ukumuu jatit, fan abil abaj jatit. An li al̥uk ŋáa’, fan abil abaj ŋáa’.»
47009007	Anoowan laate asen loon ajokumuu li buyinumool, ban jakum baj ejok li ehaaseen, mantee foof loon an atuuŋool min asen. Ateemit, an asene wah li ésuumansuum ló lafañumuu.
47009008	Ateemit layilo asenuul wahoowah feh wajake, bájum li jibaj nanoonan wahawu feh wan jokuulumuu li wo, ban fan jibaj jifamen to wahawu wan jommuu jinaak jiŋa’ min jikaan wah feh wajake.
47009009	Loon Bakiicelabu bulobumuu: «Lagabengaben, li asen kusukateenaku; macolamu moola li moono to boot nanoonan.»
47009010	Ateemit asenemuu sígul anawu al̥ukemuu, ban li asenool sinaaŋasu san atiñemuu, fan asenuul sígul ban li akaan so sibukoo. Fan akaan macolamu mooluul mubaj ebukoolum yameeŋe.
47009011	Fan asenuul hubaj li wahoowah feh, min jinaak jiyili jísuum li bukanabuku. To bukan kameeŋe kóotummu kusal Ateemit humum hata wahawu wan jísenolimuu jijow jiseniil.
47009012	Bulokabu umbu bata kayabaku kata wahawu wan bukuluul jisenumuu, bulakowut boot kalamben bale bukanabuku kata Ateemit li wahawu wan jokiilumuu li wo, bale fan búji foof bukan kameeŋe li kúsalum Ateemit li kal̥aw.
47009013	Mín súumiilumuu li majakamu mata bulokabu booluul, mo kusalumuu Ateemit mín jítuulumuu Hulimahu Hásuumaahu hata Kilisita loon jilobemuu. Fan kusal foof Ateemit mata másuumamu mooluul li kagaboolaku kan jigaboomuu wahawu wooluul li buko li kaabuku feh.
47009014	Fan kul̥aw boot li bukuluul, min kúhiisuul húbooliyahu han kúbooliwuulumuu, humum hata kájiyaku káamakaku kan Ateemit asenuulumuu.
47009015	Ateemit ajow asali mata kájiyaku koola kan an ayilaatumuu alob mata ko.
47010001	Injé Fool, boot min íjowum li májoobi buyinumabu li másuumamu mata Kilisita, min il̥awuul ínje humumom an koonumuu ilakomuu li bukuluul, li ilulenoo tuy, bale íloyiyuulumuu, li ikit ílobuluul kulim kal̥aal̥e.
47010002	Injé ummu li kal̥awuul: jakum jíjiwom li ibil booluul íliiŋul, li ilobuul kulim kátaañiye, mata lifañe min íhiis kakaañenaku kúmbaam bukanabuku kaanemuu wahawu wan áloli jikaanemuu, li kásiibo kata eniilayi jíkaanum wo.
47010003	Mal̥egen, áloli bukan bale joom, bale jíloŋoliit loon bukanabuku kata adunaayi inye kuloŋemuu.
47010004	Ujunkowawu wan áloli jiŋalemuu min jitaj, inti wata adunaayi inye, bale sembaasu sata wo li Ateemit sibilumulo boot kayiis kuyolowaku kata kulatoolaaku koola. Alóli jíhoogulehoogul kulimaku kaletumuu mal̥egen,
47010005	li wahoowah feh wata katebenoolo wayilo úhi an áhaasum Ateemit. Alóli fan jijok kayinoo kanookan jijenk, min jikaan ko kútuul Kilisita.
47010006	Muñeˈe nan bukuluul jommuu li jítuul li mal̥egen kulimaku kan jilobuulumuu, áloli fan jitek bukanabuku feh kátuulut kómuu.
47010007	Bukuluul jijuke wahawu loon woonomuu. An li bukuluul ayinoomuu li aan okila an ata Kilisita, alaañen ayinoo jak min ahaas aan: áloli foof bukan kata Kilisita joom loon akila humumool.
47010008	Li mal̥egenamu, maayeet min kite eeni lisaloolosaloolo ijow iwuuhen jatit mata kakaañenaku kan Amaaŋenawu ásenolimuu boot kalitenuul, bale inti boot kakajenuul, ibajut to ñisuu ñanooñan.
47010009	Ifañut min lako líkoyilenuukoyilen li sileetalasu súmbaam;
47010010	mata konsoon: «Kulimaku kan alobemuu li sileetalasu soola kútaañitaañi ban li kul̥aal̥ ŋáa’, bale ajowumuu alako li alolaal, let abaj sembe ban balobelabu boola li búyiyeni ŋáa’.»
47010011	Anawu alobumuu loon muñaˈa laate ahaas wahawu unwe jak: Loon joonomuu li kulimaku kan jikiiculuumuu li sileetalasu áloli balet to, mo foof joonomuu li bakaanelabu bóololi áloli balakowe li bukuluul.
47010012	Li mal̥egenamu, áloli jikaañenut jiliiko, mantee foof jikittenoolum li kukee li bukanabuku kaluukenoolomuu buko humumiil. Bukanabuku umbuku kuŋalooloŋaloolo kukaan kaliikum boot li buko humumiil, ban li kuŋaloolo foof kukaan bukittenoolum boot li buko humumiil. Kutuukowut maayeet!
47010013	Alóli let jisaaloolo jijow jiwuuhen, bale fan jisaloolo le li bulokabu ban Ateemit ásenolimuu kakaan, bájiwolimuu li jibil boot yok booluul.
47010014	Li mal̥egenamu, áloli let jisaloolo jijow jiwuuhen tan jóotimuu jikib, loon eeteenumuu lako mo áloli babileenut boot booluul. Alóli jijandumuu jíliiŋul booluul li Hulimahu Hásuumaahu ló hata Kilisita.
47010015	Jilet foof li kasaloolo jijow jihaŋ tan jóotimuu jisaloolo jijow jikib, humum hata bulokabu ban kukee kukaane. Bale áloli jibaje kákangum kaanaku káyinenaku kooluul fan kuhaŋ malit, min áloli jiyili jikaan bulok bahaŋe maluuk li bukuluul, jow le tan áloli jóotimuu jikib.
47010016	Fúlum tómuu, fan jijow jiwaale Hulimahu Hásuumaahu li halaabahu hata sísukasu sammuu búsol etaamayi yooluul, ban let jisaloolo mata bulok ban kukee kukaane tan kóotimuu kulok kujow kukib.
47010017	Bakiicelabu boone: «An áatimuu asaloolo, li asaloolo mata wahawu wan Amaaŋenawu akaanumuu!»
47010018	Li mal̥egenamu, let an asaloolowe aluukeneyi, bale anawu an Amaaŋenawu asalumuu akila aluukeni.
47011001	A’! Kutuyom, jikiteenumuu jiyili jímuñ jatit buwelabu búmbaam. Eéhe’! Jímuñom li buwelabu búmbaam.
47011002	Lifañuufañ ŋáa’ gay ifañut min jitahaay li an loon Ateemit humumool afañuulumuu ban afañut min atahaay li an. Anáyine ano lisenuul alako afañooluul. Okila ammuu Kilisita, ban lifañe min iŋaluul íhiisool loon ásungute ahaasut ánayine.
47011003	Bale líkolikoli min ban li kukaanuul uyinoo wajakut li buyinum, min jítukaati lit ban li jíl̥egenaati li hujokoolahu hooluul li Kilisita loon no. Enuukayilaayi muñowu foof émalumuu min ebunt Eewa.
47011004	Li mal̥egenamu, bukuluul jonsoon éehe’ min kukee kuyaan kubil kúliiŋul li kuwaalewuul mata Yéesu akee ábuto li an áloli jiwaalewuulumuu, mantee foof li jiyab buyinum bakee bábuto li ban jiyab nomuu, mantee foof li jíyinen li hulim hakee hásuume hábuto li han áloli jiwaalewuulumuu.
47011005	Lenseen kufootalaku umbuku káamakaku kuhaŋutom li wahoowah.
47011006	Nakee mal̥egen íseeliwut li elob, bale lihahhaas wah. Jikaanuukaan min jihaas wahawu unwu jak li makaane manooman ban li wahoowah feh.
47011007	Nan iwaalewuulumuu Hulimahu Hásuumaahu hata Ateemit, igel̥l̥enutuul bacaam banooban. Liwalenoolowalenoolo ínje humumom min itebenuul. Wáa fíle, min ikaanumuu loon muñaˈa, likankaan kahoofoo?
47011008	Lilowenlowenumuu sijangu sakee li bacaamabu ban iyabumuu li so min ilok boot li bukuluul.
47011009	Ban nan ilakomuu booluul, jokommuu li wah let iyoken an. Kutuyolaal kammuu li etaamayi yata Maseduwaan kunaake kulambenommuu li wahawu wan naake jokommuu li wo. Lijukejuke to jakum bil ilako búteb boot li bukuluul, ban let ikat min ilako búteb boot li bukuluul.
47011010	Boot min ílobum li mal̥egenamu mata Kilisita ammuu lí ínje een: bajut an áami li áhilom ísaloolowum li halaabahu feh hata etaamayi yata Akaay.
47011011	Ban wáa újiye li ilob loon muñaˈa? Waa, ínje fíle ifañutuul? Let mo! Ateemit lahaase aan lifañuufañ.
47011012	Wahawu wan ikaanumuu, fan inaak ikaan wo foof, jakum bil isen bútin bukanabuku umbuku kammuu li huŋesahu hata bo min kusaloolo mata min kuloke loon áloli jilokemuu.
47011013	Bukanabuku umbuku kúmammal koon kufootal koom. Kuloka káhoolowe koom, kakaane loon buko kufootal kata Kilisita koom.
47011014	Bajut to kajaahale kanookan, mata Sayitaane humumool lakaanekaan loon amalaka laam ata mawuŋe.
47011015	Mó mújimuu, jáahaleniwut min kulokaabuku kata Sayitaane kukaan loon kuloka koom kakaane wahawu wacolumuu hákil Ateemit. Bale buloŋabu booliil fan buban ŋóoti naboo li bulokabu ban kukaanumuu bajakutumuu.
47011016	Boot min ilaañen ilobuul: jakum an li bukuluul ajokom loon an awele. Nokoomuu foof loon mo jiyinoole, kama joon éehe’ min lako liwewwel bájum ínje humumom foof li iyili isaloolo jakee.
47011017	Wahawu wan ilobumuu, ilobut wo loon Amaaŋenawu afañumuu, bale lilollob loon an awele, li kákangum kata min ibaj wah wan éetimuu ísaloolowum.
47011018	Emmuu bukan kameeŋe kusaloolosaloolo humum hata bóono bata ál̥ahukowan, kama ínje foof boot min isaloolo.
47011019	Kama bukuluul jayinoomuu li joon bukan kájallowe joom, bukuluul joonumuu éehe’ jiyilo jímuñ bukanabuku kasoŋetumuu.
47011020	Li mal̥egenamu, bukuluul jonsoon éehe’ min bukan kukaanuul emiikeel, min kutiñ wahawu wooluul, min kúkuwet wahawu wooluul feh, min kubesuul, min kutekuul siheejen.
47011021	Lisuusuumuu min ilob mo: kama áloli búgootowoli bújimuu jikaanutuul wahawu unwu. Boot min ilob loon an awele: wah wan kukee kukaañene kúsaloolowum li wo, ínje humumom foof liyilo ísaloolowum li wo.
47011022	Koonumuu buko bukanabuku kan koonemuu Eébulo koom, ínje foof. Li koon buko bukan koom kata Isilayeel, ínje foof. Li koon buko bubukoolum koom bata Abulaham, ínje foof.
47011023	Li koon buko kuloka koom kata Kilisita, boot min ilob loon an awele: ínje lihaŋiil malako aloka ata Kilisita. Lihaŋiil málaam. Lihaŋiil makul̥i meeŋ. Min kutekommuu, kutekutiil mo. Kulakolako li kumukom ñameeŋe.
47011024	Kusuwifaku kutekom ñoono ñatok kukaluwaas koono áyii li kaat li kubakii.
47011025	Bukanabuku kata Lom li kutekom kukaluwaas ñoono ñáhaaji, ban li kutekom ñano kuyitik kucoken. Líyuwoye li busaana ñoono ñáhaaji. Ñakee, likaane etihunaka li ehuka li malamu mata halahu.
47011026	Liñaahoole ñameeŋe li koot, ban li ilako li iket ñameeŋe: li kañaahoo li utunkawu, li káfimboo li ékuu yamuke bukan, li kuŋen kata bukanom li kata bukanabuku kaletumuu Kusuwif, li sísukasu sílunlumaayasu, li uyiinaayawu, li kusamuwaku, li kuŋen kata bukanabuku kámalumuu koon kutuyolaal koom.
47011027	Liloolok ŋáa’ ban li ílaam foof ŋáa’. Ñameeŋe inaakut iyili ímooli. Li inaak icaalet ban inaakut ibaj ihob, ban ñameeŋe inaakut ibaj itiñ. Kutont kunaanaak kujokom ban inaakut ibaj wañ ikoko.
47011028	Ifanut ilob mata wah waawu feh wasaŋomuu: bútebabu búmbaam bata hunakoohunak, bo bommuu kayinoo mata sijanguwasu feh.
47011029	An ágootomuu, ínje humumom foof li ígooto. An alomuu li kahoofoo, fan séngiwom kata láala ŋáa’.
47011030	Nokoomuu loon boot min isaloolo, kama fan isaloolo mata búgootowabu búmbaam.
47011031	Ateemit ammuu Atuubaawu ata Amaaŋenawu Yéesu, ban li asali boot nanoonan, lahaase aan ímalut.
47011032	Nan ilakomuu li ésukayi yata Damaas, águubelunaalawu ata áyiiyawu an koonemuu Aletaas, lalollob bukan min kufooy wámbiilawu wata ésukayi bánum li kujokom.
47011033	Bale li baj bukan kájufom li etekel, ban li kúwalenumulom li ejangeel búsol huteefahu hata ésukayi. Muñowu lífakummuu li kuŋenaku kata águubelunaalawu.
47012001	Leete kama isaloolo, maayeet min bajut tomuu jáliŋ yanooyan. Muñeˈe boot min ilob mata uhimmowawu li wahawu wan Amaaŋenawu áhiisommuu.
47012002	Lihaase an ata Kilisita, an uhaase oon muñeˈe baje simit soono kuŋen li sibakii, Ateemit li ájowetumool boot haatiya tiya emitayi. (Ihaasut mantee mal̥egen li eniilayi yoola ló lajeˈe boot ló li emitayi, mantee inti li eniilayi yoola ló lajeˈe boot ló, Ateemit balewool ahaase.)
47012003	Lihaase een anawu ummu (mantee li eniilayi yoola ló, mantee foof let li eniilayi yoola ló, ihaasut, Ateemit ahaase),
47012004	anawu ummu lajowujow boot li emitayi min ajam ló kulim kan an ayilaat ánaanum, kan an ayilaat alaañen alob.
47012005	Injé fan isaloolo mata an loon ummu. Bale let isaloolo mata ínje humumom, mantee yo yommuu mata búgootowabu búmbaam.
47012006	Li mal̥egenamu, ínje ifañeenumuu min isaloolo, let ilako an awele, mata fan ilob mal̥egenamu bale. Bale let ikaan mo, mata ifañut min bukanabuku kuluukenom jow haŋ wahawu wan kujukemuu lí ínje, mantee foof wan kujamewommuu li ilob.
47012007	Liyiliyeene isaloolo ŋáa’ humum hata uhimmowawu wájaahalenimuu wan Ateemit áhiisommuu, bale lakaanonkaan min ibaj sílaam sáamak li eniilayi yúmbaam, jakum bil isaloolo. Wahawu unwu újimuu amalaka ata Sayitaane li abil atekom jakum bil itebenoolo.
47012008	Lil̥awe ñoono ñáhaaji Amaaŋenawu mantee li afakenom li sílaamasu unsu.
47012009	Li aanom: «Kájiyaku kúmbaam kufiti, mata li búgooto bata an sembaasu súmbaam sijukeyimuu.» Boot kama min isaloolo mata búgootowabu búmbaam, bájum sembaasu sata Kilisita li silako lí ínje.
47012010	Wahawu unwu újimuu li súumom ŋáa’ min ígootomuu, min kugelewommuu, min séngiyewommuu, min ílaamemuu li min ibajemuu buyina humum hata Kilisita, mata nan ígootomuu no libajumuu sembe.
47012011	Lilollobumuu loon an awele leem, ban bukuluul jituuŋom ilob mo. Li mal̥egenamu, bukuluul jooteenumuu jisalom, mata maayeet min iletumuu wahoowah, kufootalaku umbuku káamakaku kuhaŋutom li wahoowah.
47012012	Wahawu wáhiisumuu kaanaku afootal leem, li bukuluul likaan wo. Wo wommuu: húmuñ sílaam sanoosan, búhiisenum, bakaane bájaahaleniye, li wah wájaahaleniye.
47012013	Waa sijangu saasu sibaje wan bukuluul jibajut? Mantee yo yommuu min eenutuulumuu jookenom. Ban kama li jibonketom min ikaanutuulumuu col.
47012014	Muñeˈe ínje ummu li kafale boot min ibil booluul búhaajut, ban let iyab wahoowah li bukuluul, mata ínje ilet li huŋes wahawu wan bukuluul jibajumuu, bale bukuluul humumuul lifañe. Li mal̥egenamu, inti bañiilabu bóomi li buŋes hubaj boot li sibukoolayiil, bale sibukoolaasu sóomi li siŋes ho boot li bañooliil.
47012015	Injé fan súumom ŋáa’ min íbuj wahawu wan ibajumuu feh, ban li isenoolo ínje humumom feh boot li bukuluul. Nokoomuu loon ínje lifañuufañ ŋáa’, waa bukuluul fan jifañom jatit?
47012016	Jihaase joon mal̥egen eenutuul jookenom. Bale min kukee li bukuluul kujokommuu an áhoolowe, mo kuyinoomuu li koon li butuukowom libuntumuul.
47012017	Waa fíle, li akee li bukanabuku kan íboñuluumuu libuntumuul?
47012018	Liyaakooyaakoomuu Tit min abil boot booluul, ban li íboñul atuyolaal an kúnabooluumuu. Waa fíle, Tit labuntuubunt min jisenool wah ukee? Inti wahawu wan ínje li akila jikaanemuu, li kayinoo kano jíkaanume wo? Inti li bútin bano jíjowume, ínje li akila?
47012019	Fiyowe nan bukuluul jiyinoole li joon áloli kacahenoolo jóomi li ko hákiluul. Let mo! Alóli hákil Ateemit jóomi li elob, jówum li hujokoolahu hóololi li Kilisita. Kufaalom kan iboolaat, wahawu wan áloli jilobumuu, jilobuulob wo boot kaliten káyinenaku kooluul.
47012020	Wahawu wan íkolimuu wo wommuu, jakum bil íliiŋul booluul let itookuluul manokoole loon ifañumuu, ban bukuluul foof let jijukom manokoole loon jifañeenumuu. Wahawu wan íkolimuu foof, wo wommuu min baj li bukuluul úmuy, batahaay, buwuñetoo, búhaŋoo, búgeloo li kúloboo, katebenoolo ban anoowan li ukaan wah wásuumi.
47012021	Líkolikoli min ban li ílaañul booluul naana íliiŋul, Ateemit li asuuwenom hákiluul, min il̥ok mata min kameeŋe li bukuluul kuloŋumuu li kuhoofoo loon naanaŋ. Kukatut wahawu wan kunaake kukaan nomuu wasetutumuu, húfulo bo muñaˈa li kahinto li aletalet.
47013001	Muñeˈe búhaajutom li éemi li ibil boot booluul. Loon Hulimahu hata Ateemit hulobumuu: «Wahoowah wan an akaane wóotimuu utiibi, fan ujandaal ujantenaal bukan kúl̥uba, mantee foof kúhaaji kamaate nan ukaanimuu.» Boot min ilob bukanabuku kahoofoo nomuu li kaabuku feh ikat to.
47013002	Lilobenlob mo nan ibilumuu booluul búl̥ubutabu, bale boot min ilaañen ilob mo muñeˈe, nan iletumuu li bukuluul eenuul: nan emmuu li ílaañul naana booluul, let íyiyen an li bukuluul,
47013003	mata kama bukuluul huŋes jóomi li hó, wahawu wammuu li úhiisuul kaanaku Kilisita álobume lí ínje. Kilisita ágootowut li bukuluul, bale láhihhiis sembaasu soola li bukuluul.
47013004	Mal̥egen, nan kubaaŋoolumuu li ekuluwaayi lanokoonokoo loon an ágootowe, bale muñeˈe ummu li buloŋ humum hata sembaasu sata Ateemit. Li mal̥egenamu, áloli foof jígootogooto li hujokoolahu hóololi li akila, bale hákiluul, áloli fan jíloŋ li akila li sembaasu sata Ateemit.
47013005	Bukuluul humumuul joote jijukeloolo min jijuk mantee jíloŋe li káyinenaku. Bale waa, jihaasut fíle joon Yéesu Kilisita ummu li bukuluul? Mantee yo yommuu kama bukuluul jiyilaat jíhiis kaanaku jíyinenyinen.
47013006	Bale lenseen bukuluul jihaase joon áloli jíhihhiis kaanaku jibabbaj káyinen.
47013007	Alóli jil̥awe Ateemit jakum bil bukuluul jikaan wah wajakut. Let mantee jifanfañ min jíhiisuul kaanaku áloli jikooŋe, bale jifañe min bukuluul jikaan majake, maayeet min kite nokoo loon áloli jíhihhiis kaanaku jibajut káyinen.
47013008	Wahawu wan áloli jiyilimuu jikaan wo wommuu kanab li mal̥egenamu, mata jiyilaat jikaan wah waate úhoogul mo.
47013009	Súumewolisuum nanoonan, nan áloli jígootowe ban bukuluul li jibaj sembe. Wahawu wan áloli jil̥awemuu, wo wommuu min bukuluul jilaañen jilako jak.
47013010	Wahawu unwu újimuu li ikiiculuul kulimaku unku nan íloyimee, jakum bil ilako li bukuluul, li íjowum li huhaanaahu han Amaaŋenawu asenommuu, min ilobuul kulim kal̥aal̥e. Huhaanaahu unhu lasenonsen ho boot kalitenuul, bale inti boot kakajenuul.
47013011	Kutuyom, muñeˈe ésuumansuum elako li bukuluul. Jiŋes min jihaŋ malako bukan kajake. Jinaak jiwankulenoo ban li jikaan kulimuul dín dáno. Jibaj buloŋ bata kásuumaay. Jikaan momuu, Ateemit ata húbooli li ata kásuumaay fan alako li bukuluul.
47013012	Jisaafoo kasaafoo kata kásuumaay. Bukanabuku feh kata Ateemit kusaafuluul.
47013013	Kájiyaku kata Amaaŋenawu Yéesu Kilisita kulako li bukuluul, húbooliyahu hata Ateemit, li hujokoolahu hooluul li Buyinumabu Banabaabu kujow hulako li bukuluul foofuul feh.
48001001	Injé Fool áamimuu afootal ata Yéesu Kilisita ikiiculo eleetalayi inye, ban inti li búkaanum bata bukan, inti foof bata an léemum afootal, bale li búkaanum bata Yéesu Kilisita li bata Ateemit Atuubaawu ayitenumuloomuu li eketayi.
48001002	Injé li kutuyolaal feh kammee baabe jikiiculo eleetalayi inye min jisaaf bukanabuku kata sijanguwasu sammuu li etaamayi yata Galasi.
48001003	Ateemit Atuubawolaal li Amaaŋenawu Yéesu Kilisita kujow kusenuul kúji ban li kukatuul kásuumaay.
48001004	Kilisita lasenoolosenoolo okila humumool boot kafakenolaal li uhoofoolawu woololaal, mantee li ábotulolaal li adunaayi inye yata muñeˈe yajakutumuu, nab li húnongumahu hata Ateemit ammuu Atuubawolaal.
48001005	Máyiineniyamu mujow mulako mata Ateemit boot nanoonan! Aameen.
48001006	Kaanonkaan kasego min bukuluul jiyaane jihi muñowu kabet búsol Ateemit ahooñumuulumuu li kájiyaku kata Kilisita, min jítiiwo jinab li «hulim hásuume» hukee.
48001007	Li mal̥egenamu, «hulim hásuume» hakee hubajut, bale lilobuulob loon muñowu mata baje bukan káami li kalillimenuul, min kufañ kutiiw Hulimahu Hásuumaahu hata Kilisita.
48001008	Bale kaanumuu loon akee — maayeet min kite lako áloli, mantee foof amalaka ata emitayi — alobuul Hulim Hásuume hábuto li han áloli jilobuulumuu, katek kujow kulako li anawu ummu!
48001009	Jilobeenuulob mo, ban muñeˈe boot min jilaañen jilobuul kaanaku: an alobuulumuu Hulim Hásuume húbuti li han jiyabumuu, Ateemit ajow abeten anawu ummu li sambun.
48001010	Muñeˈe buu jiyinoole? Mantee ínje huŋes léemi li ho min bukanabuku kusalom, mantee min Ateemit asalom? Mantee huŋes léemi li ho min ikaan bukanabuku súumiil? Nokoomuu loon ínje liloŋe li iŋes min ikaan bukanabuku súumiil, kama ilet aloka ata Kilisita.
48001011	Kutuyom, fan ilobuul: Hulimahu Hásuumaahu han ilobuulumuu, hubilumuloot li an.
48001012	Inti li an líyabum hó, an foof aliikenutom ho, bale Yéesu Kilisita humumool alobom ho.
48001013	Li mal̥egenamu, jijanjam buu linaake ikaanumuu nan ilakomuu li bútinabu bata kusuwifaku. Jihaase buu lihankenumuu min ílaamen Ejanguwayi yata Ateemit, ban li ikaan manooman mantee li iyiis yo.
48001014	Kameeŋe li kufaalom kusuwif kata jamaanewom, ínje ihaŋiil no mahanken li bútinabu bata kusuwifaku, li ihaŋiil no máyikil̥o ŋáa’ li múkaaniinamu mata situubawom sihaan.
48001015	Bale Ateemit, li kájiyaku koola lal̥usumom ítowum ibuki, ban li ahooñom boot bulok boot li akila.
48001016	Muñeˈe nan anongumuu min akaanom ihaas Añoolool mantee li ikaan bukanabuku kaletumuu kusuwif min kuhaasool, iyaanut ijow igel̥l̥en an min asaabom.
48001017	Ijowut foof boot Yeelusalem ijow ijuk bukanabuku kajandommuu kulako kufootal, bale liyansaan ijow boot li etaamayi yata Aalabi, ban li ílaañumul bo boot li ésukayi yata Damaas.
48001018	Nan fú’ tómuu, jow baj simit síhaaji, li ijow boot Yeelusalem ijow bahaas Fiyeel, ban li ilako boola kunak koono kaat bale.
48001019	Ijukut afootal akee. Saak bale lijuke ammuu atuyawu ata Amaaŋenawu.
48001020	Wahawu wan ikiiculuulumuu mal̥egen. Ateemit lahaase aan ímalut.
48001021	Fúlum tó, li ijow boot li etaamayi yata Siili li yata Silisi.
48001022	Bukanabuku káyinenumuu li Kilisita kata sijanguwasu sammuu li etaamayi yata Súde kuhaasutom li buul.
48001023	Kujanjam bale bukan li kulobiil kooniil: «Anawu anaake álaamenolaalumuu naanaŋ, ummu muñeˈe li kawaale káyinenaku li Yéesu Kilisita, kan afañeenumuu akajen.»
48001024	Ban li kusal Ateemit mata ínje íji.
48002001	Muñeˈe nan jowe bajumuu simit kuŋen li sibakii, li ilaañ boot Yeelusalem li Balunabaas ló. Liŋaŋŋa’ foof Tit min ijow.
48002002	Lijowujow boot Yeelusalem mata Ateemit áhiisom kaanaku leete ijow boot bo. Nan íliiŋ bomuu, li ísuumen li kunahaanaku baleyiil, min íhiisiil Hulimahu Hásuumaahu han iwaaleyemuu bukanabuku kaletumuu kusuwif, jakum bil bulokabu ban ikaan nomuu li ban emmuu li ikaan bulako bulok bata kakaal̥o.
48002003	Bale Tit anaboolemuu lí ínje, maayeet min áamimuu an ata etaamayi yata Gilees, kutuuŋutool atey búkut,
48002004	maayeet min kite bajumuu kutuyolaal kakaane loon kúyinenyinen kabuuyulo kubil kúginnoo li ololaal, ban li kufañeen min kuteyenool búkut. Bukanabuku umbuku kúnokenulonoken li huwoogahu hoololaal boot min kuhaas huwayinaŋenoolahu han úbajumaalumuu li Yéesu Kilisita, bájum li kulaañenolaal li humiikeeletowahu hammuu li eluwaayi.
48002005	Bale jikatutiil maayeet ñano min kukaan loon kufañumuu, bájum li jikat to mal̥egenamu mammuu Hulimahu Hásuumaahu boot li bukuluul.
48002006	Bale mata kunahaanabuku umbuku kajokimuu loon bukan káamak — ban wahawu wan kulako nomuu, inti wo ubaje jáliŋ, mata Ateemit ájukeleliit li buul — bukanabuku umbuku kutuuŋutom ikaan wah ukee.
48002007	Bale, kujuujuk kaanaku Ateemit laboñomboñ kawaale Hulimahu Hásuumaahu bukanabuku kaletumuu kusuwif, loon aboñumuu Fiyeel ajow awaale ho kusuwifaku.
48002008	Mata loon Ateemit akaanumuu Fiyeel alako afootal ata kusuwifaku, mo foof lakaanommuu ilako afootal ata bukanabuku kaletumuu kusuwif.
48002009	Muñeˈe Saak buko li Fiyeel li Saŋ, kajokimuu loon buko kommuu siyiilasu sata Ejanguwaayi, kuhahhaas koon Ateemit lasenonsen káji min ikaan bulokabu umbu. Mó mújimuu, li kúyaboli kuŋen ínje li Balunabaas, min kúhiis kaanaku dín dáno joom li buko, min lako áloli jijow jilok li bukanabuku kaletumuu kusuwif, buko li kujow kulok li kusuwifaku.
48002010	Wahawu wan kúl̥awolimuu bale, wo wommuu min jiwayil̥o kusukateenabuku, ban foof likankaan to buyinumom min ikaan wo.
48002011	Bale nan Fiyeel áliiŋulomuu Antiyok, li iceeŋool bújooŋoo hákil ésukayi mata alakowut li mal̥egen.
48002012	Li mal̥egenamu, Fiyeel lanaanaak atiñ dín dáno li kutuyolaal káyinenumuu ban kulet kusuwif, tówum bukanabuku kan Saak aboñulumuu kúliiŋul. Bale nan kúliiŋulumuu, li añako min akat hutiñ li kaletumuu kusuwif, mata lákolikoli bukanabuku kalaañumuu bata kateyenaku kata búkutabu.
48002013	Kusuwif kaabuku káyinenumuu li kunab foof li búhoolowabu bata Fiyeel. Maayeet Balunabaas humumool li ahin akatiil min kuñakool kubet li búhoolowabu booliil.
48002014	Bale nan ijukumuu kaanaku kunabut col li mal̥egenamu mata Hulimahu Hásuumaahu, li ilob Fiyeel bújooŋoo hákil ésukayi feh eenool: «Awu jafane ommuu asuwif, uloŋumuu loon kaletumuu kusuwif kuloŋemuu búti li baloŋelabu bata kusuwifaku, buu loote uban li uyili utuuŋ kaletumuu kusuwif kuloŋ loon kusuwifaku kuloŋemuu?»
48002015	Alolaal humumolaal sibukoolawolaal kusuwif koom. Bukanabuku kaletumuu kusuwif kuhoofoola koom. Ufúlumulootaal li buko.
48002016	Ban luhaasaale oonaal, an káyinenool li Yéesu Kilisita bale kújimuu leeni lakankaan an acole hákil Ateemit, inti mata min ahankene min akaan loon eluwaayi yata Móyiis elobumuu. Mó mújimuu, alolaal foof lúyinenaayinen li Yéesu Kilisita bájum Ateemit li ajokolaal bukan kacole, mata káyinenaku koololaal li Kilisita kúji, bale inti mata min uhankenaale min ukaanaal loon eluwaayi inyu elobumuu. Li mal̥egenamu, bajut an aani lakankaan an acole hákil Ateemit, mata waa lahankenhanken min akaan loon eluwaayi elobumuu.
48002017	Bale nokoomuu loon alolaal aamaalumuu kusuwif ummuwaal li huŋes min ulakowaal bukan kacole humum hata hujokoolahu hoololaal li Kilisita, ban kama lóomiyaal kuhoofoola loon kaletumuu kusuwif, mantee wahawu unwu fan úji li lako Kilisita aloka laam ata kahoofoo? Maayeet!
48002018	Li mal̥egenamu, ilaañenumuu iyiten wahawu wan iyiisumuu, ínje humumom li ikaanoolo an ahuusulo eluwaayi.
48002019	Li ínje, mata eluwaayi, likeeket ban li eluwaayi humum yo líketume, mantee li iyili iloŋ boot li Ateemit. Injé limukoolimukoo li Kilisita li ekuluwaayi.
48002020	Min lako muñeˈe inti ínje humumom éemi li buloŋ, bale Kilisita áami li buloŋ lí ínje. Mata buloŋom bata ál̥ahukowan bata muñeˈe, lilolloŋ bo li káyinenaku kan ibajumuu li Añiilawu ata Ateemit, ábooliwommuu ban li asen buloŋool boot lí ínje.
48002021	Ilet li ihoy kájiyaku kata Ateemit. Li mal̥egenamu, nokoomuu loon li eluwaayi an áami li ájowum min eeni lacoccol hákil Ateemit, kama Kilisita lakeeket boot maayiiñ.
48003001	Bukuluul jata Galasi, mo jikite jíbaamo! Kama ayi aguhuul? Imban líhiisuuhiis jak buu Yéesu Kilisita aketumuu eeno li ekuluwaayi.
48003002	Wah wano bale lifañe min ihaas li bukuluul: mantee li kahankenuul min jikaan wahawu wan eluwaayi elobumuu jíyabume Buyinumabu Banabaabu, mantee li káyinenaku kan jíbajummuu li kajantenaku kata Hulimahu Hásuumaahu?
48003003	Kama muñowu jíbaamomuu? Bukuluul jájongummuu li Buyinumabu Banabaabu, muñeˈe jifañe min jíkangum li sembewuul bale so?
48003004	Soŋo wahawu wan bukuluul jikaanumuu feh, hin kakaal̥o? Iyilaat lako foof kakaal̥o.
48003005	Ateemit asenuulumuu Buyinumabu boola ban li akaan wah wájaahaleniye li bukuluul, mantee lakankaan mo mata min jihankenumuu min jikaan loon eluwaayi elobumuu, mantee min jijamumuu ban li jíyinen Hulimahu Hásuumaahu?
48003006	Uŋalaal bukittenoolum li Abulaham: láyinenyinen li Ateemit, mó lí múji Ateemit li ajokool an acole.
48003007	Kama jihaas kaanaku: bubukoolumabu bata Abulaham bo bommuu bukanabuku káyinenumuu li Ateemit.
48003008	Bakiicelabu bulollob búkibben kaanaku, Ateemit fan akaan bukanabuku kaletumuu kusuwif kulako bukan kacole humum hata káyinenaku kooliil. Mó mújimuu, li alob no Abulaham hulimahu unhe hásuumaahu: «Fan ísooniyenum li awu bukanabuku feh kammuu li etaamayi.»
48003009	Mó mújimuu, bukanabuku feh káyinenumuu li Ateemit, Ateemit fan ásooniyenooliil li Abulaham áyinenumuu li akila.
48003010	Li mal̥egenamu, bukanabuku feh kajokumuu li wahawu wan eluwaayi elobumuu kakaan, Ateemit fan atekiil. Bakiicelabu bonsoon li mal̥egenamu: «Katek kujow kulako li anoowan feh anaakut akaan wahawu feh wakiicimuu li éliibalayi yata eluwaayi.»
48003011	Lollob jak kaanaku eluwaayi eyilaat éji an li aani lacoccol hákil Ateemit, mata Bakiicelabu bonsoon: «Anawu acolumuu hákil Ateemit, fan áloŋum li káyinenaku koola.»
48003012	Imban eluwaayi yookoolut wahoowah li káyinenaku. Loon foof Bakiicelabu bulobumuu: «An akaanumuu loon eluwaayi elobumuu, fan áloŋum li yo.»
48003013	Kilisita lahahhal min afakenolaal li katekaku kabilummuu li eluwaayi, min akila humumool aŋa’ katekaku kan alolaal ooteenaalumuu ubajaal. Li mal̥egenamu, kikkiic kaanaku: «Anoowan aleeyi li hunuk ajow ayok aket to, labaje Katek.»
48003014	Wahawu unwu ujowujow loon muñaˈa bájum kásooniyenaku kan Ateemit alobumuu kasen Abulaham, bukanabuku kaletumuu kusuwif li kuyili kúyabum kó li Yéesu Kilisita, mantee li úyabumaal li káyinen, Buyinumabu ban Ateemit alobumuu kasen.
48003015	Kutuyom, boot min iŋa’ bukittenoolum bata makaane mata an. An alobumuu kasen an wah ban li átuk tó, anoowan let ayili áfulen kulimaku koola mantee foof li afamen to wah ukee.
48003016	Imban, muñowu foof Ateemit alobumuu kasen wah Abulaham li anawu an ammuu li abuk. Bakiicelabu boonut: «li bukanabuku kan ammuu li abuk», loon eenimuu bukan kameeŋe; bale bonsoon: «li anawu ammuu li abil alako», min lako an ano, ammuu Kilisita.
48003017	Wahawu unwe lifañe min ilob: Ateemit lalollob kakaan Abulaham wah, ban lakankaan wo. Nan jowe bajumuu simit síteemeel sibakii li áyii li kuŋen, Eluwaayi li ebil. Mo emmuu kama eluwaayi eyilaat éfulen wahawu wan Ateemit alobumuu kasen.
48003018	Kaanumuu loon bútowaabu li eluwaayi bubilume, kama bubilumut li wahawu wan Ateemit alobumuu kasen. Imban Ateemit li wah wan alobe kasen lájowume min asen kájiyaku koola Abulaham.
48003019	Kama wáa újiye eluwaayi li ebaj? Eluwaayi efamenifamen to humum hata uhoofoolawu. Ban yoote elako to boot yok nan anawu ammuu li abuki li kalandaku kata Abulaham ammuu li abil, an Ateemit alobumuu kasenaku kata wahawu. Eluwaayi inyu Ateemit asen yo kumalaka kusen Móyiis boot li bukanabuku.
48003020	Mo emmuu, nan Ateemit asenumuu eluwaayi bukanabuku, li Móyiis lájowume, bale nan alobumuu kasen wah Abulaham, akila humumool ajoke min asenool wo. Ajówumut li akee.
48003021	Waa, mantee wahawu unwu uyilo úji li lako kama eluwaayi éhooguuhoogul wahawu wan Ateemit alobumuu kasen Abulaham? Maayeet, inti mo. Nokoomuu loon babbaj eluwa yaseni yayilo ekaan bukanabuku kuloŋ, kama yo yommuu Ateemit layilo ajok an loon an acole humum hata eluwaayi.
48003022	Bale Bakiicelabu bulollob kaanaku adunaayi foof yo feh amiikeel yoom ata kahoofoolaku. Wahawu unwu újimuu kájiyaku kan Ateemit alobumuu kasen, li kuseni káyinenumuu bale, humum hata min kúyinenumuu li Yéesu Kilisita.
48003023	Eluwaayi efooyolaafooy, tówum taŋayi yata káyinenaku éliiŋul, min kob nan Ateemit ammuu li áhiisen Kilisita, min bukanabuku kúyinen li akila.
48003024	Min lako eluwaayi efanfan elako afooyaawu oololaal boot yok nan Kilisita ammuu li abil, mantee káyinenaku koololaal li akila li kújiwolaal li ulakowaal bukan kacole hákil Ateemit.
48003025	Muñeˈe nan Yéesu Kilisita áliiŋulumuu min úyinenaal li akila, eluwaayi elaañenut elako afooyaawu oololaal.
48003026	Káyinenaku kooluul li Yéesu Kilisita kújiwuuji li jilako bukuluul foofuul feh bañiil bata Ateemit.
48003027	Bukuluul foofuul feh jíbatiiseyibatiise li Kilisita, ban Ateemit li ajokuul loon ajokumuu Kilisita humumool.
48003028	Kama muñeˈe bajut akee asuwif laam, akee alet asuwif, bajut akee amiikeel laam, akee alet amiikeel, bajut akee ánayine laam, akee anaale, mata bukuluul foofuul feh an ano joom li Yéesu Kilisita.
48003029	Ban nokoomuu loon bukuluul bukan kata Kilisita joom, kama bukuluul jommuu bubukoolumabu bata Abulaham, ban bukuluul jommuu li jiyab wahawu wan Ateemit alobumuu kasen.
48004001	Wahawu wan ifañumuu min ilob wo wommuu unwe: an áatimuu atowo atuubawool ban li aloŋ añiil, anawu ummu ábutoolut li wahoowah li amiikeel, maayeet min kite eenimuu okila áami li akil wahawu feh.
48004002	Bale laate átuul bukanabuku kammuu kookenool li kaakumuu wahawu woola, boot yok nan taŋayi yan atuubawool asenumuu yommuu li éliiŋ.
48004003	Ololaal foof, mo manolamu. Nan ulakowaalumuu bañiil, emiikeel lulakowaale yata wahawu wata adunaayi.
48004004	Bale nan taŋayi yan Ateemit asenumuu éliiŋumuu, li áboñul Añoolool. Anaale abukool, ban li alako li kuŋen kata Eluwaayi yata Móyiis.
48004005	Labiibil loon muñowu min ahal boot li bukanabuku kammuu li kuŋenaku kata eluwaayi, li foof boot kakaanolaal min ulakowaal bañiil bata Ateemit.
48004006	Mal̥egen bañiil bata Ateemit joom, mó mújimuu li áboñul Buyinumabu bata Añoolool bubil bulako li uyinumawu woololaal, Buyinumabu balobemuu butiya boon: «Abba! Faafa!»
48004007	Min lako kama muñeˈe ulet amiikeel, bale añiil loom. Ban emmuu awu añool Ateemit loom, Ateemit fan aseni foof bútowaabu ban akat tomuu boot li kuñoolool.
48004008	Naanaŋ, nan bukuluul jihaasutumuu Ateemit, jilakowenlako kumiikeel kata kuteemit kalet mal̥egen.
48004009	Bale muñeˈe nan jihaasumuu Ateemit — booteen min een muñeˈe nan Ateemit ahaasuulumuu — buu jiyilo jimit jilaañ li múkaaniinamu ummu mabajutumuu jáliiŋ yanooyan? Waa, jifañe min jilaañen jilako emiikeel yata wahawu unwumaa?
48004010	Li jinaak jiluuken ŋáa’ kunak kukee, kul̥eeñ kukee, taŋ yakee li ujaañ ukee!
48004011	Líkolikoli mooluul, mata min bil lako bulokabu ban ikaanumuu boot li bukuluul kama kakaal̥o!
48004012	Kutiyom liyaakuul, jikaan loon ínje, mata ínje humumom lilanlaañ inokoo loon bukuluul. Bajut no wah wan jitilene lí ínje.
48004013	Jiwayil̥owe joon kásomut kújiwommuu li ibaj bútin min iwaalewuul Hulimahu Hásuumaahu kátinaalaku.
48004014	Maayeet min eniilayi yúmbaam yásomutumuu ésuumutumuu bajuk, jibesutom ban jihoyutom foof. Bale jiyabonyab loon kama ínje amalaka ata Ateemit leem, loon eenimuu ínje humumom emmuu Yéesu Kilisita.
48004015	Kama ésuumahukowayi yooluul yata no inyay? Li mal̥egenamu, ínje liyilo ilob kaanaku jiyiliyeenumuu, fan jíkool̥ul kúkilaku kooluul jisenom.
48004016	Waa, kama muñeˈe jiyansaan jijokom alatoolawuul, mata lilobewuulob mal̥egen?
48004017	Bukanabuku umbuku kumelowuumelo, ban li koono li kahanken mantee li kúñakuluul jilaañ booliil. Bale uyinoolawu wooliil ujakut. Wahawu wan kufañumuu bale, wo wommuu min kutiilooluul lí ínje mantee li jiluukeniil.
48004018	Kahanken lajaajak ŋáa’, nokoomuu loon wahawu wájiwuulumuu li jihanken ujaajak. Joote jinaak jihanken nanoonan, bale jakum lako ínje babile booluul bale.
48004019	Kuñoolom kan iboolaat, lilaañene ibaj sílaam sáamak loon sata anaale anokene li éluŋun, mata bukuluul jíji, ban boot yok nan jommuu li jinokoo jak li Kilisita.
48004020	Lifañeene ŋáa’ min ilako li bukuluul muñeˈe min oomaamee, mantee li ilob li bukuluul li hulim hábuto, mata buyina báamak bookom mata bukuluul jíji.
48004021	Jilobom, bukuluul jafañumuu min jiloŋ loon eluwaayi yata Móyiis elobumuu. Kama jijamut buu eluwaayi elobe?
48004022	Li mal̥egenamu, eluwaayi elollob li Bakiicelabu kaanaku Abulaham kuñiil káyine kúl̥uba labaje. Akee li Agaal ammuu amiikeel labajool, aahu li abajool li Saala aletumuu amiikeel.
48004023	Añiilawu an Abulaham abukumuu li Agaal ammuu amiikeel, labukibuk loon an abukeyimuu, bale añiil aahu an abajumuu li Saala aletumuu amiikeel, labajoobaj mata Ateemit humumool afin min alobe kasenool o’ Abulaham.
48004024	Kulimaku unku kuyilo kujoki loon bukittenoolum, mata kanaalaabuku kúl̥ubaaku kulakolako kúfaalum kúl̥uba. Húfaalum hakee li kúl̥ubaaku li Huyuuyahu han koonemuu Sinaay hújokumi, ban li hubukoo bañiil bata humiikeeleto. Húfaalumahu unhu ho hommuu Agaal.
48004025	Agaal akila ayilimuu akittenoolumi li Huyuuyahu hata Sinaay hammuu li etaamayi yata Aalabi. Akila ayilimuu foof akittenoolumi li Yeelusalem yata muñeˈe, mata akila ummu li humiikeeleto li kuñoolool ló.
48004026	Bale Yeelusalem yammuu haatiya, yo elet amiikeel. Yo yommuu jaawoolaal Saala.
48004027	Mata kikkiic kaanaku: «Esúumansuum elako li awu ajamutumuu huhaane, awu jayilaatumuu ubaj añiil, Uya eji’ ban li ukaaw butiya li ésuumansuum ló, awu ahaasumuu sílaam sata kabukoo. Mata bañiilabu bata anaalaawu an kukat bomuu fan buhaŋ mameeŋ bata anaalaawu abajumuu ánayine.»
48004028	Kutuyom, muñeˈe bukuluul bañiil joom ban Ateemit alobe kasen, loon Isaak.
48004029	Bale loon añiilawu abukimuu loon an abukeyimuu, anaake álaamenumuu naanaŋ añiilawu abukimuu li búkaanum bata Buyinumabu bata Ateemit, wahawu unwu foof ubajumuu síyaat.
48004030	Bale buu Bakiicelabu bulobe? Bonsoon: «Ukesoo amiikeelawu anaalaawu boot li añoolool ló; mata añiilawu ata amiikeelawu anaalaawu let kugaboo bútowowabu li añiilawu ata anaalaawu aletumuu amiikeel.»
48004031	Kutuyom, wahawu unwu újimuu alolaal uletaal bañiil bata amiikeelawu anaalaawu, bale bañiil bata anaalaawu aletumuu amiikeel loomaal.
48005001	Kilisita lafakenolaafaken mantee li úfulaal li mal̥egen li humiikeeleto. Kama jítuk tó lit, ban jakum jilaañen jiŋa’ humiikeeleto jikaanoolo.
48005002	Jijanten! Injé Fool boot min ilobuul kaanaku nokoomuu loon jikaakat min kuteyenuul búkut, kama Kilisita abajut li bukuluul jáliŋ.
48005003	Fan ilaañen ilob foof ánayine anoowan akate min kuteyenool búkut, eenool laate akaan wahawu feh wan eluwaayi elobumuu.
48005004	Bukuluul jaŋesemuu min jihanken min jikaan loon eluwaayi elobumuu, mantee Ateemit li ajokuul bukan kacole, jikatookatoo li Kilisita. Jilet ló muñeˈe li kájiyaku kata Ateemit.
48005005	Bale alolaal, kákangumaku koololaal ko kommuu min Ateemit akaanolaal ulakowaal bukan kacole hákilool humum hata káyinenaku koololaal. Wahawu unwu lukobaalemuu li wo, li búkaanum bata Buyinumabu Banabaabu.
48005006	Li mal̥egenamu, an áamimuu li Yéesu Kilisita, atey búkutoo, ateyut búkutoo, bajut jáliŋ yanooyan. Wahawu wabajumuu jáliŋ, wo wommuu káyinen li Yéesu Kilisita, ban li úhiisen ko li húbooli bukan.
48005007	Jijowenjow jak! Kama ayimaa áfiife bútinabu min alenjenuul jífu’ li mal̥egenamu?
48005008	Katikenaku unku kubilumut li Ateemit ahooñuulumuu.
48005009	Loon lobemuu: «Jatiita élebiil jíkaakenemuu efo’.»
48005010	Injé libabbaj kákangum li bukuluul li Amaaŋenawu kaanaku let jibaj kayinoo kakee kábute li kúmbaam. Bale anawu águul̥emuu li bukuluul, aano min aano, Ateemit fan atekool.
48005011	Kutuyom, nokoomuu loon ínje liloŋe li iwaale mata katey búkut, wáa lí úji li kumit koono li kálaamenom? Nokoomuu loon mo, kama muñeˈe busiisijanabu babilummuu li eketayi yata Kilisita li ekuluwaayi, búfule.
48005012	Bukanabuku kammuu li kalillimenaku kooluul, lifañeene kama min kujow kukaan min kukeekiil foof!
48005013	Kutuyom, bukuluul Ateemit lahooñuuhooñ boot mata min jífu’ li humiikeeleto. Bale jakum káfulaku kooluul li humiikeeleto, kújiwuul li jinab li kásiibowaku kajakutumuu kata siniilasu sooluul. Bale húbooli hujow húji anoowan li bukuluul li anaak alok boot li afaalool li kawalenoolo ló.
48005014	Li mal̥egenamu, Eluwaayi foof yo feh, li hulim hano bale eŋali kaan. Ho hommuu unhe: «Ufañ afaali an loon awu humumi ufañoolomuu.»
48005015	Bale nokoomuu loon jilumoolelumoo ban li jinaak jimeloo, jíkaanum: fan ban di jiniilenoo.
48005016	Boot min eenuul, jikat Buyinumabu Banabaabu min bucolen buloŋabu booluul. Jikaan momuu, let jimit jinab li kásiibowaku kata eniilayi yooluul.
48005017	Li mal̥egenamu, wahawu wan eniilayi ésiibowemuu, úbute li wata Buyinumabu. Buyinumabu wahawu wan búsiibowemuu úbute li wata eniilayi. Buyinumabu búbutoobutoo ŋáa’ li eniilayi. Wahawu unwu újimuu, jiyilaat jinaak jikaan loon súumuulumuu.
48005018	Bale nokoomuu loon Buyinumabu Banabaabu bucolencolen buloŋabu booluul, jilet kama li kuŋen kata eluwaayi.
48005019	Luhaasaale jak wahawu wan eniilayi ekaanemuu. Wo wommuu: húfulo li alet alet, ékandomaayiiñ, bucagayet,
48005020	kamanen wah walet Ateemit, kakaan jángafayinde, búlatoo, úmuy, batahaay, etindihuuñ, búhaŋoo, búceeŋoo, bugiiloo,
48005021	kásiibo wah, kákaliyenoo, kawuuhen, li wahawu feh wanokoomuu li wo. Boot min ilobuul ikat to, loon ilobeenuulumuu, bukanabuku kakaanemuu wahawu unwu, let kutowo Jáyiiyaju jata Ateemit.
48005022	Bale wahawu wan Buyinumabu busenemuu wo wommuu: húbooli, ésuumansuum, kásuumaay, kabeben, másuum, ésuum buyinum, káwoolu,
48005023	kájoobi buyinum, li hujokoo. Wahawu unwu feh, eluwaayi éhilut wó.
48005024	Bukanabuku kata Yéesu Kilisita, kubambaaŋ li ekuluwaayi bóonowabu bajakutumuu bata eniilayi, boot li kásiibowaku kata yo ló.
48005025	Nokoomuu loon li Buyinumabu lúloŋumaale, lootaale ukataal Buyinumabu foof min bucolen makaanelamu moololaal feh.
48005026	Jakum utebenaal ubandolaal, ban jakum unaak úgecoolaal. Jakum foof an li alolaal abaj wah, afaalool li atii.
48006001	Kutuyom, nokoomuu loon an li bukuluul kujoke akila li kakaan wah wajakut, bukuluul jan Buyinumabu bata Ateemit bucolenemuu, li jílaañenulool li bútin bacole, ban li jikaan mo li buyinum bájoobiye. Ban di úkaanum, jakum bil awu humumi foof ulo li jabuutoo.
48006002	Jilambenoo li bútebabu booluul. Jikaan momuu, jítuule jak eluwaayi yata Kilisita.
48006003	An ayinoomuu li aan akila an áamak laam, ban kama alet wahoowah, anawu ummu okila abuntoolowe.
48006004	Anoowan laate ajuke makaanelamu moola. Ajuk tomuu wah wayilo újiwool li asaloolo, kama akila humumool li asaloolo, ban jakum akittenoolum li wah wan akee akaane.
48006005	Li mal̥egenamu, anoowan laate ateb bútebool.
48006006	An an kuliikene Hulimahu, laate asen jakee li wahawu feh wan abajumuu, anawu aliikenemuu li akila.
48006007	Jakum jibuntoolo, Ateemit let akat an min ajokool loon esoŋ. Li mal̥egenamu, wah wan an awañe, wo foof láamimuu li acac.
48006008	An awañumuu wahawu wásuumumuu eniilayi, fan acac wahawu wan eniilayi ebukemuu. Wo wommuu eketayi. Bale an awañumuu wahawu wásuumumuu Buyinumabu Banabaabu, fan acac wahawu wan Buyinumabu Banabaabu bubukemuu. Wo wommuu buloŋabu bábaneliitumuu.
48006009	Jakum ukataal kakaan majake; mata ukatutaalumuu kakaan majake, nan hunakahu hommuu li húliiŋ, fan ubajaal kúwaagen kajake.
48006010	Mó mújimuu, muñeˈe nan uyiliyaamee, ukaanaal majake boot li bukanabuku feh, háŋum bukanabuku kan ubajaalumuu káyinen kano li Yéesu Kilisita.
48006011	Jijuke buu sikiicasu unsu siluukumuu: ínje ítuke li kuŋenom min ikiiculuul.
48006012	Bukanabuku kafañumuu min kutuuŋuul jitey búkut, laalu bukan kafañe ñajuko. Wahawu bale wájimuu li kufañ kukaan mo, wo wommuu jakum bil kúlaameni humum hata Yéesu Kilisita aketumuu li ekuluwaayi.
48006013	Bukanabuku umbuku kateyemuu búkut, buko humumiil kúkaaneliit loon eluwaayi elobumuu. Kufañe min kukaanuul jitey búkut mantee li kújowum tó kusaloolo mata min kújiwuulumuu li jitey búkut.
48006014	Injé, ifañut min isaloolo mata wah ukee wábute li eketayi yan Amaaŋenawu oololaal Yéesu Kilisita aketumuu li ekuluwaayi. Mata lí ínje, adunaayi ekeeket li ekuluwaayi. Ban li adunaayi foof, ínje likeeket li ekuluwaayi.
48006015	Li mal̥egenamu, utey búkut, uteyut búkut, bajut jáliiŋ yanooyan. Wahawu wabajumuu jáliiŋ, wo wommuu min Ateemit akaani ulako búwuwenum buwunkul.
48006016	Ateemit ajow asen kásuumaay ban li áyiyen bukanabuku kanabumuu li hulimahu unhu han ilobumuu, li foof bukanabuku feh kammuu Isilayeel yata Ateemit.
48006017	Muñeˈe hunakahu hata síyaat, jakum bil an alaañen alillimenom; mata káakumaku kata sílaamasu sata Yéesu, kunku li eniilayi yúmbaam.
48006018	Kutuyom, kájiyaku kata Amaaŋenawu oololaal Yéesu Kilisita, kujow kulako li buyinumuul. Aameen.
49001001	Injé Fool, ammuu afootal ata Yéesu Kilisita li húnongum hata Ateemit, ínje ikiiculo eleetalayi inye boot li bukanabuku kata Ateemit [kammuu Efées] ban li kúyinen li Yéesu Kilisita.
49001002	Ateemit Atuubawolaal li Amaaŋenawu Yéesu Kilisita kúsooniyenuul ban li kusenuul kásuumaay.
49001003	Usalaal Ateemit! Okila ammuu Atuubaawu ata Amaaŋenawu oololaal Yéesu Kilisita. Lakaanolaakaan min ubajaal kásooniyen kanookan feh kata Buyinumabu haatiya li emitayi, humum hata hujokoolahu hoololaal li Kilisita.
49001004	Ateemit lal̥usolaal̥us tówum adunaayi ejuul̥i, min ulakowaal bukan koola li hujokoolahu hoololaal li Kilisita, mantee li ulakowaal bukan koola kanabe ban li kucol hákilool. Húbooliyahu hoola hújimuu
49001005	li ayinoo no ákibben kaanaku, fan ájowum li Yéesu Kilisita min akaanolaal ulakowaal bañoolool. Wahawu unwu lanongumuu min akaan, ban wo úsuumoolumuu.
49001006	Lakankaan loon muñowu min usalaal másuumamu moola máamakamu man áhiisumolaalumuu li Añoolool an aboolaatumuu.
49001007	Añoolool an aboolaatumuu akila ammuu Kilisita. Húsimahu hoola háyuwimuu nan aketumuu, ho laŋammuu min ahal boot li alolaal, min Ateemit abonket uhoofoolawu woololaal. Muñowu lakaanumuu min áhiisolaal buu lásuumumuu eeno.
49001008	Láhiisolaahiis másuumamu moola li mal̥egen, mín úbajumaal tó bújallo li butuuko banooban.
49001009	Lakaanolaakaan min uhaasaal wahawu wan afañumuu min akaan, wan uhaaseenutaalumuu. Lajoojok kaanaku fan ákaanum wo li Kilisita loon súumoolumuu.
49001010	Wahawu unwu wan Ateemit ammuu li abil ahabel akaan nan taŋayi yommuu li éliiŋ, wo wommuu min awoogen wahawu feh wammuu li emitayi li etaamayi, min an ano alako anahaanawu ata wo. Anawu ummu akila ammuu Kilisita.
49001011	Ateemit lakaanekaan wahawu feh min ubaj loon afañumuu. Lál̥usolil̥us áloli Kusuwifaku nan fiyowe ŋáa’ min jilako bukan koola, li hujokoolahu hóololi li Kilisita.
49001012	Kama áloli jajandumuu jíkangum li Kilisita, joote jíji bukanabuku li kusal máyiineniyamu mata Ateemit!
49001013	Bukuluul foof jibabbaj hujokoo li Kilisita nan jijamumuu ban li jíyinen hulimahu hata mal̥egenamu, hammuu Hulimahu Hásuumaahu hafakenuulumuu. Muñeˈe Ateemit lasenuusen Buyinumabu Banabaabu ban alobumuu kasen, min lako húlangumaasowahu hoola li bukuluul.
49001014	Buyinumabu Banabaabu bo búhiisumuu kaanaku Ateemit fan asenolaal wahawu feh wajakaawu wan alobumuu kasenolaal. Fan ubajaal wahawu unwu feh nan ammuu li afakenolaal bándoo. Kama usalaal máyiineniyamu mata Ateemit.
49001015	Mó mújimuu, ínje foof nan ijamumuu li kulob mata káyinenaku kooluul li Amaaŋenawu Yéesu, li mata húbooliyahu han jíboolimuu bukanabuku feh kata Ateemit,
49001016	ikatut kasal Ateemit humum hooluul. Ilakomuu kal̥aw Ateemit, li iyinooluul.
49001017	Injé ummu min il̥awemuu Atuubaawu áyiineniyaawu ammuu Ateemitawu ata Amaaŋenawu oololaal Yéesu Kilisita, min ásenumuul bújallo li Buyinumabu ban li áhiisuul akila ammuu ayi, bájum li jiyili jihaasool jak.
49001018	Lil̥awe mantee Ateemit li ahiiten uyinumawu wooluul, min jínaanum húkangumahu han asenuulumuu nan ahooñuulumuu, ban li jíhaasum tó foof buu wahawu wan Ateemit alobumuu kasen bukanabuku koola, utiinenimuu eeno.
49001019	Lil̥awe foof min jihaas sembaasu sata Ateemit sahaŋumuu wahoowah feh, san aŋalemuu min alamben ololaal áyinenaalumuu li akila. Sembaasu unsu so Ateemit áhiisumuu,
49001020	nan ayitenulomuu Kilisita li eketayi, ban li akaanool abah kaŋenool kúli li emitayi.
49001021	Kilisita lahaŋe kuhaanaaku feh, kuwoogaku feh li kujojaku feh kata uyinumawu feh wammuu li emitayi maayeet min kite eenimuu kubabbaj sembe sáamak. Kajawaku koola kuhaŋe mabaj sembe kajaw kanookan feh boot nanoonan.
49001022	Ateemit lasensen Kilisita sembe li wahoowah feh, ban li akaanool alako húkowahu hata Ejanguwayi feh.
49001023	Ejanguwayi yo yommuu eniilayi yata Kilisita. Buloŋabu bata Kilisita li Ejanguwayi boom li kabane. Okila asenemuu buloŋ wahoowah feh wáami tanootan.
49002001	Naanaŋ bukuluul jilakowenlako loon bukan kakete mata bafetabu booluul búji, li uhoofoolawu wooluul.
49002002	Jinaanaak jiloŋ buloŋ bata kahoofoo loon bukanabuku kata adunaayi inye kuloŋemuu. Jinaanaak jiloŋ loon anahaanawu ata uyinumawu wajakutaawu wammuu haatiya, afañumuu. Anahaanawu ummu akila ammuu Sayitaane, ammuu muñeˈe li bulok li uyinumawu wata bukanabuku kátuulutumuu Ateemit.
49002003	Naanaŋ, ololaal foofolaal feh lunaanaak ukaanaal foof loon bukanabuku umbuku. Lunaanaak uloŋaal buloŋ bajakut, naboo li kásiibowaku kata bóonowabu boololaal. Li unaak foof ukaanaal wahawu wajakutumuu wan eniilayi yoololaal efañumuu, ban li ubilumul li uyinoolawu woololaal. Bóonowabu boololaal umbu bajakutumuu bújimuu Ateemit laateen awuñetolaal loon lawuñetumuu bukan kaabuku feh.
49002004	Bale káyiyenaku kata Ateemit kululluuk ŋáa’, ban min ábooliwolaalumuu ŋáa’,
49002005	mó mújimuu, nan ulakoweenaalumuu loon bukan kakete humum hata uhoofoolawu woololaal, li asenolaal buloŋ buwunkul li Kilisita. Másuumamu mata Ateemit mújiwuulumuu li jifak.
49002006	Hujokoolahu hoololaal li Kilisita hújimuu Ateemit li ayitenumulolaal li eketayi, ban li akaanolaal ubahaal tan Yéesu Kilisita abahumuu li emitayi.
49002007	Ateemit lájowunjowum li Yéesu Kilisita min áhiisolaal másuumamu moola li ololaal. Lakankaan loon muñaˈa min áhiis bukanabuku li taŋayi yabilemuu, buu másuumamu moola muluukumuu eeno muhaŋ wahoowah feh.
49002008	Li mal̥egenamu, másuumamu mata Ateemit mújiwuul li jifak, jówum li káyinenaku kooluul li Kilisita. Bilumut li bukuluul, laalu búsenum bata Ateemit.
49002009	Let wah wan jikaane wajake újiwuul li jifak. Kama jakum an asaloolo.
49002010	Li mal̥egenamu, Ateemit akaanolaal loon oomaalumuu, lakaanolaakaan búwuwenum buwunkul li hujokoolahu hoololaal li Yéesu Kilisita boot kakaan wah wajake, wan afimmuu min afaleˈe akat to, bájum li ukaanaal wo.
49002011	Kusuwifaku kubabbaj húhaasum hata katey búkut li siniilasu sooliil, ban li kunaak kuhooñoolo «bukanabuku kateyumuu búkut.» Bukuluul li kabukiyaku kooluul, jilet Kusuwif. Jibajut li siniilasu sooluul húhaasumahu han Kusuwifaku kubajumuu, ban li kunaak kuhooñuul «bukan kateyut búkut.» Joote kama jiwayil̥o waa jilakoweenumuu naanaŋ.
49002012	Jiwayil̥o joon no unnu, Kilisita alakoweenut li bukuluul. Jilakoweenut no li bukanabuku kata Isilayeel, ban jikaanuti ló li wahawu wan Ateemit alobumuu kasen bukanabuku koola, kan ajokumuu húfaalum. Li jiloŋ li adunaayi inye babajut húkangum hanoohan, ban jihaasut Ateemit.
49002013	Bale muñeˈe li hujokoolahu hooluul li Yéesu Kilisita, bukuluul jáloyiyeenumuu Ateemit, jíkoojulool mata jibabbaj hujamoo li akila humum hata húsimahu hata Kilisita háyuwimuu boot li ololaal.
49002014	Li mal̥egenamu, Kilisita okila humumool ájimuu li ubajaal kajamoo. Okila akaanumuu min kusuwifaku li bukanabuku kaletumuu kusuwif, kulako bukan kano. Li aket min áhoolul huteefahu hágaatulooliilumuu, li áfulen búlatoolabu babajeenumuu li buko.
49002015	Li eketayi yoola láfulenummuu uŋoonawu feh wata kusuwifaku walakomuu li Eluwaayi yata Móyiis, min akaan kusuwifaku li bukanabuku kaletumuu kusuwif kulako bukan kano kawunkul li hujokoolahu hooliil li akila. Muñowu lakaanumuu min kajamoo kubaj li buko.
49002016	Lakankaan min kusuwifaku li bukanabuku kaletumuu kusuwif kulako bukan kano, ban li akaaniil kujamoo li Ateemit, humum hata eketayi yoola li ekuluwaayi. Muñowu lakaanumuu min búlatoolabu babajeenumuu li buko buban.
49002017	Kilisita labiibil min awaale Hulimahu Hásuumaahu hata kásuumaayaku, bukuluul jáloyiyeenumuu Ateemit li bukanabuku kafimmuu min kukoojool.
49002018	Li mal̥egenamu, okila ájimuu ololaal foofolaal feh aamaalumuu kusuwif li kaletumuu kusuwif, li uyiliyaal ulohaal Ateemit Atuubaawu, humum hata Buyinumabu banolabu Banabaabu.
49002019	Mó mújimuu, muñeˈe bukuluul jaletumuu kusuwif, jilet ejawoola mantee foof bukan kabilumulo bakee; bale jumbuku ló li bukanabuku kata Ateemit. Joonosoono bukan kata butoŋabu boola.
49002020	Joonosoono kuteef kateefi laken li kuteefaku kuleeteemaaku, kammuu kufootalaku li kufulofetaku, ban Yéesu Kilisita humumool li áami huyitikahu hatebumuu eluufayi foof yo feh.
49002021	Li akila bateefelabu feh bata eluufayi bommuu li búcolenumi, ban li akaan bo bugimb min bulako eluuf yanabe yata Ateemit, dán Amaaŋenawu akine.
49002022	Hujokoolahu hooluul li Kilisita hújimuu bukuluul foof li jóomi li bateefelabu, min jikaan eluuf li bukan kaabuku, dán Ateemit akinume li Buyinumabu Banabaabu.
49003001	Wahawu unwu újimuu ínje Fool, ammee li hukul̥ humum hata Yéesu Kilisita boot li bukuluul jaletumuu kusuwif, [ínje ummu li kal̥aw Ateemit boot li bukuluul.]
49003002	Manooman jijanjam li kulob mata bulokabu ban Ateemit ásenommuu kakaan boot li bukuluul, humum hata másuumamu moola.
49003003	Láhiisonhiis wahawu woola wahaasutimuu. Likiiceenuluukiic iban kulim min ilobuul jatit mata wo.
49003004	Jijanga komuu, fan jínaanum waa lihaas tomuu li wahawu wahaasutimuu li Kilisita.
49003005	Wahawu unwu, Ateemit áhiisut wo bukanabuku kata naanaŋ, loon láhiisum womuu muñeˈe li Buyinumabu Banabaabu bukanabuku kan al̥usumuu kulako kufootalaku li kufulofet kanabe.
49003006	Wahawu unwu wahaasutimuu wata Ateemit wo wommuu unwe: bukanabuku kaletumuu kusuwif kubaje wahawu wanolawu li kusuwifaku. Muñeˈe buko bukan kano koom, ban li kóomi ló foof li wahawu wan Ateemit alobumuu kasen kusuwifaku. Wahawu unwu ubabbaj humum hata hujokoolahu hata kaletumuu kusuwif li Kilisita, habilummuu li Hulimahu Hásuumaahu.
49003007	Leenoseeno aloka ata Hulimahu Hásuumaahu humum hata kájiyaku kata Ateemit. Sembaasu soola síjiwommuu li iyili ikaan bulokabu umbu.
49003008	Injé jahaŋumuu matiti li bukanabuku feh kata Ateemit, ínje Ateemit asenumuu kájiyaku unku kata kawaale bukanabuku kaletumuu Kusuwif, hubajahu hata Kilisita han an ayilaatumuu ánaanum.
49003009	Lakaanonkaan min iyili íhiis bukanabuku feh set, buu lammuu li kakaan wahawu wan an ahaaseenutumuu. Akila áwuwenumuu wahoowah feh, layolooyoloo wo kábilum no.
49003010	Lakankaan mo, bánum li ájowum muñeˈe li ejanguwayi min áhiis kuhaanaaku feh li kujojaku feh li uyinumawu wabajumuu sembe haatiya emitayi, buu lájallomuu eeno li wahoowah feh wan akaane.
49003011	Wahawu unwu unaboonaboo li wahawu wan Ateemit afimmuu min ayinoole kakaan tówum ajuul̥ adunaayi, ban li ákaanum wó lí Yéesu Kilisita ammuu Amaaŋenawu oololaal.
49003012	Hujokoolahu hoololaal li Yéesu Kilisita habilummuu li káyinenaku koololaal li akila, hújimuu li uyiliyaal ukoojaal Ateemit li kákangum ló, babajut kákoli kanookan.
49003013	Mó mújimuu, ínje ummu li kaanuul jakum jíyeko mata min emmee li sílaam boot li bukuluul. Sílaamasu unsu so sommuu máyiineniyamu mooluul.
49003014	Wahawu unwu újimuu li íkuntuŋ min il̥aw hákil Ateemit Atuubaawu,
49003015	an emmuu butoŋ banooban báami li emitayi li etaamayi li akila bóomum tó.
49003016	Láyiineniyiineni ŋáa’ ban li abaj úsooniyen wáamak. Wahawu unwu újimuu lil̥awool mantee Buyinumabu boola li busenuul sembe min uyinumawu wooluul ulit.
49003017	Lil̥awel̥aw loon muñaˈa, mantee Kilisita li akin li uyinumawu wooluul mata káyinenaku kooluul li akila kúji. Lil̥awe mantee li jibaj kuhaa’ kalite li húbooliyahu hooluul ban li jilit li ho,
49003018	min jiyili jibaj sembe min jínaanum, bukuluul li bukanabuku feh kata Ateemit, buu Kilisita ábooliwolaamuu eeno. Lábooliwolaabooli ŋáa’, ban húbooliyahu hoola hútijut.
49003019	Maayeet min kite eenimuu bajut an ayilo ahaas buu Kilisita ábooliwolaamuu eeno, lil̥awe Ateemit mantee li jiyili jihaas húbooliyahu unhu, bájum bóonowabu booluul li buyili bunokoo li mal̥egen li bata Ateemit.
49003020	Ateemit layilo akaan wah wahaŋe ŋáa’ wahawu wan ul̥awaalemuu li wan uyinoolaalemuu, ban lákaanumekaan wo li sembaasu soola sammuu li bulok li uyinumawu woololaal.
49003021	Ateemit ajow ásalumi li Yéesu Kilisita híndo Ejanguwayi, taŋootaŋ ban boot nanoonan. Aameen!
49004001	Injé jammee li hukul̥ humum hata Amaaŋenawu, ínje ummu li kawankulenuul min jiloŋ buloŋ batooke kahooñaku kan Ateemit ahooñuulumuu.
49004002	Jiwalenoolo, ban li jíjoobi uyinum, ban foof li jiyili hujokoo min jinaak jímuñoo li húbooli ló.
49004003	Jikaan wahoowah min hujokoolahu han jíbajummuu li Buyinumabu Banabaabu hulako nanoonan li bukuluul, ban buloŋ bata kásuumaay li bulako li tutooluul mantee li jilako an ano.
49004004	Alolaal jáyinenaamuu lunokoolaanokoo loon eniil yano ban baje Buyinum bano Banabe, mo foof bajumuu kákangum kano kan Ateemit ahooñuulumuu boot.
49004005	Lubajaale Amaaŋen ano bale, káyinen kano bale li kábatiise foof kano bale;
49004006	Li ubajaal Ateemit ano bale, ammuu Atuubaawu ata bukanabuku feh. Lahaŋe wahoowah feh, ban li anaak álokum li ololaal foofolaal feh, ban foof li aano li uyinumawu woololaal feh.
49004007	Anoowan li alolaal lababbaj bulokool baleˈe li hukiibahu han Kilisita afañumuu asenool.
49004008	Mó mújimuu Bakiicelabu li boon: «Nan ajowumuu boot haatiya tiya, li ájowetumoo kulatoolaaku koola kan aheekumuu, ban li asen bukanabuku úji.»
49004009	«Lajowujow boot haatiya», yo yommuu waa? Yo yommuu Kilisita lajanjand awalo boot teetaam li hásenkahu hata etaamayi, átowum ajow boot haatiya.
49004010	Akila áwalowulomuu boot baabe li etaam, akila anolawu ajowumuu foof boot haatiya tiya emitayi, mantee li alako tanootan.
49004011	Akila Kilisita humumool akaanumuu kukee kulako kufootal, kaabuku li kulako kufulofet, kukee foof li kulako kuwaaleya kata Hulimahu Hásuumaahu, kaabuku li kulako kumata kata bukanabuku kata Ateemit, ban li kunaak foof kuliikeniil Hulimahu hata Ateemit.
49004012	Lakankaan loon muñaˈa min afale bukanabuku kata Ateemit boot bulok boot li akila, mantee ejanguwayi yammuu eniilayi yoola li eyili yank min ebaj sembe.
49004013	Muñowu emmuu li kaan boot yok nan oomaalumuu li ujokoolaal jak foofolaal feh loon an ano, jówum li káyinenaku koololaal, li kahaasaku kan uhaasaalumuu Añiilawu ata Ateemit. Fan ulakowaal bukan kanke jak jow yok unokoolaal loon Kilisita anokoomuu.
49004014	Muñeˈe let ulaañaal ulakowaal bañiil batit, let unokoolaal loon busaana ban búlus bútekewulumuu, kuyammalaku kata halahu li kutuuñen bo bulaañ baabe li baaba. Bukanabuku katuukomuu ban li kunaak kaliiken bukan wah wata émalimiñ, let kuyili kubuntolaal min kukaanolaal úyinenaal wah walet mal̥egen.
49004015	Emmuu alolaal lulobaalelob mal̥egenamu li húbooli ló, fan ankaal li wahoowah feh ujow unokoolaal li Kilisita ammuu húkowahu.
49004016	Kilisita lakankaan bukanabuku koola feh kujokoo, loon kuŋaw kujokemuu síŋullum sata eniil yata an kukaan tin tano. Wahoowah li eniilayi ukaanumuu bulokabu bata wo loon wóotimuu ukaan bo, eniilayi foof yo feh fan yank min ebaj sembe. Muñowu nokoomuu li ejanguwayi. Anoowan áami ló áboolimuu afaalool, ban li akaan bulokabu boola, ejanguwayi fan yank jak li búlambenum bata sembaasu sata Kilisita.
49004017	Wahawu unwe kama léemimuu li ilobuul, ban li ílaañumul tó li kajaw kata Amaaŋenawu: muñeˈe jakum jinaak jiloŋ loon bukanabuku kákaanumutumuu li Ateemit balewool kuloŋemuu. Uyinoolawu wooliil ubajut jáliŋ.
49004018	Uyinumawu wooliil úlillim, ban kulet ló li buloŋabu ban Ateemit asenumuu, mata kuhaasut wahoowah ban li kul̥aal̥ uyinum.
49004019	Kubajut ñisuu ñanooñan, ban li kunaak kuloŋ kunaboo li kásiibowaku kajakutumuu kata eniilayi, yok kulo li efañ sídalam yanooyan yan kuyilaat kukat.
49004020	Bale bukuluul inti muñowu jíhaasummuu Kilisita.
49004021	Manooman jijanjam li kulob moola, li hujokoolahu hooluul li akila, ban kuliikenuuliiken moola naboo li mal̥egenamu mammuu li akila.
49004022	Joote kama jikat baloŋelabu booluul buhaanabu bakajenemuu uyinumawu wooluul, ban li jífu’ li kásiibowaku kajakutumuu kanaake kubuntuulumuu.
49004023	Muñeˈe joote jikat Ateemit min alaañen uyinumawu wooluul uwunkulo boot li uyinoolawu wooluul ló,
49004024	min jilako bukan kuwunkul, káwuweni nokoo li bóonowabu boola, naboo li macole li foof manabe mabilumulo li kahaase kata mal̥egenamu.
49004025	Mó mújimuu, jikat émalimiñ. Anoowan li bukuluul laate alob afaalool mal̥egen, mata alolaal feh ugeb wata eniil yano loomaal.
49004026	Jiwuñetumuu, jakum jikaan kahoofoo. Jakum banakabu bulo, bukuluul baloŋe li jiwuñet.
49004027	Jakum jikat Sayitaane min abaj bútin li bukuluul.
49004028	An anaakumuu ákuwet, li akat ékuwetayi. Laate alok li kuŋenool min ábajum to wah boot li buloŋool, li álambenum tó foof an an tooke kalamben.
49004029	Jakum kulim kajakut kúfulumul li utumawu wooluul, bale jinaak jilob kulim kásuume kata kawankulen bukan li káyinenaku kooliil. Koote kulako kulim kata kalamben anawu ajantenemuu li ko.
49004030	Jakum jíji Buyinumabu Banabaabu bata Ateemit li búyiyenoo. Buyinumabu umbu Banabaabu bo Ateemit akaanumuu li bukuluul, min bulako húlangumaaso háhiise kaanaku li hunakahu húbanumahu fan afakenuul li majakut manooman.
49004031	Jakum baj li bukuluul bal̥eet, etindihuuñ, kawuñet, batalen, búgeloo li búl̥afut banooban feh.
49004032	Anoowan li bukuluul laate ásuum li afaalool, ban li jíbooliwoo. Jibonketoo loon Ateemit abonketuulumuu humum hata hujokoolahu hooluul li Kilisita.
49005001	Emmuu bukuluul bañiil joom ban Ateemit aboolaat, kama jikaan loon akila akaanemuu.
49005002	Jiloŋ buloŋ bata húbooli loon Kilisita ábooliwolaamuu, ayok asen buloŋool boot li alolaal. Lasensen buloŋabu boola loon kasila, búsimen básuume Ateemit.
49005003	Bukuluul bukan kata Ateemit joom, mó mújimuu jakum baj li bukuluul húfulo bo muñaˈa, kákaanikoo kanookan kasuuneniye, li efañ sídalam.
49005004	Jakut foof min jinaak jilob kulim kata búsunnikoo, kulim kata bul̥uuhoo, mantee foof kúmalla kásuumut bajam. Kulimaku kooluul koote kulako kulim kata kasal Ateemit.
49005005	Mata joote jihaas kaanaku an áfulowe bó muñaˈa, an ákaanikoole suuneni, li an afañe sídalam, let anoken li Jáyiiyaju jata Kilisita li Ateemit. Li mal̥egenamu, efañ sídalam láalu kamanen kuteemit kalet mal̥egen.
49005006	Jakum jikat an min abuntumuul li kulim kabajut jáliŋ. Kákaanikoo loon unku kújimuu Ateemit li al̥eet bukanabuku kafañutumuu kútuulool.
49005007	Kama jakum jookoo wahoowah li bukanabuku umbuku.
49005008	Naanaŋ, bukuluul li élim jilakowe, bale muñeˈe bukuluul jumbuku li mawuŋaamu mata Amaaŋenawu. Jiloŋ loon bañiil báami li mawuŋe.
49005009	Mawuŋaamu mukaanekaan bukanabuku kulako bukan kásuume, kacole li kata mal̥egen.
49005010	Jiŋes min jihaas wahawu wásuumumuu Amaaŋenawu.
49005011	Jakum butumuul bóomi ló li wahawu wakaaneyimuu li élimayi, wabajutumuu jáliŋ, bale joote jilob kaanaku ujakut, hákil bukanabuku feh.
49005012	Li mal̥egenamu, wahawu wan bukanabuku umbuku kuyolowemuu min kukaan, usuunenisuuneni elob.
49005013	Imban wahawu unwu ulobimuu hákil bukanabuku feh, ésukayi li ekit ejuk wo jak li mawuŋe.
49005014	Li mal̥egenamu, wahoowah feh wakaani li mawuŋe, wo humum wo fan ulako mawuŋe. Wahawu unwu újimuu li koon: «Ulíwo, awu jámoolimuu, uyitowumul li kaketumuu, min mawuŋamu mata Kilisita muhiiteni.»
49005015	Kama joote jíkaanum buu jiloŋemuu eeno. Jakum jiloŋ loon bukan kahaasut wahoowah, bale jiloŋ loon bukan kájallowe.
49005016	Nanoonan nan jiyilo jikaan majake, li jikaan mo, min jihaas joon taŋayi yan oomaamee ejakut.
49005017	Mó mújimuu, jakum jikaan bukan kábaamowe, bale joote jínaanum waa Amaaŋenawu afañe min jikaan.
49005018	Jakum jinaak jíkallenoo: kákallenoo lakaanekaan an min ákaan dó maayiiñ. Bale jikat Buyinumabu Banabaabu min bulako li bukuluul li sembaasu sata bo.
49005019	Jiŋa’ ukijen, li kúwoolen, li úkim wabilume li Buyinumabu min jinaak jiwankulenoo. Jikijen ukijen min jisal Amaaŋenawu li uyinumuul feh.
49005020	Jisal nanoonan Ateemit Atuubaawu mata wahawu feh wan akaanumuu boot li bukuluul, li kajawaku kata Amaaŋenawu oololaal Yéesu Kilisita.
49005021	Jinaak jítuuloo humum hata kákoli kan jíkoliye Kilisita.
49005022	Kanaalaabuku koote kútuul kúyiniil loon kútuulumuu Amaaŋenawu.
49005023	Mata ánayinaawu okila ammuu anahaanawu ata anaalaawu, loon Kilisita ammuu húkowahu hata Ejanguwayi. Akila ammuu li mal̥egen Afakenaawu ata Ejanguwayi yáamimuu eniilayi yoola.
49005024	Mó mújimuu, loon Ejanguwayi étuulumuu Kilisita, mo foof kaalaabuku kóotimuu kútuul kúyiniil li wahoowah feh.
49005025	Káyinaabuku koote kúbooli kuseekiil, loon Kilisita áboolimuu Ejanguwayi ayok aket boot li yo,
49005026	min akaan yo elako Ejangu yanabe. Li aŋa’ Hulimahu hoola min ágiilen yo loon ágiilenemuu.
49005027	Lakankaan loon muñaˈa mata lafanfañ min aŋa’ Ejanguwayi áhiisoolo akila humumool, loon anaale li matiineniyamu moola feh, mabajut humaw, mañootoolut, ban matilut foof tanootan, mantee li elako Ejangu yanabe, yan an ayilaat ajuk wah wajakut li yo.
49005028	Muñowu foof ánayine áatimuu ábooli aseekool loon áboolimuu eniilayi yoola humum yo. Anáyine áboolimuu aseekool, akila humumool ábooliwoolowe.
49005029	Bajut an ahoye eniilayi yoola, bale fan ákuumen yo, ban li acookoo yo, loon foof Kilisita akaanemuu Ejanguwayi,
49005030	mata ololaal foofolaal feh oomaalumuu eniilayi yoola.
49005031	«Wahawu unwu újimuu, ánayinaawu fan áfu’ bata atuubawool li jaawool, min ajow kukin li aseekool, min buko kúl̥uba kulako an ano.»
49005032	Laalu wah wáamak wata mal̥egen wahaasuti mata wo. Injé lilollob kulimaku unku iya li Kilisita li Ejanguwayi.
49005033	Bale kulimaku unke lilobumuu foof boot li bukuluul: ánayine anoowan laate ábooli aseekool loon ábooliwoolomuu akila humumool, ban anaale anoowan laate foof átuul áyinool.
49006001	Bañiilabe, joote jítuul sibukoolawuul humum hata hujokoolahu hooluul li Amaaŋenawu, mata muñaˈa jakumuu.
49006002	Eluwaayi étinaalayi yanaboomuu li wah wan Ateemit aane fan akaan, yo yommuu inye: «Utúul atuubayi li jaawi,
49006003	mantee li ulako li kásuumaay, ban li ubaj buloŋ babaake li etaamayi.»
49006004	Bukuluul jammuu sibukoola, jakum jinaak jikaan bañooluul bul̥eet, bale jígooculiil, li jiseniil uyinum, ban li jisaabiil loon Amaaŋenawu afañumuu.
49006005	Bukuluul jammuu emiikeel, jítuul kunahaanaku kooluul kata baabe li etaam. Jítuuliil li ekole li kateelen ló, ban li jiluukeniil li uyinumuul feh loon jítuulumuu Kilisita.
49006006	Jítuuliil, ban jakum lako buko to bale, mantee li kusaluul, bale jikaan nanoonan bulokabu booluul li uyinumuul feh loon Ateemit afañumuu, mata bukuluul emiikeel yata Kilisita joom.
49006007	Jilok boot li kunahaanaku kooluul li ésuumansuum ló, loon eenimuu jiloolok boot li Amaaŋenawu humumool, bale inti boot li bukan.
49006008	Loon jihaasumuu, anoowan akaanumuu wah wajake, aano amiikeel, alet amiikeel, Amaaŋenawu fan asuuhenool wo.
49006009	Bukuluul jammuu kunahaan, jikaan mo manolamu foof emiikeelayi yooluul, ban jakum jinaak jinuulooliil. Joote jihaas joon bukuluul humumuul li emiikeelayi yooluul, Anahaanawu anolawu jibaje ammuu li emitayi, ban ájukeleliit li buul.
49006010	Boot min íbanum li kulimaku unke: jíbajum sembe li Amaaŋenawu, li sembaasu soola sáamakasu.
49006011	Jiŋa’ ujunkowawu feh wan Ateemit asenemuu jooken, mantee li jiyili jitiik li Sayitaane li bakaanelabu boola feh.
49006012	Hutiikahu han oomaamuu li ho, inti eeniseen li bukan loomaal li ho, bale li uyinumawu wajakutumuu li kunahaanabuku kata wo, kaakumuu adunaayi inye yammuu li élimayi. Li oonowaal li hutiik li uyinumawu wata búl̥afutabu wammuu haatiya li emitayi.
49006013	Wahawu unwu újimuu, jiŋa’ ujunkowawu feh wan Ateemit asenemuu jooken, jakum bil heekuul li jitey, bale min jiyito lit min jitiik boot yok li húbanumahu.
49006014	Kama jiyito lit. Jilako bukan kalobe mal̥egen, mata mal̥egenamu fan mulako husinjawumahu hooluul. Jilako bukan kacole, mata macolamu fan mulako loon kájufo kata mañ káhimene bagiŋabu booluul.
49006015	Jihanken min jiwaale Hulimahu Hásuumaahu hasenemuu bukan kásuumaay. Jikaan momuu, fan nokoo loon kúkolobot kata asollaali jikaanowe.
49006016	Jíyinen nanoonan li Yéesu Kilisita. Káyinenaku kooluul li akila fan kunokoo loon ebangal, yammuu enaak ehok simeelaasu feh sata sambunasu san Sayitaane afuculemuu.
49006017	Min Ateemit afakenuulumuu, nokoonokoo loon káhand kata mañ lasenuul jikaano min kúhimen húkowahu hooluul. Hulimahu hata Ateemit han jookumuu, hunokoonokoo loon ékundu yan Buyinumabu Banabaabu busenuul jítuk.
49006018	Jil̥aw nanoonan li búlambenum bata Buyinumabu Banabaabu. Jil̥aw Ateemit min alambenuul li wahoowah feh. Jíkaanum min jijooŋoo to li kal̥awaku, ban li jinaak jil̥aw boot li bukanabuku feh kata Ateemit.
49006019	Jil̥aw foof boot lí ínje bájum Ateemit li asenom kulim kacole nan emmuu li ilako elob, mantee jakum ibaj kákolí ínje li kakitten bukanabuku mal̥egenamu mahaasutimuu mata Hulimahu Hásuumaahu.
49006020	Yéesu Kilisita lal̥usonl̥us boot min iwaale Hulimahu unhu Hásuumaahu li kajawaku koola. Hó hújimuu li éemi síyaat li hukul̥. Jil̥aw Ateemit mantee li inaak iwaale ho babajut ekole yanooyan, loon éetimuu iwaale ho.
49006021	Atuyolaal Tisik an uboolaataalumuu, ammuu aloka ata mal̥egen ata Amaaŋenawu, fan alobuul múmbaam feh, mantee li jihaas buu leeno, li waa likaane li wo.
49006022	Líboñulooboñul boot booluul min abil alobuul buu áloli joono, min átintimbenuul foof.
49006023	Ateemit Atuubaawu li Amaaŋenawu Yéesu Kilisita, kujow kusen kutuyolaal feh kásuumaay, húbooli, li káyinen.
49006024	Ateemit ásooniyen bukanabuku feh káboolimuu Amaaŋenawu oololaal Yéesu Kilisita, húbooli hayilaat huban.
50001001	Eleetalayi inye ínje Fool li Tímote jikiiculo yo, áloli jammuu kuloka kata Yéesu Kilisita. Jikiiculokiic yo boot li bukanabuku káamimuu kata Ateemit humum hata Yéesu Kilisita, kata ésukayi yata Fílib, boot li kunahaanaku ló kata Ejanguwayi li kujaakulaku.
50001002	Ateemit Atuubawolaal li Amaaŋenawu Yéesu Kilisita kujow kusenuul káji ban li kukatuul kásuumaay.
50001003	Nanoonan nan iyinooluul, li isal Ateemit.
50001004	Lil̥awel̥aw nanoonan boot li bukuluul feh, ban lil̥awel̥aw li ésuumansuum ló,
50001005	mata jilambenonlamben li kawaaleyaku kata Hulimahu Hásuumaahu yaan no li hunakahu hútinaalahu boot yok muñeˈe.
50001006	Líyinene li mal̥egenom kaanaku Ateemit, átoŋumuu kakaan li bukuluul bulokabu umbu bajak muñowu, fan akaan bo boot yok nan ammuu li ahabel bo li hunakahu nan Yéesu Kilisita ammuu li álaañul.
50001007	Jaajak ŋáa’ min ibaj kayinoolaku unku li bukuluul, mata bukuluul foofuul feh jumbuku li buyinumom. Li mal̥egenamu, bukuluul feh júmbuku ló li kájiyaku kan Ateemit asenommuu, lako muñeˈe nan eenomee li hukul̥ mantee foof nan ilakowemuu kataj min íhiis kaanaku Hulimahu Hásuumaahu mal̥egen.
50001008	Ateemit lahaase aan mal̥egen, líbooliwuubooli foofuul feh ŋáa’ loon Yéesu Kilisita ábooliyemuu bukan.
50001009	Wahawu unwe lil̥awemuu Ateemit: min húbooliyahu hooluul hunaak huhaŋ maluuk huyinno bo, min hulambenuul li kahaas mal̥egenamu jak li kaliitiken wahawu jak,
50001010	mantee li jiyili jihaas wahawu wajakumuu. Muñowu jommuu li jikaan li jilako bukan kajake kan an ayilaat alob majakut li bukuluul li hunakahu nan Kilisita ammuu li álaañul.
50001011	Muñowu Yéesu Kilisita ájiwummuu buloŋabu booluul li bumeeŋ bakaane bacole, boot li máyiineniyamu li kasalaku kata Ateemit.
50001012	Kutuyom, lifañe min jihaas kaanaku wahawu wabajommee, újiji li mal̥egenamu Hulimahu Hásuumaahu li huhaŋ majamo.
50001013	Muñowu kusollaaliyaku feh kafooyemuu eluufayi yata áyiiyawu áamakawu li bukan kaabuku feh, kúhaasummuu kaanaku bulokabu ban emmuu li bo boot li Kilisita bújiwommuu li eeno li hukul̥.
50001014	Kameeŋe li kutuyolaal li Amaaŋenawu, nan kuhaasumuu koon ínje ummu li hukul̥ahu li kubaj kawankulen, muñeˈe li kuhaŋ mabaj kakaañen min kunaak kulob Hulimahu hata Ateemit, ban mabajut ekole yanooyan.
50001015	Mal̥egen kukee li buko kásiibo li búhaŋoo bújiyiilumuu li kunaak kuwaale mata Kilisita, bale kaabuku kuwaaleyewaale mata Kilisita li buyinum bajake.
50001016	Kawaaleyemuu mata Kilisita li buyinum bajake, húbooli hújiyiil li kukaan mo, mata kuhaase kaanaku elobayi yan ilobemuu bukanabuku eeniil Hulimahu Hásuumaahu mal̥egen, éjimuu li éemi taate.
50001017	Kaabuku búhaŋoo bújiyiilumuu li kunaak kuwaale mata Kilisita. Buko umbuku uyinoolawu wooliil ucolut. Kayinooliil ko kommuu min kufamen sílaamasu súmbaam li hukul̥ahe.
50001018	Kama waa? Uyinoolawu wooliil újakaatiwoo li újakoo, kaan min kaane kuwaaleye mata Kilisita bukanabuku. Wahawu unwu úsuumommuu ban fan unaak foof ukaanom ésuumansuum.
50001019	Li mal̥egenamu, lihaase een wahawu unwumaa feh fan úbanum li kafakaku kúmbaam humum hata ul̥awawu wooluul li kalambenaku kata Buyinumabu bata Yéesu Kilisita kúji.
50001020	Wahawu wan ikobemuu li wo ŋáa’ li wan íkangummuu li wo, wo wommuu jakum ibaj ñisuu li wahoowah, bale libaje kákangum káamak kaanaku muñeˈe loon foof nanoonan, maluukamu mata Kilisita fan múhiisi li eniilayi yúmbaam, lako li buloŋom mantee foof li eketom.
50001021	Li mal̥egenamu, ínje buloŋabu bo bommuu Kilisita, eketayi hubaj húmbaam.
50001022	Bale nokoomuu loon iloŋumuu fan iyili ilaañen ikaan bulok babaje jáliŋ, kama let ihaas waa léemi li iman.
50001023	Wah úl̥uba uñakoole lí ínje: lifañe min ífu’ li buloŋabu umbe min ijow inaben Kilisita, ban foof fan súumom ŋáa’,
50001024	bale kalako li buloŋabu umbe kuhaŋe majak mata bukuluul jíji.
50001025	Mó mújimuu, hiitonhiit jak kaanaku fan ilako li buloŋabu umbe, min ilako li bukuluul foofuul feh boot mata bánkabu booluul, min jibaj ésuumahukow li káyinenaku kooluul,
50001026	mantee nan ínje emmuu ilaañen ílaañul booluul, kasalaku kan jibajumuu li Yéesu Kilisita, li kuhaŋ maluuk mata ínje íji.
50001027	Bale lil̥awuul min jiloŋ hákil ésukayi feh loon Hulimahu Hásuumaahu hata Kilisita hulobumuu, mantee ibilumuu bóoluuloo li íbilaatiwoo, li ijam mooluul kaanaku jítuutuk lit, ban li jibaj kayinoo kano, min jikaan uyinumuul tin tano min jitaj mantee bukanabuku kujamumuu Hulimahu Hásuumaahu li kúyinen.
50001028	Jakum jikat kulatoolawuul min kúkoyilenuul li wahoowah. Wahawu unwu wommuu li úhiisiil kaanaku kújinjim, bukuluul li úhiisuul kaanaku jumbuku li bútinabu bata kafakaku. Wahawu unwu li Ateemit ubilumulo.
50001029	Li mal̥egenamu, Ateemit lasenuusen káji kata min jíyinen li Kilisita, bale foof min jílaam boot li akila.
50001030	Muñeˈe bukuluul jumbuku ló li katajaku kan jijukumuu kaanaku ko lilakowe, ban jihaase joon liloŋe li ko.
50002001	Nokoomuu loon li mal̥egenamu jibabbaj kátintimben li hujokoolahu hooluul li Kilisita, li nokoo loon jibabbaj kawankulen li húbooliyahu hoola, li nokoo loon jibabbaj hujokoo li Buyinumabu, li nokoo foof loon babbaj to húbooli li kabonket,
50002002	kama jibaj mayine mano, húbooli hano, ban li jinaak jiyinoo wahawu wanolawu, mantee ésuumansuumayi yúmbaam li eluuk ŋáa’.
50002003	Jakum jikaan wah li kayinoo kata búhaŋoo, mantee foof boot huŋes kasal kabajut jáliŋ, bale li kawalenoolo, jijok bukan kaabuku loon kuhaŋuuhaŋ.
50002004	Jakum an li bukuluul aŋes wahawu wajakumuu boot li akila balewool, bale aŋes foof wajakumuu boot li kaabuku.
50002005	Jiloŋ li tutooluul loon bukan káyinene li Yéesu Kilisita kuloŋemuu:
50002006	Okila lalele li Ateemit, mata okila afimmuu min aano Ateemit yan no boot nanoonan. Imban, min alemuu li Ateemit, aŋesut min átuk tó lit li kaleyaku koola li Ateemit.
50002007	Bale, okila humumool anonge min akat bo wahawu wan abajumuu feh, min aŋa’ búnokoo bata aloka, ban li akaanoolo alako an li tut bukanabuku, ban ésukayi li ejokool loon an.
50002008	Li awalenoolo, ban li akaan loon Ateemit aloboolumuu boot yok nan aketumuu, eket yata li ekuluwa.
50002009	Wahawu unwu újimuu foof Ateemit li atebenool boot tan haŋumuu feh matebo,
50002010	bájum wahoowah feh wáami li emitayi, li etaamayi, li wáamimuu kata láala etaamayi, li úkuntuŋ hákil Yéesu wo bajame kajawaku koola,
50002011	imban anoowan feh li alob kaanaku, Yéesu Kilisita ammuu Amaaŋenawu, boot li máyiineniyamu mata Ateemit Atuubaawu.
50002012	Kutuyom kan iboolaat, wahawu unwu újimuu, loon jifiyomuu li jilako bukan kátuulom, muñeˈe jinaak jihaŋ mátuul, ban jakum lako ínje to bale, bale háŋum ínje balet to. Jilok li ekole li kateelen ló, mantee kafakaku kooluul li kujuki.
50002013	Li mal̥egenamu, Ateemit akaanumuu li bukuluul húfañum li kayile kata kakaan wah, naboo li húnongumahu hoola hajakaahu.
50002014	Jikaan wahawu feh bámummunoolut, báwonnoolut,
50002015	bájum li jilako bukan kan an ayilaat awataten, bukan kajake, bañiil bata Ateemit batilut tanootan hákil bukanabuku kacolutumuu li kajakutumuu kata adunaaye. Joote jiwuŋen hákil bukanabuku umbuku loon siwuutasu sammuu li emitayi.
50002016	Jifañumuu jikaan mo, li jítuk lit Hulimahu hata buloŋabu. Jikaan momuu, fan iyili ísangoolum mooluul li hunakahu nan Kilisita ammuu li álaañul, mata fan híis kaanaku bulokabu búmbaam li sílaamasu súmbaam inti kakaal̥o.
50002017	Káyinenaku kooluul kulakolako kasila kan jikaane boot li Ateemit. Nokoomuu loon boot min húsimahu húmbaam húyuwi min lako búsimen famen to kooluul, kama fan súumom, ban bukuluul foof fan súumuul.
50002018	Li manolamu, bukuluul foof eete súumuul, ban li jilako li ésuumansuum boot lí ínje ló.
50002019	Líyinene li Amaaŋenawu Yéesu kaanaku fan iyili íboñuluul Tímote ban let fiyo, mantee li ijam kaciimanciim kooluul, li ibaj kawankulen.
50002020	Li mal̥egenamu, bajut akee ábute li Tímote abaje uyinoolawu wanolawu li wúmbaam. Layinooleyinoo mooluul li mal̥egenool.
50002021	Kaabuku feh mooliil bale kuyinoole, kuyinoolut mata Yéesu Kilisita.
50002022	Bukuluul humumuul jihaase buu Tímote áhiisumuu kaanaku lakankaan an ajake, ban jihaase foof buu ínje li akila jilokumuu boot li Hulimahu Hásuumaahu, loon añiil alokemuu li atuubawool.
50002023	Okila lifañumuu min íboñuluul nan emmuu ijuk jak buu éemi li jowom nokoo.
50002024	Hiitonhiit kaanaku Amaaŋenawu muñeˈe fan akatom min ibil ínje humumom ijukuul.
50002025	Lijuujuk li een jaajak min ílaañenuluul atuyolaal Efáfulodit, ammuu anaboolawom ata bulok li ata bútaj, okila an jíboñulomuu abil alambenoolom li wahawu wan jokommuu li wo.
50002026	Lafanfañ ŋáa’ min ajukuul foofuul feh, ban kaanookaan buyina ŋáa’, min bukuluul jijamumuu kaanaku lásomuusomut.
50002027	Li mal̥egenamu, lásomutensomut ajow alako li aket, bale Ateemit láyiyenooyiyen, ban inti okila bale láyiyene, bale ínje foof láyiyene jakum bil ibaj buyina bahaŋ maluuk.
50002028	Boot min isommen íboñuluul ó’ mantee li jilaañen jibaj ésuumansuum bukuluul bajukelool, min buyinaabu búmbaam buban.
50002029	Muñeˈe kama jiyabool li ésuumansuum ló loon atuyuul li Amaaŋenawu. Joote jiluuken bukan loon okila,
50002030	mata lalakoweene li aket boot mata bulokabu bata Kilisita. Lalakoweene li asen buloŋool min alambenom li wahawu wan bukuluul humumuul jiyilaatumuu jikaan boot lí ínje.
50003001	Kutuyom, hulimom húbanum ho hommuu ésuumansuum elako li bukuluul humum hata hujamoolahu hooluul li Amaaŋenawu. Kaanutom wahoowah min ilaañen ilobuul wahawu wan ikiiceenuluumuu, ban mo haŋ majak boot li bukuluul.
50003002	Jijuke to bukanabuku kakaanemuu majakut, li kakaanemuu bulok bajakut, li kaluukenemuu ŋáa’ kateyen búkut.
50003003	Li mal̥egenamu, alolaal uteyaalumuu búkut li mal̥egen, inti buko, mata alolaal umanenaalemuu Ateemit li búlambenum bata Buyinumabu boola, li úsangoolumaal li Yéesu Kilisita, ban ubajutaal kákangum li wah wan an akaane,
50003004	maayeet min kite eenimuu ínje humumom foof liyilo íkangum li wah wan ínje humumom ikaane. Bajumuu an ayinoole li aan layilo abaj kákangum li wah wan an akaane, anawu ummu ahaas kaanaku ínje lihaŋool mayili ibaj kákangum li wo.
50003005	Nan ibajumuu kunak hutok li kúhaaji, li kuteyenom búkut. Injé an ata Isilayeel, li kalandaku kata Bayiseme libuki. Injé asuwif an kusuwif kubuke. Ulobaalumuu mata kakaan loon eluwaayi elobumuu, ínje Afaaliisiyeŋ lilakowe.
50003006	Lihankenhanken to bil gay li inaak ílaamen Ejanguwayi. Ulobaalumuu mata buloŋ bacole loon eluwaayi elobumuu, an let ayili awatatenom to li wahoowah.
50003007	Bale wahawu wan ijok nomuu loon jáliŋ yúmbaam, muñeˈe lijoojok wo loon kakaal̥o humum hata Kilisita.
50003008	Ban inti wahawu unwu bale lijoke loon kakaal̥o, bale wahawu foof wo feh, humum hata wahawu unwe wahaŋumuu feh maluuk: wo wommuu kahaas Yéesu Kilisita ammuu Amaaŋenawu úmbaam. Akila ájimuu li ibeten wahoowah feh wabajeene jáliŋ lí ínje. Wahawu unwumaa feh lijoojok wo loon wah wata kabeten li huwey, mantee li ibaj Kilisita,
50003009	min ibaj hujokoo li mal̥egen li akila. Muñeˈe ilaañut iyinoo li een likankaan an acole mata min ikaanemuu loon eluwaayi elobumuu. Li káyinenaku kúmbaam li Kilisita léemummuu an acole. Ateemit akaanemuu an acol, ban káyinenumuu lakaanemuu bukan kacole.
50003010	Wahawu wan ifañumuu bale, wo wommuu min ihaas Kilisita li sembaasu sayitenumuloomuu li eketayi, min ibaj foof júmbaam li sílaamasu soola, ban li inokoo loon okila li eketayi yoola.
50003011	Kaan momuu, líyinene kaanaku ínje humumom foof fan iyitowumul li eketayi.
50003012	Iyilaat een liyaane íliiŋ tan iteyemuu boot, mantee foof liyaane ikaan an áliiŋe. Bale ínje ummu min ihankenemuu min itey mantee li iyili iyab bacaamabu, mata Yéesu Kilisita lajokonjok aban.
50003013	Kutuyom, ínje iyinoolut li een liyaane iyab bacaamabu umbu feh, bale wahawu wan ikaanemuu, wo wommuu unwe: fan imojen wahawu wammuu búsolom, min ihanken min itey boot bata wahawu wammuu hákilom.
50003014	Injé ummu min ihankenemuu min itey boot tan iteyemuu boot, mantee li iyab bacaamabu ban Ateemit ahooñolaamuu boot uyabaal haatiya, humum hata hujokoolahu hoololaal li Yéesu Kilisita.
50003015	Alolaal jaamaalumuu bukan kanke li káyinenaku li Yéesu, lootaale unaak uyinoolaal loon muñaˈa. Li bil nokoo loon babbaj tikee tan jibaje kayinoo kábuto, Ateemit fan áhiisuul to jak foof.
50003016	Tan úliiŋaamee, kaan min kaane, alolaal li ujukelaal to min unabaal li bútinabu ban uŋalaamuu boot muñeˈe.
50003017	Kutuyom, jiliikoo lí ínje foofuul feh. Alóli jisenuusen bukittenoolum. Jiŋa’ kúkiluul jibet li bukanabuku kan buloŋabu booliil bunabumuu li bukittenoolumabu umbu.
50003018	Lilobeenuul mo iban ñameeŋe, ban boot min ilaañen ilobuul mo muñeˈe li jíl̥ok ló: baje bukan kameeŋe kaloŋe loon kulatoola koom kata ekuluwaayi yata Kilisita.
50003019	Bukanabuku umbuku fan kubil kújim, mata kalaku kooliil kommuu ateemitawu ooliil. Kujoojok wahawu waateenumuu ukaaniil ñisuu loon kasal kooliil, ban li kunaak kuyinoo mata wahawu wata adunaaye bale.
50003020	Bale alolaal, bukan kata Jáyiiyaju jata Ateemit loomaal, májimuu loonowaal li kakob min Afakenaawu oololaal ammuu Amaaŋenawu Yéesu Kilisita abil.
50003021	Nan ammuu li áliiŋul, fan akaan eniilayi yoololaal yágootomuu ébuti, min akaan yo enokoo li eniilayi yoola yáyiineniyaayi, li búkaanum bata sembaasu sájiwoolumuu li ajok wahawu feh aaken li kayilaaku koola.
50004001	Kutuyom kan iboolaat, síibom ŋáa’ min ilaañen ijukuul. Bukuluul jíjiwommuu li ibaj ésuumahukow, bukuluul jommuu éjambiyayi yúmbaam yata kaheekaku. Kufaalom kan iboolaatumuu, wahawu unwu újimuu joote jítuk lit li Amaaŋenawu.
50004002	Wahawu wan emmuu il̥aw Efodi buko li Sentic, wo wommuu liyaakiil min kubaj hujamoo mata buko kúl̥uba bukan kata Amaaŋenawu koom.
50004003	Imban awu humumi foof ammuu afaalom aloka ata mal̥egen, lil̥awi min ulamben kanaalaabuku umbuku kúl̥uba. Kutattaj boot li Hulimahu Hásuumaahu lí ínje ló, famen to foof Kilema li kufaalom kaabuku feh kata bulok, kan ujawawu wooliil wommuu li éliibalayi yata buloŋabu.
50004004	Jibaj nanoonan ésuumansuum mata min jommuu bukan kata Amaaŋenawu. Ilaañen ilob mo: Jibaj ésuumansuum.
50004005	Jikaan min bukanabuku feh kuhaas májoobi buyinumabu mooluul. Amaaŋenawu muñeˈe li álaañul.
50004006	Jakum jiyina wahoowah, bale li wahoowah feh, jíjowum li kal̥aw, li kayaakoo li kasal ló, min jíhiis Ateemit wahawu wan jokuulumuu li wo.
50004007	Jikaan momuu, kásuumaayaku kata Ateemit kahaŋumuu butuuko banooban, fan kufooy sísigilasu sooluul li uyinumawu wooluul mata bukuluul bukan kata Yéesu Kilisita joom.
50004008	Kutuyom, hulimom húbanum ho hommuu jiŋa’ uyinumuul feh jikaan li wahoowah feh wajake li watooke kasal: li wahoowah feh wata mal̥egen, li wahoowah feh waluukeni, li wahoowah feh wacole, li wahoowah feh wanabe, li wahoowah feh wásuume li wáyiineniye.
50004009	Wahoowah feh wan jiliikenume lí ínje, wan jíyabume lí ínje, wan jíjamume lí ínje, mantee foof wan jijukume lí ínje, jikaan wo. Jikaan momuu, Ateemit asenemuu kásuumaay fan alako li bukuluul.
50004010	Libabbaj ésuumansuum yáamak ban lisale Amaaŋenawu, mata jikite jilaañen jiyinoolul múmbaam. Li mal̥egenamu, jiyinooleyinoo múmbaam bale jibajut bútin min jíhiisom kaanaku jiyinoolewonyinoo.
50004011	Min ilobumuu loon muñaˈa inti eeniseen jokonjok li wah ukee. Li mal̥egenamu, ínje liliikenliiken kajok to li ésuumansuum ló li wah wan ibaje.
50004012	Liyilo iloŋ li bugay loon foof liyilimuu iloŋ li hubaj. Liliikenliiken kalako li ésuumansuum tanootan ban li wahoowah feh, ilako li húfooñoo li ícaaletoo, ibaj wah ŋáaloo li íbajaati wáhoo,
50004013	liyilo ijokoo li wahoowah feh humum hata Kilisita asenewommuu sembe.
50004014	Bale jikankaan jak min jilambenommuu li sílaamasu súmbaam.
50004015	Bukuluul humumuul jata Fílib jihaase kaanaku, nan ítoŋumuu iwaale Hulimahu Hásuumaahu, nan ífulumuu li etaamayi yata Maseduwaan, bajut ejangu yakee yan jisenoole wah, mantee foof yan jiyaboole wah. Ejanguwayi yooluul bale elambenommuu.
50004016	Mata nan ilakomuu Tesalonik, no jiyaane jinaak jíboñulom wahawu wan jokommuu li wo, ban inti ñano bale.
50004017	Inti eeniseen huŋes bacah léemi li ho, bale wahawu wan iŋesemuu li wo, wo wommuu min buuña efameni to li huhahenahu hooluul.
50004018	Liyabe wahawu wan jíboñulommuu feh, uhaha boot lí ínje. Muñeˈe nan Efáfulodit asenommuu wahawu wan jíboñuloomuu lí ínje, laañut jokom li wahoowah. Wahawu feh wan jíboñulumuu unokoonokoo loon esalah yásuume ŋáa’, yan Ateemit ayabe ban li ésuumool.
50004019	Ateemit úmbaam fan asenuul wahawu feh wan jokuulumuu li wo, fan ásenumuul wo li Yéesu Kilisita naboo li hubajahu hoola háyiineniyaahu.
50004020	Kasalaku kujow kulako li Ateemit Atuubawolaal boot nanoonan. Aameen.
50004021	Jisaaf anoowan li bukanabuku kammuu kata Ateemit humum hata Yéesu Kilisita. Kutuyolaal kammee baabe lí ínje kusaafuluul feh.
50004022	Bukanabuku feh kata Ateemit kusaafuluul, háŋum kammuu li eluufayi yata áyiiyawu áamakawu Sesaal.
50004023	Kájiyaku kata Amaaŋenawu Yéesu Kilisita kujow kulako li bukuluul foofuul feh.
51001001	Injé Fool ammuu afootal ata Yéesu Kilisita li húnongumahu hata Ateemit, li atuyolaal Tímote, áloli jikiiculo eleetalayi inye,
51001002	boot li bukanabuku kata Ateemit kammuu kutuyolaal káyinenumuu li mal̥egen li Kilisita, kata ésukayi yata Kolos: Ateemit Atuubawolaal ajow asenuul káji ban li akatuul li kásuumaay.
51001003	Alóli jumbuku min jisalemuu Ateemit Atuubaawu ata Amaaŋenawu oololaal Yéesu Kilisita, nan jil̥awemuu nanoonan boot li bukuluul.
51001004	Jisalesal Ateemit mata jijanjam mata káyinenaku kooluul li Yéesu Kilisita, li mata húbooliyahu han jíboolimuu bukanabuku feh kata Ateemit.
51001005	Jibabbaj káyinen li húbooli mata min jiyaakaalumuu li wahawu wan Ateemit akatumuu li emitayi boot li bukuluul. Yaakaalayi inyu, nan hulim hata mal̥egenamu hammuu Hulimahu Hásuumaahu hubilumuu booluul kátinaalaku min jijam ho, no jibaj yomuu.
51001006	Hulimahu unhu Hásuumaahu hunhu min huyiisoolemuu, ban li húŋalul kásooniyen li adunaayi feh, loon foof hukaanumuu li bukuluul yaan li hunakahu hútinaalahu, nan jijamumuu li kulobuul mata kájiyaku kata Ateemit li mal̥egenamu mata ko feh ban li jiliitiken ko jak.
51001007	Efafulaas, ammuu áfaaloli aloka an jiboolaat, akila aliikenuulumuu wahawu unwu feh. Laanosaano li bulok boot li bukuluul loon aloka ata mal̥egen ata Kilisita.
51001008	Lálobolilob mata húbooliyahu han Buyinumabu busenuulumuu.
51001009	Wahawu unwu újimuu, áloli hunakahu nan jijamumuu li kulob mooluul, jikatut kal̥aw Ateemit boot li bukuluul. Alóli jil̥awe Ateemit min akaanuul jihaas jak húnongumahu hoola, naboo li bújallo li butuuko banooban ban Buyinumabu boola busenemuu.
51001010	Alóli jil̥awel̥aw loon muñaˈa mantee bukuluul li jiloŋ loon Amaaŋenawu afañumuu, ban li jinaak jikaan nanoonan wahawu wásuumoolumuu. Bakaane banooban bajake bujow bujuki li buloŋabu booluul, ban li jinaak jihaŋ mahaas Ateemit jiyinno bo.
51001011	Alóli jil̥awe Ateemit min alitenuul li wahawu feh li sembaasu soola sáyiineniyaasu, mantee li jiyili jímuñ wahoowah li hujokoo ló.
51001012	Jisal Ateemit Atuubaawu li ésuumansuum ló, akaanuulumuu min jiyili jibaj jooluul li wahawu wajakaawu wan ahahenumuu boot li bukanabuku koola li Jáyiiyaju jata mawuŋaamu.
51001013	Li mal̥egenamu, labotumulolaabot li sembaasu sata élimayi, min ájowetumolaal li Jáyiiyaju jata Añoolool an aboolaatumuu.
51001014	Li Añiilawu ummu lúfakumaamuu, li okila uhoofoolawu woololaal úbonketumimuu.
51001015	Kilisita ammuu kambuwaku kata Ateemit ájukeliitimuu, okila ammuu añiilawu anolawu ata Ateemit, ban to lalakowe tówum wahoowah feh úwuweni, ban foof lahaŋ wo feh.
51001016	Mata li akila wahawu feh úwuwenumimuu, wammuu li emitayi li wammuu li etaamayi, wajukeyimuu li wájukeliitimuu, wahoowah feh wabaje sembe li emitayi, uyinumawu wabajumuu kayile, li kunahaanaku kata wo feh, wahawu unwu feh li akila úwuwenumi, ban boot li akila.
51001017	Kilisita to laam tówum wahawu feh ubaj, ban wahawu feh wabajumuu li kuŋenool woom.
51001018	Okila ammuu húkowahu hata eniilayi yáamimuu Ejanguwayi; okila ammuu húkitumahu, okila ajandumuu ayitowumul li eketayi, bájum li ahaŋ wahoowah feh.
51001019	Mata Ateemit súumoosuum min aŋa’ wahawu feh wáamimuu li akila humumool akaan li Kilisita;
51001020	min wahawu feh újamoolum li Kilisita, ban boot li Ateemit akila humumool. Li húsimahu hata Añoolool háyuwimuu li ekuluwaayi, Ateemit ákaanummuu min kásuumaay kubaj li wahawu feh, lako wahawu wammuu li etaamayi, mantee foof wammuu li emitayi.
51001021	Naanaŋ bukuluul jíloyiyenloyi Ateemit ban li jilako kulatoolawool, mata uyinoolawu wooluul ujakut, bakaanelabu booluul foof bujakut.
51001022	Bale muneˈe Ateemit lájowunjowum li eketayi yata eniilayi yata Añoolool, min akaanuul jijamoo li akila humumool. Lakankaan mo mantee li abil akaanuul jiyito hákilool manabe, maakut butila banooban ban an let ayili alob majakut aya li bukuluul.
51001023	Bale yo yommuu bukuluul bátuke lit ban li jijooŋoo to li káyinenaku, ban jakum jikat bo kákangumaku kan jibajumuu li Hulimahu Hásuumaahu han jijamumuu. Hulimahu unhu Hásuumaahu ho huwaaleyimuu bukanabuku feh kammuu li etaamayi, ban ínje Fool aloka ata ho leem.
51001024	Muneˈe kaanonkaan ésuumansuum min eenomee li sílaam boot li bukuluul, ban wahawu wasaŋomuu li sílaamasu sata Kilisita, li ihabel wo ílaam li eniilom boot mata eniilayi yoola yammuu Ejanguwayi.
51001025	Leenoseeno muñeˈe aloka ata Ejanguwayi, naboo li bulokabu ban Ateemit asenommuu kakaan boot li bukuluul: bo bommuu kawaale hulimahu hoola foof ho feh.
51001026	Hulimahu unhu ho hommuu mahaasutimuu mayolimuu no unnu feh li simitasu unsu feh, bale muneˈe Ateemit láhihhiis ho set bukanabuku koola.
51001027	Ateemit lakankaan mo, mata lafanfañ min áhiis bukanabuku koola, majakamu mata wahawu woola wahaasutimuu, li máyiineniyamu mata wo boot li bukanabuku feh. Wahawu unwu wahaasutimuu wo wommuu: Kilisita ummu li anoowan li bukuluul, ban li akaanuul jíkangum kaanaku, fan jilako li máyiineniyamu mata Ateemit.
51001028	Akila lulobaalemuu moola bukanabuku feh. Li unaak usaabaal ban li uliikenaal anoowan feh li bújallo ló banooban, bájum li úŋalulaal anoowan feh manokoole loon Kilisita li wahoowah feh.
51001029	Wahawu unwu újimuu li éemi li kahanken min itaj, mantee li iyili ihabel ikaan bulokabu umbu li sembaasu sata Kilisita, sammuu li kakaan bulok báamak lí ínje.
51002001	Li mal̥egenamu, lifañe min jihaas buu bútajabu búsengimuu, ban éemimuu li bo boot li bukuluul, boot li kata ésukayi yata Lawodise, li boot li bukanabuku feh kahaasolutommuu.
51002002	Wahawu wan ifañumuu, wo wommuu min bukuluul jibaj kawankulen li uyinumuul, ban li jijokoo lit loon an ano li húbooliwoo ló, imban li jibaj butuuko báamak. Muñowu jommuu jikaan, li jiyili jihaas mahaaseenutimuu mata Ateemit, mammuu Kilisita.
51002003	Li Kilisita hubajahu feh hata bújallo li hata kahaasemiñ huyolimuu.
51002004	Lilobuulob wahawu unwu, jakum bil an abuntumuul li balobe básuume.
51002005	Maayeet min kite eenimuu ilet ínje humumom li bukuluul, bale buyinumom bumbu li bukuluul. Súumonsuum ŋáa’ min jibajumuu kajamoo, li min jítukumuu lit káyinenaku kooluul li Kilisita.
51002006	Emmuu jiyayyab Yéesu Kilisita loon Amaaŋenawu ooluul, kama jikatool min acolen buloŋabu booluul.
51002007	Jiya kuhaa’ kalite li akila, ban li jánkum li akila, min jihaŋ malit li káyinenaku kooluul loon kuliikenuulumuu. Jinaak jisal Ateemit ŋáa’.
51002008	Jíkaanum jakum bil an abuutumuul li Sihekej. Laalu émalimiñ yabilumulo li bújallo bata ál̥ahukowan, li sembaasu sata uyinumawu wajakutaawu wammuu li adunaayi, bale inti li Kilisita ebilumulo.
51002009	Li mal̥egenamu, bóonowabu feh bata Ateemit, bumbu li eniilayi yata Kilisita.
51002010	Bukuluul li hujokoolahu hooluul li okila jíyabummuu wahawu feh boot to, okila ahaŋumuu sembe sanoosan sata uyinumawu wajakutumuu li huhaane hanoohan.
51002011	Li Yéesu Kilisita bukuluul jíteyenumimuu búkut, kateyen búkut kan kaŋen kata an kukaanut, bale li Kilisita kubilumulo ban to láfulenummuu wahawu wakaanemuu eniilayi ehoofoo.
51002012	Nan kúbatiisewuulumuu, no jihokoolimuu li Kilisita, ban li jiyitowumul foof li eketayi li akila, mata jíyinenyinen li sembaasu sata Ateemit sayitenumuloomuu li eketayi.
51002013	Naanaŋ, bukuluul jiketenket mata uhoofoolawu wooluul úji, ban foof mata jilakowut bukan kata Ateemit. Muñeˈe Ateemit lasenuusen buloŋ mata hujokoolahu hooluul li Kilisita húji, ban li abonket uhoofoolawu woololaal feh.
51002014	Ateemit lábubbuj kaayiitaku dán uhoofoolawu woololaal ukiicimuu, kanaake kúhiisolaamuu buu luhoofoolaalumuu le, li wahawu wan ootaalumuu ucaamaal Ateemit. Lábubbuj wahawu unwu feh li kabaaŋaku kan abaaŋ womuu li ekuluwaayi.
51002015	Muñeˈe Ateemit li abot sembaasu sata uyinumawu feh wajakutumuu, li sata kunahaanaku kata wo feh, ban li ayiiŋen wo hákil ésukayi feh, ban foof li akaan wo únabul kata búsol kayooŋaku kata Añoolool aheek womuu.
51002016	Mó mújimuu, jakum jikat an min atiibuul mata wah wan jitiñe li mata wah wan jihobe, mantee foof mata kagaan, mata hul̥een huwunkul, li mata húyiiyaayahu hata kusuwifaku.
51002017	Wahawu unwu feh hin élinga yata wahawu wammuu li ebil. Mal̥egenamu mo mummu li Kilisita.
51002018	Jakum jikat bukanabuku kafañumuu ŋáa’ kakaan loon kuwalenoolowalenoolo, ban li kunaak kumanen kumalaka, min kúfulenuul li busuuhenabu bammuu booluul. Bukan loon muñowu kulobelob ŋáa’ mata wahawu wan kujukumuu li kahimmo. Fan kunaak kukaal̥o li katebenoolo, ban li kunaak kuyinoo mata wahawu wata adunaaye bale.
51002019	Kujokut li Kilisita ammuu húkowahu hata Ejanguwayi. Li mal̥egenamu, Kilisita ájimuu eniilayi foof yo feh li ékuumeni, ban li éjokoolum li síŋullumasu sata yo li kuŋawaku foof kata yo, min yank loon Ateemit afañumuu.
51002020	Kaanumuu loon bukuluul jiketooketoo li Kilisita, min jífu’ li makaanelamu mata uyinumawu wata adunaayi, wáa lí újiwuul li jinaak jiloŋ loon eenimuu li kuŋen adunaayi joom? Wáa újiye li jinaak jikaan loon adunaayi elobumuu:
51002021	Jakum uŋa’ wahawu unwe! Jakum ujaken unwa! Jakum ugo’ waaye?
51002022	Siluwaasu unsu sikaanikaan boot li wah waatut ulaañen ubaj jáliŋ wo baŋaleli uban min kaan wah. Laalu hin siluwa li baliikene bata bukan.
51002023	Li mal̥egenamu, siluwaasu unsu ujuke somuu li oon bújallo bóomi ló, mata silollob buu anoowan ammuu li anab li bútinabu boola, mata kawalenoolo, li mata katek eniil, bale siluwaasu unsu sibajut jáliŋ. Soonosoono to boot kakaan eniilayi súum bale.
51003001	Emmuu Kilisita layitowuuyitowul li eketayi li bukuluul ló, kama jiŋes wahawu wammuu haatiya dán Kilisita áamimuu mabahe kaŋen kúli Ateemit.
51003002	Jiŋa’ uyinumuul feh jikaan li wahawu wammuu haatiya, jakum jiyinoo wammuu li etaamayi.
51003003	Li mal̥egenamu, bukuluul jikeeket ban buloŋabu booluul buyoliyo li Kilisita ammuu li Ateemit.
51003004	Kilisita ammuu buloŋabu booluul. Muñeˈe nan ammuu li álaŋul, no unnu bukuluul foof fan jílaŋoolul li akila li máyiineniyamu.
51003005	Kama muñeˈe jífulen wahawu wáamimuu li buloŋuul wata etaamaye loon: kahinto li aletalet, kákaanikoo, kamelo wah kajakut, kásiibo wah kajakut, li efañ sídalam yammuu kamanen ateemit alet mal̥egen.
51003006	Wahawu unwu ukaanemuu min Ateemit awuñet [bukanabuku kátuuleliitoolumuu].
51003007	Muñowu bukuluul foof jinaake jiloŋ nomuu, nan jinaake jikaanumuu uhoofoolawu unwu.
51003008	Bale muñeˈe bukuluul jikat wahawu unwe feh: etindihuuñ, bal̥eet, búl̥afut, li kúloboo. Kulim kajakut jakum kúfulumul li butumuul.
51003009	Jakum an ámal asen afaalool, mata jikaakat bo buloŋabu booluul buhaanabu li makaanelamu mata bo,
51003010	min jiŋa’ buloŋabu buwunkulabu. Anawu ummu awunkulawu an joonomuu muñeˈe, ummu min awunkulowemuu, min anaak ahaŋ manokoo li áwuwenaawu oola, mantee bukuluul li jihaas Ateemit jak.
51003011	Muñeˈe jáliŋ yanooyan elet to an balet asuwif mantee li alako asuwif, an bateye búkut mantee okila bateyut búkut, an balakowe an ata li bujal mantee okila balakowe an ata ésuk élunlumaay, an balakowe amiikeel mantee okila balet amiikeel. Wahawu wabajumuu jáliŋ, wo wommuu Kilisita ammuu wahoowah feh li anoowan feh.
51003012	Muñeˈe bukuluul bukan kata Ateemit. Ateemit lal̥usuul̥us ban li afañuul. Wahawu unwu újimuu kama joote jilako bukan káyiyene bukan, bukan kásuume, bukan kawalenoolowe, bukan kájoobiye uyinum li bukan kayilo húmuñ.
51003013	Jinaak jímuñoo, ban an li bukuluul bajumuu wah wan afaalool afete li akila li wo, li jibonketoo, loon Amaaŋenawu abonketuulumuu foof.
51003014	Ban famen to li wahawu unwumaa feh, jíbooliwoo, mata húbooli hujokemuu bukan hukaan tin tano li kajamoo kata mal̥egen.
51003015	Kásuumaayaku kata Kilisita kulako li uyinumawu wooluul li sembe. Kásuumaayaku unku kújimuu Ateemit li ahooñuluul boot min jilako an ano. Naak jisalool nanoonan.
51003016	Hulimahu hata Kilisita hujow hulako li bukuluul ŋáa’ li kásooniyenaku kata ho ló. Jinaak jiliikenoo ban li jinaak jisaaboo li bújallo ló banooban. Jinaak jísalum Ateemit li buyinumuul feh li úkim, kúwoolen li ukijen wabilumulo li Buyinumabu Banabaabu.
51003017	Wahoowah feh wan jikaane, lako li malobe mantee foof li makaane, jikaan wo li kajaw kata Amaaŋenawu Yéesu, min jísalum li akila Ateemit Atuubaawu.
51003018	Kanaalaabuke, jítuul kúyinuul, loon anaale áyinene li Amaaŋenawu áatimuu akaan.
51003019	Kánayinaabuke, jíbooli kuseekuul ban jakum jítaañi li buko.
51003020	Bañiilabe, jítuul sibukoolawuul li wahoowah feh, mata wahawu unwu Amaaŋenawu afañumuu.
51003021	Situubaase, jakum jinaak jikaan bañooluul bul̥eet, jakum bil kúyeko.
51003022	Emiikeelaye, jítuul kunahaanuul kata baabe li etaam li wahawu feh. Jilok boot li buko, ban inti buko to bale loon eenimuu huŋes kakaan bukan súumiil jifañe, bale jikaan mo li buyinum bajake li kákoli kata Amaaŋenawu.
51003023	Wahoowah wan jibaje kakaan, jikaan wo li buyinum básuume, loon eenimuu boot min jikaan wo boot li Amaaŋenawu, bale inti boot li bukan,
51003024	min jihaas kaanaku Amaaŋenawu fan asuuhenuul, fan asenuul li wahawu wajakaawu wan akaanumuu li emitayi boot li bukanabuku koola. Anahaanawu ata mal̥egen an bukuluul jilokemuu boot li okila, akila ammuu Amaaŋenawu Kilisita.
51003025	Li mal̥egenamu, an akaanumuu wah wajakut, fan abaj katek kanaboole li wahawu wan akaanumuu, mata Ateemit ájukeleliit li buul.
51004001	Kunahaanake, jinaak jikaan emiikeelayi yooluul wah wacole ban li jijokiil kule keb. Jiwayil̥o kaanaku bukuluul foof jibaje Anahaan li emitayi.
51004002	Jihanken li kal̥awaku ban li jijooŋoo to li ko, min jinaak jisal Ateemit.
51004003	Jil̥aw foof boot li áloli mantee Ateemit li ásenoli bútin bajake min jiwaale hulimahu hoola bukanabuku, min jiyili jikitteniil wahawu wan kuhaasutumuu li Kilisita, wájiwommee li eeno li hukul̥.
51004004	Jil̥aw min iyili íhiis jak wahawu unwu wahaasutimuu, loon éetimuu íhiis wó.
51004005	Jiloŋ li bújallo ló hákil bukanabuku káyinenutumuu li Kilisita. Nanoonan nan jiyilo jikaan majake, li jikaan mo.
51004006	Kulimaku kooluul kujow kulako nanoonan kulim kásuume. Jihaas buu jóotimuu jinaak jibag anoowan jak.
51004007	Atuyolaal Ticik an uboolaataalumuu, fan alobuul múmbaam feh. Lakankaan aloka ata mal̥egen li anaboolawom li bulokabu bata Amaaŋenawu.
51004008	Boot min iboñuluul okila humumool, bájum li abil alobuul mata buloŋabu bóololi baabe, ban li awankulenuul foof.
51004009	Ticik fan kúnabooluul buko Onéesim ammuu an ata booluul, ban li áami atuyolaal ata mal̥egen an uboolaataal, átuke lit li káyinenaku. Kúliiŋulumuu, fan kuhebuul wahawu feh wabajumuu baabe.
51004010	Alisitaak an kukul̥oomuu li mano lí ínje, lasaafuluul. Maak, ammuu atuyawu ata Balunabaas, lasaafuluul foof. (Bukuluul jijanjam kulimaku kan ilobumuu mata Maak: abilumuu booluul, li jiyabool jak).
51004011	Yéesu an koonemuu Súsutiis, lasaafuluul foof. Li kusuwifaku feh káyinenumuu li Yéesu, umbuku kúhaaji bale kommuu li bulok lí ínje boot li Jáyiiyaju jata Ateemit. Kútintimbenontintimben ŋáa’.
51004012	Efafulaas ammuu foof an ooluul, lasaafuluul. Lakankaan aloka ata Yéesu Kilisita, ban akatut kal̥aw súf boot li bukuluul, bájum li jítuk lit ban li jank jijow jikiben li káyinenaku kooluul, min jinaak jikaan li mal̥egen loon Ateemit afañumuu.
51004013	Li mal̥egenamu, ínje humumom liyilo ilob moola kaanaku lalokelok ŋáa’ boot li bukuluul, boot kata ésukayi yata Lawodise li boot kata ésukayi yata Híyelofoliis.
51004014	Lík ammuu abuntena buko li Demaas kan uboolaataamuu, kusaafuluul.
51004015	Jisaaf kutuyolaal kammuu Lawodise. Jisaaf foof Ninfaas li bukanabuku feh kata ejanguwayi yammuu li eluufayi yoola.
51004016	Nan bukuluul jommuu li jijanga eleetalayi inye booluul jiban, li jikaan manooman min ejangayi foof li ejanguwayi yata kata Lawodise. Bukuluul foof li jijanga eleetalayi yammuu li ebilumul Lawodise.
51004017	Imban li joon Alisif ajooŋoo to min akaan bulokabu jak, ban Amaaŋenawu asenoolumuu kakaan.
51004018	Injé humumom Fool ítuke li kaŋenom min ikiiculuul kulimaku unke min isaafuluul. Jiwayil̥o kaanaku li hukul̥ leem. Kájiyaku kata Ateemit kujow kulako li bukuluul.
52001001	Injé Fool, famen to Silibeŋ li Tímote, ikiiculuul bukuluul jata Ejanguwayi yata Tesalonik jáamimuu bukan kata Ateemit Atuubaawu li kata Amaaŋenawu Yéesu Kilisita. Kájiyaku li kásuumaayaku kata Ateemit kujow kulako li bukuluul.
52001002	Alóli jumbuku min jisalemuu nanoonan Ateemit mata bukuluul foofuul feh, ban jikatut kál̥imenuul áloli li kal̥aw.
52001003	Li mal̥egenamu, jiwayil̥owewayil̥o hákil Ateemit Atuubaawu buu káyinenaku kooluul kujukimuu li baloŋelabu booluul, buu húbooliyahu hooluul hújiwuulumuu li jihanken min jilok, li buu kákangumaku kan jibajumuu li Amaaŋenawu Yéesu Kilisita kájiwuulumuu li jítuk lit.
52001004	Kutuyom, áloli jihaase kaanaku Ateemit lafañuufañ ban li al̥usuul jilako bukanool.
52001005	Mata Hulimahu Hásuumaahu han jiwaalewuulumuu, inti li kulim bale jiwaale ho booluul. Bale jiwaalewuuwaale ho foof li sembe li búlambenum bata Buyinumabu Banabaabu, ban li káyinen ló kaanaku Hulimahu unhu mal̥egen. Bukuluul jihaase buu áloli jiloŋumuu li bukuluul boot li majake mooluul.
52001006	Jinannab li bakaanelabu bóololi li bata Amaaŋenawu mata jiyayyab hulimahu li sílaam sáamak, bale foof li ésuumansuumayi yan Buyinumabu Banabaabu busenemuu.
52001007	Muñowu jóonowummuu bukittenoolum boot li bukanabuku feh káyinenumuu li Yéesu, kammuu li etaamayi yata Maseduwaan li yata Akaay.
52001008	Li mal̥egenamu, hulimahu hata Amaaŋenawu booluul húfulummuu. Ban inti li etaamayi yata Maseduwaan li yata Akaay bale hujami. Bale kaciimanciimaku kata káyinenaku kooluul li Ateemit kujamijam foof tanootan. Mó lí múji laañut jókoli min jilob mata ko.
52001009	Bukanabuku feh kulakomuu elob móololi, li kulob foof buu jíyabolimuu eeno nan jibilumuu booluul, li buu bukuluul jikat bomuu úciinawu min jítiiwo jinab li Ateemit, min jilok boot li akila ammuu Ateemit aloŋe ata mal̥egen.
52001010	Ban bukuluul li joono li banaak min Añoolool Yéesu abilumul haatiya emitayi, akila an ayitenumulomuu li ekatayi min afakenolaal li batiibabu bata Ateemit bammuu li ebil.
52002001	Kutuyom, jihaase bukuluul humumuul joon ebilayi yan áloli jibilumuu booluul inti maayiiñ.
52002002	Jihaase foof buu kúlaamenoli nomuu ban li kúgeloli li ésukayi yata Fílib. Bale Ateemit láwankulenoliwankulen min jiwaalewuul Hulimahu Hásuumaahu hoola, maayeet min kúhilolimuu.
52002003	Li mal̥egenamu, kawankulenaku kan áloli jiwankulenemuu bukanabuku mata min kúyinen, kubilumuloot li émalimiñ mantee foof li uyinoo wajakut, ban jilet li huŋes min jibunt an.
52002004	Bale loon Ateemit áyoobolimuu ban li ajuk kaanaku jitottook min ákatoli min jiwaale Hulimahu Hásuumaahu, mo foof jiwaale homuu loon afañumuu. Jiŋesut kakaan bukanabuku súumiil, bale kakaan Ateemit súumool, ahaasumuu wahawu wammuu li kúkowolaal.
52002005	Jihaase joon áloli jilobulelut kulim kata kámammalenuul, ban jibajut kayinoo kata min jíbajum to wah: Ateemit lahaase.
52002006	Jilet li huŋes min an ásaloli, inti li bukuluul, inti foof li kukee,
52002007	maayeet min áloli jiyiliyeenumuu jituuŋuul jíluukenoli, áloli jammuu Kufootal kata Kilisita, jikaanut mo. Bale nan jilakomuu li bukuluul jíboobooluubooboo loon anaale ábooboolemuu bañoolool.
52002008	Jíbooliwuubooli ŋáa’ gay mó lí múji li jifañeen min jisenuul Hulimahu Hásuumaahu hata Ateemit, li foof buloŋabu bóololi humum bo, mata jikankaan bukan kan áloli jiboolaat.
52002009	Kutuyom, manooman jiwayil̥owe min áloli jilokumuu súf li buyokabu ban jiyokumuu. Jiloolok etihunaka jiban ehuka, jakum bil an li bukuluul ákiloli hutiñ áloli li kawaaleyaku kooluul kata Hulimahu Hásuumaahu hata Ateemit.
52002010	Bukuluul jammuu bukan kata káyinen jihaase bukuluul humumuul ban Ateemit foof lahaase kaanaku, buloŋabu ban áloli jiloŋumuu li bukuluul. Bulakolako buloŋ banabe, ban li bucol ban an ayilaat alob to wah wajakut.
52002011	Jihaase buu jiloŋumuu li anoowan li bukuluul loon atuuba aloŋemuu li kuñoolool.
52002012	Jiwankulenuuwankulen ban li jítintimbenuul, ban jikatut kaanuul jiloŋ loon Ateemit afañumuu, akila jáhooñuluumuu boot li Jáyiiyaju joola min máyiineniyamu moola mulako mooluul.
52002013	Wahawu unwe foof újimuu áloli jikatut kasal Ateemit: nan jilobuulumuu Hulimahu hata Ateemit, li jijanten ho ban jiyabut ho loon hulim hata an, bale jiyayyab ho loon Hulim hata Ateemit, ban li mal̥egenamu Hulim hata Ateemit hoom, mata hunhu li bulok li bukuluul jáyinenumuu li Yéesu.
52002014	Kutuyom, li mal̥egenamu jikankaan loon bukanabuku káyinenumuu li Yéesu Kilisita kata Sijanguwasu sata Ateemit sammuu li etaamayi yata Súde. Sílaamasu san bukanuul kan jikinumuu li etaam yano kúlaamenuulumuu, so foof kusuwifaku kúlaamenumuu bukanabuku kata Sijanguwasu unsu sata Súde.
52002015	Kusuwifaku umbuku kumukumuu foof Amaaŋenawu Yéesu li kufulofetaku, ban li kúlaamenolaal foof. Kúsuumut Ateemit maayeet, ban li kulat bukanabuku feh.
52002016	Li kufañeen min kúhiloli jíwaalewum bukanabuku kaletumuu kusuwif, Hulimahu hayilimuu hufakeniil. Muñowu kúhaŋummuu mawuuhen uhoofoolawu wooliil wan kufinemuu min kukaane kábilum no. Ban muñeˈe etindihuuñayi yata Ateemit elowe li buko.
52002017	Kutuyom, li óloli min ukatoolaalumuu fan jatit, hinhin lako kakatoo kata min újukooleliitaamuu, bale uyinumawu woololaal ukatoolut. Muñeˈe síiboli ŋáa’ min jilaañen jijukuul, gay li jóomi li kakaan manooman mantee li jilaañen jijukuul.
52002018	Wahawu unwu újimuu li jifañeen min jibil boot booluul. Injé humumom Fool liŋeseene ñameeŋe mata min ibil, bale Sayitaane li áhiloli jibilum.
52002019	Li mal̥egenamu, inti bukuluul humumuul foof jommuu li jíjiwoli li jibaj kákangum, li ésuumansuum, li éjambiyayi yan jóomimuu li jísangoolum li yo hákil Amaaŋenawu oololaal Yéesu Kilisita, nan ammuu li abil?
52002020	Li mal̥egenamu, bukuluul jommuu kasalaku kóololi li ésuumansuumayi yóololi!
52003001	Mó mújimuu, emmuu áloli jibilut jiyili jikob fiyo, li jijok kaanaku jaajak min jilako li ésukayi yata Ateen bálewoli,
52003002	ban li jíboñuluul átuyolaal Tímote ammuu li bulok li áloli boot li Ateemit, li kawaaleyaku kata Hulimahu Hásuumaahu hata Kilisita. Jiboñulooboñ boot min alitenuul ban li awankulenuul min jijooŋoo to li káyinenaku kan jibajumuu li Yéesu,
52003003	jakum bil sílaamasu san jommuu li so síji an li bukuluul li áyeko. Bukuluul humumuul, jihaase kaanaku sílaamasu unsu lóomumaal tomuu.
52003004	Li mal̥egenamu, nan jilakomuu booluul, jilobuulob jikat to joonuul fan kúlaamenolaal. Wahawu unwu ubajumuu foof, ban bukuluul jihaase.
52003005	Wahawu unwu újimuu emmuu iyilaat ikob fiyo, li íboñul Tímote abil agel̥l̥en mata káyinenaku kooluul. Líkoliyenkoli min Sayitaane abuntuul, min bulokabu bóololi feh bulako kakaal̥o.
52003006	Bale muñeˈe, Tímote álaañumulomuu booluul, lálobolilob kulim kásuume mata káyinenaku kooluul li húbooliyahu hooluul. Li amit áanoli kama jiloŋe li jíwayil̥owoli jak, ban jifañe min jíjukoli, loon óloli foof jifañumuu min jijukuul.
52003007	Kutuyom, mó mújimuu maayeet min áloli jibajumuu buyinaabu umbu li sílaamasu unsu feh, káyinenaku kooluul kújiwolimuu li jibaj kawankulen.
52003008	Muñeˈe áloli jilaañene jiloŋ, mata bukuluul jítuutuk lit li Amaaŋenawu.
52003009	Li mal̥egenamu, jihaasut buu jóomi li jisal ŋáa’ Ateemit oololaal mata bukuluul jíji, mata ésuumansuumayi feh yan jíkaanolimuu hákilool.
52003010	Alóli jumbuku min jihankenemuu min jil̥awool tihunak jiban ehuka mantee li ákatoli min jilaañen jijukuul, min jihabeluul wahawu wasaŋowuulumuu bahaas mantee káyinenaku kooluul li kuhaŋ malit.
52003011	Jow Ateemit humumool ammuu Atuubawolaal, li Amaaŋenawu oololaal Yéesu, kúsenoli bútin min jibil booluul!
52003012	Amaaŋenawu akaan min húbooliyahu han jíbooliwoomuu li han jíboolimuu bukanabuku feh huhaŋ maluuk huyinno bo, loon áloli foof jíbooliwuulumuu.
52003013	Ateemit ajow aliten uyinumawu wooluul mantee li jilako bukan kanabe, li bukan kan Ateemit ammuu Atuubawolaal ajukut majakut manooman li buko, nan Amaaŋenawu oololaal Yéesu ammuu li abil li bukanabuku koola feh kanabaaku.
52004001	Mo emmuu, bukuluul kutuyom, li áloli jiliikenummuu buu jommuu li jiloŋ min súum Ateemit. Ban li mal̥egen, mo foof jommuu li buloŋ. Bale muñeˈe jil̥awuul ban li jiyaakooluul li kajawaku kata Amaaŋenawu Yéesu: jiloŋ haŋ majak min jilobuulumuu.
52004002	Li mal̥egenamu, bukuluul humumuul jihaase kulimaku kan jisenuuluumuu li kajawaku kata Amaaŋenawu Yéesu.
52004003	Wahawu wan Ateemit afañumuu wo wommuu min jilako bukan kanabe, ban jakum jihinto li an an jiyabowut.
52004004	Anoowan li bukuluul laate ayili ajok eniilayi yoola jak min aloŋ buloŋ banabe ban li busali.
52004005	Ban jakum jikat min kásiibo kajakut kuhaŋuul sembe loon bukanabuku kahaasutumuu Ateemit kukaanemuu.
52004006	Mo emmuu, jakum an abunt atuyool, jakum foof ágecool li wahoowah. Loon jilobuul nomuu ban li jilaañen jilobuul mo, Amaaŋenawu fan atek bukanabuku feh kakaanemuu loon muñaˈa.
52004007	Mata Ateemit ahooñutolaal boot min unaak uloŋaal buloŋ bajakut, bale min uloŋaal buloŋ banabe.
52004008	Mó mújimuu, an ahoyumuu kulimaku unku, inti an lahoye, bale Ateemit lahoye, asenuulumuu Buyinumabu boola Banabaabu.
52004009	Muñeˈe tookut min an akiiculuul mata húbooliwoo hata batuyaay, mata Ateemit lalobuulob kaanaku joote jíbooliwoo.
52004010	Ban fiimaa bukuluul mo foof jommuu li kakaan li kutuyuul feh kata Maseduwaan. Bale, kutuyom, áloli jumbuku li kal̥awuul min jikaan haŋ to.
52004011	Jiŋes min jiloŋ li kásuumaay. Jakum jinoken dán utumuul ulet. Jítuk li kuŋenuul min jilok min jiloŋ, loon jifinumuu min jilobuul.
52004012	Jikaan momuu, bukanabuku káyinenutumuu li Yéesu fan kuluukenuul, ban let jíloŋum li kuŋen bukan.
52004013	Kutuyom, jifañut min bukuluul jilako to loon muñaˈa bahaasut mata bukanabuku kaketemuu, jakum bil jíyiyenoo loon bukan kaabuku kan emmuu buko kubajut húkangum.
52004014	Li mal̥egen, emmuu lúyinenaayinen kaanaku Yéesu lakeeket ban li ayitowumul li eketayi, lootaale foof úyinenaal kaanaku bukanabuku káyinenumuu li akila ban li kuket, Ateemit fan ayitenumuliil li eketayi li Yéesu ló.
52004015	Li mal̥egenamu, hulimahu unhe Amaaŋenawu alobumuu ban ho foof áloli jommuu li jilobuul: bukan li ololaal kammuu li kulako li buloŋ nan Amaaŋenawu ammuu li abil, let kuyab kayooŋ bukanabuku kaketumuu kuban.
52004016	Mata Amaaŋenawu fan alob butiya, min Anahaanawu ata kumalakaaku al̥ok kasiinaku kata Ateemit. Muñeˈe no unnu, Amaaŋenawu humumool fan áwalowumul li emitayi. Bukanabuku káyinenumuu li Kilisita ban li kuket, buko kommuu kujand kuyitowumul li eketayi.
52004017	Muñeˈe fúlum tómuu, bukanabuku kammuu kulako no li buloŋ, fan kuŋalooli li mano li buko min kújowum li ufaalawu min kujow kufam li Amaaŋenawu haatiya. Muñowu lóotumaalumuu ulakowaal li Amaaŋenawu boot nanoonan.
52004018	Mó mújimuu joote jítintimbenoolum li kulimaku unku.
52005001	Kutuyom, tookut min jikiicuul mata taŋayi li mata nay Amaaŋenawu ammuu li álaañul.
52005002	Bukuluul humumuul jihaase jak kaanaku hunakahu hata Amaaŋenawu fan hubil an bahaasut loon ákuu abilemuu li huk.
52005003	Nan bukanabuku kommuu li koon: «Muñeˈe lubajaale kásuumaay, muñeˈe let úkoliyaal wahoowah,» no unnu búyiik bommuu li buyaan bulowiil, loon sílaam silowemuu anaale ahalete, ban an li buko let afak.
52005004	Kutuyom, bale bukuluul jilet li élim mata min bil hunakahu unhu hugoobuul loon ákuu.
52005005	Li mal̥egenamu, bukuluul foofuul feh bañiil bata mawuŋe joom, bañiil bata tihunak. Uletaal bukan káami li ehuka, mantee foof li élim.
52005006	Mó mújimuu, ootut úmooliyaal loon bukan kaabuku, bale lootaale ukaanaal to sijijolaal, ban jakum uwuuhenaal wahoowah li buloŋolaal.
52005007	Mata bukanabuku kámooliyemuu, li huk kúmooliye; kákaliyenoolemuu li huk kúkaliyenoole.
52005008	Bale alolaal bañiil bata etihunaka loomaal, ban ootut uwuuhenaal li wahoowah. Lootaale uŋalaal káyinenaku li húbooliyahu kulako ebangalayi yoololaal yaŋali kaan kájufo. Kákangumaku kata fan ufakaal ko kommuu li kulako káhandolaal kata mañ.
52005009	Mata, Ateemit akaanutolaal to boot min ubil ubujaal katek li etindihuuñayi yoola, bale min úbajumaal kafakaku li Amaaŋenawu oololaal Yéesu Kilisita.
52005010	Mata Kilisita lakeeket boot li ololaal, bájum, ulakowaal li buloŋ mantee foof li uketaal, li úloŋumaal li akila nan ammuu li abil.
52005011	Mó mújimuu, jinaak jiwankulenoo ban li jítintimbenoo loon jifimmuu min jikaane.
52005012	Kutuyom, jil̥awuul min jiluuken bukanabuku kammuu li bulok súf li bukuluul, buko kan Amaaŋenawu akaanumuu hákiluul boot min kookenuul min foof kuliikenuul.
52005013	Jíhiisiil kaanaku jiluukeniiluuken ŋáa’ ban li jíbooliyiil, mata bulokabu ban kommuu li kakaanaku búji. Kásuumaay kubaj li tutuul.
52005014	Kutuyom, áloli jumbuku li kal̥awuul kaanaku: Jihab bukan li bukuluul kafañut kakaan bulok bal̥uule. Jiwankulen bukanabuku kákol̥l̥imuu, ban li jilamben kágootomuu. Jímuñ bukanabuku feh.
52005015	Jíkaanum, jakum bil an akaanuul majakut li jiluken, bale jiŋes nanoonan min jinaak jikaanoo majake, ban li jikaan foof majake bukanabuku feh.
52005016	Jilako nanoonan li ésuumansuum.
52005017	Jakum jilako to bal̥awut,
52005018	jisal Ateemit li wahoowah feh. Wahawu unwu Ateemit afañumuu min jikaan li buloŋabu booluul li Yéesu Kilisita.
52005019	Jakum jihok sambunasu sata Buyinumabu Banabaabu bammuu li bukuluul;
52005020	jakum jibes kulimaku kabilummuu li Ateemit.
52005021	Bale jilaso jak wahoowah feh, min jinab li wahawu wajakumuu,
52005022	ban li jitey wahoowah feh wajakut.
52005023	Ateemit asenemuu kásuumaay ajow akaan min jilako li mal̥egen bukan koola, ban li afooy humumahu hooluul foof ho feh, li uyinumawu wooluul, saalasu li siniilasu sooluul, jakum bil an ajuk majakut li bukuluul, boot li hunakahu nan Amaaŋenawu oololaal Yéesu Kilisita ammuu li abil.
52005024	Ateemit ahooñuulumuu fan akaan wahawu unwu feh, mata alobumuu wah fan akaan wo.
52005025	Kutuyom, jil̥aw foof boot li áloli.
52005026	Jisaaf kutuyolaal feh kasaafoo kata batuyaay.
52005027	Liyaakuul, li kajawaku kata Amaaŋenawu: jijanga eleetalayi inye kutuyolaal feh.
52005028	Kájiyaku kata Amaaŋenawu oololaal Yéesu Kilisita kujow kulako li bukuluul.
53001001	Injé Fool, famen to Silibeŋ li Tímote, ikiiculuul bukuluul jata Ejanguwayi yata Tesalonik jáamimuu bukan kata Ateemit Atuubawolaal li kata Amaaŋenawu Yéesu Kilisita.
53001002	Ateemit Atuubawoolaal li Amaaŋenawu Yéesu Kilisita kujow kúsooniyenuul ban li kusenuul kásuumaay.
53001003	Kutuyom, óloli joote jisal nanoonan Ateemit mata bukuluul jíji. Jaajak min óloli jikaan mo, mata káyinenaku kooluul li Yéesu Kilisita kunku min kuhaŋemuu malit, ban húbooliyahu han anoowan li bukuluul abajumuu li kaabuku hunhu foof min huhaŋemuu maluuk.
53001004	Mó mújimuu, áloli húmumoli li jinaak jisaloolo mooluul li sijanguwasu sata Ateemit, mata min bukuluul jítukumuu lit ban li jiloŋ li jíyinen li Yéesu, maayeet min bukanabuku kúlaamenuulumuu ban li kuyokenuul ŋáa’.
53001005	Wahawu unwu feh úhihhiis kaanaku batiibabu bata Ateemit bucoccol. Sílaamasu san jílaamemuu li so, so sommuu lí síjiwuul li jilako bukan katooke kalako li Jáyiiyaju jata Ateemit jájimuu li jóomi li sílaamasu unsu.
53001006	Li mal̥egenamu, Ateemit lakankaan Ateemit acole: fan akaan bukanabuku kálaamenuulumuu kúlaam sílaamasu san kukaanuulumuu,
53001007	ban bukuluul jammuu li sílaam fan asenuul kayool̥o, li áloli foof. Fan akaan wahawu unwu nan Amaaŋenawu Yéesu ammuu li álaŋul min abilum li emitayi li kumalakaaku koola ló kata sembe.
53001008	Yéesu fan abilum li húlaañaañ hata sambun, boot katek bukanabuku kahaasutumuu Ateemit ban li kuhoy bakaan loon Hulimahu Hásuumaahu hata Amaaŋenawu oololaal Yéesu hulobumuu.
53001009	Katekaku kan bukanabuku umbu kommuu li kubaj, ko kommuu sílaam boot nanoonan, lóyi Amaaŋenawu li sembaasu soola sáyiineniyaasu.
53001010	Li hunakahu unhu nan ammuu li abil, bukanabuku koola fan kúbinkenool, ban káyinenumuu li akila feh li kúgaalenool. Bukuluul humumuul fan jilako li bukanabuku umbu, mata jíyinenyinen li hulimahu han áloli jiwaalewuulumuu.
53001011	Mó mújimuu, áloli jikatut kal̥aw boot li bukuluul. Jil̥awel̥aw Ateemit oololaal mantee li akaanuul jilako bukan katooke buloŋabu ban ahooñuulumuu boot. Jil̥awool̥aw mantee li alambenuul li sembaasu soola, min jikaan majakaamu feh man jifañumuu min jikaan, ban li akaan min baloŋelabu booluul búhiis kaanaku jibabbaj káyinen.
53001012	Muñowu bukuluul jommuu li jíji kajawaku kata Amaaŋenawu oololaal Yéesu li kúbinkeni, ban okila humumool foof li ábinkenuul. Wahawu unwu feh ubilumbilum li kájiyaku kata Ateemit oololaal li kata Amaaŋenawu Yéesu Kilisita.
53002001	Muñeˈe mata élaañulayi yata Amaaŋenawu oololaal Yéesu Kilisita li mata huwoogahu hoololaal li akila, kutuyom, wah wano jil̥awuul:
53002002	Jijamumuu an li aanuul hunakahu hata élaañulayi yata Amaaŋenawu húliiŋulo, jakum jiyaan jihi li kaliiwo, jakum foof jíkoli. Nakee an fan alobuul mo min lako búlobum Ateemit, nakee li bawaaleye, mantee foof li lako áloli jikiiculuul kulimaku unku li eleetal.
53002003	Jakum jikat an min abuntuul li makaane manooman. Li mal̥egenamu hunakahu unhu let húliiŋ búsukabu bajandut buhoy Ateemit, min Anawu átuulutumuu Ateemit áfulul, áami tómuu abilum aniileni.
53002004	Fan áhi’ bukanabuku kúmanenum wahoowah feh wan kumanenemuu, li ahoy foof wahawu wan kujokumuu loon ateemit. Fan ajokoolo ahaŋ wahawu unwu feh, ban fan akaañen ajow abah li eluufayi yata Ateemit, min aan akila humumool ammuu Ateemit.
53002005	Jiwayil̥owut kaanaku lilobuulob mo nan ilakomuu li bukuluul?
53002006	Ban bukuluul humumuul jihaase waa ujokumuu anawu átuulutumuu Ateemit, wájimuu áfululolut boot muñeˈe. Bale nan taŋayi yommuu li éliiŋ, Anawu ummu átuulutumuu Ateemit fan áfulul.
53002007	Mata sembaasu sata anawu ummu átuulutumuu Ateemit sítoŋe kakaan bulok ban an ayilaat ajuk jak. Bale anawu ummu átuulutumuu Ateemit let áfulul boot yok nan anawu ajokoolumuu ammuu li ayinneni li bútinabu.
53002008	Muñeˈe, anawu ummu átuulutumuu Ateemit fan áfulul, ban Amaaŋenawu Yéesu fan amukumool li huhuufenahu hata butumabu boola, ban li aniilenumool li máyiineniyamu moola nan ammuu li álaañul.
53002009	Nan anawu ummu átuulutumuu Ateemit ammuu li abil li sembaasu sata Sayitaane, fan akaan wah wabaje sembe, li wah wájaahaleniye li búhiisenum banooban bájaahaleniye bata jabunt bukan.
53002010	Fan aŋa’ makaane manooman majakut min abunt bukanabuku kammuu lí kújim. Wahawu wájimuu li kóoti kújim, wo wommuu min kufañutumuu kuyab mal̥egenamu maateenumuu mufakeniil.
53002011	Wahawu unwu újimuu Ateemit lí áboñuliil sembe sata jabunt min sikaaniil kúyinen li wah wata émalimiñ.
53002012	Mó mújimuu Ateemit fan atek bukanabuku feh káyinenutumuu li mal̥egenamu, ban li kunaak kubaj ésuumansuum li kakaan majakut.
53002013	Kutuyom, óloli joote jisal nanoonan Ateemit mata bukuluul jíji, jan Amaaŋenawu afañumuu. Mata Ateemit lal̥usuul̥us yaan no li húkitumahu min áfakenumuul li Buyinumabu Banabaabu bakaanuulumuu jilako bukan kata Ateemit, jówum foof min jíyinenumuu li mal̥egenamu.
53002014	Wahawu unwu Ateemit áhooñumuluumuu li Hulimahu Hásuumaahu han jiwaalewuulumuu, mantee li jibaj jooluul li máyiineniyamu mata Amaaŋenawu oololaal Yéesu Kilisita.
53002015	Kutuyom, mó mújimuu jítuk lit ban li jijok wahawu wan jiliikenumuulumuu li útumoli mantee foof li eleetalayi yóololi.
53002016	Amaaŋenawu ololaal Yéesu Kilisita humumool, li Ateemit Atuubawolaal, ábooliwolaamuu ban li awankulenolaal kawankulen kata boot nanoonan, ban lí ájowum li kájiyaku koola min asenolaal húkangum habaje sembe,
53002017	kujow kuwankulenuul ŋáa’, ban li kusenuul sembe mantee wahoowah feh wan jikaane li wan jilobe, li ujak.
53003001	Kutuyom, muñeˈe jil̥aw boot li áloli mantee Hulimahu hata Amaaŋenawu li hunaak huhaŋ majamo ŋáa’ ban li huluukeni tanootan loon huluukenimuu foof booluul.
53003002	Jil̥aw foof mantee Ateemit li áfakenoli li bukanabuku kajakutumuu ban li kúl̥afut. Mata inti bukanabuku feh kufañe min kúyinen Hulimahu.
53003003	Bale Amaaŋenawu alobumuu kakaan wah, fan akaan wo, fan asenuul sembe ban li afooyuul li Majakutamu.
53003004	Amaaŋenawu lákaanolikaan jibaj húkangum li bukuluul kaanaku bukuluul jumbuku li kakaan wahawu wan jilobuulumuu ban let jikat kakaan wo.
53003005	Amaaŋenawu ajow akaan min jíbooli Ateemit li uyinumuul, ban li akatuul húmuñahu han Kilisita asenemuu.
53003006	Kutuyom, wahawu unwe jil̥awuul li kajaw kata Amaaŋenawu Yéesu Kilisita: jitey an li bukuluul afañut bulok, ban li ahoy baloŋ nab li makaanelamu man jiliikeniilumuu.
53003007	Bukuluul humumuul jihaase buu jommuu li jikaan loon áloli jikaanemuu. Mata áloli jikaanut bukan káfal̥e nan jilakumuu booluul.
53003008	Alóli jikatut an min ákuumenoli maayiiñ, bale jiloolok etihunaka jiban ehuka li buyok li sílaam ló, jakum bil akee li bukuluul ákiloli hutiñ.
53003009	Imban, tookeene min áloli jíyabum li bukuluul wah wata kalamben, bale jikaanut mo mantee li jilako bukittenoolum bajake boot li bukuluul.
53003010	Li mal̥egenamu, nan jilakomuu booluul jilobuulob kaanaku: «An afañutumuu min alok, jakum foof atiñ.»
53003011	Alóli jilobuulob mo mata jijanjam kaanaku kukee li bukuluul kufañut bulok, min laññiil li kanoken li silob satookutiil.
53003012	Bukanabuku umbuku áloli jumbuku li kal̥awiil ban li jiwankuleniil li kajaw kata Amaaŋenawu oololaal Yéesu Kilisita, min kubeben min kulok min kúbajum to buko humumiil wahawu wan kóotummuu kutiñ.
53003013	Kutuyom, bukuluul jakum jikat kakaan majake.
53003014	Nokoomuu loon an li bukuluul akaanut loon jilobuulumuu li eleetalayi inye, jílangumaasowool ban jakum an li bukuluul akoojool, mantee li asuu.
53003015	Bale jakum jiŋalool jikaan alatooluul. Jisaabool loon atuyaay asaabeyimuu.
53003016	Amaaŋenawu asenemuu kásuumaay, ajow asenuul akila humumool kásuumaay kanookan ban nanoonan. Amaaŋenawu ajow alako li bukuluul foofuul feh.
53003017	Injé Fool humumom ítuke li kaŋenom min ikiiculuul kulimaku unke min isaafuluul. Li kuŋenom humum ko likiicume kulimaku unke. Muñowu lílangumaasoyemuu sileetalasu súmbaam feh, muñaˈa foof likiicemuu eeno.
53003018	Kájiyaku kata Amaaŋenawu oololaal Yéesu Kilisita kujow kulako li bukuluul foofuul feh.
54001001	Injé Fool ammuu afootal ata Yéesu Kilisita li búlobum bata Ateemit humumool, ammuu Afakenaawu oololaal li Yéesu Kilisita an úkangumaalumuu li akila,
54001002	ínje ikiiculo eleetalayi inye boot li awu Tímote, ammuu añoolom ata mal̥egen li káyinenaku: Ateemit atuubaawu li Yéesu Kilisita ammuu Amaaŋenawu oololaal, kujow kuseni káji, kabonket li kásuumaay.
54001003	Lifañe min ulako li ésukayi yata Efées loon ilobimuu nan ilakomuu li ijow boot Maseduwaan. Baj to bukan kaliikene ésukayi kulim kanaboolut li káyinenaku koololaal. Oon bukanabuku umbuku kukat.
54001004	Ulobiil min kukat elob mata ukoŋawu unwu, li elob mata uland waakut húwuñenum. Wahawu unwu búwonnoo babajut jáliŋ bale úŋalewul, bale ulambenut bukanabuku li káyinenaku kooliil, min kuhaas wahawu wan Ateemit ammuu li kakaan.
54001005	Wahawu wájimuu li ilobi loon muñaˈa wo wommuu min baj húbooli habilumulo li buyinum bajake, buyinum babahe li káyinen kata mal̥egen.
54001006	Kukee kukaakat bo buloŋabu umbu bacolumuu min kulo li búwonnoo babajut jáliŋ bakaaniilumuu kújim.
54001007	Li kufañ kulako kuliikena káamak kata eluwaayi yata Ateemit, bale kúnaanumut kulimaku kooliil humum ko, li wahawu wan kulobemuu mata wo li kákangum ló káamak.
54001008	Luhaasaale oonaal eluwaayi yata Móyiis ejaajak, yo baŋaleli min kaan loon elobumuu.
54001009	Uhaasaal wahawu unwe: eluwaayi ekaanuti boot li bukan kakaane majake, bale ekaanikaan to boot li kákaanikoolemuu li kákaaneliitumuu loon elobumuu. Ekaanikaan to boot li kákoliwutumuu Ateemit li kuhoofoolaaku, boot li bukanabuku kaluukenutumuu Ateemit li wahawu wanabaawu. Ekaanikaan to foof boot li kamukemuu situubayiil mantee foof sijaawiil, boot li kumuka bukan.
54001010	Eluwaayi ekaanikaan to boot li bukanabuku kahintowemuu li bukan kan kuyabowut, boot li kánayinaabuku kahintenemuu kufaaliil kánayine, boot li bukanabuku kájulayemuu emiikeelayi. Ekaanikaan to foof boot li kámalemuu li bukanabuku kanuulemuu ban let kukaan loon kunuulumuu, boot foof li bukanabuku káhoogulemuu baliikenelabu bata mal̥egen.
54001011	Baliikenelabu umbe bumbu li Hulimahu Hásuumaahu hata máyiineniyamu mata Ateemit ata kásooniyen. Ateemit humumool asenom homuu.
54001012	Lisale Amaaŋenawu oololaal Yéesu Kilisita, min ajukumuu kaanaku litottook min aŋalom min ilok boot li okila, ban li asenom sembe min ikaan bulokabu boola,
54001013	maayeet min ilob nomuu kulim kajakut iya li akila, li ílaamenool ban li ikaanool majakut. Bale Ateemit láyiyenonyiyen mata ibajeenut káyinen li akila, ban ihaasut wahawu wan ilakomuu kakaan.
54001014	Bale Amaaŋenawu oololaal li áhiisom másuumamu moola ŋáa’, ban li asenom káyinen li húbooliyahu hammuu li Yéesu Kilisita.
54001015	Hulim unhe hata mal̥egen hatooke min ésukayi feh eyab ho: Yéesu Kilisita labiibil li adunaayi boot kafaken kuhoofoola. Ban ínje humumom emmuu átinaa li kuhoofoolaabuku umbuku feh.
54001016	Bale wahawu unwe újimuu Ateemit li áyiyenom: lafanfañ min Yéesu Kilisita áhiisum lí ínje, ammuu átinaa li kuhoofoolaabuku feh, húmuñahu hoola háamakahu, min lako bukittenoolum boot li bukanabuku kammuu li kubil kúyinen li akila, min kubaj buloŋabu bábaneliitumuu.
54001017	Awu ammuu Ayíi boot nanoonan, Awu áketeliitumuu ban újukeliiti, Awu bale ommuu Ateemit, kábinkenaku li máyiineniyamu, mujow mulako mooli boot nanoonan! Aameen.
54001018	Añoolom Tímote, kulimaku unke lifañumuu min iseni. Kunaboonaboo li kan kufulofetaku kulob nomuu kuya li awu. Ujówum li kulimaku unku min utaj bútajabu bajakaabu,
54001019	li káyinenaku ló ban li buyinum babahe. Bukan kukee kuhoohoy kujanten uyinumawu wooliil, mó lí múji káyinenaku kooliil li kújim.
54001020	Li bukanabuku umbuku, Himene buko li Alekusandul kumbuku ló. Liŋaliiŋa’ ibet li kuŋen kata Sayitaane mantee li kuhaas koon kukat kúgel Ateemit.
54002001	Boot min ijand iwankulenuul min jinaak jil̥aw Ateemit boot li bukanabuku feh, li jiyaakoolool ban li jilobool wah wan jokuul li wo, li jinaak foof jisalool.
54002002	Joote jil̥aw boot li kúyiiyaku li kunahaanaku kata ésukayi feh, mantee li ubajaal buloŋ bata kabeben li bata kásuumaay, min útuulaal Ateemit ban li uloŋaal buloŋ batooke kasal.
54002003	Wahawu unwu ujakumuu ban li úsuum Ateemit ammuu afakenaawu ololaal,
54002004	afañumuu min bukanabuku feh kufak ban li kuhaas mal̥egenamu.
54002005	Li mal̥egenamu, Ateemit ano bale abaje, ban foof an ano bale li áami li tutoo Ateemit li bukanabuku. Anawu ummu okila ammuu Yéesu Kilisita,
54002006	asenumuu buloŋool humum bo min acaam boot kafaken bukanabuku feh. Wahawu unwu Kilisita akaanumuu min áhiis, nan taŋayi yan Ateemit ajokumuu yommuu li éliiŋ, kaanaku Ateemit lafanfañ min bukanabuku feh kufak.
54002007	Mó mújimuu Ateemit li al̥usom min akaanom ayiiŋena li afootal, boot kaliiken bukanabuku kaletumuu kusuwif mata káyinenaku li Yéesu Kilisita li mal̥egenamu. Imálut, mal̥egen lilobe.
54002008	Lifañe kama tanootan feh, kánayinaabuku li kuteb kuŋeniil kanabe min kul̥aw, ban jakum kukaan mo li etindihuuñ ló mantee foof li búñakoo kulim ló.
54002009	Lifañe foof min kaalaabuku kunaak kukoko búkoko bal̥uule, balewoo to ban li kawalenoolo ló. Jakum kúsangenoolum buhec batiineniye ŋáa’, mantee éwulus li usis, mantee foof wañ waseele.
54002010	Bale kukaan majake, loon kanaalaabuku feh kaanumuu kútuttuul Ateemit kóotimuu kukaan.
54002011	Anaale laate anaak alu min ajanten bawaaleyelabu, li kawalenoolo ló.
54002012	Ifañut min anaale awaale, mantee foof li ágoben ánayine. Bale laate alu.
54002013	Li mal̥egenamu, Ateemit Adam lajande áwuwen, ban kit Eewa.
54002014	Ban inti Adam kubuntumuu, bale anaalaawu kubuntumuu min alo li kahoofoo.
54002015	Bale anaalaawu kabukoolaku koola fan kújiwool li afak, nokoomuu loon látuutuk lit káyinenaku li húbooliyahu, li abaj buloŋ banabe, ban li awalenoolo.
54003001	Hulimahu unhe hulim hata mal̥egen: An li bukuluul afañumuu min alako anahaan li Ejanguwayi, anawu ummu lafañe bulok bajake.
54003002	Anahaan ata Ejangu laate alako an, an an aatut ajuk majakut manooman li akila. Laate abaj anaale ano. Aatut awuuhen li wahoowah. Laate alako an abaje buyinum, ban li abaj buloŋ bajake. Laate foof alako an ayabe boola bukan jak ban li ayili awaale hulimahu hata Ateemit.
54003003	Jakum alako an ákaliyenoole mantee foof an ámuyitene bukan, bale laate akaan an ájoobiye buyinum ban li alako an abebene. Jakum lako an afañe sídalam ŋáa’.
54003004	Laate alako an ajoke butoŋool jak, ban li akaan manooman min bañoolool bútuulool li wahoowah feh.
54003005	Li mal̥egenamu, nokoomuu loon an ayilaat aaken butoŋool, buu laate ayili ajok jak Ejanguwayi yata Ateemit?
54003006	Jakum anahaan ata ejangu alako an akite li áyinen li Yéesu, letumuu mo, fan abil ateben ubandool min abaj katek loon kata Sayitaane.
54003007	Laate foof alako an, an bukanabuku káyinenutumuu li Yéesu kulobe majake kuya li akila, jakum bil ésukayi ebesool, mantee foof li alo li embaalayi yata Sayitaane.
54003008	Kujaakulaku foof koote kulako bukan, kan ésukayi esuuwe ban jakum kulako bukan káhoolowe. Jakum kulako bukan kákaliyenoole, mantee foof bukan kaweelowe li sídalam.
54003009	Koote kujok jak mal̥egenamu man Ateemit áhiisumuu ban li úyinenaal li mó li buyinum bajake.
54003010	Koote kujand kuyoobi, ban nokoomuu loon bajut wah wajakut wajuki li buko, li kukit kuyili kulako kujaakul.
54003011	Li manolamu, kanaalaabuku foof kammuu kujaakul koote kulako kanaale kan ésukayi esuuwe, ban jakum kunaak kúloboo bukan. Kootut foof kuwuuhen li wahoowah, ban li kulako bukan kabajut búhoolo banooban.
54003012	Ajaak anoowan laate abaj anaale ano, ban laate foof ayili ajok bañoolool li butoŋool jak.
54003013	Kujaakulaku kakaanemuu bulokabu booliil jak anoowan laluukeniiluuken, ban kuyilo kulob li kabaneyiil feh mata káyinenaku kan ubajaalumuu li Yéesu Kilisita.
54003014	Tímote, likiiculikiic kulimaku unke li kákangum ló kaanaku fan ibil ínabenuli, ban let fiyo.
54003015	Bale nokoomuu loon íbilaaliwut, kulimaku unke fan kújiyi li uhaas buu lommuu uloŋ eeno li butoŋabu bata Ateemit, bammuu Ejanguwayi yata Ateemit aloŋumuu, yammuu yiilayi li ekuŋayi yakegumuu mal̥egenamu.
54003016	Mal̥egen, ban an ayilaat aceeŋ, Mahaasutimuu mata káyinenaku koololaal mululluuk! Kilisita láfuluufulul ajuki loon an, Buyinumabu Banabaabu búhihhiis kaanaku lacoccol, ban Kumalakaaku kujukoojuk. Li kulob foof moola bata kaletumuu kusuwif, li kúyinen li akila li adunaayi feh, ban li ájowetumi boot li emitayi li máyiineni ló.
54004001	Buyinumabu bulollob buhant boon, li kunakaku kúbanumaku bukan kameeŋe fan kukat bo káyinenaku kooliil, min kujow kunab li uyinum wabunte, li baliikene bata uyinum wajakut.
54004002	Fan kukat bukan kámale ban li kúhoolo min kújimeniil, bukan kan uyinumawu wooliil ukete loon eenimuu mañ máwake kuŋale min kúsu’ wó.
54004003	Bukanabuku umbuku kúhilehi’ ésukayi éyabowum, ban li kúhiliil foof kutiñum mutiñaay mukee. Ban Ateemit láwuwenwuwen mutiñaayamu ummu, mantee káyinenumuu li akila, kahaasumuu mal̥egenamu, li kul̥awool ban li kusalool min kutiñ mo.
54004004	Li mal̥egenamu, wahoowah feh wan Ateemit áwuwene ujaajak. Bajut wah waate uhoyi, samin ulakomuu li utiñ wo li ujand ul̥aw ban li usal Ateemit.
54004005	Mata hulimahu hata Ateemit li kal̥awaku, fan kúji wahawu unwu li ulako wah wata Ateemit.
54004006	Ukittenumuu wahawu unwu feh kutuyi, fan ulako aloka ajake ata Yéesu Kilisita. Fan úhiis kaanaku li kulimaku kasenemuu káyinen li baliikenelabu bata mal̥egenamu ban unabumuu li bo jak, lúkuumenumi.
54004007	Uhoy ukoŋawu wákaaneliitumuu bukan kúyinen li Yéesu Kilisita, wammuu wata siñaakanasu saalaasu. Ukankaanoo min unaak útuul Ateemit.
54004008	Kakaan min eniilayi elako li kásuumaay kubabbaj jáliŋ li wah watit, bale kátuul Ateemit kubabbaj jáliŋ li wahawu feh, mata kúŋaluleŋalul kásooniyen boot li buloŋabu umbe li boot li buloŋabu babilemaa.
54004009	Hulimahu unhe hulim hata mal̥egen, hatooke min bukanabuku feh kuyab ho.
54004010	Li mal̥egenamu, loonowaasoono li bulok súf li bútaj, mata lúkangumaakangum li Ateemit aloŋumuu, ammuu afakenaawu ata bukanabuku feh, háŋum káyinenumuu li akila.
54004011	Ulob bukanabuku feh kulimaku unku ban li uliikeniil ko.
54004012	Jakum ukat an min abesi mata min ommuu áfu’, bale ulako bukittenoolum boot li káyinenumuu, li malobelamu mooli, li makaanelamu mooli, li húbooliyahu hooli, li káyinenaku kooli li manabamu mooli.
54004013	Ujuke to min ujanga Bakiicelabu hákil ésukayi feh, uwankuleniil ban li uliikeniil bo tówum ibil.
54004014	Jakum ubet to kájiyaku kan Buyinumabu busenimuu, kan uyabumuu nan kufulofetaku kulobumuu mooli, li nan kunahaanaku kuŋalumuu kuŋeniil kuwalen li awu.
54004015	Ujooŋoo to min ukaan wahawu unwu feh. Usenoolo foofi feh boot li bulokabu umbu. Mo lommuu ukaan, bukanabuku feh li kujuk bulokabu ban ukaanumuu.
54004016	Ujuke to li awu humumi li baliikenelabu booli. Uhanken to jaj. Li mal̥egenamu, ukaanumuu loon muñaˈa, fan ufakenoolo awu humumi li bukanabuku kajanteneyimuu foof.
54005001	Jakum uwataten ánayine ahallene li sembe, bale uwankulenool loon atuubayi laam. Ujok bukanabuku kañiilomuu loon kutuyi.
54005002	Kaalaabuku kahallenumuu, ujokiil loon sijaawi. Kanaalaabuku kañiilomuu li ujokiil loon kúliini. Uloŋ buloŋ banabe hákiliil.
54005003	Ucookoo kanaalaabuku kahokumuu kúyiniil, kabajutumuu li mal̥egen kulambena.
54005004	Nokoomuu loon anaale ahoke áyinool abaje kuñiil mantee kuñool kuñoolool, buko umbuku koote kujand kuliiken kútuul Ateemit li butoŋabu booliil humum bo, min kuyili kulaañen sibukoolayiil li sibukoolayiil sihaan wahawu wan kookiilumuu. Mata wahawu unwu Ateemit afañumuu.
54005005	Anaale ahoke áyinool ban abajut an áami li acookoolool, li Ateemit lákangume. Let akat kal̥awool li kayaakoolool etihunaka aban ehuka min alambenool.
54005006	Bale Anaale ahoke áyinool ban kayinoolool feh huŋes másuume, lakeeket maayeet min kite eenimuu ummu li buloŋ.
54005007	Wahawu unwe lóotimuu ulobiil jakum bil an awatateniil li wahoowah.
54005008	Nokoomuu loon an acookoolut bukanool, háŋum bukanabuku kata butoŋabu boola, anawu ummu lakaakat bo káyinenaku koola, ban lahaŋe májakaati an áyinenut.
54005009	Boot min anaale ahoke áyinool acobi li kanaalaabuku kahokumuu kúyiniil, anaalaawu ummu laate abaj simit kúyii kúhaaji, ban li alako anaale ayabowe li ánayine ano bale.
54005010	Laate áhaasumi li bakaanelool bajake: ágoocul bañoolool jak, li ayab ejawoola boola jak, li afos kootaku kata káyinenumuu li Yéesu, li alamben bukanabuku kammuu li sílaam ban li ahanken li kakaan wahoowah feh wajake.
54005011	Bale kanaalaabuku kañiilomuu ban li kuhok kúyiniil, jakum ukaaniil ló, mata nan kásiibowaku kooliil kommuu kújiyiil li kufañ min kulaañen kuyabo, li kukat bo Kilisita.
54005012	Muñowu kóotummuu kúŋalul batiib boot li buko, mata kúhooguuhoogul hulimahu han kulob nomuu kakaan hákil Kilisita.
54005013	Ban foof, kubajutumuu bulok kakaan, li kunaak kunoonoo siluufasu. Bale wahawu wahaŋumuu májakaati, inti mata min kubajumuu bulok kakaan, bale élobulayi yameeŋaayi, elob waleewalet, ban li kunaak kulob silob satookutiil.
54005014	Mó mújimuu, lifañe min kanaalaabuku kañiilomuu ban li kuhok kúyiniil kulaañ kuyabo min kubaj bañiil, ban li kooken siluufasu sooliil jak. Jakum kusen bútin alatoolaawu oololaal min alob majakut aya li ololaal.
54005015	Li mal̥egenamu, baje kukee li kaalaabuku kahokumuu kúyiniil kayaane kújim min kujow kunab li Sayitaane.
54005016	Nokoomuu loon anaale áyinene li Yéesu abaje li bukanool kanaale kahoke kúyiniil, laate alambeniil jakum bil akatiil min kulako búteb boot li Ejanguwayi, mantee Ejanguwayi li eyili elamben kanaalaabuku kahokumuu kúyiniil ban li kóomi li mal̥egen liwooniil.
54005017	Kunahaanaku kajokumuu Ejanguwayi jak, háŋum kaakumuu bútebabu bata kawaale li kaliiken bukanabuku Hulimahu, tooke min kuyab bacaam baleˈe ñál̥uba li bacaamabu ban kubajemuu.
54005018	Li mal̥egenamu, Bakiicelabu bonsoon: «Jootut jikok butum bata húmuuna ho li etoboj edenfeteŋ»,.»
54005019	Jakum an al̥oof anahaan ata Ejangu, li oon éehe’ li mo, mantee ló balakowe bukan kúl̥uba mantee foof kúhaaji kamaate buko baane mal̥egen.
54005020	An akaanumuu kahoofoo, uwatatenool hákil ésukayi feh mantee kaabuku li kúkoli kakaan kahoofoo.
54005021	Fan ilobi hákil Ateemit li Yéesu Kilisita, li foof hákil kumalakaaku kal̥usimuu eeni: ukaan loon kulimaku unku kulobumuu ban jakum ulaañ bata anoowan, jakum ujuke li buul.
54005022	Jakum usommen uŋa’ kuŋeni uwalen li an, jakum uŋa’ butumi ukaan li kahoofoo kata an. Ukaan awu humumi min ulako an anabe.
54005023	Jakum unaak uhob mal bale, bale unaak uhob bunuk jatit mata halahu huya húji li kásontoolaku kuya.
54005024	Kukee uhoofoolawu wooliil ujukeyijuk tówum kutiibi, bale kaabuku wooliil búsol ujukeyi.
54005025	Li manolamu, bakaane bajake bujukeyijuk jak, bale maayeet bayilaatimuu juk jak, buyilaat buyoli kale.
54006001	Bukanabuku feh kammuu li humiikeeleto koote kujok kunahaanaku kooliil bukan katooke min kuluukeni, jakum bil an alob majakut aya li kajawaku kata Ateemit li Baliikenelabu foof boololaal.
54006002	Emiikeelayi yabajumuu kunahaan káyinene li Yéesu, jakum kubes kunahaanaku kooliil mata waa kutuyiil koom. Bale koote kuhaŋ malok jak boot li buko, mata kunahaanaku kooliil kammuu li kúbajum wah li bulokabu booliil, bukan káyinene li Yéesu koom, ban Yéesu lafañiifañ ŋáa’. Wahawu unwu lommuu li uliiken bukanabuku ban li ulobiil min kukaan wo.
54006003	Nokoomuu loon an akee aliikene wah wábuto, min akat bo kulimaku kata mal̥egen kata Amaaŋenawu oololaal Yéesu Kilisita kammuu baliikenelabu bakaanemuu bukanabuku kútuul Ateemit,
54006004	anawu ummu an atebenoolowe laam ban ahaasut wahoowah. Lásomuusomut li búceeŋoo ban li anaak ámuy mata kulim. To untu batahaayabu bubilumulemuu, li úmuyawu, li kúgelaku, li eyindiyoonayi yajakutumuu,
54006005	búceeŋoolabu bábaneliitumuu bata bukanabuku kata uyinumawu wacolutumuu, kahaasutumuu mal̥egen. Kuyinooyinoo li koon kátuul Ateemit senesen hubaj.
54006006	Mal̥egen, kátuul Ateemit hubaj háamak boot li an, okila balewoole li wahawu wan abajumuu.
54006007	Li mal̥egenamu, ubilutaal li wahoowah li adunaayi inye, ban let újowetumaal wahoowah nan ommuu úfulaal li yo.
54006008	Mo emmuu, ubajaalumuu hutiñolaal li wañ, li uluukenaal.
54006009	Bale bukanabuku kafañumuu min kulako kusaanum, fan kulo li jabunt. Jabuutoolaju jata kásiibo kameeŋe kata bul̥uuhoo ban kujakut, fan kujokiil. Kásiibowaku unku kuniilenemuu ban li kújimen bukanabuku umbuku.
54006010	Li mal̥egenamu, efañ sídalam huhaa’ hata majakut manooman. Kukee síibiisiib kubaj sídalam bil gay, li kúloyi káyinenaku min kukaanoolo buko humumiil sílaam sameeŋe.
54006011	Bale awu, ammuu an ata Ateemit, utey wahawu unwu feh. Uŋes min ulako an acole, an átuke li Ateemit, an ata káyinen, an ata húbooli, an ayilo húmuñ li an ájoobiye buyinum.
54006012	Utaj jakum bil káyinenaku kooli kufaki. Ujok buloŋabu bábaneliitumuu ban Ateemit ahooñimuu boot li bo, loon awu humumi ulob momuu li kulimaku kásuumaku kan ulobumuu mata káyinenaku kooli hákil bukan kameeŋe.
54006013	Boot ilobi hákil Ateemit asenemuu buloŋ wahoowah feh, li hákil Yéesu Kilisita alobumuu kulim kásuume kata mal̥egen hákil Fons Filat, eeni:
54006014	ukaan jak loon kulimaku kan uyabumuu kulobumuu. Jakum util li ko tanootan ban jakum foof an ayili alob majakut aya li awu boot yok nan Amaaŋenawu oololaal Yéesu Kilisita ammuu li álaŋul.
54006015	Nan taŋayi yommuu li éliiŋ, Ateemit fan akaanool álaŋul, Ateemit ata kásooniyen, okila ammuu Ayíi balewool, Ayíiyawu ata kúyiiyaku, Amaaŋenawu ata kumaaŋenaku.
54006016	Akila bale ayilaatumuu aket, akinumuu li mawuŋe dán an ayilaat ajow. Bajut an abile ajukool, ban an ayilaatool ajuk. Kábinkenaku li sembaasu sijow silako soola boot nanoonan! Aameen.
54006017	Ulob bukanabuku kammuu kusaanum li adunaayi unye ooniil jakum kutebenoolo, ban jakum foof kúkangum li hubajahu unhu haatutumuu hufiyo, bale kúkangum li Ateemit asenewolaalumuu wahoowah feh ŋáa’ mantee li úbajumaal li wo kásuumaay.
54006018	Ulobiil ooniil kukaan majake, ban li kubaj wah wajake wameeŋe wan kukaane. Ooniil kukaan bukan kásuume ban kubajumuu wah, li kugaboo wo li kaabuku.
54006019	Muñowu kommuu kukaan, li kuwoogen hubaj hajake ban li hulit boot kajom, mantee li kubaj buloŋabu bata mal̥egen.
54006020	Tímote, ujok jak wahawu wan Ateemit asenimuu ooken. Utey elobayi yameeŋaayi yákaaneliitumuu bukanabuku kútuul Ateemit, li búceeŋoo mata wahawu wan kukee kúmalumuu koon laalu ehaasemiñ.
54006021	Kukee kakaanemuu loon kubabbaj ehaasemiñayi inyu, kúloyiloyi káyinenaku. Kájiyaku kata Ateemit kulako li bukuluul!
55001001	Injé Fool ammuu afootal ata Yéesu Kilisita li húnongum hata Ateemit áboñulommuu boot kayiiŋen buloŋabu ban alobumuu kasen, ban úbajumaalumuu li hujokoolahu hoololaal li Yéesu Kilisita,
55001002	ínje ikiiculo eleetalayi inye boot li awu Tímote ammuu añoolom an iboolaatumuu: Ateemit Atuubaawu li Yéesu Kilisita ammuu Amaaŋenawu oololaal kujow kuseni káji, kabonket li kásuumaay.
55001003	Nanoonan nan ilakowe kal̥aw etihunaka iban ehuka, fan iwayil̥oyi ban li isal Ateemit an ilokemuu boot li akila li buyinum basete, loon situubawom sihaan sinaake sikaanumuu.
55001004	Ijowumuu iwayil̥o buu lul̥okumuu eeno, li síibom ŋáa’ min ilaañen ijuki mantee li ibaj ésuumahukow yáamak.
55001005	Liloŋe li iwayil̥o káyinenaku kata mal̥egen kan ubajumuu. Káyinenaku unku kujanjand kulako li jaawi ahaan Lóyis, li jaawi Oónis humumool. Ban lihaase een ko foof kommuu li awu.
55001006	Mó mújimuu, boot min iwayil̥eni eeni: jakum ukat kájiyaku kan Ateemit asenimuu nan iŋalumuu kuŋenom iwalen li awu min il̥aw, min kuket.
55001007	Li mal̥egenamu, Ateemit asenutolaal Buyinum bata ekole, bale Buyinum bata sembe, bata húbooli li bata hujokoo lasenolaal.
55001008	Mo emmuu jakum usuu balob mata Amaaŋenawu oololaal, ban jakum usuu mata ínje íji ammee li hukul̥ humum hoola. Bale úlaam loon ínje boot mata Hulimahu Hásuumaahu, min úkangum li sembaasu san Ateemit asenemuu.
55001009	Akila humumool afakenolaalumuu, ban li ahooñolaal boot ubil ulakowaal bukan koola. Ban min akaan momuu, inti eeniseen bakaanelolaal bújiye, bale okila humumool ayinoo mo ban li asenolaal li kájiyaku koola. Li Yéesu Kilisita lásenumolaamuu kájiyaku unku tówum adunaayi ejuul̥i,
55001010	ban muñeˈe li ebilayi yata Afakenaawu oololaal Yéesu Kilisita láhiisolaamuu kájiyaku unku. Okila aheekumuu eketayi, ban li ájowum li Hulimahu Hásuumaahu min áhiis set waa wommuu buloŋabu li waa wommuu eniil yayilaat ekajen.
55001011	Ateemit lal̥usonl̥us ilako afootal li aliikena boot kawaale Hulimahu Hásuumaahu.
55001012	Wahawu unwu újimuu li eeno li sílaamasu unsu. Bale isuuwut, mata lihaase li ayi líkangummuu, ban líwooluwe kaanaku Ateemit layilo afooy wahawu wan asenommuu eeken boot yok hunakahu hata Batiibabu.
55001013	Uŋa’ kulimaku kata mal̥egen kan ilobimuu ukaan bukittenoolum. Uyab ko li káyinen ló, li húbooliyahu han ubajaalumuu li hujokoolahu hoololaal li Yéesu Kilisita.
55001014	Ujok jak, li búlambenum bata Buyinumabu Banabaabu bammuu li alolaal, wahawu wajakaawu wan kusenimuu ooken.
55001015	Loon uhaasumuu, bukanabuku feh kata etaamayi yata Aasi kubetombet búsol, ban Fiseel li Elimosen bukomuu.
55001016	Amaaŋenawu ajow ásuum li butoŋabu bata Oneesifool, mata lanaanaak átintimbenom ñameeŋe, ban kaanutool ñisuu mín ínje emmee li hukul̥.
55001017	Bale, nan áliiŋumuu li ésukayi yata Lom, li ahanken min aŋesom ajow ayok ajukom.
55001018	Amaaŋenawu ajow akaan min Ateemit ásuum li akila li hunakahu hata Batiibabu. Luhaase foof jak buu lalambenommuu eeno li ésukayi yata Efées.
55002001	Awu ammuu añoolom, kama uwankulenoolo li kájiyaku kan úbajumaalumuu li hujokoolahu hoololaal li Yéesu Kilisita.
55002002	Wahawu wan újamummuu lí ínje hákil bukan kameeŋe, ulob wo bukan kan úwooluwe, kaate kuyili buko humumiil kuliiken wo foof kukee.
55002003	Uláam sílaamasu sammuu sooli, loon asollaali abaaŋ ata Yéesu Kilisita.
55002004	Asollaali aloŋe li saluwiis, afañumuu min akaan anahaanawu oola súum, let aloŋ loon an alet li saluwiis.
55002005	Li kataj foof kata bacaam, ataja let ayab bacaamabu akila batajut loon tajemuu.
55002006	Awañaawu alokumuu súf, akila ammuu ajand abaj joola li ecacayi.
55002007	Uyinoo jak wahawu wan ilobimuu. Li mal̥egenamu, Amaaŋenawu fan akaani únaanum wahawu unwu feh.
55002008	Uwayil̥o Yéesu Kilisita ayitowulomuu li eketayi, áamimuu bubukoolum bata Ayíiyawu Dayit, loon Hulimahu Hásuumaahu han iwaaleyemuu hulobumuu.
55002009	Hulimahu unhu Hásuumaahu hújimuu li eeno li sílaam yok ijenki loon eenimuu ínje ábujamiñ leem. Bale Hulimahu hata Ateemit ho, hujenkuti.
55002010	Wahawu unwu újimuu li imunten wahawu feh, boot majakaamu mata bukanabuku kan Ateemit al̥usumuu, mantee buko humumiil foof li kubaj kafakaku kammuu li Kilisita Yéesu, li máyiineniyamu maano tomuu boot nanoonan.
55002011	Kulimaku unke kulim kata mal̥egen: Uketoolaamuu li Kilisita, Fan úloŋumaal foof li akila,
55002012	Utúkaalumuu lit, fan bil uloŋaal li jáyiiyaju joola li akila ló, Oonaalumuu uhaasutaalool, Akila foof fan abil aan ahaasutolaal.
55002013	Ulobaalumuu wah ban li úhoolowaal, Akila áhoolowut, Mata ayilaat alob aban li áhooguloolo akila humumool.
55002014	Uwayil̥en wahawu unwu bukanabuku feh, ban li ulobiil hákil Ateemit ooniil, jakum kúmuyum mata kulim. Umúyawu unwu ubajut jáliŋ yanooyan. Woonosoono to boot kakajen bukanabuku kajantene komuu.
55002015	Ukankaanoo awu humumi mantee Ateemit li ajoki an acole, min ajoki loon aloka asuuwut bulokabu ban akaanemuu, awaaleˈe col hulimahu hata mal̥egenamu.
55002016	Utey elobayi yameeŋaayi yabajutumuu jáliŋ, yákaaneliitumuu bukanabuku kútuul Ateemit. Li mal̥egenamu, kalobemuu silobasu unsu kuhaŋehaŋ máloyi Ateemit.
55002017	Kulimaku kata bukanabuku umbuku kunokoonokoo li jisonta jahaŋene jinaak jiyinno bo. Li bukanabuku umbuku Himene buko li Filet kúmbuku ló.
55002018	Kukaakat bo mal̥egenamu, min koon kayitowulaku li eketayi kubaje kuban. Muñowu kukaanumuu min kúhoolul káyinen kata bukan kameeŋe.
55002019	Bale kúlankiinaku kal̥aal̥aaku kan Ateemit awalenumuu teetaam tówum eluufayi eteefi, kuyilaat kugoloo. Kulimaku unke kúkiici lómuu: «Amaaŋenawu lahaase bukanabuku kammuu koola.» Li foof: «An aanumuu okila Amaaŋenawu akilool, anawu ummu laate áloyi majakut.»
55002020	Li eluuf yáamak, inti wañawu feh waŋaleyimuu min goloo úkaanumi éwulus, baje wákaanumi ehaaliis, baje foof wayiji li wateefi. Wátinaalawu ukaanikaan to boot li ugaanoo, waawu wo uŋaleyimuu min goloo hunakoohunak.
55002021	An asikowumutumuu li wahawu unwu wajakutumuu wan ilobuulumuu mata wo, anawu fan anokoo li búgoloolumaabu bata éwulusayi. Lasenoolosenoolo Ateemit ammuu anahaanawu oola, ban li abaj jáliŋ li akila, min áami to boot kakaan wahoowah feh wajake.
55002022	Utey kásiibowaku kata húfuletowahu. Uŋes macole, káyinen, húbooli, li kásuumaay li bukanabuku feh kahooñemuu kajawaku kata Amaaŋenawu li buyinum basete.
55002023	Utey búwonnoolabu babajutumuu jáliŋ ban li busoŋet. Luhaase oon búŋaluleŋalul úmuy.
55002024	Ban aloka ata Amaaŋenawu aatut ámuy li an, bale laate ásuum li bukanabuku feh, ban li ayili aliikeniil hulimahu li ayili foof ámuñ kulimaku kajakutumuu.
55002025	Laate abeben min aliiken bukanabuku káhoogulemuu mal̥egenamu: nakee Ateemit li aseniil bútin min kubaj kayinoo kábuto ban li kuhaas mal̥egenamu;
55002026	min kubaj uyinum, ban li kufak li simbaalasu san Sayitaane aŋammuu min ajokiil akat to, ban li akaaniil kukaan loon okila humumool afañumuu.
55003001	Uwayil̥o jak wahawu unwe: fan bil baj taŋ yásengiye ŋáa’ li kunakaku kúsolaaku.
55003002	Bukanabuku fan kunaak kuyinoo mooliil bale, ban li kufañ sídalam. Fan kunaak kusaloolo ban li kutebenoolo. Fan kunaak kugel Ateemit, ban let kútuul sibukoolayiil. Let an akaaniil wah wajake li kusalool, ban let kuluuken wah wata Ateemit.
55003003	Fan kútaañi, ban let kubaj káyiyen. Fan kunaak kúloboo bukan, ban li kunaak kukaan wah li sembe. Fan kúl̥afut ban let kufañ majake.
55003004	Fan kúhoolo, li kuhi’ li kawuñet ban li kukat katebenoolowaku min kúfuumeniil. Fan kufañ másuume min kuhoy Ateemit.
55003005	Fan kukaan loon kúyinenyinen li Ateemit, bale fan kuhoy wahawu wasenumuu sembe káyinenaku li Ateemit. Utey foof bukanabuku umbuku!
55003006	Kukee li buko kunokenenoken li siluufasu, min kubunt kaalaabuku kan káyinenaku kooliil kulitutumuu ban li kumeeŋ uhoofoo, kakatemuu kásiibo kanookan min kubuutiil.
55003007	Kanaalaabuku umbuku, kúmbuku min kuŋesemuu nanoonan min kuhaas mal̥egenamu, bale kuyilaat kuhaas mo maayeet tuf.
55003008	Loon Janees buko li Jambulees kúhoogul nomuu Móyiis, mo foof bukanabuku umbuku kúhoogulemuu mal̥egenamu. Koonosoono bukan kaŋale uyinumawu wooliil kúluuŋ, ban káyinenaku kooliil kubajut jáliŋ.
55003009	Bale let kujow lóyi, mata bukanabuku feh fan kuhaas busoŋetabu booliil, loon Janees buko li Jambulees kunokoo nomuu.
55003010	Awu lunannab jak li baliikenelabu búmbaam, makaanelamu múmbaam, wahawu wan iyinoomuu kakaan, káyinenaku kúmbaam, húmuñahu húmbaam, húbooliyahu húmbaam, li kahankenaku kúmbaam;
55003011	li jálaatenaju jan kúlaatenommuu, li sílaamasu súmbaam. Luhaase wahawu feh wabajommuu li ésukayi yata Antiyok, li yata Ikóniyom li yata Lisit, li buu kúlaamenom bomuu eeno. Bale Amaaŋenawu lafakenonfaken li wahawu unwu feh.
55003012	Fiimaa bukanabuku feh kafañumuu min kuloŋ buloŋ bata kátuul Ateemit li hujokoolahu hoololaal li Kilisita Yéesu, fan kúlaameniil.
55003013	Bukanabuku kál̥afutumuu li kagisaaneyemuu fan kunaak kuhaŋ makaan nanoonan majakut. Fan kunaak kubunt kaabuku, ban buko humumiil bukanabuku li kunaak kubuntiil.
55003014	Bale awu, útuk lit li wahawu wan kuliikenumuu ban li uyab wo li mal̥egeni. Luhaase li ayi luliikenum womuu.
55003015	Li mal̥egenamu, yaan no li huñiileyi luhaase Bakiicelabu Banabaabu. Buyilo buseni bújallo baate bújiyi li úyinen li Yéesu Kilisita min ufak.
55003016	Bakiice banooban feh bukiicikiic li búlambenum bata Buyinumabu bata Ateemit, ban li bujak boot kaliiken mal̥egenamu, kajooŋulen, kacolen, li kaliiken bukan buloŋ bacole loon Ateemit afañumuu,
55003017	mantee anawu ata Ateemit li alako li mal̥egen an atooke, ban li ajunko jak boot kakaan bulok banooban bajake.
55004001	Liyaaki hákil Ateemit li hákil Yéesu Kilisita ammuu li abil atiib bukanabuku kaloŋumuu li kaketumuu. Liyaaki foof li kajaw kata ebilayi yata Kilisita li kata Jáyiiyaju joola eeni:
55004002	uhanken min uwaale bukanabuku Hulimahu hata Ateemit, súum súumut. Uceeŋiil, li uwatateniil ban li uwankuleniil, ban li ubeben min uliikeniil ho.
55004003	Mata fan bil líiŋ taŋ yakee nan bukanabuku kootutumuu kufañ kujanten baliikenelabu bata mal̥egen, bale fan kunab li kásiibowaku kooliil, ban li kúhooñul kuliikena kameeŋe kubil kúguutiil min kulobiil wahawu wan kufañumuu min kujam.
55004004	Fan kuhoy kujanten mal̥egenamu, min kútiiwo kujanten ukoŋawu.
55004005	Bale awu, jakum uwuuhen li wahoowah. Umúñ sílaamasu. Ukaan bulokabu bata awaaleya ata Hulimahu Hásuumaahu, ban li ukaan bulokabu feh ban Ateemit asenimuu kakaan.
55004006	Injé, taŋayi nan emmuu isen buloŋom bulako kasila, éliiŋe eban. Taŋayi yata eketayi yúmbaam éliiŋe.
55004007	Litattaj bútajabu bajakumuu. Líliiŋe tan éetimuu itey ijow ítij, ban ibetenut káyinenaku kúmbaam.
55004008	Muñeˈe bacaamabu bata kaheekaku bumbu li kakobom: bo bommuu éjambiyayi yata bukanabuku kan Ateemit ajokumuu bukan kacole, yan Amaaŋenawu áamimuu atiiba acole, ammuu li asenom li hunakahu hata Batiibabu. Ban let ínje balewom láami li asen yo, bale fan asen yo foof bukanabuku feh kammuu li banaak li húbooli ló taŋayi nan ammuu li álaŋul.
55004009	Ukaan manooman min ubil cab únabenulom.
55004010	Li mal̥egenamu, wahawu wata adunaayi wan Demaas afañumuu ŋáa’, íjiwooji li akatom bo, min ajow boot ésukayi yata Tesalonik. Kilesans lajowe boot li etaamayi yata Galasi, Tit li ajow boot li yata Dalumasi.
55004011	Lík balewool ammee lí ínje. Ulakomuu li ubil li úŋalul Maak, mata fan ájaliŋom ŋáa’ li bulokabu búmbaam.
55004012	Ticik, liboñooboñ boot Efées.
55004013	Ulakomuu li ubil, li úŋalulom hukaafaahu han íkatulomuu li ésukayi yata Tulowaas bata Kalifus, li síliibalasu foof, háŋum kubooñaku kata ubaŋawu wakiicimuu.
55004014	Ahaañaawu Alekusandul lakaanonkaan wah wameeŋe wásengiyom. Amaaŋenawu ajow akaanool wahawu wan akila humumool akaanumuu.
55004015	Awu humumi foof úkaanum moola, mata lacenceeŋ li kabane kulimaku kan áloli jiwaalemuu.
55004016	Nan icahenoolomuu bútinaalabu li hutiibahu, anoowan alambenutom: bukanabuku feh kubetombet búsol. Ateemit ajow abonketiil.
55004017	Bale Amaaŋenawu okila abetutom búsol, lalitenonliten, min jíwom li iyili iwaale hulimahu hoola, ban li ikaan ho kaletumuu kusuwif feh kalako tomuu kujam. Li butum éŋaŋ láfakenumulom!
55004018	Amaaŋenawu fan afakenom foof li majakut manooman, ban fan akaanom inoken li Jáyiiyaju joola jata li emitayi. Máyiineniyamu mujow mulako moola boot nanoonan! Aameen.
55004019	Usaafom Filisika buko li Akilaas, li butoŋabu foof bata Oneesifool.
55004020	Elaas li ésukayi yata Koolent lálakowulo. Tolofim li ésukayi yata Milet líkatulool másomute.
55004021	Ukaan manooman min ubil tówum taŋayi yata kutontaku éliiŋ. Obúlus buko li Fudans, Linus, Kúloojiya li kufaalolaal kaabuku feh, kusaafuli.
55004022	Amaaŋenawu ajow alako li awu. Kájiyaku kata Ateemit kujow kulako li bukuluul foofuul feh.
56001001	Injé Fool ammuu aloka ata Ateemit li afootal ata Yéesu Kilisita, ikiiculi eleetalayi inye. Bulokabu ban Ateemit asenommuu, bo bommuu kakaan bukanabuku kan al̥usumuu kúyinen, li kakaaniil foof kuhaas mal̥egenamu máatimuu mukaaniil kútuulool.
56001002	Leete ikaan mo mantee li kubaj kákangumaku kata buloŋabu bábaneliitumuu. Ateemit ámaleliitumuu, lansaan tówum taŋ yanooyan éliiŋ, fan asenolaal buloŋabu umbu.
56001003	Nan taŋayi yan Ateemit ammuu Afakenaawu oololaal ajokumuu ejowe éliiŋumuu, li áhiis Hulimahu hoola li kúboñaku kan asenommuu, ban li aanom ijow iyiiŋen ho.
56001004	Injé ikiiculi eleetalayi inye, awu Tit ammuu añoolom ata mal̥egen li káyinenaku kan ubajamuu foofola: Ateemit Atuubaawu buko li Yéesu Kilisita ammuu Afakenaawu oololaal, kujow kúsooniyeni ban li kuseni kásuumaay.
56001005	Likatikat li étebelemukayi yata Kilet, bánum li uhabel wahawu wasaŋomuu kakaan uwoogen, ban li ul̥us kunahaan kata ejangu li ésuk yanooyan. Uwayil̥o kulimaku kan ilobimuu.
56001006	Anahaan ata ejangu, an aatut ajuk majakut li akila, ban laate ayab anaale ano bale. Bañoolool boote bulako bukan káyinene li Yéesu, ban jakum an ayili awatateniil li wahoowah, mantee foof li lako kútuulut sibukoolayiil.
56001007	Li mal̥egenamu, anahaan ata ejangu an kusene bulok bata Ateemit, jakum an ajuk majakut li akila. Jakum alako an atebenoolowe, an ahile kawuñet, an ákaliyenoole, an ámuyitene bukan, ban jakum alako foof an aweelowe li sídalam.
56001008	Laate alako an ayabe boola bukan jak, ban li afañ majake. Laate alako an abaje buyinum ban li acol, an ata Ateemit ban li ayili hujokoo.
56001009	Laate átuk lit hulimahu hammuu hata mal̥egen, hanabumuu li wahawu waliikeneyimuu. Muñowu láatummuu ayili aŋa’ baliikenelabu bajakaabu min awankulen kaabuku, ban li ayili foof áhiis káhoogulewoolumuu kaanaku kulet li mal̥egen.
56001010	Li mal̥egenamu, baje bukan kameeŋe, háŋum li kusuwifaku, kahoye bakaan loon hulimahu hata mal̥egenamu hulobumuu, ban li kunaak kubunt bukanabuku li búwonnoolabu booliil babajutumuu jáliŋ.
56001011	Jakum ukatiil min kúlobul. Mata kumbuku min kúguul̥emuu utoŋ feh, li baliikene ban kooteenut kuliiken bukanabuku. Ban kukankaan mo mantee li kúbajum tó wah suuneni loon makee.
56001012	Akee li buko áami afulofet lahaale aan: «Kata Kilet kufinfin min kukaane kúmalamiñ, sínuukuleŋ sál̥afute, bukan káfal̥e kayinoole kameeŋen kalaku kooliil bale.»
56001013	Kulimaku unku kan alobumuu, mal̥egen. Mó mújimuu, uwatateniil li sembe, mantee li kulako bukan kal̥egene li káyinenaku.
56001014	Jakum kujok li ukoŋawu wata kusuwifaku, jakum foof kunab li kulimaku kan bukanabuku kahoyumuu mal̥egenamu koonemuu ésukayi kukaan.
56001015	Wahoowah feh useeset boot li bukanabuku kanabumuu. Bale bukanabuku kasikomuu ban li kuhoy báyinen, boot li buko bajut wah wasete, mata butuukowabu booliil busikosiko, uyinumawu wooliil foof li usiko.
56001016	Fan koon kuhaase Ateemit, bale bakaanelabu booliil bunaboolut li wahawu wan kulobumuu. Kujakut majak, kútuulut Ateemit maayeet ban kuyilaat kukaan wahoowah wajake.
56002001	Bale awu ulob wahawu wanaboomuu li baliikenelabu bajakaabu.
56002002	Ulob kánayinaabuku kahallenumuu ooniil kootut kuwuuhen li wahoowah. Koote kulako bukan kasuuneniye, bukan kabaje uyinum, kalite li káyinenaku, li húbooliyahu ban li kuhanken to jaj.
56002003	Ulob kanaalaabuku foof kahallenumuu ooniil, baloŋelabu booliil boote bulako baloŋe bata bukan kasenoolowe boot li Ateemit. Jakum kunaak kúloboo bukan, jakum kunaak kúkaliyenoo. Kunaak kuliiken bukan wah wajake.
56002004	Kuliiken kama kanaalaabuku kañiilomuu hufañ kúyiniil li bañooliil.
56002005	Kusaabiil min kubaj uyinum, min foof kulako kanaale káteyiliit kunab li kánayine, kulako kanaale kayilo kaaken siluufiil jak, ban li kulako bukan kajake, kútuule kúyiniil, jakum bil an alob kulim kajakut aya li hulimahu hata Ateemit.
56002006	Uwankulen foof báfulabu min kubaj uyinum.
56002007	Awu humumi ulako li wahoowah feh bukittenoolum bata buloŋ bajake. Baliikenelabu booli bujow bulako baliikene bata mal̥egen ban li bucol macol.
56002008	Kulimaku kuya koote kulako kulim kacole kan an ayilaat áhoogul, bájum kulatoolayi jakum kulob kulim kajakut kuya li alolaal, min kubaj ñisuu.
56002009	Bukanabuku kammuu emiikeel koote kútuul li wahoowah feh kunahaanaku kakiliilumuu. Koote kuŋes min kukaaniil súumiil, ban jakum kunaak kuceeŋiil.
56002010	Jakum foof kúkuwetiil wahoowah. Kunaak kúhiis nanoonan kaanaku buko bukan kajake ban li kul̥egen, mantee li kúbinken li wahoowah feh, baliikenelabu bata Ateemit ammuu Afakenaawu oololaal.
56002011	Mata Ateemit láhihhiis kájiyaku koola bájum bukanabuku feh li kúfakum li ko.
56002012	Ateemit li kájiyaku unku laliikenumolaalumuu etey bakaanelabu bajakutumuu li kásiibowaku kata adunaayi inye, min uloŋaal li adunaayi inye buloŋ bata bukan kabaje uyinum ban li kucol, buloŋ bata kátuul Ateemit.
56002013	Muñowu lóotumaalumuu ukobaal hunakahu hásuumaahu han úkangumaamuu li ho. Hunakahu nan máyiineniyamu mata Ateemitawu oololaal áamakawu ammuu Yéesu Kilisita Afakenaawu oololaal, mommuu li múlaŋul.
56002014	Lasensen buloŋabu boola humum bo boot li alolaal, boot kafakenolaal li majakut manooman min akaanolaal bukan kanabe káami koola balewool, kahankene li kakaan majake.
56002015	Ujówum li huhaanaahu huya min ulob wahawu unwu, boot kawankulen mantee foof kawataten bukan, ban jakum ukat an min abesi.
56003001	Uwayil̥en bukanabuku feh ooniil koote kuwalenoolo hákil kunahaanaku kaakumuu etaamayi, li kaakumuu kuhaanaaku, ban li kunaak kútuuliil, ban li kunaak foof kukaan majake manooman.
56003002	Jakum kulob majakut kuya li an. Kootut kunaak kúmuyiten bukan, ban koote kukaan bukan kásuume. Koote kulako bukan kájoobiye uyinum nanoonan hákil bukanabuku feh.
56003003	Li mal̥egenamu, alolaal foof lulakowaalako no bukan kahaasut wahoowah, kátuulut Ateemit, li bukan kájime. Lulakowaalako no emiikeel yata kásiibo li kásuum kanookan, ban li uloŋaal no buloŋ bata búl̥afut li kásiibo, min ukaanoolowaal no bukan kajakut majak, ban li uhoyoolaal.
56003004	Bale nan Ateemit ammuu Afakenaawu oololaal, áhiisumuu másuumamu li húbooliyahu han abajumuu boot li bukanabuku,
56003005	li afakenolaal, ban inti bakaanelolaal bacole bújiye, bale káyiyenaku kan áyiyenolaamuu kújiye. Láfakenumolaafaken li kábatiisaaku kata li malamu, li búkaanum bata Buyinumabu Banabaabu bakaanemuu an alaañ an awunkul, min abaj buloŋ buwunkul.
56003006	Ateemit lájowunjowum li Yéesu Kilisita ammuu Afakenaawu oololaal, min ayiis ŋáa’ Buyinumabu umbu Banabaabu li alolaal.
56003007	Ateemit lakankaan mo, bájum li ujokaali bukan kacole humum hata kájiyaku koola, min buloŋabu bábaneliitumuu ban úkangumaamuu li bo bulako boololaal.
56003008	Laalu hulim hata mal̥egen. Lifañe min ulob unooten mata kulimaku unku, mantee bukanabuku káyinenumuu li Ateemit li kujooŋoo to li mal̥egen min kukaan wah wajake. Wahawu unwu ujakumuu ban li ubaj jáliŋ li bukanabuku feh.
56003009	Bale awu utey búwonnoolabu basoŋetaabu li elob mata uland, búceeŋoo li búwonnoo mata eluwaayi: wahawu unwu ubajut jáliŋ, ban bul̥uuhoo.
56003010	An agiiloole bukan, fan ujand ulobool ñano, akatutumuu li ulobool búl̥ubut, fúlum tómuu jakum ubaj wahoowah li anawu ummu.
56003011	Uhaas oon an loon muñowu, láfuffu’ li bútinabu bacolaabu, ban uhoofoolawu woola úhihhiis kaanaku okila humumool ábetoolo ló.
56003012	Nan emmuu íboñuli Alitemaas mantee foof Ticik, li ukaan wahoowah min ubil újowubenulom li ésukayi yata Níkofoliis, mata bo lifañe min ikaan taŋayi yata kutontaku.
56003013	Ukaan manooman min ulamben Senaas ammuu akooŋena buko li Afolos li kañaahoolaku kooliil, ban li ujuke to jakum bil kúbajaati wah wan jokiil li wo.
56003014	Bukanabuku koololaal koote kuhanken min kuliiken kakaan wah wajake, boot bil kalambenoo li wah wan jokolaal li wo ŋáa’, jakum bil kubaj buloŋ babajut jáliŋ.
56003015	Bukanabuku feh kammee lí ínje, kusaafuli. Usaaf kufaalolaal káyinenumuu li Yéesu loon alolaal. Kájiyaku kata Ateemit kujow kulako li bukuluul foofuul feh.
57001001	Injé Fool akul̥imuu mata Yéesu Kilisita áji, ikiice eleetalayi inye íginnoo ló atuyolaal Tímote. Awu Filemoŋ likiiculo yo, ammuu ábukewoli li áfaaloli ata bulok.
57001002	Likikkiic yo foof boot li áliinolaal Afiya, li boot li afaalolaal Alisif an oomaalumuu li bútajabu banolabu. Eleetalayi inye likikkiic yo foof boot li ejanguwayi yammuu li eluufayi yooli.
57001003	Ateemit Atuubawolaal li Amaaŋenawu Yéesu Kilisita kujow kusenuul káji li kásuumaay.
57001004	Atuyom Filemoŋ, nanoonan nan ilakowe kal̥aw, fan íl̥imeni ban li isal Ateemit úmbaam.
57001005	Mata lijame bukanabuku li kulob mata húbooliyahu han úboolimuu bukanabuku feh kammuu kata Ateemit, li káyinenaku kan ubajumuu li Amaaŋenawu Yéesu.
57001006	Lil̥awe Ateemit mantee káyinenaku unku kanolaku kan ubajaalumuu awu li áloli, li kubaj jáliŋ. Mó mújimuu úhiis majakaamu feh man uyilimuu ukaanaal boot li Kilisita.
57001007	Atuyom, húbooliyahu hooli hújiwonji li ibaj ésuumansuum yáamak li kawankulen, mata lújiji uyinumawu wata bukanabuku kata Ateemit li ubah.
57001008	Wahawu unwu újimuu, maayeet min ibajumuu kakaañen kabilumulo li Kilisita min ilobi waa lóotimuu ukaan,
57001009	bale haŋ majak il̥awi wah li kajawaku kata húbooliyahu, ínje humumom Fool ahallenumee, háŋum muñeˈe nan emmee foof li hukul̥ mata Yéesu Kilisita áji.
57001010	Lifañe min il̥awi wah boot li Onéesim, ammuu muñeˈe añoolom li káyinenaku láale li hukul̥ahe.
57001011	Naanaŋ Onéesim ájaliŋuti maayeet, bale muñeˈe lájaliŋolajaliŋ, awu lí ínje.
57001012	Muñeˈe boot min ílaañenuliwool, okila ammuu bugeb bata ínje humumom.
57001013	Lifañeene min ítukool eeken téetiwom, min akaanom wahawu wan awu ooteenumuu ukaanom, láale dán emmee li hukul̥ mata Hulimahu Hásuumaahu húji.
57001014	Bale ifañut min ikaan wah awu balobutom kayinooli. Ifañut min ituuŋi ukaanom majakaamu ummu, bale lifañe min awu humumi unong min ukaan mo.
57001015	Nakee Onéesim lafanfan áfu’ booli kunak, bájum li abil álaañul li uyabool booli boot nanoonan.
57001016	Ban jakum uyabool loon amiikeel laam, bale uyabool jak haŋ ŋáa’ amiikeel: loon atuyi an uboolaat. Injé humumom, Onéesim atuyom an iboolaat laam, háŋum awu jan emmuu ani laam ban li áami foof atuyi li Amaaŋenawu.
57001017	Nokoomuu loon lujokonjok loon ínje afaali, uyab Onéesim booli loon óotimuu uyabom booli.
57001018	Nokoomuu foof loon latittil li awu mantee foof laakisaak, li uŋa’ wahawu unwu feh ukaan li kajawaku kúmbaam.
57001019	Injé Fool humumom ítuke li kaŋenom min ikiiculi kulimaku unke. Injé Fool humumom, fan ilaañeni. (Bale ilet li ijowi kawayil̥en kaanaku awu humumi lookonsook buloŋabu buya humum bo.)
57001020	Atuyom, liyaaki, ulambenom li wahawu unwe li kajaw kata Amaaŋenawu: Ukaanom súum li buyinum, ínje jammuu atuyi li Kilisita.
57001021	Likiiculikiic eleetalayi inye mata líyinenyinen kaanaku fan ukaan loon ilobimuu. Ban foof lihaase een fan ukaan haŋ to.
57001022	Ufalewom li manolamu foof káfit ukat to, mata libabbaj kákangum kaanaku Ateemit fan ásooniyen ul̥awawu wooluul min álaañenulom boot booluul, ban let fiyo.
57001023	Efafulaas ammee li hukul̥ahe lí ínje mata Yéesu Kilisita áji, lásaafuli.
57001024	Maak li Alisitaak, li Demaas li Lík kammuu kufaalom kata bulok, kúsaafuli foof.
57001025	Kájiyaku kata Amaaŋenawu Yéesu Kilisita kujow kulako li bukuluul.
58001001	Naanaŋ, Ateemit lanaanaak ájowum li kufulofetaku, min alob li situubawolaal sihaan ñameeŋe ban li malobe mameeŋe.
58001002	Bale muñeˈe li taŋaye ébanumaye, li Añoolool lálobume li alolaal. Li akila lajuul̥ume adunaayi li wahawu feh wáami lómuu, ban akila lakaan tomuu boot min akil wahoowah feh.
58001003	Kaleñaku kata máyiineniyamu mata Ateemit li Añiilawu ummu koom. Li akila bóonowabu bata Ateemit bujukimuu. Hulimahu hoola habajaahu sembe laŋale min afeb adunaayi. Nan ágiilenumuu bukanabuku li uhoofoolawu wooliil aban, li ajow abah haatiya tiya emitayi kaŋen kúli Ateemit abajaawu sembe.
58001004	Añiilawu lahaŋe ŋáa’ kumalakaaku, mó lí múji Ateemit li asenool kajaw kahaŋe kooliil.
58001005	Li mal̥egenamu, Ateemit ámusut aan akee li kumalakaaku: «Awu ommuu Añoolom, Hunakahu hata síyaat ínje emmuu Atuubayi.» Amúsut foof alob mata amalaka aan: «Fan ilako Atuuba oola, ban akila fan alako Añiil úmbaam.»
58001006	Ban foof nan Ateemit áboñulumuu li adunaayi inye añoolool ajandumuu abuki, lansaan: «Kumalakaaku feh kata Ateemit, koote kumanenool.»
58001007	Li alob mata kumalakaabuku aan: «Ateemit fan akaan kumalakaaku koola kulako uyinum, li akaan kulokaaku koola kulako kúlaañaañ kata sambun.»
58001008	Bale li alob mata Añiilawu aan: «Awu ammuu Ateemit, efenjeŋayi yooli yata jáyiiyaju inyu to boot nanoonan. Fan ooken bukanabuku kata jáyiiyaju jooli li bakaane bacole.
58001009	Awu wah wacole lufañe, min uhoy wah wajakut. Wahawu unwu újimuu Ateemit, Ateemit ooli, li aŋa’ éduulij yakaane ésuumansuum min ásiiwi, haŋ kunaboolaaku kooli feh.»
58001010	Ateemit li afamen aan: «Amaaŋen, laalu awu ujuul̥umuu etaamayi li húkitumahu; emitayi kuŋeni kulok yo.
58001011	Wahawu unwu feh fan ubil újim, bale awu ummu to boot nanoonan. Etaamayi li emitayi fan sineg loon wañ.
58001012	Fan ubooñ so loon hukaafa abooñeyimuu, ban fan úfulen so loon wañ úfuleneyimuu min ukaan sakee; bale awu anolawu loom, ban buloŋabu booli búbaneliit.»
58001013	Ateemit ámusut aan akee li kumalakaaku koola: «Ubil ubah kaŋenom kúli, boot yok nan emmuu li ikaani kulatoolayi úkakul.»
58001014	Kama inti kumalakaaku uyinum koom wáami li bulok boot li Ateemit? Inti Ateemit laboñeboñ kumalakaaku kujow kulamben bukanabuku káatimuu kuyab kafakaku kutowo?
58002001	Wahawu unwu újimuu lootaale kama uhaŋaal makaan to uyinumolaal jak li kulimaku kan ujamaalumuu, jakum bil ulowaal li hújim.
58002002	Hulimahu han kumalakaaku kulob nomuu, hulakolako hulim hata mal̥egen, ban anoowan áhoogulo hó mantee foof átuulut hó, lababbaj katek kacole.
58002003	Muñeˈe kama buu alolaal humumolaal uyiliyaale ufakaal li katekaku unku, alolaal bacucaale kafak káamak loon unku? Amaaŋenawu humumool okila ajande alob mata kafakaku unku. Fúlum tó, bukanabuku kajamumuu mata ko li akila, li kulobolaal kaanaku mal̥egen.
58002004	Ateemit humumool li ájowum li búhiisenum, li bakaane babaje sembe, li wah wájaahaleniye min áhiis kaanaku kulimaku kan kulobumuu mal̥egen. Ateemit láhihhiis foof wahawu unwu min asenumuu bukan úji wata Buyinumabu Banabaabu loon afañumuu.
58002005	Li mal̥egenamu, adunaayi yammuu li ebil yan ulobaalemuu mata yo, Ateemit aŋalut yo abet li kuŋen kata emalaka.
58002006	Akee lansaan tikee: «Ateemit, waa ál̥ahukowan aam, mata min uwayil̥owool? Waa añool húkow hul̥a aam, mata min ucookoolool?
58002007	Lukankaan min kumalakaaku kufan kuhaŋ ál̥ahukowan jakee; li ukaanool abaj máyiineni li kasal.
58002008	Li uŋa’ wahawu feh uwalenool li koot.» Nokoomuu loon Ateemit lasensen ál̥ahukowan kayile li wahawu feh, yo yommuu kama bajut wah wan akat bo wan abajut kayile li wo. Bale boot yok muñeˈe, ujukolutaal kaanaku ál̥ahukowan lababbaj kayile li wahawu feh.
58002009	Ban lujukaale kaanaku Ateemit lakankaan min emalakaayi efan ehaŋ jatit Yéesu, bale muñeˈe labaje máyiineni ban li aluukeni, humum hata eketayi yan aketumuu li sílaam ló. Wahawu unwu újimuu Yéesu li ajaken eketayi boot kafaken bukanabuku feh, humum hata kájiyaku kata Ateemit.
58002010	Li mal̥egenamu, Ateemit akila áwuwene wahawu feh wabajumuu, ban wahawu feh ubabbaj boot li akila. Min ban, lakankaan min kameeŋe li bañoolool kulako li máyiineniyamu moola. Emmuu Yéesu akila afakeneyiilumuu, mó mújimuu Ateemit li áati akaanool ájowum li sílaam mantee li áliiŋ jak.
58002011	Yéesu okila ágiilenemuu bukanabuku li uhoofoolawu wooliil, ban bukanabuku feh kan ammuu li kágiilenaku, buko foofiil feh Atuuba ano kubaje. Wahawu unwu újimuu Yéesu asuuwut bahooñiil kutuyool,
58002012	nan aanumuu: «Fan ilob mata kajawaku kooli kutuyom, fan isali hákil huwoogahu.»
58002013	Li alaañen aan: «Injé fan íkangum li Ateemit.» Li aan foof: «Injé umme li bañiilabu ló ban Ateemit asenommuu.»
58002014	Emmuu kama bañiilabu umbu kúl̥ahukowan koom, Yéesu humumool foof li aŋa’ bóono bata ál̥ahukowan, mantee li ájowum li eketayi yoola min ágooten Sayitaane aakumuu sembaasu sata eketayi.
58002015	Mo foof láfakenummuu bukanabuku kan kákoliyaku kata eketayi kukaanumuu kulako emiikeel li buloŋabu booliil feh.
58002016	Li mal̥egenamu, let kumalaka labile kalamben, bale bubukoolumabu bata Abulaham labile kalamben.
58002017	Wahawu unwu újimuu li áati anokoo li kutuyool li wahoowah feh, bájum li alako álamba áamak ayilo káyiyen bukan, ban li al̥egen li bulokabu bata Ateemit min ahal uhoofoolawu wata bukanabuku.
58002018	Emmuu akila humumool lálallaam sílaamasu sabilumulomuu li jabuutoo, muñeˈe layilo alamben bukanabuku kan kommuu li kabuutoo.
58003001	Kutuyom, mó mújimuu bukuluul jammuu bukan kanabe, ban Ateemit li ahooñuul, joote jijuke li Yéesu ammuu anawu an Ateemit áboñulumuu li Alámbaawu áamakawu ata káyinenaku kooluul kan ulobaalemuu mata ko.
58003002	Li mal̥egenamu, Yéesu lakankaan wahawu feh loon Ateemit al̥usoolumuu afañumuu, loon foof Móyiis akaan nomuu li eluufayi [feh] yata Ateemit.
58003003	An ateefumuu eluuf, anawu ummu fan ahaŋ maluukeni eluufayi humum yo. Mó mújimuu, Yéesu li atook min máyiineniyamu moola muhaŋ mata Móyiis.
58003004	Li mal̥egenamu, eluuf yanooyan ebaje an ateef yo, bale anawu ateefumuu wahawu feh, okila ammuu Ateemit.
58003005	Móyiis okila lakankaan li mal̥egen wahawu feh loon Ateemit afañumuu li eluufayi yoola, loon alakomuu aloka áami li alob wahawu wan Ateemit ammuu li abil álobul.
58003006	Bale Kilisita lakankaan wahawu feh wan áatimuu akaan, loon ammuu Añiilawu an kukatumuu eluufayi yata Ateemit aaken. Ban alolaal oomaalumuu eluufayi yata Ateemit, nokoomuu loon lútukaatuk jak li káwooluwaku li kákangumaku kan súumolaamuu li ko.
58003007	Wahawu unwu újimuu, loon Buyinumabu Banabaabu bulobumuu: «Síyaat, jijamumuu hulimahu hata Ateemit,
58003008	jakum jil̥aal̥en uyinumawu wooluul, loon nan situubawuul sihaan sihoy nomuu bátuul Ateemit, nan kuyooboolumuu li kayiinaayaku min kujukum li akila.
58003009	Ló li kayiinaayaku, situubawuul sihaan siyoobonyoob min sijukum lí ínje, ban kujuke wahawu wan ikaanumuu li simit soono kúyii kúl̥uba.
58003010	Wahawu unwu újimuu li iwuñeteen bukanabuku umbuku, min een no: “Uyinumawu wooliil úguuhoweguuho nanoonan. Kúnaanumut wahawu wan ifañumuu min kukaan.”
58003011	Nan huuñom hulitumuu, li inuu een: “Let kunoken li etaamayi dán ilobumuu kakaaniil kuyool̥o!”»
58003012	Kutuyom, jijuke to jakum bil an li bukuluul abaj buyinum baŋooto, báyinenut, baate bukaanool min abet búsol Ateemit aloŋumuu.
58003013	Joote kama jinaak jiwankulenoo nanoonan nan uyiliyaale oonaal «síyaat» yan Bakiicelabu bulobemuu mata yo, bájum jakum an li bukuluul ahoy bánaanum, min akat kahoofoolaku min kubuntool.
58003014	Li mal̥egenamu, alolaal kunaboola kata Kilisita loomaal, nokoomuu loon lútukaatuk lit kákangumaku kan ubajaamuu li húkitumahu, boot yok li húbanumahu.
58003015	Wahawu unwe Bakiicelabu bulobe: «Síyaat jijamumuu hulimahu hata Ateemit, jakum jil̥aal̥en uyinumawu wooluul, loon nan situubawuul sihaan sihoy nomuu bátuul Ateemit.»
58003016	Li mal̥egenamu, bukay kujamumuu hulimahu hata Ateemit ban li kuhoy bátuulool? Inti bukanabuku umbuku buko Móyiis áfulenulomuu li etaamayi yata Ejíf?
58003017	Bukay Ateemit awuñetumuu jow baj simit soono kúyii kúl̥uba? Inti bukanabuku kahoofoomuu, ban li kuket li kayiinaayaku?
58003018	Kama bukay Ateemit anuulumuu aan let kunoken dán afaleyiilumuu kayool̥o? Inti bukanabuku kátuulutoolumuu?
58003019	Ban lujukaale li mal̥egen kaanaku kubilut kuyili kunoken dó humum hata káyinenaatiyaku kooliil.
58004001	Ateemit lalobolaalob kaanaku luyiliyaale ubajaal kayool̥owaku kan afalemuu boot li alolaal. Kayool̥owaku unku kan alobolaamuu mata ko, laloŋe li átuk tó. Kama lootaale ujukelaal to jakum bil an li bukuluul ayinoo li aan kayool̥owaku unku kufakoofak.
58004002	Li mal̥egenamu, alolaal luyabaayab Hulimahu Hásuumaahu hata Ateemit, loon foof bukanabuku kalakomuu li kayiinaayaku kuyab homuu. Bale hulimahu han kujamumuu, hubajut li buko jáliŋ yanooyan, mata nan kujam homuu kuyabut ho li káyinen ló.
58004003	Alolaal jáyinenaalumuu, fan ubajaal kayool̥owaku kan Ateemit aanumuu: «Nan iwuñetumuu, linuunuu een: “Let kunoken li etaamayi dán ilobumuu kakaaniil kuyool̥o.”» Lalollob loon muñaˈa, bulokabu boola bo bafin min bubane yaan no nan ajuul̥umuu adunaayi.
58004004	Li mal̥egenamu, lollob tikee li Bakiicelabu mata hunakahu hutoken li húl̥ubutahu kaanaku: «Ateemit li ayool̥o li hunakahu hutoken li húl̥ubutahu okila bakaane bulokabu boola feh.»
58004005	Li kulaañen kulob li hulimahu hanolahu koon: «Let kunoken li etaamayi dán ilobumuu kakaaniil kuyool̥o.»
58004006	Bukanabuku kajandumuu kujam Hulimahu Hásuumaahu, kunokenut li etaamayi dán Ateemit alobumuu kakaaniil kuyool̥o, mata kútuulutool. Bale boot yok muñeˈe, baje kukee kayilo kunoken dán Ateemit afaleyiilumuu kayool̥o.
58004007	Mó mújimuu, Ateemit li alaañen ajok hunak hukee haaneyi «Síyaat». Muñeˈe li bil fiyo, li ájowum li áyiiyawu Dayit min alob hulimahu unhe han ulobeenaalumuu mata ho ubanaal: «Síyaat, jijamumuu hulimahu hata Ateemit, jakum jil̥aal̥en uyinumawu wooluul.»
58004008	Li mal̥egenamu, nokooleenumuu loon Sósuwe lájowetunjowetum bukanabuku kata Isilayeel dán kufaleyiilumuu kayool̥owaku unku, Ateemit let alobeen mata hunak hakee, ló bafiyowe.
58004009	Kama baje kayool̥o loon kata hunakahu hutoken li húl̥ubutahu kaano to boot li bukanabuku kata Ateemit.
58004010	An anokenumuu dán Ateemit afalemuu kayool̥owaku, anawu ummu fan abaj kayool̥o li bulokabu boola loon foof Ateemit humumool ayool̥omuu li boola.
58004011	Mó mújimuu, lootaale kama ukaanaal wahoowah min ubajaal kayool̥owaku unku, jakum bil an li alolaal alo, okila banabe li bukittenoolumabu bata bukanabuku kátuulutumuu Ateemit.
58004012	Li mal̥egenamu, Hulimahu hata Ateemit hulonloŋ ban li hubaj sembe. Huhaŋe mañek ékundu yanooyan. Fan hunoken boot yok kata láala hujow húgaatuloo yaalayi li buyinumabu, síŋullumasu li múgundamu, ban li hutiib kásiibowaku li uyinoolawu wata buyinumabu.
58004013	Bajut búwuwenum ban Ateemit ayilaat ajuk. Wahawu feh úhimulohimulo ban li uweeteni hákilool, ban anoowan li alolaal fan abil alob asenool mata wahawu feh wan akaanumuu.
58004014	Emmuu lubajaale álamba áamak abaje sembe, ajowumuu boot li emitayi, ammuu Yéesu Añiilawu ata Ateemit, kama útukaal lit káyinenaku kan ulobaalemuu mata ko.
58004015	Lubajaale álamba áamak ahaase mata búgootowabu boololaal. Li mal̥egenamu, álambaawu oololaal labuutoolibuutoo li wahoowah feh loon alolaal, bale akaanut kahoofoo.
58004016	Lootaale kama ukoojaal li káwoolu ló, efenjeŋayi yata kájiyaku yata Ateemit, mantee li ubajaal káyiyen li káji, ban li ubajaal kalamben nan emmuu jokolaal li ko.
58005001	Li mal̥egenamu, álamba áamak anoowan al̥usumi li bukan, lal̥usil̥us min akaan bulok bata Ateemit boot li bukanabuku umbuku. Fan áhiis Ateemit wahawu wan kusenumuu li usilaawu wooliil boot mata uhoofoolawu.
58005002	Alámbaawu áamakawu layilo ánaanum bukanabuku kahaasutumuu wahoowah li kájimumuu, mata akila humumool lágootogooto.
58005003	Búgootowabu boola umbu bújimuu láati áfulen kasila boot li uhoofoolawu, ban inti boot li uhoofoolawu wata ésukayi bale, bale foot li woola akila humumool.
58005004	Ban, an ayilaat asenoolo kasalaku unku kata kalako álamba áamak. Ateemit akila ahooñemuu an boot li bulokabu umbu, loon ahooñumuu Aaloŋ.
58005005	Kilisita humumool foof asenoolowut kasalaku unku kata kalako álamba áamak, bale li Ateemit láyabum kó, aanoolumuu: «Awu ommuu Añoolom; Hunakahu hata síyaat ínje emmuu Atuubayi.»
58005006	Ateemit li alob tikee foof aan: «Awu álamba loom boot nanoonan loon Melikisedek.»
58005007	Nan Yéesu alakomuu li buloŋ baabe li etaam, lanaanaak al̥aw ban li ayaakoo Ateemit li sikaaw butiya li muhuu ló. Lakankaan mo mata Ateemit ayiliyeenumuu afakenool li eketayi. Ateemit li ayab kal̥awaku kata Yéesu mata látuulootuul.
58005008	Maayeet min Yéesu ammuu Añiilawu ata Ateemit, bale li aliikenum kátuul li wahawu feh wan álaamumuu.
58005009	Nan Yéesu ajeˈe áliiŋumuu jak, li áji bukanabuku feh kátuuloolumuu li kufak boot nanoonan.
58005010	Ateemit li akaanool alako álamba áamak loon Melikisedek.
58005011	Mata hulimahu unhu, áloli jibaje wah wameeŋe elob to, bale séngisengi min jikittenuul, mata bukuluul jihilut kánaanum wah.
58005012	Li mal̥egenamu, fiyowe nan bukuluul jooteen jilako kuliikena bukan wah, bale bukuluul loŋe li jokuul min an alaañen aliikenuul wahawu útinaalawu wata kulimaku kata Ateemit. Muñeˈe tan bukuluul jommuu, jokutuul li búkuumenuma bal̥aal̥e, bale miil jokuul li mo.
58005013	An áloŋume miil, ahaasut wahoowah mata hulimahu halobumuu mata macolamu, mata kafooceek laam.
58005014	Bale búkuumenum bal̥aal̥e, bo bata kunahaan, kan uhaasumuu oon li bakaaneliil kuyilo kulaso min kuhaas wahawu wajakumuu li wajakutumuu.
58006001	Wahawu unwu újimuu lootaale ukataal bo wahawu útinaalawu wan uliikenaalumuu mata Kilisita, min útiiwowaal uliikenaal wah wata kunahaan, ban jakum úlaañulaal li wahawu wakilumuu huhaalahu hata baliikenelabu umbu, wammuu: kabet búsol bakaane bajakut, min útiiwo úyinen li Ateemit,
58006002	buliiken mata kábatiise li mata kawalen kuŋen li húkow hata an min l̥aw, mata kayitowul li eketayi li mata batiibabu bata boot nanoonan.
58006003	Wahawu unwu lóomimuu li ukaanaal, Ateemit okila bafañe.
58006004	Kama muñeˈe buu éemi li nokoo bukanabuku kalaañumuu li buloŋabu booliil buhaanabu? Kulakowenlako li mawuŋaamu mata Ateemit. Kujakenjaken li kájiyaku kabilumulomuu li emitayi, ban li kubaj jooliil li Buyinumabu Banabaabu. Kujuke buu Hulimahu hata Ateemit húsuumumuu eeno, ban kuhaase mata sembaasu sata adunaayi yammuu li ebil, bale li kulaañ kulo li buloŋabu booliil buhaanabu. Muñeˈe an ayilaat alaañen akaaniil min kútiiwo kuŋa’ buloŋ buwunkul, mata buko kulaañenlaañen kuŋa’ Añiilawu ata Ateemit kujow kubaaŋ li ekuluwaayi, min alaañen ageli hákil ésukayi feh.
58006007	Li mal̥egenamu, etaam ehobumuu mal emitayi balaalene yo ñameeŋe, min banuunuken babaje jáliŋ bul̥iilul li yo boot li bukanabuku kan ewañimuu boot li buko, Ateemit fan ásooniyen etaamayi inyu.
58006008	Bale unuunuken wata újenkuun li banuunuken bata úbuja bul̥iilulumuu li yo, ebajut jáliŋ. Ateemit fan áfaahen etaamayi inyu, ban fan ebil ésuli.
58006009	Kútuyoli kan jiboolaat, maayeet min áloli jilobemee loon muñeˈe, híitolihiit kaanaku bukuluul jumbuku li bútinabu bajakaabu, bammuu bata kafakaku.
58006010	Li mal̥egenamu, Ateemit alet Ateemit acolut. Let amojen wahawu wan bukuluul jikaanumuu, let amojen foof húbooliyahu han jíhiisoolumuu li bulokabu ban jikaanumuu boot li bukanabuku koola, ban jiloŋumuu foof li jikaan boot muñeˈe.
58006011	Bale áloli jifañeene min anoowan li bukuluul abaj káyikil̥owaku kanolaku boot yok li húbanumahu, bájum wahawu wan jíkangummuu lí wó li ubaj boot to.
58006012	Jakum kahankenaku kooluul kúyaakulo, bale jiliikoo li bukanabuku káyinenumuu ban li kuhanken, li kuyab wahawu wan Ateemit alobumuu kasen.
58006013	Li mal̥egenamu, nan Ateemit aanumuu fan asen Abulaham wahawu wan alobumuu kasenool, lanuunuu li kajawaku koola okila humumool, mata bajut an ahaŋool an aate anuulum li kajawaku kata anawu ummu.
58006014	Li aan: «Manooman, fan ísooniyeni ŋáa’, ban fan ikaan min bubukoolumabu booli bumeeŋ ŋáa’.»
58006015	Mal̥egen Abulaham li ahanken min akob, li abaj wahawu wan Ateemit alobumuu kasenool.
58006016	Bukanabuku kunuulumuu, li kunuulum li kajaw kata an ahaŋiil, ban hunuulahu unhu han kunuulumuu fan húji let baj búceeŋoo banooban.
58006017	Muñowu Ateemit afañumuu min áhiis haŋ maset bukanabuku kammuu li kubaj wahawu wan alobumuu kasen, kaanaku wahawu wan akila alobumuu an ayilaat wó áfulen. Wahawu unwu újimuu li anuu afamen to.
58006018	Mo emmuu baje wah úl̥uba wan Ateemit akaane: wahawu wan alobumuu kasen, li hunuulahu han anuulumuu. Wahawu unwu úl̥uba an ayilaat wo áfulen mata Ateemit ayilaat ámal. Wó újimuu li ubajaal kawankulen kabaje sembe, alolaal akataal bomuu waholaal feh min ujokaal li kákangumaku kan kusenolaalumuu.
58006019	Kákangumaku unku kunokoonokoo li alolaal loon hulankalahu hata yaalayi yoololaal. Kubabbaj sembe ban li kulit, ban li kunoken boot kata láala hufalalahu hata eluufayi yata Ateemit.
58006020	Dó úndu Yéesu ajandolaalumuu ajow, anokenumuu boot li alolaal, ban li alako álamba áamak loon Melikisedek, boot nanoonan.
58007001	Melikisedek okila áyii lalakowe ata ésukayi yata Salem li álamba ata Ateemit ata Haatiya tiya. Nan Abulaham alakomuu élaañumul bata hutiikahu han aheekumuu kúyiiyaku, Melikisedek li ajow kufam ban li ásooniyenool.
58007002	Abulaham li asenool bújufabu bata wahawu feh wan áŋalulo bómuu. Kajawaku unku Melikisedek, yo yommuu «Ayíi ata macole». Melikisedek áyii ata Salem foof lalakowe, yo yommuu «Ayíi ata kásuumaay.»
58007003	An ahaasut atuubawool li jaawool. Abajut kaland. Bajut tan an alobe mata hunakahu hata kabukiyaku koola, mantee foof mata eketayi yoola. Lanokoonokoo li Añiilawu ata Ateemit, ban li áami álamba boot nanoonan.
58007004	Jijuke min jijuk buu Melikisedek áamimuu an áamak, mata min ahaanawu Abulaham asenool bújufabu bata wahawu wahaŋumuu majak wan áŋalumulomuu bata hutiikahu.
58007005	Ban, eluwaayi yata Móyiis yonsoon maayeet bubukoolumabu bata Abulaham boote busen bújufabu bata wahawu feh wan kubajumuu. Koote kusen bo kutuyiil kammuu bañiilabu bata Lebi bammuu élamba.
58007006	Ban maayeet min Melikisedek aletumuu an ata bubukoolumabu bata Lebi, bale Abulaham li asenool bújufabu bata wahawu wan abajumuu. Fúlum tó, Melikisedek li ásooniyen Abulaham an Ateemit alobumuu kasen wah.
58007007	Ban luhaasaale li mal̥egen kaanaku anawu áamakawu okila ásooniyenemuu atitawu.
58007008	Taate, bubukoolumabu bata Lebi, bayabemuu bújufabu bukan koom kayilo kuket, bale Melikisedek lahaŋiil, mata Bakiicelabu bonsoon ummu li buloŋ.
58007009	Bale luyilo oonaal nan Abulaham asenumuu bújufabu Melikisedek, lasenoosen bo áginnoo ló bubukoolumabu bata Lebi bayabemuu bújufabu.
58007010	Li mal̥egenamu, maayeet min kite eenimuu nan Melikisedek ajowumuu kufam buko li Abulaham Lebi babukoluti, bale luyilo oonaal kata láala atuubawool ahaan Abulaham lalakowe.
58007011	Jílambaju jabilummuu li Lebi li jo eluwaayi yata Móyiis, yasenimuu bukanabuku kata Isilayeel, ehajomuu. Ban nokooleenumuu loon élambaayi yabilummuu li kalandaku kata Lebi ekaanenkaan bulok banabe, let tookeen min álamba akee áfulul li kalandaku kata Melikisedek, búti li kalandaku kata Aaloŋ.
58007012	Mata li mal̥egenamu jílambaju jíbutoomuu, yo yommuu eluwaayi foof fan ébuti.
58007013	Imban, Amaaŋenawu oololaal an kulimaku unke kulobimuu kuya, okila li kaland kakee láfulumulo, ban bajolut an li kalandaku unku akaane bulokabu bakaaneyimuu li husilaahu.
58007014	Li mal̥egenamu, anoowan lahaase aan Amaaŋenawu oololaal li kalandaku kata Súda labilumulo. Ban Móyiis alobut wahoowah mata élambaayi aya li kalandaku unku.
58007015	Wahawu unwe újimuu hulimahu unhe li huhaŋ maweeto: álamba akee áfululo, anokoole li Melikisedek.
58007016	Inti li eluwaayi mantee foof li kaŋoon kata an láamum álamba, bale li sembe sata buloŋ bayilaat buban láamum álamba.
58007017	Li mal̥egenamu, Bakiicelabu bulollob kaanaku: «Alámba loom boot nanoonan, loon Melikisedek.»
58007018	Kaŋoonaku kahaanaku kubajut sembe ban kubajut foof jáliŋ, mó mújimuu li kúbuj ko,
58007019	mata eluwaayi yata Móyiis eyilaat ekaan wah min unab. Bale muñeˈe lubajaale kákangum kahaŋe majak, kayilo kújiwolaal li ukoojaal Ateemit.
58007020	Ateemit humumool lanuunuu nan al̥usumuu Kilisita alako álamba, bale nan kaabuku kujokimuu élamba, Ateemit anuulut.
58007021	Nan Yéesu alakomuu álamba, Ateemit akaanool tomuu lanoosaan: «Injé Amaaŋenawu linuunuu een: “Fan ulako álamba boot nanoonan!” Ban let ílaañul li hulimahu han ilobumuu.»
58007022	Mó mújimuu foof, li Yéesu lúbajumaalumuu káwoolu kaanaku lubajaale húfaalum li Ateemit hahaŋe majak.
58007023	Babbaj bukan kameeŋe kalakowe élamba, mata eketayi éhiliihi kulako to kale.
58007024	Bale Yéesu okila ummu li buloŋ boot nanoonan, ban li áami álamba boot nanoonan.
58007025	Wahawu unwu újimuu, layilo afaken ñano ban kale bukanabuku kájowummuu li okila min kukooj Ateemit, mata okila ummu li buloŋ min anaak al̥aw Ateemit boot li bukanabuku umbuku.
58007026	Yéesu okila ammuu kama álambaawu áamakawu ajakumuu boot li alolaal. Lakankaan an anabe, akaanut majakut ban abajut kahoofoo kanookan. Lagiilooligiiloo li kuhoofoolabuku, ban Ateemit li atebenool boot haatiya ajow akaay emitayi.
58007027	Yéesu anokoolut li élamba yaayu yáamakayi. Jokutool min akaan hunakoohunak kasila boot li uhoofoo woola li wata ésukayi. Lakankaan mo ñano ban kale nan asenoolomuu okila humumool.
58007028	Li mal̥egenamu, eluwaayi yata Móyiis bukan kabaje búgootoyiil eŋale ekaan élamba yáamak, bale álambaawu áamum tómuu humum hata hulimahu han Ateemit anuulumuu búsoluma eluwaayi, Añiilawu hukaan to. Okila ammuu álamba áamak anabumuu boot nanoonan.
58008001	Hulimahu hahaŋumuu kaaku feh kalobimuu, ho hommuu unhe: lubajaale álamba áamak loon ummu. Lababbah li emitayi kaŋen káli efenjeŋayi yata jáyiiyaju jata Ateemit.
58008002	Okila ummu li kakaan bulokabu boola li eluufayi yáñeyimuu. Eluufayi inyu yo yommuu kayuntaku kata mal̥egen kan Amaaŋenawu akaanumuu, inti an akaan ko.
58008003	Li mal̥egenamu, álamba áamak anoowan lakaanikaan to boot kasen busuuhen li kakaan kasila, wahawu unwu újimuu álambaawu oololaal áamakawu laate foof abaj wah wan aate asen.
58008004	Aameenumuu baabe li etaam, let alakoween álamba maayeet, mata baje ban élamba yasenemuu busuuhen loon eluwaayi yata kusuwifaku elobumuu.
58008005	Bulokabu ban élambaayi inyu ekaanemuu bulakolako buliikoolum, búnokoo bata wahawu wabajumuu li mal̥egen li emitayi. Nokoonokoo loon nan Móyiis alakomuu li akaan kayuntaku, Ateemit li aanool: «Ujuke to min ukaan wahawu feh, unokoo li bukittenoolumabu ban íhiisimuu li huyuuyahu.»
58008006	Bale muñeˈe bulokabu bata Yéesu buhaŋe bata kúlamba kaabuku, mata okila ammuu li tutoo húfaalum hahaŋe majak han Ateemit ajokumuu bukanabuku, ban li huhajo li wah wan alobe kasen wahaŋe majak.
58008007	Li mal̥egenamu, nokooleenumuu loon húfaalumahu hútinaalahu hubajeenut tan hucolut, let tookeen min huban min hakee hubil hulako to.
58008008	Bale Ateemit li awataten bukanabuku koola aaniil: «Jijanten! Kunak kunku li ebil, Amaaŋenawu alob, nan éemi li ijok húfaalum huwunkul, bukanabuku kata Isilayeel li kata Súda.
58008009	Húfaalumahu unhu let hunokoo li han ijokumuu situubayiil sihaan, nan ítukiilumuu li kaŋen min ífulenuliil li etaamayi yata Ejíf. Kujokut húfaalumahu unhu jak, wahawu unwu újimuu ínje li ikatiil bo.» Amaaŋenawu alob.
58008010	Amaaŋenawu li afamen aan: «Húfaalumahu han ínje emmuu li ijok kata Isilayeel, nan kunakaku unku kommuu li kuban, ho hommuu unhe: Fan iŋa’ siluwaasu súmbaam ikaaniil li uyinum, ban li iŋa’ so ikiic li sísigilasu sooliil. Fan ilako Ateemit ooliil, buko li kulako bukanabuku kúmbaam.
58008011	An let laañ jokool min aliiken an an kukine li etaam yano, let aliiken atuyool aanool “Uhaas Amaaŋenawu”, mata buko foofiil feh fan kuhaasom, kítum li ahaŋumuu mañiilo, jow kib li ahaŋumuu mahaano.
58008012	Fan ibonket butilaabu booliil, uhoofoolawu wooliil wo fan imojen wo.»
58008013	Ateemit alobumuu mata húfaalum huwunkul, yo yommuu lalaañene hútinaalahu huhaano. Ban wah uhaan ban li uhallen, let fiyo újimum.
58009001	Húfaalumahu hútinaalahu hubabbaj uŋoon wata kal̥aw, li eluuf yata Ateemit baabe li etaam.
58009002	Muñeˈe li kukaan kayunt. Kagebaku kútinaalaku kata kayuntaku ko kunaake kuhooñumuu tan ñéyimuu. Baj dó yiil tin sihiitumasu sikaaneyimuu, etaabul, li kúmbuuluwaku kasenimuu Ateemit.
58009003	Búsol hufalalahu húl̥ubutahu, bo bugeb baabu bata kayuntaku bommuu ban koonemuu tan haŋumuu máñeyi.
58009004	Dó úndu dán haŋumuu máñeyi, baj ló husila hata éwulus tin kúsulemuu esantaŋayi, li baj ló foof ekeesayi yata húfaalumahu yan kuŋalumuu éwulus min kúhimen yo foof yo feh. Li ekeesayi inyu baj ló bukamma bata éwulus dán mutiñaayamu man koonemuu maan mulakowe. Li baj li ekeesayi inyu foof hunukahu hata Aaloŋ habile húlunfenumuu, li kúlankiinaku kayijimuu nokoo loon ubabbalu dán siluwaasu sata húfaalumahu sikiicimuu.
58009005	Sibaaŋoot sata búwuwenum báyiineniye bata kubey ban koone Seelubeŋ, haatiya káhimenaku kata ekeesayi bulakowe. Máyiinowamu mata kubeyaku kata úwuwenumawu unwu li múhimen tan uhoofoolawu ubonketeyimuu. Uyilaataal ulobaal muñeˈe mata wahawu unwu feh uhantaal.
58009006	Emmuu wahawu feh muñowu ul̥uuleni, kúlambaaku li kunaak kunoken hunakoohunak li bugebabu bútinaalabu bata kayuntaku kujow kukaan bulokabu booliil.
58009007	Bale álambaawu áamakawu bale anokenemuu li bugebabu búl̥ubutabu bata kayuntaku, ñano émitoomit. Fan anoken dó li húsim ló hata énuukuleŋ yasalahi Ateemit, boot li uhoofoolawu woola akila humumool li wata ésukayi.
58009008	Buyinumabu Banabaabu búhihhiis to kaanaku, bútinabu bata dín haŋumuu máñeyi let búbabuli, bugebabu bútinaalabu bata kayuntaku bo to.
58009009	Laalu búhiisenum bata wahawu wata muñeˈe. Wahawu unwu úhihhiis kaanaku usuuhenawu li usilaawu wata sínuukuleŋasu boot li Ateemit, uyilaat úji buyinum bata an áami li múkaaniinamu ummu li buset.
58009010	Uŋoonawu unwu wata mata hutiñ bale, mata ehob li mata múkaaniin mata kágiilen. Laalu uŋoon wata ál̥ahukowan walako to boot yok nan Ateemit akaanumuu wahawu feh úbuti.
58009011	Bale Kilisita labiibil, okila ammuu álambaawu áamakawu ata wahawu wajakaawu wammuu li ebil. Lanokennoken li kayunt kahaŋe maluuk ban li kuhaŋ manab, kan kuŋen kata bukan kukaanut, yo yommuu kulet kayunt káami ló li wahawu wajuul̥imuu li adunaayi inye.
58009012	Nan Kilisita anokenumuu ñano ban kale dán ñéyimuu ŋáa’, ájowetumut ló húsim hata hulow li hata ámuuna, bale húsimahu hoola humum ho lájowetume min afakenolaal boot nanoonan li uhoofoolawu woololaal.
58009013	Li mal̥egenamu, húsimahu hata kulowaku li hata kúmuunaaku, mantee foof kábunfaaku kata sibaasu san kúsulemuu kan kuŋalemuu kúyu li bukanabuku kakaanumuu kahoofoo, bájum kahoofoolaku li kúfu’ li siniilasu sooliil, min kulako bukan kasete.
58009014	Fan wahawu unwu usetene bukan kahoofoole kama háŋum húsimahu hata Kilisita! Li mal̥egenamu, Kilisita lájowunjowum li Buyinumabu baano tomuu boot nanoonan, min asenoolo okila humumool batilut tanootan loon esalah Ateemit. Húsimahu hoola li huseten uyinumawu woololaal li makaane manooman majakut, min uyiliyaal ulokaal boot li Ateemit aloŋumuu.
58009015	Wahawu unwu újimuu Kilisita li áami li tutoo húfaalum huwunkul, bájum bukanabuku kan Ateemit ahooñumuu, li kuyili kuyab wahawu wajakaawu wáami tomuu boot nanoonan wan alobumuu kasen bukanabuku koola. Kuyilo kubaj wo, mata babbaj to eket yata an yájimuu bukanabuku li kuyili kufak li uhoofoolawu wooliil wan kukaanumuu li húfaalumahu hútinaalahu.
58009016	An alobumuu kulim kata wahawu wan afañumuu min ubaj okila bakete ban li akiic ko akat to, tootook min híis kaanaku anawu ummu lakeeket tówum wahawu wan afañumuu ubaj.
58009017	Li mal̥egenamu, kulim kan an akiice min alob waa lafañumuu min ukaani okila bakete, wahawu wan alobumuu let uyili ukaani anawu ummu okila li buloŋ. Nan anawu ummu ammuu li aket, no wahawu wan afañumuu min akaani, wommuu li uyili ukaani loon alobumuu.
58009018	Wahawu unwu újimuu húfaalumahu hútinaalahu huyilaat hubaj, húsim báyuwowut.
58009019	Nan Móyiis ayiiŋenumuu hákil ésukayi feh uŋoonawu feh loon eluwaayi elobumuu aban, li aŋa’ húsim hata bámuuna, [li hata kulow], li mal li búgit bájunke ban, li aŋa’ jaan jata anuunuken an koone isof, min áyisen éliibalayi yata eluwaayi li ésukayi feh.
58009020	Ban li aan ésukayi: «Laale húsimahu hata húfaalumahu han Ateemit aanuulumuu jijok jak.»
58009021	Móyiis li aŋa’ húsimahu áyisen foof li kayuntaku li wahawu feh wan kuŋalemuu min kulok boot li Ateemit.
58009022	Loon eluwaayi elobumuu, ebat wahoowah feh li húsim úgiilenewumi, ban uhoofoolawu uyilaat ubonketi húsim báyuwowut.
58009023	Tookumuu min wambuwawu unwu wata mal̥egenamu mammuu li emitayi úgiilenumi li usila loon muñowu, kama mal̥egenamu humum mo mammuu li emitayi moote múgiilenumi li usila wahaŋe majak unwu.
58009024	Li mal̥egenamu, Kilisita anokenut li eluuf yata Ateemit yan kuŋen kata bukan kuteefe. Eluufayi inyu elakolako kambu bale kata eluufayi yata mal̥egen yata Ateemit. Kilisita lanokennoken li emitayi humum yo, ajow alako muñeˈe hákil Ateemit boot kalambenolaal.
58009025	Alámbaawu áamakawu ata kusuwifaku lanokenenoken li eluufayi yata Ateemit li húsim ló hata énuukuleŋ. Bale Kilisita anokenut ló ajow asenoolo okila humumool ñameeŋe alako esalah.
58009026	Letumuu mo, kama fan álaameen ñameeŋe kábilum nan adunaayi ejuul̥imuu. Li mal̥egenamu, Kilisita lálaŋuulaŋul ñano ban kale muñeˈe, nan adunaayi ebanumee, boot kasenoolo okila humumool loon kasila, boot káfulen kahoofoolaku.
58009027	Emmuu ál̥ahukowan ñano bale láami li aket, fúlum tómuu Ateemit li atiibool,
58009028	mo foof Kilisita asenoolomuu ñano bale, alako esalah boot káfulen uhoofoolawu wata bukan kameeŋe ŋáa’. Fan abil álaŋul búl̥ubut, ban inti boot káfulen uhoofoolawu, bale boot kafaken bukanabuku kammuu li kakob élaañulayi yoola.
58010001	Eluwaayi yata Móyiis éhiisut jak búnokoolabu bata mal̥egen bata wahawu wabajumuu. Yoonosoono kambu bale kata wahawu wajakaawu wammuu li ubil. Eluwaayi egel̥l̥engel̥l̥en min usilaawu wanolawu unaak ukaani kale emitoomit. Wahawu unwu újimuu, eyilaat ekaan bukanabuku kálohulomuu Ateemit kulako bukan káliiŋe.
58010002	Letumuu mo, bukanabuku kamanenemuu Ateemit loon muñaˈa, uhoofoolawu wooliil faneen úfuleni, min úfu’ li buko ñano ban kale. Leteen kujok li ehaaseen humum hata uhoofoo wan kukaane, ban let kumit kukaan kasila.
58010003	Bale usilaawu unwu újiyeji bukanabuku li kunaak kuwayil̥o uhoofoolawu wooliil emitoomit.
58010004	Li mal̥egenamu, húsimahu hata kúmuunaaku li hata kulowaku huyilaat húfulen uhoofoolawu.
58010005	Wahawu unwu újimuu nan Kilisita alakomuu li abil li adunaayi, li aan Ateemit: «Ufañut kasila, ufañut foof busuuhen, bale li ukaanom eniil.
58010006	Ubajut ésuumansuum yanooyan li sínuukuleŋasu sásulimuu li kusilaaku, usilaawu wakaanimuu boot kabonket uhoofoolawu, ukaanuti foof ésuumansuum.
58010007	Muñeˈe li een: “Ateemit, libiibil boot min ikaan loon ufañumuu, loon Bakiicelabu bulobumuu buya lí ínje”.»
58010008	Kilisita lajanjand aan: «Ufañut usila, ufañut busuuhen, ufañut sínuukuleŋ sásuli li husila, ufañut usila wakaani boot kabonket uhoofoo, ban ubajut to ésuumansuum yanooyan.» Imban, usilaawu unwu ukaanikaan loon eluwaayi elobumuu.
58010009	Fúlum tó, li afamen aan: «Libiibil ínje humumom boot kakaan húnongumahu hooli.» Kilisita li áfulen masilayelamu mútinaalamu, min akaan to múl̥ubutamu.
58010010	Yéesu Kilisita lakankaan loon Ateemit afañumuu. Lasensen eniilayi yoola humum yo ñano boot kale, min újowumaal tó ulakowaal bukan kan kukaane kunab.
58010011	Alámba anoowan fan ayito hunakoohunak min akaan bulokabu bata Ateemit. Fan akaan ñameeŋe usilaawu wanolawu, wayilaatumuu úfulen uhoofoolawu maayeet tuf.
58010012	Bale Kilisita, okila kasila kano bale lakaane boot li uhoofoolawu, ban li abah kaŋen kúli Ateemit boot nanoonan.
58010013	Muñeˈe, to untu Yéesu áamimuu li kakob min Ateemit aŋa’ kulatoolaaku koola akaanool anaak ákakul.
58010014	Mó mújimuu, li kasila kano bale lájowummuu min akaan bukanabuku kan áfulenumuu uhoofoolawu kulako bukan káliiŋe boot nanoonan, ban li kúfu’ li uhoofoolawu wooliil.
58010015	Buyinumabu Banabaabu bulobolaalob mo foof, mata bonsoon:
58010016	«Húfaalumahu unhe léemimuu li ijok li buko kunakaku unku babane, Amaaŋenawu alob. Fan iŋa’ siluwaasu súmbaam ikaaniil li sísigil. Fan iŋa’ so ikiiciil li uyinum.»
58010017	Ban li afamen aan: «Let ibil ilaañen iwayil̥o uhoofoolawu wooliil, li butilaabu booliil.»
58010018	Ban tan uhoofoo ubonketi, tookut min kasila kukaani boot káfulen kahoofoo.
58010019	Kutuyom, muñeˈe kama luyilowaale unokenaal li káwoolu ló dán ñéyimuu li eluufayi yata Ateemit, humum hata húsimahu hata Yéesu.
58010020	Lábabulolaababul bútin buwunkul, baloŋe, ban li bújowum li hufalalahu hata eluufayi yata Ateemit, búfu’ kata baaba. Hufalalahu unhu ho hommuu eniilayi yoola.
58010021	Lubajaale álamba áamak akaani anahaanawu ata eluufayi yata Ateemit.
58010022	Ulohaal kama Ateemit li buyinum bal̥egene, ban li káyinen ló káliiŋe, li ésigil yaseteni li kahoofoo kanookan kabilumulo li kayinoo kajakut, ban eniilayi li efosi li mal masete.
58010023	Utúkaal lit kákangumaku kan ulobaalemuu mata ko, ban jakum úyekowaal, mata Ateemit aanumuu fan akaan wah, luyilo úwooluwaalool.
58010024	Lootaale ufooyoolaal ban li unaak uwankulenoolaal, mantee li ubajaal húbooli ban li unaak ukaanaal majake.
58010025	Jakum ukataal bo kuwoogaku koololaal loon kukee kukaanemuu, bale unaak uwankulenoolaal, emmuu kama jijuke kaanaku hunakahu hata Amaaŋenawu húkoojulo.
58010026	Li mal̥egenamu, ucucaalumuu min unaak uhoofoolaal, ololaal bahaasaale mal̥egenamu ubanaal, let baj kasila káami li kuyili kúfulen uhoofoolawu.
58010027	Wahawu wasaŋomuu, wo wommuu kakob li ekole ló batiibabu bata Ateemit li sambunasu sásufaasu sammuu li sileemen kulatoolaaku koola.
58010028	An ahuusulumuu eluwaayi yata Móyiis, fan kumukool babajut káyiyen, ló banokoole loon bukan kúl̥uba mantee foof kúhaaji koone mal̥egen latilentilen.
58010029	Jifan jiyinoo min jijuk buu kama katek kata an abese Añiilawu ata Ateemit kóomi li kúsengi eeno; an ákaanumaatiye húsimahu hata húfaalumahu han kuŋalemuu min kúgiilen, ban li agel Buyinumabu basenemuu kájiyaku kata Ateemit.
58010030	Li mal̥egenamu, luhaasaale anawu aanumuu: «Bulukenabu ínje ikil bo, ínje ilaañenemuu an wahawu wan akaanumuu.» Ban li alaañen aan: «Amaaŋenawu fan atiib bukanabuku koola.»
58010031	Kóyilenikoyileni ŋáa’ an balowe li kuŋen kata Ateemit aloŋumuu.
58010032	Jiwayil̥o wahawu wabaj nomuu li kunakaku kútinaalaku nan jibilumuu li mawuŋaamu mata Ateemit. Jiyansaan jibaj no sílaam sáamak li bútaj básengiye ŋáa’.
58010033	Kukee li bukuluul kugeliigel ban li kúcoocikooliil hákil ésukayi feh, kaabuku li kulamben bukanabuku kan kulakomuu kacoocaku loon muñaˈa.
58010034	Sílaamasu sata bukanabuku kan kukul̥umuu silakolako sooluul foof. Ban jonsoon li ésuumansuum ló éehe’ min kubot wahawu wan jibajumuu, mata jihaase joon jibaje hubaj hahaŋe majak, hata boot nanoonan.
58010035	Jakum jikat bo káwooluwaku kan jibajumuu. Fan kúŋaluluul busuuhen báamak.
58010036	Tootook min jihanken min jítuk lit, jiyiliwum jikaan wahawu wan Ateemit afañumuu, min jíbajum tó wahawu wan alobumuu kasen.
58010037	Li mal̥egenamu, Bakiicelabu bonsoon: «Saŋowe jatit bale, ban let fiyo maayeet, tówum anawu ammuu li abil abilum. Let fiyo abilum.»
58010038	Ateemit li aan: «Anawu úmbaam acolumuu, fan áloŋum li káyinen, bale añakumuu alaañ búsol, let ibaj ésuumansuum li akila.»
58010039	Bale alolaal uletaal ló li bukanabuku kañakemuu kulaañ búsol min kújim, bale alolaal oomaalumuu bukanabuku káyinenumuu, ban lufakaale.
58011001	Káyinen ko kommuu káwoolu kaanaku lubaje wahawu wan úkangummuu oon fan ubaj wo. Ko kommuu káhiis kaanaku wahawu wájukeliitimuu ubabbaj li mal̥egen.
58011002	Káyinen kújimuu bukanabuku kata naanaŋ li kubaj buloŋ básuume Ateemit.
58011003	Káyinen kújimuu li únaanumaal kaanaku adunaayi li Hulimahu hata Ateemit ejuul̥umi, min lako wahawu wajukeyimuu li wah wájukoliiti úkaanumi.
58011004	Káyinen kújimuu Abel li akaan Ateemit kasila kahaŋe majak kata Kayeŋ. Káyinenaku unku kújimuu Ateemit li ajokool an acole, mata Ateemit humumool layayyab usuuhenawu wan asenoolumuu. Káyinenaku unku kújimuu Abel li aloŋ li álobul, maayeet min aketumuu.
58011005	Káyinen kújimuu Enok li ájowetumi boot li emitayi, jakum bil ahaas mata eket. An alaañenut ajukool mata Ateemit laŋalooŋa’ boot boola. Li mal̥egenamu, Bakiicelabu bonsoon Enok lásunsuum Ateemit tówum ájowetumi boot li emitayi.
58011006	An ayilaat ásuum Ateemit okila babajut káyinen. Li mal̥egenamu, an afañumuu min aloh Ateemit, laate áyinen kaanaku Ateemit lababbaj, ban li ahaas aan lasuuhenesuuhen bukanabuku kammuu li huŋesahu hoola.
58011007	Káyinen kújimuu Nówe li ajanten kulimaku kan Ateemit aloboolumuu ákibben mata wahawu wajukolutimuu. Li akaan to buyinumool li kulimaku kan Ateemit aloboolumuu, min akaan busaana báamak dán áfakenummuu butoŋabu boola foof bo feh. Muñowu láhiisummuu kaanaku adunaayi ekajenkajen, ban Ateemit li ajokool an acole humum hata káyinenaku koola.
58011008	Káyinen kújimuu Abulaham li átuul nan Ateemit ahooñoolumuu boot áfu’ li ésukayi yoola, min ajow boot li etaamayi yan ammuu li asenool akil. Abulaham li ajow okila bahaasut bay lajeˈe boot.
58011009	Káyinen kújimuu Abulaham li aloŋ loon ajawoola li etaamayi yan Ateemit alobumuu kasenool. Li akin li káfooyum li Isaak li Sakob ló, kan Ateemit alobumuu kasen wahawu wanolawu.
58011010	Abulaham kakob lalakowe ésukayi yabajumuu kuteef kuleeteema kalite malit, yan Ateemit humumool áami agangaawu li ateefaawu ata yo.
58011011	Káyinen kújimuu Saala li ayili abaj añiil, maayeet min ahallenumuu, mata lajoojok kaanaku Ateemit alobumuu kasenool añiil, aanumuu fan akaan wah, fan akaan wo.
58011012	Mó mújimuu, an ano ammuu Abulaham, okila bahallene ajow boot aket, abukumuu bukan kameeŋe loon bawuutabu bammuu li emitayi, kan an ayilaat acob loon mul̥uyisamu mammuu bata katantaku kata halahu.
58011013	Li káyinenaku bukanabuku umbuku feh kúketummuu buko bayabut wahawu wajakaawu wan Ateemit alobumuu kasen, bale kuŋandeŋŋanden wó lóyi min kusaaf wo bo. Kuhahhaas koon buko kujawoola koom li kuñaahoola li etaamaye.
58011014	Bukanabuku kalobemuu loon muñaˈa, kúhihhiis set kaanaku huŋes etaam yaani yooliil kóomi li ho.
58011015	Kuyinooleenumuu mata etaamayi ban kúfulumulomuu, kuyiloweene kulaañ boot bo.
58011016	Li mal̥egenamu, muñeˈe etaam yahaŋe majak kúsiibowe li yo, yo yommuu yata li emitayi. Wahawu unwu újimuu Ateemit asuuwut min kuhooñool Ateemit ooliil, mata lakankaan ésuk akat to boot li buko.
58011017	Káyinen kújimuu Abulaham li aŋa’ Isaak boot asila, nan Ateemit ayooboolumuu min ajuk. Mal̥egen Abulaham li alako li asila añoolool anolawu Isaak, imban Ateemit lalobeenoolob kaanaku fan asenool wah.
58011018	Ateemit lansaan Abulaham: «Li Isaak lóotummuu ubaj bubukoolumabu ban ilobumuu kaseni.»
58011019	Bale Abulaham lansaan li buyinumool Ateemit layilo ayitenumul Isaak li eketayi. Wahawu unwu újimuu Ateemit li alaañenool añoolool, min nokoo loon li eketayi layitowumulo.
58011020	Káyinen kújimuu Isaak li ásooniyen Sakob buko li Esáyii boot mata wahawu wammuu li ubil ubaj.
58011021	Káyinen kújimuu Sakob li alehen eket, li ásooniyen anoowan li bañiilabu bata Suseef. Li ál̥it ban hunukahu hoola húbanummuu min amanen Ateemit.
58011022	Káyinen kújimuu Suseef li alako li aket, li alob kaanaku kata Isilayeel fan kubil kúfu’ li etaamayi yata Ejíf, ban li alob foof buu kommuu li kubil kukaan bujoyiseelabu boola.
58011023	Káyinen kújimuu Móyiis li abuki, sibukoolaasu soola li siŋalool siyog jow baj kul̥eeñ kúhaaji. Kujuujuk kaanaku lakankaan añiil ajake, mó lí múji kúkoliwut bahuusul wahawu wan áyiiyawu alobumuu.
58011024	Káyinen kújimuu nan Móyiis ajeˈe ankumuu, li ahoy min aani añiil laam ata ásungutaawu ata áyiiyawu ata Ejíf.
58011025	Li ahaŋ mafañ min kúcoocikoolool li bukanabuku kata Ateemit, min akat bo buloŋabu básuumaabu bata kahoofoo baatutumuu bufiyo.
58011026	Li ajok li buyinumool kaanaku, kubesoolumuu loon kubesumuu Kilisita, láalu hubaj hahaŋe maluuk hubajahu feh hata etaamayi yata Ejíf, mata laŋaŋŋa’ sítiijool feh akaan li busuuhenabu ban Ateemit ammuu li abil asenool.
58011027	Káyinen kújimuu Móyiis li áfu’ li etaamayi yata Ejíf, bákoliwut etindihuuñayi yata áyiiyawu. Li átuk lit loon eenimuu lajuujuk Ateemit ájukeliitimuu.
58011028	Káyinen kújimuu li akaan kagaanaku kata Faakayi, ban li alob min kuŋa’ húsim kúki’ li wámbiilawu wata siluufasu, jakum bil amalakaawu ata eketayi amuk bañiilabu báyinaabu bútinaalabu bata kata Isilayeel.
58011029	Káyinen kújimuu kata Isilayeel li kújowum li koot kulimb Halahu Hájunkaahu loon eenimuu li etaam yasaye.
58011030	Káyinen kújimuu huteefahu hata ésukayi yata Séliko li hulo, kata Isilayeel buko baŋoloole ho jow baj kunak koono hutok li kúl̥uba.
58011031	Káyinen kújimuu Lahab, anaake áfulomuu li aletalet, aketoolut li bukanabuku kátuulutumuu Ateemit, mata layayyab li kásuumaay bukanabuku kajowumuu kujukul etaamayi.
58011032	Waa leete ilaañen ilob? Let ibaj taŋ min ilob mata Sedeyoŋ, mata Balak, mata Samusoŋ, mata Sefute, mata Dayit, mata Samiyeel, li foof mata kufulofetaku.
58011033	Káyinen kújimuu bukanabuku umbuku li kuheek kúyii kameeŋe, li kukaan wah wacole, ban li kubaj wahawu wan Ateemit alobumuu kasen. Li kubab utum wata síŋaŋ,
58011034	li kuhok sambun sabaje sembe, li kufak li eket yata síkundu. Kúgootoyengooto bale li kubil kulako bukan kata sembe. Li kulako kúl̥ank li hutiik, ban li kuyintoo kutiika káami ejawoola booliil.
58011035	Li kulaañen kanaale kukee bukaniil kaketeene kayitowumulo li eketayi. Kukee li kúcoocikooliil kujow kuket, min kuhoy min an afakeniil mantee li kubaj kayitowul li eketayi kahaŋe majak.
58011036	Kukee li kunaak kujakakaayiil ban li kutekiil kukaluwaas, kaabuku li kujenkiil ban li kukul̥iil.
58011037	Kukee li kutekiil kuyitik kumuk, kaabuku li kufaleniil li tut, mantee foof li kumukumiil síkundu. Kukee li kunaak kuñaahoo bo muñaˈa makaanowe ubaŋ wata kúgalalaan mantee foof wata sijaameen. Li kulako kusukateen, li kúlaameniil ban li kúcoocikooliil.
58011038	Adunaayi etookut min ebaj bukan loon umbuku. Li kunaak kuñaahoo bo muñaˈa li uyiinaayawu, li kuyuuyaku. Li kunaak kujow kulako li uwuŋ li uwokaay wata li etaam.
58011039	Bukanabuku umbuku feh kaanomuu bukittenoolum bajake humum hata káyinenaku kooliil, kuyabut wahawu wan Ateemit alobumuu kasen.
58011040	Li mal̥egenamu, Ateemit layinooyinoo mata wah wahaŋe majak akat to boot li alolaal, jakum bil kulako bukan káliiŋe jak alolaal baletaal to.
58012001	Alolaal humumolaal foof, emmuu lubajaale bukan kameeŋe ŋáa’ káguutolaal ban li kóomi bukittenoolum humum hata káyinenaku kooliil, kama lootaale uhoyaal búteb banooban bayilo búhilolaal újowumaal, háŋum kahoofoolaku kahulutumuu li kugolenolaal, min uhankenaal min uteyaal eteyayi yan koonolaamuu uteyaal.
58012002	Uŋalaal sítiijolaal feh ukaanaal li Yéesu, ájimuu li ubajaal káyinen ban li ajow li ko boot to. Lakaakat bo ésuumansuumayi yan áatimuu abaj, min aan éehe’ min aket li ekuluwaayi bajukelut li ñisuuwañu ñáamimuu li eket loon inyu. Muñeˈe okila ummu min abahe kaŋen kúli efenjeŋayi yata jáyiiyaju jata Ateemit.
58012003	Jiyinoo sílaamasu san Yéesu ámuñumuu li kuŋen kata kuhoofoolaabuku, jakum bil jiyok min jíyeko.
58012004	Li bútajabu ban jommuu li bo li kahoofoolaku, jitajolut jijow jiyok jiket.
58012005	Ban jimojemmojen kulimaku kata Ateemit alobuulumuu min awankulenuul loon bañoolool: «Añoolom, jakum ubes kacolen kan Amaaŋenawu acoleni, jakum awatateni, li úyeko.
58012006	Mata Amaaŋenawu lacolenecolen an an ábooliye, Li atek an an ajoke loon añoolool.»
58012007	Jímuñ sílaamasu san Ateemit akaanuulumuu boot kacolenuul. Ateemit lajokuujok loon bañoolool. Li mal̥egenamu, añiil ayi atuubawool ácoleneliit?
58012008	Ateemit acolenutuulumuu loon acolenemuu bañiil baabu feh, kama jilet bañiil bata mal̥egen, bale bañiil babuki tíyaŋ joom.
58012009	Situubawolaal sabukolaalumuu, sinaanaak sicolenolaal ban li unaak útuulaaliil, háŋum Ateemit Atuubawolaal ata haatiya. Lootaale kama uhaŋaal mátuulaalool min ubajaal buloŋ.
58012010	Li mal̥egenamu, situubawolaal unsu sinaanaak sicolenolaal hin fiyo jatit bale, loon kuyinoomuu li koon jaajak, bale Ateemit okila lacolenewolaacolen boot li majakaamu moololaal, bájum li akaanolaal ulakowaal bukan kanabe loon okila.
58012011	Nan ommuu li ulakowaali kacolen, no unnu fan kaanolaal buyina, bale let nokoololaal loon ésuumansuum, bale fiyomuu, bukanabuku kan kucolenumuu loon muñaˈa, fan kujuk koon majakaamu mata kacolenaku unku, mo mommuu kásuumaay li buloŋ bacole.
58012012	Jíl̥aalul kuŋenaku kooluul kayokumuu, ban li jiliten kújuulaku kooluul kateelenemuu.
58012013	Jikaan útin wacole boot li kootaku kooluul, jakum bil anawu akajumuu ahaŋ makaj, bale min alako jak.
58012014	Jiŋes min jibaj kásuumaay li bukanabuku feh, ban li jiloŋ buloŋ banabe. Jikaanut momuu, anoowan li bukuluul let ajuk Amaaŋenawu.
58012015	Jijuke to jakum bil an li bukuluul áfu’ li kájiyaku kata Ateemit. Jijuke to jakum bil an li bukuluul anokoo loon anuunuken átaliye, al̥iilulo li bukuluul min asik huwoogahu hooluul.
58012016	Jíkaanum, jakum baj an li bukuluul áfulowe li aletalet mantee foof an ákaanumut wahawu wáñeyimuu wata Ateemit, loon Esáyii an hutiñ ñano bale hújimuu li aŋa’ huhaanaahu hoola hata añiil átinaa anoomen.
58012017	Jihaase joon nan jeˈe fiyomuu, Esáyii li afañ min Atuubawool ásooniyenool, bale abajut kásooniyenaku. Abajut bútin baate bújiwool li ayili áfulen wahawu wan akaanumuu, maayeet min aŋesumuu kásooniyenaku li muhuu ló.
58012018	Li mal̥egenamu, bukuluul inti wah wan an ayilo ago’ jilohe, inti sambun sátife, inti emooc, inti foof élim, inti búlus,
58012019	inti kal̥ok kata kasiin, inti foof kajiil kata hulim. Nan kata Isilayeel kujamumuu kajiilaku unku kata hulimahu, li kuyaakoo Ateemit jakum bil alaañen alobiil hulim hakee afamen to.
58012020	Li mal̥egenamu, kata Isilayeel kuyilaat kúmuñ hulimahu unhe: «Anoowan ammuu li ago’ huyuuyahu maayeet énuukuleŋ, fan kutekool kuyitik kumuk.»
58012021	Wahawu wan kujukumuu li úkoyileni gay Móyiis li aan: «Líkolikoli gay li inaak iteelen.»
58012022	Bale bukuluul jijowujow jikooj huyuuyahu hata Siyoŋ, li ésukayi yata Ateemit aloŋumuu. Yo yommuu Yeelusalem yammuu li emitayi, dán kumalaka kameeŋe mameeŋ kubaje huwoog hata kagaan.
58012023	Bukuluul jijowujow jikooj foof huwoogahu hata bañiilabu bátinaalabu, ban ujawawu wooliil ukiicimuu li emitayi. Jikokkooj Ateemit ammuu atiibaawu ata bukanabuku feh li ata uyinumawu wata kacolumuu, kajeˈe kukaanumuu bukan kúliiŋe.
58012024	Bukuluul jijowujow jikooj Yéesu ammuu li tutoo húfaalumahu huwunkulahu han Ateemit ajokumuu li alolaal. Húsimahu hoola háyuwimuu huhaŋe malob jak hata Abel.
58012025	Jijuke to, jakum jihoy bajanten ammuu li elob li bukuluul. Li mal̥egenamu, bukanabuku kahoyumuu bajanten anawu anaake alobiilumuu akat to nan kulakomuu li etaam, kufakut li katekaku, háŋum alolaal. Ubetaalumuu búsol anawu álobumulemuu li alolaal li emitayi, let ufakaal foof li katekaku.
58012026	Naanaŋ, hulimahu hata anawu ummu hukankaan no etaamayi feh élilliŋoo, bale muñeˈe wahawu unwe lalobe kakaan: «Fan ilaañen ílilliŋen etaamayi, ban inti yo bale yo, emitayi foof.»
58012027	Kulimaku unke «Fan ilaañen» kúhihhiis kaanaku wahawu wáwuwenimuu fan úlilliŋeni ban fan ubil újim, min wahawu wayilaatumuu úlilliŋeni bale usaŋo to.
58012028	Emmuu jáyiiyaju jan ubajaalumuu jiyilaat jílilliŋoo, kama útukaal kájiyaku unku lit. Li kájiyaku unku lommuu ukaanaal boot li Ateemit bulok básuumool, li kaluuken ban li ekole ló.
58012029	Li mal̥egenamu, Ateemit oololaal sambun saleemene laam.
58013001	Húbooliwoo hata batuyaaya hoote hulako li bukuluul.
58013002	Jakum jimojen kayab bukan booluul. Li mal̥egenamu, kukee li bukuluul kakaan momuu, kuyayyab booliil emalaka buko bahaasut.
58013003	Jinaak jiwayil̥o bukanabuku kammuu li hukul̥, loon eenimuu bukuluul humumuul foof, kukul̥ooluukul̥oo li buko. Jiwayil̥o bukanabuku kan kommuu li kálaamen, loon eenimuu bukuluul foof jumbuku li sílaam li siniiluul loon buko.
58013004	Anoowan laate aluuken búyabo. Bukan kayabowe, anoowan li buko laate átij li afaalool. Ateemit fan atiib bukanabuku káfulowe bomuu muñaˈa, li kahintowemuu li bukan kan kuyabowut.
58013005	Jakum efañ sídalam elako li baloŋelabu booluul. Jiluuken wahawu wan jibajumuu, mata Ateemit laane: «Kaan min kaane, let ibeti búsol, let ikati bo.»
58013006	Wahawu unwu újimuu luyilo ulobaal li káwoolu ló oonaal: «Amaaŋenawu, okila abilumuu alambenom, let íkoli wahoowah. Waa ál̥ahukowan ayilo akaanom?»
58013007	Jiwayil̥o kunahaanaku kooluul kata no, kalobuulumuu hulimahu hata Ateemit. Jiwayil̥o buu kuloŋumuu eeno li buu kuketumuu eeno, min jinab li káyinenaku kooliil.
58013008	Yéesu Kilisita, okila anolawu huken, síyaat ban boot nanoonan.
58013009	Jakum jikat baliikene banooban babilumulo tíyaŋ, min bújimenuul. Jaajak min kájiyaku kata Ateemit kuliten buyinumabu booluul, bale let uŋoon wata mata mutiñaay, wabajutumuu jáliŋ yanooyan boot li bukanabuku kanabemuu li wo.
58013010	Elámbaayi yalokemuu li kayuntaku káñeyimuu kata kusuwifaku, kubajut kakaañen min kutiñ wahawu wasilayimuu li husilaahu.
58013011	Alámbaawu áamakawu fan aŋa’ húsim hata sínuukuleŋ ájowetum dán haŋumuu máñeyi li kayuntaku boot kabonket uhoofoolawu, bale sínuukuleŋasu san kusilamuu, so li kuŋa’ so kujow kúsu’ tíyaŋ ésukayi.
58013012	Wahawu unwu újimuu, Yéesu foof li aket tíyaŋ ésukayi, bájum li aŋa’ húsimahu hoola humum ho min akaan bukanabuku kulako bukan kanabe.
58013013	Lootaale kama úfulaal ujaˈaal ufamaal li okila tíyaŋ ésukayi, min utebaal ñisuuwañu ñoola ugalowaal.
58013014	Mata ubajutaal li etaamaye bukin bata kale, bale bukinabu bammuu li ebil luŋesaale li bo.
58013015	Ujówumaal li Yéesu Kilisita min unaak ukaanaal nanoonan Ateemit kasila kata ukijen wata kasalool, yo yommuu ukijen wáfulumulo li utumolaal min ulobaal mata kajawaku koola.
58013016	Jakum jimojen kakaan majake, li kalambenoo, mata kasila loon unku kúsuumumuu Ateemit.
58013017	Jítuul kunahaanaku kooluul, ban koonuulumuu jikaan wah, li jikaan wo loon kulobuulumuu. Li mal̥egenamu, buko kommuu li kafooyuul, mata Ateemit fan abil agel̥l̥eniil mooluul. Jikaan manooman mantee li kuyili kukaan bulokabu booliil li ésuumansuum ló, bale inti li jíl̥okoo ló, mata kukaan momuu let lambenuul maayeet.
58013018	Jinaak jil̥aw boot li áloli. Alóli jíwooluwe kaanaku jibabbaj buyinum basete, mata jifañe min jiloŋ buloŋ bajake li wahoowah feh.
58013019	Injé ummu li kayaakuul min jil̥aw, mantee Ateemit li álaañenulom li mahile boot booluul.
58013020	Ateemit ata kásuumaay, layitenuuyitenul Amaaŋenawu oololaal Yéesu li eketayi, min alako amataawu áamakawu ata kúgalalaanaku, humum hata húsimahu hoola háyuwimuu min huliten húfaalum hata boot nanoonan.
58013021	Ateemit ajow akaanuul min jiyili jikaan wahoowah feh wajake, mantee li jikaan loon afañumuu. Ajow ájowum li Yéesu Kilisita akilimuu máyiineniyamu boot nanoonan, min akaan li ololaal wahawu wásuumoolumuu. Aameen!
58013022	Kutuyom, ínje ummu li kal̥awuul min jibeben beb min jijanten kulimaku unke kammuu kata kawankulen. Ban fimaa kulim katoge likiiculuul.
58013023	Jihaas kaanaku atuyolaal Tímote kukatenookaten. Alíiŋulaalimuu, fan ibil ijukuul li akila ló.
58013024	Jisaafom kunahaanaku kooluul feh, li bukanabuku feh kata Ateemit. Kutuyolaal kammuu li etaamayi yata Itali kusaafuluul.
58013025	Kájiyaku kata Ateemit kujow kulako li bukuluul foofuul feh.
59001001	Injé Saak, ammuu aloka ata Ateemit li ata Amaaŋenawu Yéesu Kilisita, ikiice eleetalayi inye. Injé ummu li kasaaf bukanabuku feh kata Ateemit, kayiisoomuu kujow koono tanootan li adunaayi feh.
59001002	Kutuyom li kúliinom káyinenumuu li Yéesu, ésuumansuum yáamak elako li bukuluul, bukuluul babaje sílaam sanoosan.
59001003	Mata jihaase joon jilakomuu li sílaam, ban jikatut káyinen li Yéesu, fan jiyili jimunten wahoowah feh.
59001004	Bale kamuntenaku kooluul koote kujow boot to, mantee li jilako bukan káyinene kata mal̥egen, bukan káliiŋe, ban jakum baj wah wajakut li bukuluul.
59001005	Bale nokoomuu loon, akee li bukuluul abajut bújallo, laate al̥aw Ateemit min asenool bo. Ban al̥awoolumuu bújallowabu, fan asenool bo li buyinum básuume, mata Ateemit átaleneliit an átowum asenool wah.
59001006	Bale anawu ummu laate al̥aw Ateemit bújallowabu umbu, ban li áyinen kaanaku fan abaj bo, akila báwettoolut. Mata an al̥awumuu wah Ateemit li káwettoo ló, anawu ummu lanokoonokoo li hulambaj hata husamu, han élusayi étekewulumuu, li etuuñen ho hulaañ baabe li hulaañ baaba.
59001007	An loon muñaˈa jakum ayinoo li aan, fan al̥aw wah Amaaŋenawu, li abaj wo.
59001008	Mata anawu ummu abajut kayinoo kano, átukut tin tano li bakaanelabu boola.
59001009	An áyinene li Yéesu ban li akaan asukateen, laate ásangoo mata Ateemit fan atebenool.
59001010	An áyinene li Yéesu ban li akaan usaanum, laate ásangoo li Ateemit bawalenelool. Li mal̥egenamu, an akaane usaanum let afiyo, loon élunfenayi yata mahosamu éfiyoweliitumuu.
59001011	Mata banakabu buyitowulumuu li hásufaahu hata bo ló, li bufaaben mahosamu, min élunfenayi yata mo ewaŋo. Majakamu mata élunfenayi li mújim. Muñowu foof an akaane usaanum ammuu li abil aket, akila li huŋesahu hata ebajayi.
59001012	Awólo, an áami li sílaam ban li amunten. Mata nan ammuu amunten boot yok nan sílaamasu sommuu li siban, Ateemit fan asenool buloŋabu babaneliitumuu bulako busuuhen, ban alobumuu kasen bukanabuku kafañoolumuu.
59001013	Jakum an alo li jabunt li aan: «Ateemit abuntom.» Mata an ayilaat abunt Ateemit min akaan majakut. Ban Ateemit humumool, let abunt an min akaan majakut.
59001014	Bale an, kásiibowool wah kajakut kújiyewoolumuu li alo li jabunt.
59001015	Ban an ajowumuu akat kásiibo kajakut kata wah min kuhaŋool sembe, fan kújiwool li alo li kahoofoo. Ban nan kahoofoolaku kommuu kujow kank, li kúji anawu ummu li aket.
59001016	Kutuyom kan iboolaat, jakum jibuntoolo!
59001017	Mata busuuhen bajake li káji kanabe li emitayi ubilumule. Bata Ateemit Atuubaawu úwalowumulo, an emmuu mawuŋe manooman li akila mubilumulo. Ateemit akila anolawu boot nanoonan, ban élim elet li akila mata ábutooleliit.
59001018	Ateemit humumool, li hulimahu hoola hata mal̥egen labukumolaalumuu. Lakankaan mo, naboo li húnongumahu hoola, mantee li ulakowaal bubukoolumabu bútinaalabu li wahawu woola feh wan áwuwenumuu.
59001019	Kutuyom, joote jihaas wahawu unwe jak! Anoowan li bukuluul laate anaak asommen ajanten hulimahu hata Ateemit, bale jakum ahi’ li élobul, jakum foof ahi’ li kawuñet.
59001020	Mata an awuñete, ákaaneliit col loon Ateemit afañumuu.
59001021	Mó mújimuu kama joote jífulen makaane manooman majakut, li búl̥afutabu basaŋomuu li bukuluul. Ban li jiwalenoolo, min jiyab hulimahu han Ateemit akaanumuu li uyinumawu wooluul, hayilimuu hufakenuul.
59001022	Bale jakum jibuntoolo, li kajanten hulimahu hata Ateemit bale, ban let jikaan loon hulobumuu.
59001023	Mata an ajantenumuu hulimahu hata Ateemit, ban akaanut loon hulobumuu, anawu ummu lanokoonokoo li an ajukeloole li kajuuloolum, min ajuk buulabu ban afinumuu min abaje loon boonomuu.
59001024	Ban nan ajuuloomuu aban, li ajow ban li ayaan amojen min anokoomuu.
59001025	Bale an ajukelumuu jak li eluwaayi yata Ateemit yanabaayi, yájimuu an li áfu’ li humiikeeleto, ban ajok yomuu jak min ajanten yo ban amojenut yo, min akaan loon elobumuu, anawu ummu Ateemit fan ásooniyen wahoowah feh wan ammuu akaan.
59001026	An ayinoomuu li aan ummu li bulok li mal̥egen boot li Ateemit, ban ayilaat ákaanum buu lalobemuu, wahoowah wan anawu ummu akaane hin kakaal̥o.
59001027	Buloŋabu ban Ateemit Atuubaawu afañumuu, boote bulako li mal̥egen buloŋ banabe. Bo bommuu: kalamben bañiil búkat, li kanaalaabuku kahokumuu kúyiniil ban li kóomi li sílaam, kahoy wahawu wajakutumuu wata adunaayi.
59002001	Kutuyom, bukuluul jáyinenumuu li Amaaŋenawu Yéesu Kilisita áyiineniyaawu, jakum jijok an ahaŋ afaalool.
59002002	Kaanumuu loon ánayine akaane usaanum ákaanowulo ekob yata éwulus li wañ watiineniye ŋáa’ min ánokenul tan jiwooge, ban ánayine akaane asukateen ákaanowulo wañ wahaacowe, li ánokenul ló foof.
59002003	Jihaŋumuu mayab jak anawu akaanomuu wañawu watiineniyaawu min joonool: «Ubah taatu, li húbahumahu hahaŋumuu majak», ban li joon asukateenawu: «Awu uyito taatu», mantee foof li joonool: «Ubah taate li kootom»,
59002004	jikaanumuu loon muñowu, inti yo yommuu jijokejok kukee li bukuluul kuhaŋ kufaaliil? Inti yo yommuu foof jitiibetiib kufaaluul nab li uyinoolawu wooluul wajakutumuu?
59002005	Kutuyom, jijanten! Kama inti Ateemit lal̥ul̥l̥us bukanabuku kan adunaayi yoonumuu kusukateen koom, min akaaniil kulako kusaanum li káyinenaku, ban li kuyab Jáyiiyaju jan Ateemit alobumuu kasen kafañoolumuu.
59002006	Bale bukuluul li jisuuwen asukateenawu! Inti bukanabuku kammuu kusaanum buko kúlaatenewuulumuu, ban li kuñakuul kújowetum ban tiibemuu?
59002007	Inti buko kugelemuu Kajawaku kajakaaku kan Ateemit asenuumuu?
59002008	Eluwaayi yata Jáyiiyaju jata Ateemit yakiicimuu yonsoon: «Ufañ afaali an loon awu humumi ufañoolomuu.» Li mal̥egenamu, jikaanumuu loon muñaˈa, jikaane jak.
59002009	Bale jinaakumuu jijuke li wuul, li jikaan kahoofoo ban li jitil li eluwaayi mata jikaanut loon elobumuu.
59002010	Mata nokoomuu loon an akaane loon siluwa saasu silobumuu ban li atil li eluwa yano bale, anawu ummu latittil li siluwa saasu feh.
59002011	Mata anawu aanumuu: «Jakum uhinto li anaale mantee li ánayine alet ooli,» okila foof aanumuu: «Jakum umuk an.» Li bil nokoo loon uhintowut li anaale mantee li ánayine alet ooli ban li umuk an, li eluwaayi feh lutile li yo.
59002012	Naak jilob ban li jiloŋ loon bukan kan Ateemit áami li abil atiibum li eluwaayi yáfulenemuu an li humiikeeleto.
59002013	Mata Ateemit let áyiyen akila li batiib an áyiyeneliit bukan. Bale káyiyenaku fan kuheek batiibabu.
59002014	Kutuyom, jáliŋ buu yoom to an baane lababbaj káyinen, ban káyinenaku koola kunaboolut li makaane majake? Mantee káyinen loon unku kuyilo kufakenool?
59002015	Nokoomuu loon atuyi mantee áliini abajut akoko ban abajut atiñ hunakoohunak,
59002016	majake may móomi to akee li bukuluul baanelool: «Ujow li kásuumaay ujow úhinnoo ban li utiñ ufooñ,» akila basenutool wahawu wan jokoolumuu li wo boot li buloŋool?
59002017	Muñowu nokoomuu foof li káyinenaku. Káyinen bale ko kanaboolut li makaane majake, kukeeket.
59002018	Bale akee fan aan: «Awu lubaje káyinen, ínje li ibaj makaane majake. Muñeˈe kama úhiisom buu luyilo ubaj káyinen ko banaboolut li makaane majake, mín ínje íhiisi káyinenaku kúmbaam li makaanelom majake.»
59002019	Inti lúyinenyinen kaanaku Ateemit ano bale abaje? Lukooŋe. Bale uhaas oon uyinumawu wajakutumuu foof úyinenyinen kaanaku Ateemit ano bale abaje, ban li unaak uteelen.
59002020	Búbaamowabe! Waa, lufañe min uhaas oon káyinen kanaboolut li makaane majake, kubajut jáliŋ?
59002021	Kama atuubawolaal Abulaham, inti makaanelool majake mújimuu Ateemit li aan lakankaan an acole? Sin makaanelamu moola majakaamu mújimuu leeni lacoccol, nan aŋalumuu añoolool Isaak alemben li husilaahu booteen asila Ateemit.
59002022	Inti lujuke? Káyinenaku koola kunaboonaboo li makaanelool majake. Ban makaanelool majake mújimuu káyinenaku koola li kunab.
59002023	Muñowu jówoolummuu min kulimaku kan Bakiicelabu bulobumuu kubaj, kaanumuu: «Abulaham láyinenyinen li Ateemit, mó lí múji Ateemit li ajokool an acole.» Ban mo foof mújimuu Abulaham li ahooñi abuke ata Ateemit.
59002024	Muñeˈe jijuke, an li makaanelool majake láanumi lacoccol, inti li káyinenool bale.
59002025	Manolamu foof li Lahab, anaake ahintomuu li kánayinaaku min kucaamool. Makaanelool majake mújimuu Ateemit li ajokool an acole, mata min ayabumuu jak bukanabuku kata Isilayeel kan kuboñumuu, ban li akaaniil kújowum li bútin bukee.
59002026	Li mal̥egenamu, an akatumuu kayih lakeeket. Mo foof káyinen kanaboolut li makaane majake, kubajutumuu jáliŋ.
59003001	Kutuyom, jakum bukan kameeŋe li bukuluul kulako kuliikena kata Hulimahu. Mata jihaase joon áloli jammuu kuliikena Hulimahu, Ateemit fan bil átiiboli haŋ másengi bukan kaabuku.
59003002	Alolaal foofolaal feh lutilenaaletilen ñameeŋe alolaal li elob. Nokoomuu loon baje an áliimooleliit akila li elob, anawu ummu an anabe. Lakankaan an ayilo foof ajokoo foofool feh.
59003003	Ufañaalumuu min efilinjebe ekaan loon ufañaalumuu, fan uŋalaal mañ ukaanaal yo li butum. Ukaanaal momuu, fan uyiliyaal ukaanaal efilinjebaayi ejow banooban ban ommuu ufañaal.
59003004	Jifan jilaso foof síbatowasu! Ebáto eluuk min eluuke, ban búlus báamak li butuuñen yo, bale jiyeen jatit jommuu li jíji ata ébatowayi li ájowetum yó ejooŋoo ban ammuu afañ.
59003005	Mo foof nokoomuu li húlelluf. Húlelluf hutiti min hutitiye li eniilayi, huyilo husaloolo mata wah wáamak wan huyilo hukaan. Jijuke buu jambun jatit jiyilimuu jiyaben kalem káamak.
59003006	Húlelluf foof sambun. Li ho majakutamu múfulumulemuu. Ban li húginnoo li wah waawu feh wammuu li eniilayi, min hunaak husik eniilayi feh. Húlellufahu fan huyaben sambun li buloŋabu boololaal foof bo feh, nan ommuu ubukaali boot yok nan ommuu uketaal. Sambunasu unsu, li sambunasu humum so sáhokoweliitumuu sata sílaamasu sibilumulo.
59003007	An layilo ajok bánuukuleŋabu feh aku’, bata li bujal, basuuwabu, sinuukayilaasu, li siwolasu. Ban li mal̥egenamu, lafinfin min ajok so feh aku’.
59003008	Bale bajut an ayilo ajok húlellufool aku’. Húlelluf wah wajakut wan an ayilaat ajok. Hunhu min humeeŋe tib busik bamuke.
59003009	Húlellufahu luŋalaalemuu min usalaal Ateemit ammuu Amaaŋenawu oololaal, li Atuubawoolaal. Ho foof luŋalaalemuu min ulobaal majakut uyawaal li bukanabuku, kan Ateemit áwuwenumuu kunokoo li akila humumool.
59003010	Li butumabu banolabu, kulim kata kásooniyen li kulim kajakut kúfulumule ló. Kutuyom, wahawu unwu wootut ubaj.
59003011	Mantee jibile jijuk mal máleeliye li mal mátaliye li múbulumul li kahuwen kano?
59003012	Kutuyom, mantee bul̥el̥u buyilo bubuk kúul̥? Kahuwen kata mal mahile kuyilaat kusen mal máleeliye.
59003013	Mantee baje li bukuluul an ájallowe ban li atuuko? Nokoomuu loon baje, kama anawu ummu laate áhiis bújallowabu boola, li butuukowabu boola li makaanelool majake, makaani li kabeben kabilumulo li bújallo.
59003014	Bale nokoomuu loon li uyinumawu wooluul batahaay bajakut li búhaŋoo bóomi ló, jakum jisaloolo min joon jíjallojallo.
59003015	Bújallo loon umbu inti li emitayi bubilumulo. Laalu bújallo bata adunaaye, bata hin bóono bata an, babilimulo li Sayitaane.
59003016	Mata tan batahaay boom li búhaŋoo, bajut to hujamoo maayeet. Fan meeŋ to bakaane bajakut.
59003017	Bale an abaje bújallowabu babilumulomuu haatiya lajanjand anab, ban li akaan an ata kásuumaay, li ájoobi buyinum ban li ásuum elob miñ, li ayili káyiyen an ban li anaak akaan majake bale. An abaje bújallowabu umbu ájukeleliit li buul ban abajut búhoolo banooban.
59003018	Bukanabuku kaŋesemuu kásuumaay, tan kommuu kulako fan kubet to sígul sata kásuumaay, ban wahawu wan kommuu kúbajum tó, wo wommuu buloŋ bacole.
59004001	Kama wáa újimuu kutiikaku li úmuyawu li ubaj li bukuluul? Inti efammiñayi yooluul yakatutumuu katiikenuul éjimuu?
59004002	Fan jísiibo wah ban let jiyili jibaj wo, muñeˈe li jiŋes jamuk. Li jimelo wah ŋáa’ ban let jiyili jibaj wo, muñeˈe li jikaan kámuy li hutiik. Jíbajeliit wahawu wan jifañumuu min jibaj, mata jíl̥aweliit wo Ateemit.
59004003	Li jibil jil̥aw wah let jibaj wo, mata jíl̥aweliit li kayinoo kajake, ban wahawu wan jil̥awemuu fan jiŋa’ wo min jibaj wahawu wásuumuulumuu.
59004004	Min jinokoo muñowu li anaale átijut li áyinool bale! Kama jihaasut joon jifañumuu wahawu wata adunaayi, Ateemit jihoye? Mó mújimuu, an aŋalumuu adunaayi akaan abukewool, Ateemit laŋale akaan alatoolawool.
59004005	Jakum jiyinoo li joon Bakiicelabu umbe buhinhin bulob bukaal̥o boon: «Ateemit lafanfañ li batahaay ló Buyinumabu ban akaanumuu li alolaal.»
59004006	Bale Ateemit li amit asenolaal káji káamak, mata Bakiicelabu bonsoon: «Ateemit lahoohoy bukanabuku katebenoolomuu, min ásuum li kawalenoolomuu.»
59004007	Mó mújimuu, jítuul Ateemit. Jiceeŋ Sayitaane, fan atey áloyiwuul.
59004008	Jilohumuu Ateemit, fan alohuul. Jifos kuŋenuul, kuhoofoolaabuke! Jicolen uyinumuul, bukuluul játukutumuu li wah wano.
59004009	Jihaas joon jíyiyeniyiyeni. Jikannoo ban li jíluulen. El̥úuwayi yooluul ejow elaañ jíl̥ok, ésuumansuumayi yooluul li elaañ buyina.
59004010	Jiwalenoolo hákil Amaaŋenawu, fan atebenuul.
59004011	Kutuyom, jakum an alob majakut aya li afaalool. An alobumuu majakut aya li afaalool mantee foof li atiibool, anawu ummu majakut lalobe aya li eluwaayi, ban yo foof latiibe. Imban utiibumuu eluwaayi, ulet an akaane loon eluwaayi elobumuu, bale atiiba ata yo loom.
59004012	Ateemit bale akaanumuu eluwaayi, ban akila bale ammuu atiiba. Akila bale ayilimuu afaken an, akila foof bale ayilimuu aniilen an. Kama awu ommuu ayi, mata min utiib afaali an?
59004013	Muñeˈe jijantenom, bukuluul jaanemuu: «Síyaat mantee foof kajom, fan ujowaal boot li ésuk yaman. Fan ulakowaal bo emit, min újulaˈaal bó min ubajaal sídalam.»
59004014	Ban jifanut jihaas waa wóomi li ubajuul kajom! Mata bukuluul jinokoonokoo li háwul háfululemuu jatit, li huyaan huwuj.
59004015	Sin muñeˈe jooteenumuu jinaak jilob: «Amaaŋenawu afañumuu, fan uloŋaal min ukaanaal wahawu unwe mantee foof unwa.»
59004016	Bale muñeˈe li jinaak jitebenoolo li kasaloolowaku kan jommuu li ko. Jihaas joon kasaloolo loon muñowu, kujakut maayeet.
59004017	Mó mújimuu, an ahaasumuu kakaan majake, ban akaanut mo, anawu ummu lakaane kahoofoo.
59005001	Muñeˈe bukuluul jammuu kusaanum, jil̥ok ban li jíluulen butiya mata búyiikabu ban jommuu li jibaj!
59005002	Ebajayi yooluul ekajenkajen, ban wañawu wooluul bulol li butiñ wo.
59005003	Ewúlusayi yooluul li ehaaliisayi yooluul ékoleekolet. Búkolabu umbu bo bommuu bubil bubetuul ló, ban fan buniilen siniilasu sooluul loon sambun. Jiwoogenwoogen ebaj li kunakaku unke kammuu kúsolaaku.
59005004	Jicaamut bukanabuku kan jiŋalumuu kulok li ul̥aakawu wooluul. Kumbuku li jíl̥okoo. Búluulenabu bata bukanabuku káwoogenulumuu mutiñaayamu mata úhanjiinawu wooluul, buŋeje bata Ateemit ammuu Amaaŋenawu ata Sembe.
59005005	Buloŋabu booluul li etaamaye boonosoono buloŋ li májiihe li bata ésuumansuum, ban li jifooñenoolo min jiluuk boot li hunakahu hata jálaamulaju.
59005006	Li jibet ló bukan kakaanut wahoowah ban li jilob min kumukiil, ban kul̥aal̥enoolut li bukuluul.
59005007	Kutuyom, jimunten boot yok nan Amaaŋenawu ammuu li abil. Jilaso awaña min jijuk buu lakaanemuu. Awaña fan abeben min akob min wahawu wan awañumuu li etaamayi usenool mutiñaay majake. Ban fan akob boot yok nan mutiñaayamu man awañumuu mommuu li maal emitayi basaye.
59005008	Bukuluul foof jikokkoben, ban li jítuk lit, mata ebilayi yata Amaaŋenawu ékoojulo.
59005009	Kutuyom, jakum an li bukuluul ámummunoo mata afaalool, jakum bil Ateemit atiibuul. Jíkaanum, atiibaawu ummu mayitowe tin kámbiilaku.
59005010	Kutuyom, jiwayil̥o kufulofetaku, kálobummuu li kajawaku kata Amaaŋenawu. Jiŋaliil jikaan bukittenoolum bata kamunten li bata sílaam.
59005011	Loonaaliisoon áwolo mata kútuutuk lit. Jijanjam bukanabuku li kulob mata humuntenahu hata Sob, nan alakomuu sílaamasu. Ban jihaase waa Amaaŋenawu abile akaanumuu boot li akila li húbanumahu, mata Amaaŋenawu laluuluuk húbooli li káyiyen.
59005012	Kutuyom, ban li jiwayil̥o wahawu unwe! Jakum an li bukuluul anuu aan fan akaan wah waman. Jakum an anuulum emitayi mantee foof etaamayi, jakum anuulum wahoowah. Joonumuu éehe’ li lako éehe’, li jibil joon a’aa’ li lako a’aa’. Jikaan mo jakum bil Ateemit atiibuul.
59005013	An li bukuluul áamimuu li sílaam, li al̥aw. Bajumuu an li bukuluul áami li ésuumansuum, li akijen ukijen wata kasal Ateemit.
59005014	An li bukuluul li ásomut, li áhooñul kunahaanabuku kata ejanguwayi min kuŋa’ éduulij kúyuwool li ukow, min kul̥aw boot li akila li kajawaku kata Amaaŋenawu.
59005015	Kunahaanaku kata ejanguwayi kúyinenumuu kaanaku anawu ummu ásomutumuu fan afak, mal̥egen fan afak. Ban Amaaŋenawu fan asenool kásuumaay. Ban foof nokoomuu loon lakankaan kahoofoo, Ateemit fan abonketool ko.
59005016	Mó mújimuu anoowan li bukuluul laate alob afaalool uhoofoolawu wan okila humumool akaanumuu, ban anoowan li bukuluul foof li al̥aw boot li afaalool, mantee Ateemit li afakenuul. Kal̥aw kata an akaane loon Ateemit afañumuu kubabbaj sembe.
59005017	Elí an lalakowe loon alolaal. Bale li ahanken min al̥aw jakum emitayi elaal, mal̥egen emitayi elaalut li etaamayi jow baj simit soono síhaaji li kul̥eeñ koono hutok li hano.
59005018	Fúlum tó, li alaañen al̥aw, emitayi li élaalul, min etaamayi elaañen ebaj mutiñaay.
59005019	Kutuyom, nokoomuu loon buloŋ bata an li bukuluul bunabut li mal̥egenamu, ban akee li bukuluul li álaañenulool,
59005020	jihaas joon: an álaañenulumuu ahoofoola aŋa’ buloŋ bacole, anawu ummu lafakene buloŋabu bata ahoofoolaawu ummu li eket, ban fan áji Ateemit li abonket uhoofoo wameeŋe.
60001001	Injé Fiyeel, ammuu afootal ata Yéesu Kilisita, ikiiculo eleetalayi inye boot li bukuluul jammuu bukanabuku kan Ateemit al̥usumuu, ban li jiyiisoo jijow jóomi li buloŋ loon ejawoola li sísukasu sata etaamayi yata Font, yata Galat, yata Kafados, yata Aasi li yata Bitini.
60001002	Ateemit lal̥usuul̥us yaan no akat to loon ayinoo nomuu, akila ammuu Ateemit Atuubaawu, ban li ájowum li Buyinumabu Banabaabu min akaanuul jilako bukan kanabe boot kátuul Yéesu Kilisita, li boot min jígiileni li húsimahu hoola. Káji li kásuumaay kujow kulako li bukuluul ŋáa’.
60001003	Kasal kujow kulako li Ateemit ammuu Atuubaawu ata Amaaŋenawu oololaal Yéesu Kilisita! Káyiyenaku koola kaluukaaku kújimuu li asenolaal buloŋ buwunkul, babilumulo li kayitowulaku kata Yéesu Kilisita li eketayi. Muñowu lúbajumaalumuu kákangum kata mal̥egen,
60001004	min ukobaal wahawu wajakaawu wayilaatumuu ukajen, uyilaat usiko, ban majakamu mata wo muyilaat mújim, wan Ateemit ahahenumuu li emitayi boot li bukuluul.
60001005	Wahawu unwu feh boot li bukuluul, jan Ateemit afooyemuu li sembaasu soola humum hata káyinenaku, boot li kafakaku kooluul, kaano tomuu boot min bil Ateemit áhiis ko li hunakahu húbanumahu.
60001006	Wahawu unwu újimuu, jilako li ésuumansuum, maayeet min kite eenimuu, muñeˈe boot min fan jibaj sílaam sameeŋe, sáami li síjiwuul li jibaj buyina baatut bufiyo.
60001007	Sílaamasu unsu soonosoono to boot kayoob mantee jil̥egenl̥egen li káyinenaku kooluul. Ewúlus eyilo ekajen, bale fan kukaan yo li sambun min kujuk mantee égiiwoolut li wah ukee. Muñowu káyinenaku kooluul kóotimuu kuyoobi. Kuhaŋe matiineni éwulus, bale fan kuyoobi foof min juk mantee kul̥egenl̥egen. Muñeˈe nan Yéesu Kilisita ammuu li abil, fan jibaj kábinken, kasal li máyiineni, humum hata káyinenaku kooluul kammuu kata mal̥egen.
60001008	Yéesu Kilisita an jíboolimuu bukuluul bajukutool, li jíyinen li akila maayeet min jijukolutoomuu, okila ájimuu li jibaj ésuumansuum yan an ayilaat alob mata yo, ban li éyiineni,
60001009	mata jibabbaj wahawu wan káyinenaku kusenemuu, wammuu kafakaku kooluul.
60001010	Kufulofetaku kuŋeŋŋes ŋáa’, ban li kugel̥l̥en boot min kuhaas mata kafakaku unku, ban li kulob mata kájiyaku kan Ateemit akat tomuu boot li bukuluul.
60001011	Buyinumabu bata Kilisita li buko bulakowe, ban li bulobiil búkibben mata sílaamasu san Kilisita ammuu li álaam, li mata máyiineniyamu mammuu li múnabul li só. Li kulako huŋes boot min kuhaas taŋayi li waa wommuu li ukaan, nan wahawu wan Buyinumabu bulobiilumuu wommuu li ubaj.
60001012	Ateemit li áhiis kufulofetaku kaanaku hulimahu han aseniilumuu, inti boot li buko humumiil, bale boot li bukuluul. Hulimahu unhu ho bukanabuku kawaaleyemuu Hulimahu Hásuumaahu kulobewuulumuu muñeˈe. Kulobewuulob ho li búkaanum bata sembaasu sata Buyinumabu Banabaabu babilummuu li emitayi. Kumalakaabuku humumiil kufañeene min kuhaas hulimahu unhu.
60001013	Wahawu unwu újimuu joote jikaan to uyinumuul, ban li jíkaanum. Jiŋa’ kákangumaku kooluul feh jikaan li kájiyaku kan jommuu li jiyab nan Yéesu Kilisita ammuu li álaŋul.
60001014	Joote jítuul Ateemit loon bañiil batit, ban jakum jinab li kásiibowaku kooluul kata naanaŋ, nan jihaasut nomuu wahoowah.
60001015	Loon Ateemit ahooñuulumuu Anabumuu, bukuluul foof joote jilako bukan kanabe li bakaanelabu booluul feh.
60001016	Li mal̥egenamu, Bakiicelabu bonsoon: «Jilako bukan kanabe, mata ínje humumom linannab.»
60001017	Emmuu jilakomuu kal̥aw li jihooñ Ateemit «Faafa», atiibemuu bukanabuku feh bajukelut li buul, naboo li wahawu wan anoowan akaanumuu, kama joote jiloŋ li ekole ló nan jommee baabe li etaam loon ejawoola.
60001018	Jihaas kaanaku baloŋelabu ban situubawuul sihaan síhiisuulumuu, bubajut jáliŋ yanooyan. Ateemit lahahhal búhal báamak min afakenuul li baloŋelabu umbu, ban inti wah loon éwulus, mantee foof ehaaliis yayilimuu ekajen laŋale min ahal,
60001019	bale húsimahu hatiineniyaahu hata Kilisita, ajokimuu loon ágalalaan atilut tanootan ban abajut foof humaw, húsimahu unhu ho Ateemit aŋalumuu min ahal boot li bukuluul.
60001020	Ateemit lafinfin min al̥use Kilisita akat to boot li wahawu unwu, tówum adunaayi ejuul̥i, ban li áhiisenool muñeˈe li taŋaye ébanumaye, boot li majakaamu mooluul.
60001021	Li Kilisita bukuluul jíjowummuu jíyinen li Ateemit ayitenumuloomuu li eketayi, ban li asenool máyiineni. Wahawu unwu újimuu, li jiŋa’ káyinenaku kooluul li kákangumaku kooluul jikaan li Ateemit.
60001022	Joonosoono bukan kanabe humum hata min jítuulumuu mal̥egenamu, boot mata min jíbooliwoo li mal̥egen loon batuyaay. Jíbooliwoo ŋáa’ li uyinumuul feh.
60001023	Hulimahu hata Ateemit hukaanuulumuu jilako bukan kuwunkul. Ban Hulimahu unhu hunokoolut li sígul sayilo sikajen. Hulonloŋ ban huyilaat huket, hunhu to boot nanoonan.
60001024	Li mal̥egenamu, loon Bakiicelabu bulobumuu: «Al̥áhukowan anoowan lanokoonokoo loon mahosamu, ban máyiineniyamu moola li munokoo loon élunfen. Mahosamu fan musay, élunfenayi li élowul,
60001025	bale Hulimahu hata Amaaŋenawu hunhu to boot nanoonan.» Ban, Hulimahu unhu ho hommuu Hulimahu Hásuumaahu han kuwaalewuulumuu.
60002001	Jihoy kama búl̥afut banooban, jabunt bukan, búhoolo, batii, li kúloboo bukan.
60002002	Jifañ miilamu masetaamu mata Hulimahu hata Ateemit, loon bañiil bakite li bubuki, bájum li jihob mo li jank min jifak,
60002003	nokoomuu loon «jijakenjaken li jijuk kaanaku Amaaŋenawu lásunsuum,» loon Bakiicelabu bulobumuu.
60002004	Jiloh Amaaŋenawu. Akila ammuu huyitikahu haloŋumuu han bukanabuku kuhoyumuu, bale ho Ateemit al̥usumuu ban li hutiineni ŋáa’ hákilool.
60002005	Bukuluul humumuul jijokoolo loon kuyitik kaloŋe, ban li jikat Ateemit min aŋaluul min ateef eluuf dán Buyinumabu Banabaabu bukine, min jilako huwoog hata bukan káami élamba yakaani li kakaŋ boot li Ateemit, boot kakaanool kasila kabilumulo li Buyinumabu Banabaabu ban li kúsuumool humum hata Yéesu Kilisita.
60002006	Li mal̥egenamu, kulimaku unke kulobimuu li Bakiicelabu: «Lil̥ul̥l̥us huyitik hatiineniye ŋáa’, han éemi li iwalen li ésukayi yata Siyoŋ. Huyitikahu unhu ho hutebumuu eluufayi feh. An ammuu áyinen li ho, let áyeko.»
60002007	Huyitikahu unhu hubabbaj jáliŋ yáamak boot li bukanabuku káyinenumuu, bale boot li bukanabuku káyinenutumuu: «Huyitikahu han bukanabuku kalakomuu kateefaku kuhoyumuu, ho hubile huhaŋumuu mabaj jáliŋ.»
60002008	Bakiicelabu li boon foof tikee: «Huyitikahu unhu fan húji bukan li kujonten, li hoono húlankiin habete bukan.» Bukanabuku fan kujonten li ho mata kúyinenut li hulimahu, ban wahawu unwu kufimmuu min kukaani to boot.
60002009	Bale bukuluul, bukuluul jommuu bukanabuku kal̥usimuu, kúlambaaku kata Ayíiyawu, ésukayi yanabaayi, bukanabuku kata Ateemit. Lí élimayi láhooñumuluul jibil jilako li mawuŋaamu moola máyiineniyaamu, boot kayiiŋen wahawu wan akaanumuu wajakumuu majak.
60002010	Naanaŋ, bukuluul jilakowut bukanabuku kata Ateemit, bale muñeˈe bukan koola joom. Naanaŋ káyiyenaku kata Ateemit kulakowut li bukuluul, bale muñeˈe Ateemit láyiyenuuyiyen.
60002011	Kutuyom kan iboolaat, ínje ummu li kawunkulenuul bukuluul janokoomuu loon kuñaahoola li ejawoola li etaamaye, min jitey kásiibowaku kata siniilasu sooluul kammuu li katiiken saalasu sooluul.
60002012	Jiloŋ buloŋ bajake hákil bukanabuku kákaanumutumuu li Ateemit balewool, mantee maayeet min kukite kúlobooluul min koon bukuluul bukan kajakut, li kujuk bakaanelabu booluul bajakaabu, min kújowum tó kusal Ateemit li hunakahu nan ammuu li abil.
60002013	Jítuul huhaane hanoohan hata bukan, humum hata Amaaŋenawu: lako áyiiyawu mata akila ammuu anahaanawu áamakawu,
60002014	mantee foof kúguubelunaalaku, mata akila aboñiil boot katek bukanabuku kakaanemuu majakut, li kasal bukanabuku kakaanemuu majake.
60002015	Li mal̥egenamu, wahawu wan Ateemit afañumuu wo wommuu, min jikaan majake mantee bukanabuku kábaamomuu li kahaasutumuu wahoowah li kujok utumawu wooliil.
60002016	Jiloŋ loon bukan kalet emiikeel, bale min jiletumuu emiikeel jakum jíwuul li jíjowum tó jinaak jikaan wah wajakut li huyolo. Jiloŋ loon emiikeel joom yata Ateemit.
60002017	Jiluuken bukanabuku feh. Jíbooli kutuyuul kan jibajumuu káyinen kano. Jíkoli Ateemit, ban li jiluuken áyiiyawu.
60002018	Bukuluul jammuu kugoloola li siluuf, joote jítuul kunahaanabuku kooluul li ekole ló, ban inti kásuumumuu bale joote jítuul, bale jítuul foof kátaañimuu.
60002019	Li mal̥egenamu, jaajak min úmuñ humum hata Ateemit, sílaam san ubaje ban colut.
60002020	Kasal buu lóomi li ubaj, awu bámuñe kútek kan kuteki mata lúbubbuj miñ? Bale ubajumuu sílaam awu bakaane jak, ban li úmuñ, laalu wah wajake hákil Ateemit.
60002021	Wahawu unwu Ateemit ahooñuulumuu boot, mata Kilisita humumool lálallaam boot li bukuluul. Lakatuukat to bukittenoolum bájum li jinab li kootaku koola.
60002022	Kilisita akaanut kahoofoo. Amúsut abunt an.
60002023	Nan kunaake kugeloolumuu, anaakut aluken. Nan kulakowoolumuu jálaamenaju, anuuloolut an, bale latebooloteboolo feh asen Ateemit atiibemuu col.
60002024	Latetteb uhoofoolawu woololaal li eniilayi yoola boot li ekuluwaayi, bájum kahoofoo li kuket li ololaal, min uloŋaal buloŋ bacole. Li ucokawu woola bukuluul jífakummuu.
60002025	Li mal̥egenamu, bukuluul jinokooleenokoo loon kúgalalaan kájime, bale muñeˈe jílaañulo boot bata amataawu ooluul afooyemuu li bukuluul.
60003001	Li manolamu, bukuluul kaalaabuke joote jítuul kúyinuul, mantee nokoomuu loon baje kukee li buko kahoye báyinen li Hulimahu hata Ateemit, baloŋelabu booluul li bújiyiil li kúyinen, bukuluul balobutiil hulim hanoohan,
60003002	mata fan kujuk buu baloŋelabu booluul bucolumuu ban li jiyili kátuul bukan.
60003003	Jakum majakamu mooluul mulako majak mabilumulo li wah wata tíyaŋ, loon bahecowelabu booluul, búsangenum bata éwulus, li wañ watiineniye;
60003004	bale moote mulako majak mata káta láala buyinumabu booluul, mammuu majak mayilaat mukajen, mata buyinum bájoobiye li básuume. Majakamu ummu mubajumuu jáliŋ ŋáa’ hákil Ateemit.
60003005	Muñowu foof kanaalaabuku kanabaaku kata naanaŋ kákangummuu li Ateemit, kunaake kúsangenoomuu ban li kunaak kútuul kúyiniil.
60003006	Uŋalaal bukittenoolum li Saala. Lanaanaak átuul áyinool Abulaham, ban li anaak ahooñool «amaaŋen.» Muñeˈe bukuluul kuñoolool joom kaale, bukuluul bakaane majake, ban bukuluul foof bakatut wah min úkoyilenuul.
60003007	Li manolamu, bukuluul kánayinaabuke, li buloŋabu booluul li kuseekuul, joote jijokiil jak min jihaas joon kuhaŋuuhaŋ mágooto. Jiluukeniil, mata buko foof fan kuyab loon bukuluul kájiyaku kata buloŋabu bata mal̥egen. Jikaan loon muñaˈa jakum bil wah ukajen ul̥awawu wooluul.
60003008	Boot min íwuñenum li kulimaku unke: bukuluul foofuul feh jibaj kajamoo, jibaj uyinoolawu wanolawu, jíbooliwoo loon batuyaay, jiyili káyiyen bukan, ban li jiwalenoolo.
60003009	Jakum an akaani majakut li uhin ukaanool majakut. Jakum an ageli li uhin ugelool, bale an agelimuu li úsooniyenool, mata wahawu unwu Ateemit ahooñuulumuu boot, mantee li jiyab kásooniyenaku.
60003010	Bakiicelabu muñeˈe bulobe: «An afañumuu min aloŋ buloŋ bata kásuumaay, ban li afañ min kunakaku kata buloŋabu boola kúsuum, jakum alob kulim kajakut aya li an, jakum ámal.
60003011	Laate atey majakut, min anaak akaan majake. Laate aŋes kásuumaay, ban li anab li ko,
60003012	mata kúkilaku kata Amaaŋenawu kunku li bukanabuku kacolumuu, ban li ábetul sijanool li ul̥awawu wooliil, bale Amaaŋenawu fan abet búsol bukanabuku kakaanemuu majakut.»
60003013	Ayimaa aate akaanuul majakut, bukuluul bahankene li buyinumuul feh min jiŋes kakaan majake?
60003014	Maayeet min jikite jílaam mata jikankaan wah wacole, jibaje kásuumaay. Jakum jíkoli bukan, ban jakum uyinumuul úguul̥oo.
60003015	Jihaas li uyinumuul kaanaku Kilisita anabumuu, ammuu Amaaŋenawu. Joote jifale nanoonan jikat to, mantee an agel̥l̥enuulumuu wáa újiye li jibaj káyinenaku kan jookumuu, li jiyili jilobool mata ko.
60003016	Bale joote jilobiil mata káyinenaku kooluul li buyinum bájoobiye li ekole ló, ban foof li buyinum basete, bájum tan kúloboolewuulumuu loon eenimuu bukuluul bukan kajakut joom, li kujuk baloŋelabu booluul bajakaabu ban jibajumuu li Kilisita, li kusuu.
60003017	Li mal̥egenamu, haŋe majak min úlaam awu bakaane majake, nokoomuu loon li húfañum hata Ateemit, min úlaam mata lukankaan majakut;
60003018	mata Kilisita humumool lálallaam ñano ban kale, boot li uhoofoolawu wata bukanabuku. Okila jacolumuu, li aket boot li bukanabuku kacolutumuu, bájum li ájowetumuul boot bata Ateemit. Bukanabuku kumuumuk eniilayi yoola yata ál̥ahukowan, bale Buyinumabu bata Ateemit li bukaanool álaañul li buloŋ.
60003019	Muñeˈe li Buyinumabu umbu lájowummuu foof awaale Hulimahu Hásuumaahu uyinumawu wajenkimuu.
60003020	Uyinumawu unwu wajenkimuu wo wommuu bukanabuku kahoyumuu naanaŋ báyinen li Ateemit, nan alakomuu kakokkobenaku li húmuñ ló, li taŋayi nan Nówe alakomuu kakaanaku kata busaanaabu báamakabu. Bukan kafamut, koono hutok li kúhaaji, kunokenumuu li busaanaabu min kúfakum li malamu.
60003021	Laalu búhiisenum bata kábatiisaaku kafakenuulumuu muñeˈe. Kábatiisaaku unku kulet kata kúfulen ñikonañu ñata eniilayi, bale kata kasenoolo boot li Ateemit li buyinum bajake. Li kufakenuul humum hata kayitowulaku kata Yéesu Kilisita li eketayi.
60003022	Kilisita lajowujow boot li emitayi ajow aano kaŋen kúli kata Ateemit, min áaki li kuŋenool kumalakaaku, kuhaanaaku li sembe sanoosan feh.
60004001	Emmuu Kilisita lálallaam li eniilayi yoola, bukuluul foof joote kama jibaj kayinoolaku kanolaku kammuu unke: anawu álaamumuu li eniilayi yoola, labandoole li kahoofoolaku.
60004002	Muñeˈe, joote jiloŋ taŋayi yasaŋowuulumuu buloŋ baabe li etaam loon Ateemit afañumuu, bale jakum jiloŋ naboo li kásiibo kata ál̥ahukowan.
60004003	Li mal̥egenamu, jiŋaŋŋa’ naanaŋ taŋ yáamak min jinaak jikaan loon bukanabuku kákaanumutumuu li Ateemit balewool kufañumuu. Jinaanaak jíkaanikoo, li jibaj kásiibo kajakut, li jinaak jíkallenoo, li jinaak jitiñ jijow jiwuuhen, li jibaj kuwoog kata kákallenoo, ban li jinaak jikaan wah wáŋootiye ŋáa’ wammuu kamanen úciin.
60004004	Muñeˈe bukanabuku kákaanumutumuu li Ateemit balewool li kaaniil kajaahale, min bukuluul jíloŋeliitumuu muñeˈe ŋóoti loon buko, li kújowum tó kunaak kugeluul.
60004005	Bale fan kubil kulob mata wahawu wan kukaanemuu, hákil Ateemit afalemuu boot katiib bukanabuku kammuu li buloŋ, li kaketumuu.
60004006	Li mal̥egenamu, wahawu unwu újimuu Hulimahu Hásuumaahu li huwaaleyi foof bukanabuku kaketumuu, bájum li kutiibi loon bukanabuku feh, min kuyili kuloŋ loon Ateemit afañumuu jówum li Buyinumabu Banabaabu.
60004007	Kabanaku kata wahawu feh kúkoojulo. Jilako bukan kájallowe ban jakum jiwuuhen li wahoowah, min jinaak jil̥aw.
60004008	Wahawu wan jommuu jijand jikaan, wo wommuu min jíbooliwoo ŋáa’, mata «Húbooli láhimenehimen uhoofoo wameeŋe.»
60004009	An abilumuu booli li uyabool jak, bámummunoolut.
60004010	Anoowan li bukuluul laate aŋa’ kájiyaku kan Ateemit asenoolumuu min akaan majake boot li kaabuku feh. Jikaan momuu, fan jilako bukan kajoke jak újiyawu wábutoomuu wata Ateemit.
60004011	An áakimuu káji kata elob, li anaak alob kulimaku kata Ateemit. An li áaki káji kata kalamben bukan, li akaan mo li sembaasu san Ateemit asenemuu, bájum Ateemit li ásalumi li wahoowah feh jówum li Yéesu Kilisita, akilumuu máyiineniyamu li sembaasu boot nanoonan. Aameen!
60004012	Kutuyom kan iboolaat, jakum sambunasu sata sílaamasu sammuu li bukuluul síjiwuul li jisego, loon eenimuu wah wájaahaleniye ulowuul.
60004013	Bale emmuu jumbuku ló li sílaamasu sata Kilisita, ésuumansuum yoote kama elako li bukuluul, bájum li jibaj foof ésuumahukow yáamak nan Kilisita ammuu li áhiis máyiineniyamu moola bukanabuku feh.
60004014	Awólo, bukanabuku bageleluul mata kúgoom joom kata Kilisita, mata Buyinumabu báyiineniyaabu, Buyinumabu bata Ateemit bumbu li bukuluul.
60004015	Li bukuluul bajumuu an áami li sílaam, jakum lako sílaamasu san ammuu li so, lababbaj so mata lamuumuk an, mata lákuweekuwet, mata lakankaan majakut, mantee foof mata laŋaŋŋa’ butumool akaan li wah watookutool.
60004016	Bale an li bukuluul aanomuu li sílaam mata ágoom laam ata Kilisita, jakum asuu. Laate asal Ateemit min atookumuu kateb kajawaku kata Kilisita.
60004017	Taŋayi éliiŋe nan batiibabu bata Ateemit bommuu li bútoŋ, ban bukanabuku kata Ateemit kommuu li kujand kutiibi. Ban nokoomuu loon li Batiibabu bata Ateemit li alolaal búkitume, buu bukanabuku kahoyumuu báyinen Hulimahu Hásuumaahu hata Ateemit kóomi li kúbanum eeno?
60004018	Loon Bakiicelabu bulobumuu: «Séngimuu ŋáa’ min an acole afakeni, buu eete nokoo li an ál̥afute, li ahoofoola?»
60004019	Mó mújimuu, bukanabuku kammuu li sílaam naboo li húnongumahu hata Ateemit, koote kunaak kukaan majake ban li kuŋa’ saalasu sooliil kukat li kuŋenaku kata Ateemit Awúwenumuu wahoowah feh, alobemuu wah aban li akaan wo.
60005001	Muñeˈe boot min ilob li kunahaanaku kata ejanguwayi kammuu li bukuluul. Injé humumom anahaan foof leem ata ejangu loon buko. Limammaat sílaamasu sata Kilisita, ban fan ibaj júmbaam li máyiineniyamu mammuu li múhiisi. Injé ummu li kawankulenuul eenuul:
60005002	jicookoo bumatabu ban Ateemit asenuulumuu jooken. Jifooy bo, ban inti loon bukan kan kutuuŋe, bale li buyinum básuume, loon Ateemit afañumuu. Jakum lako boot huŋes ebaj, bale lako li kasenoolo.
60005003	Jakum jiŋes kágooten bukanabuku kan kusenuulumuu jooken, bale jilako bukittenoolum bajake boot li bumatabu.
60005004	Muñeˈe nan Anahaanawu ata kumataaku ammuu li álaŋul, bukuluul fan jiyab éjambi yáyiineniye, yan kaleñaku kata yo kootut kútiiŋo.
60005005	Li manolamu, bukuluul jañiilomuu, joote jítuul kunahaanaku kooluul. Bukuluul foofuul feh anoowan laate awalenoolo hákil afaalool, mata loon Bakiicelabu bulobumuu: «Ateemit lahoohoy bukanabuku katebenoolomuu, min asen kájiyaku koola kawalenoolomuu.»
60005006	Jiwalenoolo kama hákil sembaasu sata kaŋenaku kata Ateemit, bájum li atebenuul li hunakahu han akila ajokumuu.
60005007	Jiŋa’ buyinaabu booluul feh jiwalen li Ateemit, mata fan alambenuul.
60005008	Jijuke to ban li jíkaanum, mata alatoolaawu ooluul ammuu Sayitaane, ummu min ágiitoolemuu loon éŋaŋ yal̥oke, min aŋes an an ammuu li ajok.
60005009	Jilaal̥owool ban li jítuk lit li káyinenaku, min jiwayil̥o joon kutuyuul kammuu tanootan li etaamayi, sílaamasu sanolasu kooke.
60005010	Boot min fan jílaam jakee, bale Ateemit akilumuu káji kanookan, lahooñuuhooñ jijow jilako li máyiineniyamu moola mata boot nanoonan li hujokoolahu hooluul li Yéesu Kilisita. Akila humumool fan akaanuul jilako bukan kanabe, fan alitenuul, fan asenuul sembe, ban li akaanuul tin l̥aal̥e tan wah wootut uyili úhooluluul.
60005011	Sembaasu sijow silako li akila boot nanoonan! Aameen.
60005012	Kulimaku unke kan ikiiculuumee itogen, Silaas alambenom ikiic ko. Lijokoojok loon atuyaay al̥egene li káyinenaku. Likiiculuukiic boot min iwankulenuul ban li íhiisuul kaanaku, bukuluul li kájiyaku kata mal̥egen kata Ateemit jijokumuu lit.
60005013	Bukanabuku kammee baabe Babiloon kan Ateemit al̥usumuu loon bukuluul, kusaafuluul. Maak foof ammuu añoolom lasaafuluul.
60005014	Jisaafoo kasaafoo kata húbooli. Kásuumaay kulako li bukuluul foofuul feh jabajumuu hujokoo li Kilisita.
61001001	Injé Simoŋ Fiyeel ammuu aloka li afootal ata Yéesu Kilisita, ínje ikiice eleetalayi inye boot li bukuluul jabajumuu káyinen kabaje jáliŋ loon kóololi, humum hata macolamu mata Ateemitawu oololaal li Afakenaawu Yéesu Kilisita.
61001002	Káji li kásuumaay kujow kulako li bukuluul ŋáa’, kabilumulo li kahaase kata Ateemit li kata Yéesu ammuu Amaaŋenawu oololaal.
61001003	Li mal̥egenamu, Ateemit li sembaasu soola lásenumolaamuu wahawu feh wan jokolaamuu li wo boot mata buloŋabu, li káyinen li akila. Lakaanolaakaan min uhaasaal anawu ahooñolaamuu boot li máyiineniyamu li másuumamu moola.
61001004	Li wahawu unwu Ateemit ásenumolaamuu wahawu watiineniyaawu ban li uluuk ŋáa’, wan alobumuu kasenolaal, bájum li jiyili jífu’ li kásiibowaku kajakutumuu kammuu li adunaayi inye yakajenumuu, min jíjowum tó jiŋa’ bóonowabu bata Ateemit.
61001005	Wahawu unwu újimuu, joote jikaan manooman min jiŋa’ ekaan majake jifamen li káyinenaku kooluul, li jiŋa’ kahaasaku kan jihaasumuu Ateemit jifamen to li ekaan majake,
61001006	li jiŋa’ eyili hujokoo jifamen to li kahaasaku kan jihaasumuu Ateemit, li jiŋa’ kátuk lit jifamen to li eyili hujokoo, li jiŋa’ kákoli Ateemit jifamen to li kátuk lit.
61001007	Jiŋa’ batuyaaya jifamen to li kákoli Ateemit, li jiŋa’ húbooli jifamen to li batuyaaya.
61001008	Li mal̥egenamu, wahawu unwu wajakumuu wo jóotimuu jibaj. Jibaj womuu ŋáa’, fan ukaanuul min jinaak jilok ban li jiyili jihaŋ mahaas Amaaŋenawu oololaal Yéesu Kilisita.
61001009	An abajutumuu wahawu unwu wajakumuu, anawu ummu ájukeliit jak. Lanokoonokoo li an áfuume, ban li amojen kaanaku uhoofoolawu woola wata no ufosifos.
61001010	Wahawu unwu újimuu, kutuyom jikaan manooman min jítuul li mal̥egen kahooñaku kan Ateemit ahooñuulumuu, li kal̥usaku kan al̥usuulumuu. Jikaan momuu, let jilo li kahoofoo.
61001011	Li mal̥egenamu, muñowu Ateemit ammuu li akaanuul min jiyili jinoken li Jáyiiyaju jaano tomuu boot nanoonan, jata Amaaŋenawu li Afakenaawu oololaal Yéesu Kilisita.
61001012	Mó mújimuu, fan inaak iwayil̥enuul nanoonan wahawu unwu, maayeet min kite eenimuu jihaas wo, ban li joono li mal̥egenamu man jiyabumuu.
61001013	Bale liyinooyinoo li een coccol min iwayil̥enuul, muñeˈe min emmee li buloŋ, min jijuke to.
61001014	Lihaase een muñeˈe lí ífu’ li eniilayi inye yammuu li ebil eket, loon Amaaŋenawu oololaal Yéesu Kilisita áhiisom momuu.
61001015	Fan ikaan manooman min ikatuul wah wammuu unaak uwayil̥enuul nanoonan kulimaku unku, maayeet ínje bakete iban.
61001016	Li mal̥egenamu, inti eeniseen li ukoŋ wajuul̥i li eseele, áloli jíjowume min jíhiisuul ebilayi li sembe yata Amaaŋenawu oololaal Yéesu Kilisita, bale áloli húmumoli jijuujuk maluukamu moola li kúkiloli.
61001017	Nan Ateemit Atuubaawu ábinkenoomuu ban li asenool máyiineniyamu, hulim li hubilum li máyiineniyamu maleñaamu mata Ateemit min hoonool: «Laale Añoolom an iboolaatumuu, ésuumansuumayi yúmbaam feh li akila yoom.»
61001018	Hulimahu unhu habilummuu li emitayi, áloli húmumoli jijanjam ho nan jilako tomuu li akila, li huyuuyahu háñeyimuu.
61001019	Ban foof, áloli jihaŋ mit majok lit hulimahu han kufulofetaku kulobumuu. Fan jak ŋáa’ bukuluul bajukele to jak li ho. Hunokoonokoo loon ehiitum yahiitene dán líme, boot yok nan banakabu bommuu li búkatenul, min ewuutayi yata li bújom ewuŋen uyinumawu wooluul.
61001020	Joote jijand jihaas wahawu unwe: An ayilaat akitten akila humumool hulim han Ateemit álobume li an, háami li Bakiicelabu.
61001021	Li mal̥egenamu, bajut hulim han Ateemit álobume li an, habilumulo li húnongum hata ál̥ahukowan; bale li búlambenum bata Buyinumabu Banabaabu bukan kúlobummuu li kajaw kata Ateemit.
61002001	Babbaj no li bukanabuku kata Isilayeel, bukan kámale koon kufulofet koom. Fan baj foof li bukuluul bukan kaliikene bukan wah walet mal̥egen. Fan kuliiken bukanabuku li búhoolo ló, útin wata kájimen bukan, ban fan yok kuceeŋ Anahaanawu afakeniilumuu. Fan kúŋalul kaniilo kahile boot li buko humumiil.
61002002	Bukan kameeŋe fan kunab li bakaanelabu booliil basuuneniyaabu, ban bakaanelabu booliil fan búji bukanabuku li kulob kulim kajakut kuya li bútinabu bata mal̥egenamu.
61002003	Efañ sídalamayi yooliil fan éjiyiil li kubuntumuul li ukoŋ wan kujuul̥e min kúbajum tó wah. Bale fiyowe ŋáa’ nan katekaku kooliil kóomi li kakobiil, ban let fiyo kújowum li sambun.
61002004	Li mal̥egenamu, Ateemit akatut bo muñaˈa kumalakaaku kalomuu li kahoofoo, bale labeteniibeten li Sambunasu ban li akatiil ló majenke li élimayi, min kukob hunakahu hata batiibabu.
61002005	Ateemit akatut bo foof adunaayi yata naanaŋ, bale li áŋalul mal máamak mujow mumeeŋen etaamayi feh yameeŋ nomuu bukan kákoliwut Ateemit, min afaken Nówe anaake alobumuu bukanabuku wahawu wacolumuu wan Ateemit afañumuu, li bukan foof kukee koono hutok li kúl̥uba.
61002006	Ateemit li atek ésukayi yata Sodom li yata Gomool, ban li aleemen so li sambun, min aŋa’ so akaan bukittenoolum bata wahawu wammuu li ubil ubaj bukanabuku kaatutumuu kubil kúkoli Ateemit.
61002007	Li afaken Lot ammuu an acole, ban bakaanelabu basuuneniyaabu bata bukanabuku kata taŋayi yoola li búsengiwool ŋáa’.
61002008	Li mal̥egenamu, Lot akaanumuu an acole, li bukanabuku umbu lakinoole. Lanaanaak ajuk ban li ajam hunakoohunak bakaanelabu booliil bajakutumuu. Bakaanelabu booliil umbu bajakutumuu, bunaanaak búlaamenool li buyinum.
61002009	Amaaŋenawu lahaase buu lammuu li akaan min afaken bukanabuku kacolumuu hákilool, li sílaamasu sooliil. Lahaase foof buu láamimuu li akaan min ajok bukanabuku kakaanemuu majakut akat to boot li hunakahu hata Batiibabu,
61002010	háŋum bukanabuku kanabemuu li kásiibowaku kasetutumuu kata bóonowabu booliil, min kubes huhaanaahu hata Ateemit. Bukanabuku umbuku kúkangumoolokangumoolo, li kutebenoolo, ban kúkoliwut bagel búwuwenumabu báyiineniyaabu;
61002011	min ban kumalakaaku kafane kuhaŋiilumuu mabaj sembe, kúfandiit kugel búwuwenumabu umbu hákil Amaaŋenawu.
61002012	Bukanabuku umbuku kukaanekaan loon bukan kaakut uyinum, loon sínuukuleŋ sabukeyimuu boot jajok jow muk.
61002013	Wahawu wan kukaanumuu wajakutumuu, fan kubaj bacaamabu bata wo. Fan súumiil ŋáa’ min kukaan wahawu wan kúsiibomuu wajakutumuu, tihunak jay. Suunenisuuneni ŋáa’ ban li kaan búyiik, buko babile kutiñ dín dáno li bukuluul li búhoolowabu booliil ló.
61002014	Li kuŋa’ kúkiliil feh kuya li kanaalaabuku, ban kúmusut kukat kakaan kahoofoo. Fan kunaak kubuutoo bukanabuku kágootomuu. Uyinumawu wooliil feh li woono li huŋes hubaj. Katekaku kata Ateemit kunku li buko.
61002015	Kúfuffu’ li bútinabu bacolumuu, min kujow kújim li bútinabu ban kunabumuu li bo bata Balam an Bosool abukumuu. Balam kucaamoocaam sídalam boot min akaan majakut, li aan éehe’,
61002016	bale li ajam kulim kawatatenool mata majakutamu man akaanumuu. Asum ayilaatumuu elob, li álobul loon an, min áhi’ búgunowabu ban afulofetawu alakomuu kakaanaku.
61002017	Bukanabuku umbu kunokoonokoo loon úbulen wasaye, li kunokoo foof loon ufaal wan búlus báamak butuuñene buwujetum. Ateemit lakatiikat to boot min abil akaaniil li élimayi yahaŋumuu malako tifij.
61002018	Fan kunaak kulob kulim káamak kata bul̥uuhoo bale, ban li kunaak kuŋa’ kásiibowaku kooliil kajakutumuu li bakaanelabu booliil basuunenimuu, min kubuut bukanabuku kakitemuu li kúfakumul li tut bukanabuku kammuu li buloŋ balet li mal̥egen.
61002019	Fan kooniil boot min kukaaniil kúfu’ li humiikeeleto, ban buko humumiil emiikeel koom yata bakaane bajakut; mata an amiikeel laam ata wahoowah wan ayilaat akat.
61002020	Li mal̥egenamu, bukanabuku kahaasumuu Yéesu Kilisita ammuu Amaaŋenawu li Afakenaawu oololaal, kukaakat bakaanelabu bajakutumuu bata adunaayi; bale kukatumuu bakaanelabu umbu bajakutumuu min bulaañen búgooteniil ban li buheekiil, buloŋabu booliil bata muñeˈe fan buhaŋ másengi bata naanaŋ.
61002021	Kuhaasenhaas bútinabu bata macolamu, bale li kubet búsol kulimaku kanabaaku kan kuliikeniilumuu. To untu, kama haŋeene majak boot li buko min kúhaasaati bútinabu umbu bata macolamu.
61002022	Muñeˈe wahawu wabajiilumuu wo húlobuwahu unhe hulobumuu: «Ejangiyayi elaañe ejow etiñ wahawu wan émaseenulumuu», mantee foof «Efulugunayi yafoseenimuu, elaañe ejow ebolohoo li él̥uufayi.»
61003001	Kutuyom kan iboolaat, eleetalayi inye yo yommuu eleetal él̥ubut yan ikiiculuul. Li sileetalasu unsu síl̥uba, liwayil̥enuuwayil̥en ló wah wáami li úliwuul uyinum, min jibaj uyinoo wacole.
61003002	Lifañe min jiwayil̥o kulimaku kan kufulofetaku kanabaaku kulobumuu, li hulimahu hata Amaaŋenawu ammuu Afakenaawu, han kufootalaku kooluul kulobumuu foof.
61003003	Joote jijand jihaas kaanaku, li kunakaku kúbanumaku fan baj bukan káami li kúfulul ban fan kunaak kuloŋ naboo li kásiibowaku kooliil. Fan kunaak kujakakaayuul,
61003004	ban li kunaak koon: «Inti laanuusaan boot min abil? Kama okila ummay? Situubawolaal sihaan sikete siban, ban kábilum nan adunaayi ejuul̥imuu boot síyaat wahoowah úbutoolut.»
61003005	Li mal̥egenamu, min kulobumuu loon muñaˈa, kumojemmojen kaanaku fiyowe ŋáa’ nan Ateemit áwuwenummuu emitayi li etaamayi li hulimahu hoola. Etaamayi li malamu éfulumulo ban li ékaanumi li mo,
61003006	ban foof li mal adunaayi ehaanayi ékajenummuu, nan malamu máamakamu mumeeŋenumuu etaamayi feh ejow efaasoo.
61003007	Emitayi inye li etaamayi inye, so, Hulimahu hanolahu hata Ateemit hukaakat so to boot bil li hunakahu nan kulatoolaaku kata Ateemit kommuu li kutiibi min kubaj katek boot nanoonan. Hunakahu unhu, emitayi li etaamayi fan siniileni li sambun.
61003008	Kutuyom kan iboolaat, baje wah wano wan jootut jimojen: li Amaaŋenawu, hunak hano hunokoonokoo loon simit soon énjunne, ban simit soono énjunne li sinokoo loon hunak hano.
61003009	Amaaŋenawu let fiyo ákaanum wahawu wan alobumuu kakaan, maayeet min kukee kuyinoomuu li koon láyoocenyoocen. Labebembeben li bukuluul, mata afañut min an ájim, bale lafañe min bukanabuku feh kuyili kubet búsol buloŋabu booliil bajakutumuu.
61003010	Hunakahu hata Amaaŋenawu fan hubil loon ákuu. Li hunakahu unhu, emitayi fan éjim li kawel ló kákoyileniye. Wahawu feh wammuu li emitayi fan uleem li sambun. Etaamayi fan ébujo boot li wahawu feh wáami lómuu.
61003011	Emmuu wahawu feh fan úbujo loon muñowu, kama joote jínaanum wáa jóotimuu jikaan. Baloŋelabu booluul boote bunab, ban li jibaj kákoli kata Ateemit.
61003012	Bukuluul jumbuku li kakob min Hunakahu hata Ateemit húliiŋ, ban joote jikaan manooman min húliiŋul cab. Hunakahu unhu emitayi yommuu li ésulo ejow eleem mootoj, min wahawu wáami lómuu ubuuwo li hásufaahu hata sambunasu.
61003013	Fan ukobaal emitayi yawunkulayi li etaamayi yawunkulayi yan Ateemit alobumuu kakaan, dán macole móomi li mubaj.
61003014	Kutuyom kan iboolaat, wahawu unwu újimuu, li kakobaku kata hunakahu unhu, joote jikaan manooman min jilako bukan kasete, bukan kan an aatut ayili alob majakut aya li buko hákil Ateemit, ban li jibaj kajamoo li Ateemit.
61003015	Jihaas kaanaku húmuñahu hata Amaaŋenawu hújimuu bukuluul li jiyili jifak. Wahawu unwu atuyolaal Fool ammuu abukewolaal, akiiculuumuu li bújallowabu ban Ateemit asenoolumuu.
61003016	Wahawu unwu foof Fool alobumuu li sileetalasu feh san akiicumuu mata hulimahu unhu. Babbaj ló kulim kásengiye kánaanum. Bukan kahaasut wahoowah ban kuliikenut foof wahoowah li kutiiw wahawu wan kulimaku unku kufañumuu kulob. Kukaanekaan mo foof li kulim kukee kata Bakiicelabu, min kújowum tó kújimenoolo.
61003017	Bale bukuluul jammuu kutuyom kan iboolaat, muñeˈe jijame. Joote kama jíkaanum. Jakum jikat bukanabuku kaakutumuu esuuwum min kúguuhenuul, ban jakum jífu’ li huyitahu hooluul habajaahu sembe.
61003018	Jihaŋ naak mank jiyinno bo li kájiyaku li kahaasaku kan jihaasumuu Amaaŋenawu, Afakenaawu oololaal Yéesu Kilisita. Máyiineniyamu mujow mulako moola muñeˈe ban boot nanoonan! Aameen.
62001001	Jikiiculuukiic boot min jilobuul mata anawu ammuu Hulimahu hata buloŋabu. Hulimahu unhu hubabbaj yaan no li húkitumahu. Lujamaajam Hulimahu, ban li ujukaal ho li kúkilolaal. Li ulasowaal ho, ban li ugolaal ho li kuŋenolaal.
62001002	Anawu ummu ammuu buloŋabu láfuluufulul, ban lujukaaloojuk. Wahawu unwu újimuu li joonowuul li elob moola, ban li jilobuul mata buloŋabu bábaneliitumuu balakomuu li Atuubaawu, báfululumuu ujukaal.
62001003	Wahawu wan áloli jijukumuu ban li jijam wo, wo jommuu foof li kahebuul, mantee bukuluul li áloli li ujokoolaal min ulakowaal an ano. Hujamoolahu hoololaal ho hommuu hujamoo li Atuubaawu li Añoolool Yéesu Kilisita.
62001004	Jikiiculuukiic kulimaku unke mantee ésuumansuumayi yóololi li ehaŋ maluuk boot to.
62001005	Ateemit mawuŋe. Bajut élim yanooyan li akila. Hulimahu unhu áloli jíjamummuu li Yéesu Kilisita, han jóomimuu li elobuul.
62001006	Nokoomuu loon loonaasoon lujamoolaajamoo li Ateemit ban li uloŋaal buloŋ bata élim, lúmalaamal. Ukaanutaal loon mal̥egenamu mulobumuu.
62001007	Bale nokoomuu loon luloŋaaloŋ buloŋ bata li mawuŋe loon Ateemit humumool ammuu li mawuŋe, muñeˈe no unnu lujamoolaajamoo ban húsimahu hata Añoolool Yéesu, fan hufos uhoofoolawu woololaal feh.
62001008	Oonaamuu ubajutaal kahoofoo, lubuntoolowaale ololaal humumolaal, ban mal̥egenamu mulet li alolaal.
62001009	Bale uhebaalumuu Ateemit uhoofoolawu woololaal, fan abonketolaal wo ban li áfulen majakut manooman máami li ololaal, mata lal̥egenl̥egen ban li acol.
62001010	Li bil oonaal ubajutaal kahoofoo, Ateemit lujokaale ámalamiñ, ban hulimahu hoola hulet li ololaal.
62002001	Kuñoolom, likiicuukiic kulimaku unke jakum bil jihoofoo. Bale nokoomuu loon akee li bukuluul ahoofoole, lubajaale akooŋena hákil Atuubaawu: Okila ammuu Yéesu Kilisita, acolumuu.
62002002	Mata Yéesu lasenoolosenoolo min aket boot kabonket uhoofoolawu woololaal, ban inti boot li uhoofoolawu woololaal bale, bale foof boot li uhoofoolawu wata adunaayi feh.
62002003	Ukaanumuu loon siluwaasu soola silobumuu, tó lóotumaalumuu uhaasaal kaanaku luhaasaaloohaas.
62002004	An aanumuu: «Lihaasool», ban akaanut loon siluwaasu soola silobumuu, anawu ummu ámalamiñ, ban mal̥egenamu mulet li akila.
62002005	Bale an akaanumuu loon hulimahu hoola holobumuu, anawu ummu láhiisunhiisum tó kaanaku húbooliyahu hata Ateemit hunhu li akila boot to. Muñowu lóotumaalumuu uhaasaal oonaal lujamoolaajamoo li akila.
62002006	An aanumuu li Yéesu lajoke, anawu ummu laate aloŋ akila humumool loon Yéesu aloŋumuu.
62002007	Kufaalom, inti eluwa ewunkul likiicuul, bale eluwa ehaan yan jiyabumuu yaan no li húkitumahu. Eluwaayi unyu ehaanayi yo yommuu hulimahu han jijamumuu.
62002008	Bale maayeet mo, eluwa ewunkul likiiculuul, ban mal̥egenamu mata yo mujukijuk li Kilisita li bukuluul foof. Mata élimayi inyu li ejow, ban mawuŋaamu mata mal̥egen muyaane mútoŋ muwuŋen.
62002009	An aanumuu li mawuŋaamu laam ban li alat atuyool, anawu ummu laloŋe li élimayi boot muñeˈe.
62002010	An áboolimuu atuyool, anawu ummu, ummu nanoonan li mawuŋaamu, ban bajut wah li akila waate újiwool li alo li kahoofoo.
62002011	Bale an alatumuu atuyool, anawu ummu ummu li élim. Ummu li buloŋ li élimayi, ban ahaasut bay lajowe boot, mata élimayi éfuumenoofuumen.
62002012	Kuñoolom, likiiculuukiic min íhiisuul kaanaku uhoofoolawu wooluul ubonketibonket humum hata kajawaku kata Kilisita.
62002013	Kunahaan, likiiculuukiic min íhiisuul kaanaku jihaase anawu afimmuu min áami tó yaan no li húkitumahu. Báfulabe, likiiculuukiic, min íhiisuul kaanaku jiheeheek Sayitaane.
62002014	Bañoolom, ilaañen ikiiculuul min íhiisuul kaanaku jihaase Atuubaawu. Kunahaan, ilaañen ikiiculuul min íhiisuul kaanaku jihaase anawu afimmuu min áami tó yaan no li húkitumahu. Báfulabe, ilaañen ikiiculuul min íhiisuul kaanaku jibabbaj sembe. Hulimahu hata Ateemit hunhu nanoonan li bukuluul, ban jiheeheek Sayitaane.
62002015	Jakum jifañ adunaayi li wahawu wata yo. Mata an afañumuu adunaayi, abajut húbooli hata Atuubaawu.
62002016	Wahawu feh wammuu li adunaayi: kásiibo kajakut kan an abaje, kásiibo wah wan ujuke, li katebenoolo mata hubaj, wahawu unwu ubilumut li Atuubaawu bale li adunaayi.
62002017	Adunaayi fan eban boot li wahawu wan bukanabuku kúsiibowemuu, bale anawu akaanumuu wahawu wan Ateemit afañumuu fan aloŋ boot nanoonan.
62002018	Kuñoolom, taŋayi ébanumayi ékoojulo! Jijanjam kaanaku Alatoola ata Kilisita fan abil. Ban muñeˈe baje kulatoola kameeŋe kata Kilisita. Wahawu unwu újimuu luhaasaale oonaal taŋayi ébanumayi éliiŋe.
62002019	Kulatoolaabuku umbuku kata Kilisita li alolaal kúfulume, bale kufinut min kulakowe koololaal. Mata li mal̥egenamu kulakoweenumuu bukan koololaal, fan kulakoween nanoonan li alolaal. Bale kúfuffu’ li alolaal min híis kaanaku anoowan li buko alakowut li mal̥egen an oololaal.
62002020	Bale bukuluul jiyayyab Buyinumabu Banabaabu ban Kilisita akaanumuu li bukuluul. Mó mújimuu bukuluul foofuul feh jihaase mal̥egenamu.
62002021	Min ikiiculuumuu inti eeniseen jihaasut mal̥egenamu, bale jihaas mo. Ban jihaase foof joon émalimiñ eyilaat ebilumul li mal̥egen.
62002022	Kama ayimaa ammuu ámalamiñawu? Inti anawu aceeŋumuu kaanaku Yéesu ammuu Kilisita? Anawu ummu okila ammuu alatoolaawu ata Kilisita; ban li aceeŋ aan Ateemit ammuu Atuubaawu, Yéesu li áami Añiilawu.
62002023	An aceeŋumuu aan Yéesu ammuu Añiilawu, anawu ummu ahaasut foof Atuubaawu. An li aan Yéesu ammuu Añiilawu, anawu ummu foof lahaase Atuubaawu.
62002024	Mó mújimuu, jiŋa’ kulimaku kan jijam nomuu yaan li húkitumahu, jikaan li uyinumuul. Nokoomuu loon kulimaku kan jijam nomuu yaan li húkitumahu kunku nanoonan li uyinumuul, fan foof jijamoo li Añiilawu li Atuubaawu.
62002025	Ban wahawu wan Kilisita alobumuu kasenolaal, wo wommuu buloŋ bábaneliit.
62002026	Bukanabuku kafañumuu kabuntuul kújimuu li ikiiculuul wahawu unwu.
62002027	Bale bukuluul, Kilisita laŋaŋŋa’ Buyinumabu boola akaan li bukuluul. Emmuu Buyinumabu bumbu nanoonan li bukuluul, jokutuul min akee abil aliikenuul, mata Buyinumabu fan buliikenuul wahoowah feh. Ban wahawu wan bommuu li buliikenuul wah wata mal̥egen, let wah wata émalimiñ. Wahawu unwu újimuu jikaan loon Buyinumabu buliikenuumuu, min jibaj hujamoo halite li Kilisita.
62002028	Kuñoolom, muñeˈe jítuk hujamoolahu hooluul li Kilisita lit, bilum eeno nan ammuu li abil li ubajaal kákangum, ban let ubajaal ñisuu hákilool li hunakahu nan ammuu li álaañul.
62002029	Nokoomuu loon jihaase kaanaku Kilisita lakankaan an acole, joote jihaas foof kaanaku an anaakumuu akaan wah wacole, anawu ummu añoolool laam.
62003001	Jijuke buu Atuubaawu afañoolaalumuu ŋáa’! Hufañahu han afañolaalumuu huluuluuk gay li uhooñaali bañiil bata Ateemit. (Ban mal̥egen bañiil Ateemit loomaal.) Bukanabuku kata adunaayi kuhaasut Ateemit, wahawu unwu újimuu kuhaasutolaal.
62003002	Kutuyom kan iboolaat, muñeˈe alolaal bañiil bata Ateemit loomaal; bale wahawu wan oomaalumuu li ubil ulakowaal, uhaasolutaal wo jak. Bale luhaasaale oonaal nan Kilisita ammuu li abil, fan unokoolaal loon akila, mata fan ujukaalool loon aanomuu.
62003003	Anoowan feh abaje li Kilisita kákangum loon unku, laate akaanoolo an anabe loon Kilisita humumool akaanumuu an anabe.
62003004	Anoowan feh akaane kahoofoo, lahuusuuhuusul foof eluwaayi yata Ateemit, mata kakaan kahoofoo yo yommuu kahuusul eluwaayi yata Ateemit.
62003005	Imban jihaase joon Yéesu labiibil boot káfulen uhoofoolawu, ban akila humumool abajut kahoofoo.
62003006	Mó mújimuu, an átukumuu lit li Yéesu, laate akat kahoofoo. Bale an aloŋumuu li akaan kahoofoo, anawu ummu ajukutool ban ahaasutool.
62003007	Kuñoolom, jíkaanum, jakum an abuntuul. An akaane wah wacole, lakankaan an acole loon Kilisita humumool akaanumuu an acole.
62003008	An aloŋumuu li akaan kahoofoo, anawu ummu an ata Sayitaane. Mata Sayitaane yaan no li húkitumahu lahoofoole. Añiilawu ata Ateemit li abil boot kakajen bulokabu bata Sayitaane.
62003009	An áami añiil ata Ateemit akat kahoofoo, mata buloŋabu babilumulomuu li Ateemit li anawu ummu bul̥uki loon sígul. Anawu ummu ayilaat anaak akaan kahoofoo, mata Ateemit ammuu Atuubawool.
62003010	An anaakutumuu akaan col, mantee foof afañut atuyool, anawu ummu alet añiil ata Ateemit. Muñowu lóotumaalumuu uhaasaal bukay kommuu bañiilabu bata Ateemit, li bukay kommuu bañiilabu bata Sayitaane.
62003011	Li mal̥egenamu, hulimahu unhe jijamumuu yaan no li húkitumahu: Ubóoliwoolaal.
62003012	Ootut ukaanaal loon Kayeŋ alakomuu añiil ata Majakutamu, ban li amuk atuyool. Wáa újimuu li amukool? Mata bakaanelabu bata Kayeŋ bujakut, bale bata atuyool bucoccol.
62003013	Kutuyom, bukanabuku kata adunaayi kulatuulumuu, jakum jisego.
62003014	Luhaasaale oonaal li eketayi lúfulumulaale ubil oonowaal li buloŋabu, mata lufañaafañ kutuyolaal. An afañutumuu atuyool, anawu ummu laloŋe li eketayi.
62003015	An alatumuu atuyool, anawu ummu amukabukan. Ban jihaase joon amukabukan abajut buloŋabu bábaneliitumuu li akila.
62003016	Yéesu Kilisita lasensen buloŋool boot li alolaal. Muñowu lúhaasumaamuu waa wommuu húbooli. Mó mújimuu lootaale foof usenaal buloŋolaal boot li kutuyolaal.
62003017	Bale nokoomuu loon an akaane usaanum ajuke aan atuyool jokoojok li wah, imban li ásiibool li wó, buu anawu ummu ammuu usaanum ayilo aan húbooliyahu hata Ateemit hunhu li akila?
62003018	Kuñoolom, jakum húbooliyahu hoololaal hulako hin kulim bale mantee hin elob li butum bale, bale húbooliyahu hoololaal hoote hujukumi li bakaanelolaal bajake ban li mal̥egen.
62003019	Muñowu lóotumaalumuu uhaasaal kaanaku li mal̥egenamu lúfulumulaale, muñowu foof uyinumolaal wóotummu ubah hákil Ateemit.
62003020	Mata nokoomuu loon buyinumabu boololaal boonolaal ukaanutaal jak, Ateemit lahaŋe buyinumabu boololaal ban lahaase wahawu feh.
62003021	Kufaalom, li bil nokoo loon buyinumabu boololaal boonutolaal ukaanutaal jak, li ubajaal kákangum hákil Ateemit.
62003022	Ateemit fan asenolaal wahawu feh wan ommuu ul̥awaalool, mata lukaanaakaan loon siluwaasu soola silobumuu, ban li ukaanaal wahawu wásuumoolumuu.
62003023	Ban eluwaayi yoola muñeˈe elobe: lootaale úyinenaal li kajawaku kata Añoolool Yéesu Kilisita, ban li úbooliwoolaal loon akila humumool alobolaalumuu.
62003024	An akaanumuu loon siluwaasu sata Ateemit silobumuu, anawu ummu li Ateemit laam nanoonan ban Ateemit ummu nanoonan foof li akila. Buyinumabu Banabaabu ban asenolaalumuu bó bújimuu li uhaasaal oonaal Ateemit ummu li alolaal.
62004001	Kutuyom kan iboolaat, jíkaanum jakum jíyinen bukanabuku feh kaanemuu Buyinumabu bata Ateemit kooke. Bale jinaak jiyoob bukanabuku umbuku min jijuk mantee buyinumabu ban kookumuu li Ateemit bubilumulo. Mata bukan kameeŋe kámale koon kufulofet koom, kúfululo muñeˈe kóomi tanootan li adunaayi.
62004002	Wahawu wayilimuu úhiis kaanaku Buyinumabu bata Ateemit bumbu li an, wo wommuu unwe: an aanumuu Yéesu Kilisita labiibil min alako li mal̥egen an, anawu ummu lababbaj Buyinumabu babilummuu li Ateemit.
62004003	Bale an alobutumuu loon muñaˈa mata Yéesu, anawu ummu abajut Buyinumabu babilummuu li Ateemit. Buyinumabu ban anawu ummu abajumuu, bo bommuu buyinumabu bata Alatoolaawu ata Kilisita. Buyinumabu umbu jijamumuu kaanaku fan bubil, ban muñeˈe buyaane bóomi li adunaayi.
62004004	Kuñoolom, bukuluul bukan kata Ateemit joom ban jiheeheek kámalumuu koon kufulofet koom; mata Buyinumabu bata Ateemit bammuu li bukuluul buhaŋe sembe buyinumabu bata Alatoolaawu ata Kilisita bammuu li adunaayi.
62004005	Buko bukan kata adunaayi koom, wahawu unwu újimuu li kunaak kulob loon kata adunaayi kulobemuu, ban adunaayi li ejanteniil.
62004006	Bale alolaal bukan kata Ateemit loomaal. An ahaasumuu Ateemit fan ajantenolaal. An aletumuu ata Ateemit let ajantenolaal. Muñowu lóotumaalumuu uhaasaal Buyinum bay bulobemuu mal̥egen li bay bommuu buyinumabu bámalemuu.
62004007	Kutuyom kan iboolaat, úbooliwoolaal mata húbooliyahu li Ateemit hubilumulo. An abajumuu húbooli, añool Ateemit laam ban lahaase Ateemit.
62004008	An abajutumuu húbooli, ahaasut Ateemit mata Ateemit húbooli laam.
62004009	Ateemit láboñuuboñul Añoolool anolawu li adunaayi bánum li úloŋumaal li akila. Muñowu Ateemit áhiisumolaalumuu buu lábooliwolaalumuu eeno.
62004010	Húbooliyahu ho hommuu unhe: inti ololaal úbooliyaale Ateemit, bale akila humumool ábooliwolaal, ban li áboñul Añoolool abil asen buloŋool bulako kasila min uhoofoolawu woololaal ubonketi.
62004011	Kutuyom kan iboolaat, nokoomuu loon Ateemit muñowu lábooliwolaalumuu ŋáa’, kama ololaal foof lootaale úbooliwoolaal.
62004012	Bajut an abile ajuk Ateemit. Bale úbooliwoolaalumuu, Ateemit fan alako nanoonan li alolaal ban húbooliyahu han ábooliwolaalumuu fan hujow boot to.
62004013	Ateemit lasenolaasen Buyinumabu boola. Muñowu lúhaasumaamuu oonaal alolaal ummuwaal nanoonan li Ateemit ban okila ummu nanoonan li alolaal.
62004014	Alóli húmumoli jijuke li kúkiloli, ban li jilob bukanabuku kaanaku Atuubaawu láboñuuboñul Añoolool abil alako Afakenaawu ata adunaayi.
62004015	An aanumuu Yéesu ammuu Añiilawu ata Ateemit, Ateemit ummu nanoonan li anawu ummu, ban akila foof ummu nanoonan li Ateemit.
62004016	Ban ololaal luhaasaahaas húbooliyahu han Ateemit abajumuu li ololaal, ban lúyinenaayinen lí hó. Ateemit húbooli laam. An áamimuu nanoonan li húbooliyahu, anawu ummu, ummu nanoonan li Ateemit ban Ateemit ummu nanoonan li akila foof.
62004017	Húbooliyahu háamimuu li alolaal hoote hujow boot to, mantee li ubajaal kákangum li hunakahu hata batiibabu. Fan ubajaal kákangum mata buloŋabu boololaal li adunaayi inye, bunokoonokoo li bata Yéesu Kilisita.
62004018	Ekole elet li húbooli. Bale húbooli hata mal̥egen húfulenefulen ekole. Mó mújimuu, húbooli hata mal̥egen hulet li an abaje ekole, mata ekole lanaboolenaboo li katek.
62004019	Alolaal lúbooliyaabooli mata Ateemit ajande ábooliwolaal.
62004020	An aanumuu: «Líboolibooli Ateemit» ban li alat atuyool, anawu ummu ámalamiñ. Mata anawu ummu ábooliwutumuu atuyool an ajukemuu, let ábooli Ateemit an ájukeliitumuu.
62004021	Eluwaayi inye Yéesu Kilisita asenolaalumuu: an áboolimuu Ateemit laate ábooli foof atuyool.
62005001	An áyinenumuu kaanaku Yéesu ammuu Kilisita, anawu ummu añiil ata Ateemit laam. Ban an áboolimuu Ateemit Atuubaawu, anawu ummu fan ábooli foof bañiilabu bata Ateemit.
62005002	Ubóoliyaalumuu Ateemit, ban li ukaanaal loon siluwaasu soola silobumuu, li úhiisumaal tó kaanaku lúbooliyaabooli bañiilabu bata Ateemit.
62005003	Mata húbooli Ateemit, ho hommuu kakaan loon siluwaasu soola silobumuu. Ban kakaan loon siluwaasu soola silobumuu, séngiwut.
62005004	Mata añiil anoowan ata Ateemit laheeheek adunaayi. Li káyinenaku koololaal lúheekumaalumuu adunaayi.
62005005	Ayi aheekumuu adunaayi? Anawu áyinenumuu kaanaku Yéesu ammuu Añiilawu ata Ateemit, okila bale aheekumuu adunaayi.
62005006	Yéesu Kilisita okila ammuu anawu abilummuu li mal li húsim. Inti li mal bale labilume, bale li mal li húsim labilume. Ban Buyinumabu li bulob min búhiis kaanaku mal̥egen, mata Buyinumabu bommuu mal̥egenamu.
62005007	Mata baje wah úhaaji wáhiise kaanaku mal̥egen.
62005008	Wo wommuu Buyinumabu, malamu li húsimahu. Wahawu unwu úhaaji ujamoojamoo.
62005009	Lúyinenaaleyinen li kulimaku kata bukanabuku, ban kulimaku kan Ateemit alobumuu mata Añoolool kuhaŋe kata bukanabuku ŋáa’.
62005010	An áyinenumuu li Añiilawu ata Ateemit, anawu ummu láyinenyinen li hulimahu unhu. An áyinenutumuu li Ateemit, anawu ummu lajoojok Ateemit ámalamiñ, mata áyinenut li kulimaku kan Ateemit alobumuu mata Añoolool.
62005011	Kulimaku unku ko kommuu unke: Ateemit lasenolaasen buloŋabu bábaneliitumuu, ban buloŋabu umbu bumbu li Añoolool.
62005012	An ayabumuu Añiilawu, buloŋabu layabe. An ayabutumuu Añiilawu, buloŋabu layabut.
62005013	Likiicuukiic kulimaku unku bukuluul jáyinenumuu li kajawaku kata Añiilawu ata Ateemit, mantee li jihaas kaanaku jibabbaj buloŋabu bábaneliitumuu.
62005014	Kákangumaku unke lubajaalumuu hákil Ateemit: ul̥awaaloolumuu wah wanaboole li húnongumahu hoola, fan ajantenolaal.
62005015	Ban uhaasaalumuu oonaal Ateemit lajantenewolaajanten nan ul̥awaalemuu, luhaasale foof oonaal fan asenolaal wahawu wan ul̥awaaloolumuu.
62005016	An ajukumuu atuyool okila li kakaan kahoofoo kaatut kújiwool li aket, laate al̥aw, ban Ateemit fan asen atuyool ummu buloŋ. Ilobut bukanabuku kakaanumuu uhoofoo waate újiyiil li kuket. Mata baje kahoofoo kájiye an li aket. Inti kahoofoo loon unku leenuul jil̥aw boot li ko.
62005017	Bakaane banooban banabut li hulimahu hata Ateemit, kahoofoo. Bale foof inti kahoofoo kanookan kumuke.
62005018	Luhaasaale oonaal an áami añiil ata Ateemit let anaak akaan kahoofoo, mata Añiilawu ata Ateemit lafooyoofooy, ban Sayitaane let ayili li akila wahoowah.
62005019	Luhaasaale oonaal alolaal Ateemit akilolaal, ban adunaayi feh yo inyu li kuŋenaku kata Sayitaane.
62005020	Luhaasaale oonaal Añiilawu ata Ateemit labiibil, ban li asenolaal butuuko min uhaasaal Ateemit ata mal̥egen. Li Añoolool Yéesu Kilisita lúbajumaamuu hujamoo li Ateemit ata mal̥egen. Añiilawu ummu akila humumool ammuu Ateemitawu ata mal̥egenamu, akila ammuu buloŋabu bábanelitumuu.
62005021	Kuñoolom, jíkaanum kuteemitaku kaletumuu mal̥egen.
63001001	Injé Anahaanawu, ikiiculo boot li Anaalaawu an Ateemit al̥usumuu, li boot li kuñoolool kan íboolimuu li mal̥egen. Inti ínje balewom íbooliwuul, bale bukanabuku feh kahaasumuu mal̥egenamu kúbooliwuubooli foof.
63001002	Mata mal̥egenamu mummu li alolaal, ban fan mulako li alolaal boot nanoonan.
63001003	Ateemit Atuubaawu li Yéesu Kilisita, ammuu Añiilawu ata Atuubaawu, kujow kusenolaal káji, kabonket li kásuumaay, min uyili uloŋaal li mal̥egenamu li húbooliyahu.
63001004	Súumonsuum ŋáa’ min ijukumuu kaanaku kukee li kuñooli, buloŋabu booliil bunannab li mal̥egenamu, loon Atuubaawu alobolaalumuu.
63001005	Anaale, muñeˈe lil̥awi eeni: úbooliwoolaal. Inti eluwa ewunkul likiiculi, bale eluwaayi yan uyabaalumuu yaan no li húkitumahu.
63001006	Húbooliyahu ho hommuu min uloŋaal loon siluwaasu sata Ateemit silobumuu. Li mal̥egenamu, eluwaayi yata Ateemit, loon jijam yomuu yaan no li húkitumahu, yo yommuu inye: jiloŋ buloŋ bata húbooli.
63001007	Kúmalamiñ kameeŋe kuyiisoole kujow koono tanootan li adunaayi. Kuhoohoy koon Yéesu Kilisita labiibil min alako mal̥egen an. An loon muñaˈa okila ammuu ámalamiñ. Okila ammuu Alatoolaawu ata Kilisita.
63001008	Kama bukuluul humumuul joote jijuke to, jakum bil wahawu wan ulokaalumuu újim li bukuluul, bale min jiyab bacaam bálile.
63001009	An anabutumuu nanoonan li baliikenelabu bata Kilisita, min átij to, anawu ummu ayabut Ateemit. An anabumuu nanoonan li baliikenelabu bata Kilisita, anawu ummu layayyab Atuubaawu li Añiilawu.
63001010	Nokoomuu loon an abile atookuul ban aliikenutuul nab li baliikenelabu umbu bata Kilisita, jakum jiyabool booluul, ban jakum foof jisaafool.
63001011	Mata an asaafoolumuu, anawu ummu, ummu ló li bakaanelabu boola bajakutumuu.
63001012	Libaje wah wameeŋe kalobuul, bale ifañut min ilobuul wo li eleetal. Lifañe min ibil boot booluul min ilob li bukuluul bújooŋoo, mantee li ubajaal ésuumansuum yáamak.
63001013	Bañiilabu bata Atuyi, an Ateemit al̥usumuu foof, busaafuli.
64001001	Atuyom Gáyiyis an iboolaatumuu, ínje anahaanawu ikiiculi, awu an íboolimuu li mal̥egen.
64001002	Atuyom an iboolaat, lil̥awe Ateemit min wahi feh ujak, ban awu humumi li ubaj kásuumaay li eniili loon foof yaali ebajumuu kásuumaay.
64001003	Libabbaj ésuumansuum yáamak nan kutuyolaal kukee kubilumuu min kulobom kaanaku mal̥egenamu mujukijuk li buloŋabu booli, ban mal̥egen buloŋabu booli bunannab li mal̥egenamu ummu.
64001004	Bajut wah wahaŋ másuumom bajam kaanaku bañoolom kumbuku li buloŋ nab li mal̥egenamu.
64001005	Atuyom an iboolaat, wahawu feh wan ukaanemuu boot li kutuyolaal, lukaanekaan wo li mal̥egen, maayeet wan ukaanemuu boot li ejawoola.
64001006	Kulollob mata húbooliyahu hooli hákil ejanguwayi feh. Fan jak ŋáa’ awu balambeneliil li kañaahoolaku kooliil, kalamben kásuume Ateemit.
64001007	Elob mata Kilisita éjimuu li kujow, ban kufañut kuyab wahoowah li kuŋen kata bukanabuku kákaanumutumuu li Ateemit balewool.
64001008	Mó mújimuu alolaal lootaale uyabaal bukan loon umbuku, mantee li ulambenaaliil li bulokabu ban kommuu li kakaanaku min mal̥egenamu muhaasi.
64001009	Likiiculokiic kulim boot li ejanguwayi, bale Jotulef afañemuu min okila alako anahaanawu ooliil, afañut min ájantenoli.
64001010	Mó mújimuu nan emmuu li ibil, fan ilobuul majakutamu feh man akaanumuu, li kulimaku kajakutumuu kan alobumuu aya li alolaal. Bale wahawu unwu feh ufitutool: li ahoy bayab kutuyolaal kabilumuu, ban kafañeenumuu kuyabiil li amit áhiliil kúyabumiil, min akesooliil kúfu’ li ejanguwayi.
64001011	Atuyom an iboolaat, jakum uliikoo li wah wajakut, bale uliikoo li wah wajake. An akaane majake, Ateemit akilool, bale an akaane majakut, ahaasut Ateemit.
64001012	Bale Démetiliyus ésukayi feh elollob majake eya li akila, ban mal̥egenamu mammuu li akila mujukijuk li buloŋabu boola. Alóli húmumoli foof jilollob majake jiya li akila, ban luhaase oon áloli wahawu wan jilobemuu mal̥egen.
64001013	Libaje wah wameeŋe kalobi, bale ifañut min ilobi wo li eleetal.
64001014	Lenseen let fiyo ujukooluma min uloba bújooŋoo.
64001015	Kásuumaay kulako li awu! Kufaali kúsaafuli. Usaaf anoowan li kufaalolaal.
65001001	Injé Súd ammuu aloka ata Yéesu Kilisita li atuy ata Saak ikiiculo eleetalayi inye. Likikkiic yo boot li bukuluul kan Ateemit Atuubaawu ahooñumuu, li bukuluul kan afañumuu ban li afooyuul boot bil li Yéesu Kilisita.
65001002	Ateemit anaak abonketuul, li akatuul li kásuumaay ban li ábooliwuul ŋáa’.
65001003	Kufaalom kan iboolaat, lifañeene ŋáa’ min ikiiculuul mata kafakaku kammuu koololaal foofolaal feh. Bale muñeˈe lijuke een leete ikiiculuul kayitee li iwankulenuul min jitaj boot li káyinenaku kan Ateemit asenumuu bukanabuku koola ñano boot nanoonan.
65001004	Mata babbaj bukan kákoliwut Ateemit kabuuyulo kúluul̥owolaal. Bukanabuku umbuku Bakiicelabu bulollob mata katekaku kooliil nan fiyo. Fan kunaak kutiigul hulimahu halobumuu mata kájiyaku kata Ateemit oololaal, min kújowum tó kukooŋen kákaanikoolaku kooliil, ban li kuceeŋ kaanaku Yéesu Kilisita balewool ammuu Anahaanawu li Amaaŋenawu oololaal.
65001005	Wahawu wan emmuu li ilobuul jihaas wo feh jak, bale boot min iwayil̥enuul buu Amaaŋenawu abile afakenumuu kata Isilayeel li humiikeeleto li etaamayi yata Ejíf, ban nan fú’ tómuu li aniilen bukanabuku feh káyinenutumuu li akila.
65001006	Jiwayil̥o foof kumalakaaku kátijutumuu li huhaanaahu han Ateemit aseniilumuu, min kúkatul bó bukinabu bammuu booliil. Ateemit li ajokiil ajenk boot nanoonan akat li élimayi, min kunaak Hunakahu háamakuhu hata batiibabu.
65001007	Jiwayil̥o foof bukanabuku kata Sodom, li kata Gomool li kata sísuk saasu sakooj somuu, kunaake kúkaanikoomuu foof loon kumalakaabuku umbuku. Kunaanaak kúfulo bó muñaˈa, yok loon ánayine li uhinten afaalool ánayine. Kubaje katek li sambunasu sáhokoweliitumuu, min lako búhiisenum boot li alolaal foofolaal feh.
65001008	Mo emmuu bukanabuku umbuku kákoliwutumuu Ateemit kukankaan mo manolamu. Kubabbaj uyinoo wabunteyiilumuu wakaaneyiilumuu kuhoofoo li siniilasu sooliil. Li kubes huhaanaahu hata Ateemit, ban li kugel kumalakaaku káyiineniyaaku kata li emitayi.
65001009	Bale, maayeet Miseel humumool ammuu anahaanawu ata kumalakaaku, akaanut loon bukanabuku umbuku. Nan kúmuyumuu buko li Sayitaane min kulako búñakoo ehuluŋayi yata Móyiis, Miseel akaañenut agel Sayitaane. Lanoosaan bale: «Amaaŋenawu ajow ateki!»
65001010	Bale bukanabuku umbuku kátuulutumuu Ateemit buko fan kugel wahawu wan kuhaasutumuu. Wahawu wan kuhine kuhaasumuu, kuhahhaas wo bale loon sínuukuleŋasu saakutumuu uyinum sihaasemuu wah. Ban wahawu unwu humum wo, wo wommuu li újimeniil.
65001011	Katek kujow kulako li buko, mata kunannab li bakaanelabu bata Kayeŋ. Kuliimooliimoo mata sídalam síji, loon Balam akaanumuu. Kuhoohoy Ateemit loon kata Koole kuhoyumuu Móyiis, ban loon kata Koole kuniilomuu mo foof kommuu li kuniilo.
65001012	Bukanabuku umbuku busik koom li kúbaññaatiyaku kooluul kan kumaatemuu. Fan kutiñ kujow kufooñ gik, ban kúsuuliit miñ. Buko mooliil bale kuyinoole. Kunokoonokoo li ufaal waakut mal, wan élusayi etebemuu ewujetum. Li kunokoo foof li unuunuken wábukeliit mutiñaay, maayeet taŋayi nan ubukemuu báliiŋe. Kunokoonokoo li unuunuken wan kuhaalaku kata wo kúkululowe min usay jalab.
65001013	Bakaanelabu booliil basuuneniyaabu bunokoonokoo li ñikon ñan kulambaj kata hal hatiñe kúbetenulo. Li kunokoo foof li siwuutasu sammuu li emitayi saliijoole bomuu muñaˈa. Ateemit lacookoole tan sommuu silako akat to li élimayi yáamakayi boot nanoonan.
65001014	Buko Enok, ammuu anawu atoken li ál̥ubutawu kábilum Adam, alobumuu mooliil ákibben nan aanumuu: «Jijanten: Amaaŋenawu ummu li ebil li búsuk báamak bata kumalakaaku koola kanabaaku,
65001015	boot batiib bukanabuku feh, min akaan bukanabuku feh kátuulutumuu Ateemit kúnaanum kaanaku fan kúbajum katek li bújakaatiyabu booliil li wahawu feh wajakutumuu wan kukaanumuu, li kulimaku feh kajakutumuu kan kuhoofoolaabuku umbuku kátuulutumuu Ateemit kulobumuu kuya li akila.»
65001016	Bukanabuku umbuku kúkatoliit kámummunoo, ban wahoowahiil feh ufitutiil. Fan kunaak kuloŋ loon súumiilumuu, ban li kunaak kulob kulim kata katebenoolo. Li kunaak kúmammalen bukanabuku min kúbajum li buko wah.
65001017	Bale bukuluul jammuu kufaalom kan iboolaat, jiwayil̥o kulimaku kan kufootalaku kata Amaaŋenawu oololaal Yéesu Kilisita, kulob nomuu kúkibben.
65001018	Koonuusoon: «Li húbanumahu hata taŋayi, fan baj bukan kacencengene, ban li kunaak kuloŋ loon súumiilumuu ban kúkoliwut Ateemit.»
65001019	Bukanabuku umbuku kátuulutumuu Ateemit bukomuu! Buko kutiiloolemuu bukanabuku. Li uyinoolawu wooliil bale kunabemuu, ban Buyinumabu bata Ateemit bulet li buko.
65001020	Bale bukuluul jammuu kufaalom kan iboolaat, jiwankulenoo li káyinenaku kooluul kanabaaku. Jíl̥awum li Buyinumabu Banabaabu.
65001021	Jilako li húbooliyahu hata Ateemit min jikob hunakahu nan Amaaŋenawu oololaal Yéesu Kilisita ammuu ásenuul buloŋabu bábaneliitumuu, mata kabonketaku koola kúji.
65001022	Jíyiyen bukanabuku káwettoolemuu.
65001023	Jílamul kukee li buko li sambunasu min jifakeniil. Kaabuku li jíyiyeniil, bale li ekole ló, ban li jíkaanum jakum bil jigo wañawu wooliil wan bakaanelabu booliil bajakutumuu, bubojenumuu.
65001024	Kasalaku kujow kulako kata Ateemit ayilimuu afooyuul jakum jibil jilo li kahoofoo, ban li ájowetumuul maakut butila banooban li ésuumansuum ló, boot to li máyiineniyamu moola.
65001025	Máyiineniyamu li húyiiyetowahu, sembaasu li huhaanaahu, wahawu unwu feh ujow ulako li Ateemit anolawu, áfakenumolaamuu li Yéesu Kilisita ammuu Amaaŋenawu oololaal, yaan no li húkitumahu, muñeˈe ban foof boot nanoonan! Aameen.
66001001	Li éliibalayi inye, ló wahawu wahaasutimuu wommuu, wan Ateemit áhiisumuu Yéesu Kilisita. Ateemit láhiisoohiis wó mantee li alob wo kulokaabuku kammuu koola, min kuyili kuhaas wahawu wáatimuu ubaj, ban let fiyo. Wahawu unwu újimuu, Kilisita li aboñ amalakaawu oola bata alokaawu oola Saŋ min ajow áhiisool wahawu unwu.
66001002	Saŋ li alob bukanabuku wahawu feh wan ajukumuu. Li aan li mal̥egenamu laalu hulimahu hata Ateemit, ban Yéesu Kilisita láhihhiis kaanaku wahawu unwu mal̥egen.
66001003	Awólo, anawu ammuu ajanga kulimaku unke kabilummuu li Ateemit, kakiicimuu li éliibalayi inye. Awólo bukanabuku kajantenemuu kulimaku unku, ban li kukaan loon kulobumuu, mata taŋayi ékoojulo nan wahawu unwu wommuu li ubaj.
66001004	Injé Saŋ ikiiculo sijanguwasu hutok li síl̥ubaasu sata etaamayi yata Aasi: Ateemit asenuul káji li kásuumaay, akila áami tomuu, alako to nomuu, áamimuu li abil. Uyinumawu hutok li úl̥ubaawu wammuu hákil efenjeŋayi yoola yata jáyiiyaju usenuul foof káji li kásuumaay.
66001005	Yéesu Kilisita, alobemuu Hulimahu Hásuumaahu li mal̥egen, asenuul foof káji li kásuumaay. Akila áamimuu átinaa li kayitowulumuu li eketayi, ban li áami áyiiyawu ata kúyiiyaku kata etaamayi. Yéesu Kilisita lafañolaafañ, ban li húsimahu hoola láfakenumolaalumuu li uhoofoolawu woololaal.
66001006	Ban li akaanolaal ulakowaal jáyii jata kúlamba boot bulok boot li Ateemit ammuu Atuubawool. Máyiineniyamu mujow mulako moola, li sembaasu foof boot nanoonan! Aameen.
66001007	Jijuke, ummu li ebilumul li ufaalawu. Ban bukanabuku feh fan kujukool, maayeet bukanabuku kayawoolumuu kúfawul. Bukanabuku feh kammuu li etaamayi fan kugamoo moola. Eéhe’! Muñaˈa. Aameen.
66001008	Amaaŋenawu Ateemit ata sembe li aan: «Injé emmuu Húkitumahu li Húbanumahu,» okila áami tomuu, alako to nomuu, áamimuu li abil.
66001009	Laale ínje Saŋ, ammuu atuyuul. Injé li bukuluul an ano loomaal li Yéesu Kilisita. Mó mújimuu ínje li éemi afaaluul li sílaamasu san oomaalumuu li so. Li éemi foof an ata Jáyiiyaju jata Ateemit loon bukuluul, li kahankenaku kan oomaalumuu li ko. Injé kujokonjok kújowetum kujow kukaan li étebelemukayi yan koonemuu Fatumoos, mata liwaalewaale Hulimahu hata Ateemit, ban li ilob mal̥egenamu man Yéesu áhiisumuu.
66001010	Li líiŋ li hunakahu hata Amaaŋenawu, Buyinumabu Banabaabu li bujokom. Muñeˈe li ijam kata búsolom hulim habaje sembe, hanokoole loon kal̥ok kata kasiin.
66001011	Hulimahu unhu li hoon: — Ukiic li éliibal wahawu wan ujukumuu, ban li uboñ yo Sijanguwasu unse hutok li síl̥uba: yata Efées, yata Simiin, yata Feelugam, yata Tiyatiil, yata Saalud, yata Filadelifi li yata Lawodise.
66001012	Nan ijamumuu hulimahu unhu, li ígegul boot min ijuk anawu alakomuu elobayi lí ínje. Muñeˈe li ijuk sihiitum soono hutok li síl̥uba sata éwulus.
66001013	Li baj li tut sihiitumasu hutok li síl̥ubaasu wah ukee wanokoole li kambu kata an. Anawu ummu li akaano esabadoo yawalowe boot li kootool, ban li akoko kanaal kata éwulus li bagiŋool.
66001014	Walawu wata húkowahu hoola li uhiit loon búbil, loon foof kábiba. Kúkilaku koola li kuleñ loon sambun.
66001015	Kootaku koola kunokoonokoo li fálam yaleñe ŋáa’ loon li buhaañ éfunnumuli ban li etuuyi. Hulimahu hoola li hunokoo li kácololen kata mal máamak.
66001016	Li átuk li kaŋenool kúli siwuut hutok li síl̥uba. Ekúndu yañeke li éfulumul li butumabu boola. Buulabu boola li buleñ loon banak bo bufiñulowulo.
66001017	Nan ijukoolumuu, li ilo to li kootool loon an akete. Li aŋa’ kaŋenool káli awalen lí ínje ban li aanom: — Sákoli! Injé emmuu átinaalawu li ásolaawu.
66001018	Injé emmuu anawu ammuu li buloŋ. Liketeenenket, bale muñeˈe ínje ummu li buloŋ boot nanoonan. Libaje kayile li eketayi, li tan bukanabuku kaketumuu kommuu.
66001019	Kama ukiic wahawu wan ujukumuu, wahawu wabajumuu muñeˈe li wammuu li ubil ubaj.
66001020	Wahawu wahaasutimuu wata siwuutasu hutok lí síl̥ubaasu san ujukumuu li kaŋenom kúli, li sihiitumasu hutok lí síl̥ubaasu sata éwulusayi wo wommuu unwe: siwuutasu hutok lí síl̥ubaasu so sommuu kumalakaaku kata Sijanguwasu hutok lí síl̥ubaasu, sihiitumasu hutok lí síl̥ubaasu so sommuu Sijanguwasu hutok lí síl̥ubaasu.
66002001	— Ukiic eleetal amalakaawu ata Ejanguwayi yata Efées oonool: «Anawu átukumuu siwuutasu hutok lí síl̥ubaasu li kaŋenool kúli, ban lí ájowum li tut sihiitumasu hutok lí síl̥ubaasu sata éwulusayi, hulimahu unhe lalobe:
66002002	Lihaase wahawu wan ukaanumuu. Lihaase buu lulokumuu súf, li buu luhankenumuu eeno min úmuñ. Lihaase een uyilaat úmuñ bukanabuku kál̥afutumuu. Luŋeŋŋes min uhaas mantee bukanabuku kaanumuu buko kufootal koom mal̥egen, ban luhaase oon kulet kufootal. Lujuujuk kaanaku kúmammal.
66002003	Luyiliyili húmuñ. Lúlallaam ŋáa’ mata ínje íji, ban úyekowut.
66002004	Bale fan íwatatenumi wah wano: ulaañut úbooliwom loon úbooliwom nomuu bútinaa.
66002005	Uwayil̥o tay lúlowumulomuu. Utíiwo uŋa’ buloŋ buwunkul, ban li uloŋ loon lunaake uloŋ nomuu nan úyinenumuu lí ínje bútinaa. Utíiwowutumuu uŋa’ buloŋ buwunkul, fan ibil boot li awu, ban fan ífulen ehiitumayi yooli tan elakowemuu.
66002006	Bale wahawu unwe lísalumimuu: min uhoyumuu makaanelamu mata Enikolayitayi loon ínje humumom ihoy momuu.
66002007	«An áakimuu sijan, li ajanten wahawu wan Buyinumabu bulobumuu Sijanguwasu. Anawu ammuu li aheek, fan isenool mutiñaayamu mata bunuunukabu bata buloŋabu bammuu li etoolayi yata Ateemit, atiñ.»
66002008	— Ukiic amalakaawu ata Ejanguwayi yata Simiin oonool: «Anawu ammuu átinaalawu li ábanumawu, aketeenumuu ban li ayitowumul li eketayi, hulimahu unhe lalobe:
66002009	“Lihaase sílaamasu sooli li bugayabu booli” — bale li mal̥egenamu lukankaan an abaje. Lihaase kulimaku kajakutumuu kan bukanabuku kaanemuu Kusuwif koom ban kulet Kusuwif, kulobemuu kuya li awu. Bale bukanabuku umbuku koonosoono huwoog hata Sayitaane!
66002010	Jakum úkoli sílaamasu sakobemuu li awu. Ujuke to, Sayitaane fan abet bukan kameeŋe li bukuluul li hukul̥ min ayoobuul min ajuk. Fan jilako li sílaam kunak koono kuŋen. Utúk lit boot yok hunak eketi. Ukaan momuu, fan iseni buloŋ bábaneliit bulako bacaami.
66002011	«An áakimuu sijan, li ajanten wahawu wan Buyinumabu bulobumuu Sijanguwasu. An ammuu aheek, let aket búl̥ubut.»
66002012	— Ukiic amalakaawu ata Ejanguwayi yata Feelugam oonool: «Anawu átukumuu ékunduwayi yañekaayi hulimahu unhe lalobe:
66002013	Lihaase tay lukine: to efenjeŋayi yata jáyiiyaju jata Sayitaane yommuu. Lútuutuk to lit lí ínje, ban ukatut bo káyinenaku kan ubajumuu lí ínje, maayeet nan Antifaas alobemuu bukanabuku múmbaam li mal̥egen, kumukoolumuu booluul tan Sayitaane akinumuu.
66002014	Bale baje wah wan eete iwatateni mata wo: lubaje booli bukan kanabe li kulimaku kata Balam, alobumuu Balak buu lammuu abuutoo kata Isilayeel min kutokoñ eliw yawaaseni, li buu kommuu kunaak kúfulo bo muñaˈa.
66002015	Baje foof booli bukan kanabe li kulimaku kan Kunikolayitaku kuliikenemuu ésukayi.
66002016	Muñeˈe kama útiiwo uŋa’ buloŋ buwunkul. Ukaanut momuu, fan ibil muñeˈe boot li awu, ban fan itiik bukanabuku umbuku li ékunduwayi yáfulumulemuu li butumabu búmba.
66002017	«An áakimuu sijan, li ajanten wahawu wan Buyinumabu bulobumuu Sijanguwasu. «An ammuu aheek, fan isenool li maanayi yayolimuu. Fan isenool foof huyitik hahiite. Li huyitikahu unhu kajaw kuwunkul kukiici li ho, kan anoowan ahaasut ábute li anawu abaj homuu.»
66002018	— Ukiic amalakaawu ata Ejanguwayi yata Tiyatiil oonool: «Añiilawu ata Ateemit, an kúkilaku koola kútifumuu loon sambun ban kootaku koola li kuleñ loon fálam, hulimahu unhe lalobe:
66002019	Lihaase wahawu wan ukaanemuu. Lihaase húbooliyahu hooli li káyinenaku kooli, bulokabu booli li kahankenaku kooli. Lihaase een bulokabu booli búbanumabe buhaŋe maluuk bútinaalabu.
66002020	Bale libaje wah wan eete iwatateni mata wo: lukaakat anaalaawu an koonemuu Jesabel, ámalemuu aan afulofet laam, min ájimen kulokaabuku kúmbaam. Li kulimaku kan aliikenemuu ésukayi labuntumiilumuu min kunaak kúfulo bo muñaˈa, li kunaak kutokoñ eliw yata sínuukuleŋ sawaaseni.
66002021	Liseneenoosen taŋ mantee li átiiwo aŋa’ buloŋ buwunkul, bale afañut min akat húfulowahu han áfulowe bomuu muñaˈa.
66002022	Mó mújimuuu, fan ikaanool alo li sílaam sáamak li kuhint, ban fan ibet foof kufaalool kan kúfulowe bomuu muñaˈa li sílaam sáamak, buko bakatut makaanelamu moola.
66002023	Fúlum tómuu, fan imuk bañiilabu boola. Muñaˈa léetimuu ikaan, Sijanguwasu feh li sihaas kaanaku ínje emmuu anawu ahaasemuu uyinoolawu wata bukanabuku li kásiibowaku kooliil. Fan icaam anoowan naboo li wahawu wan akaanumuu.
66002024	«Bale bukuluul jata Tiyatiil jasaŋomuu, jijantenut kulimaku kajakutumuu kan kuliikenemuu ésukayi, ban jiliikenut wahawu wan bukanabuku umbuku kuyinoomuu li koon wo wommuu “Wahawu wayolomuu wata Sayitaane”. Boot min eenuul ilet li ilaañen ikaanuul búteb bakee.
66002025	Bale jítuk lit wahawu wan jibajumuu boot nan ínje emmuu li ibil.
66002026	«An ammuu aheek, ban li akaan wahawu wan ínje ifañumuu boot yok li húbanumahu, fan ikaanool alako anahaanawu ata bukanabuku kata sihetasu feh.
66002027	Fan aŋa’ egol yata mañ min amatiil, ban fan ahumiil loon an ahumemuu ateefaay. Anawu ummu fan isenool sembaasu sanolasu li san Atuubawom asenommuu.
66002028	Ban fan isenool foof ewuutayi yawuŋenemuu li bújom yan koonemuu elaben.
66002029	«An áakimuu sijan, li ajanten wahawu wan Buyinumabu bulobumuu Sijanguwasu.»
66003001	— Ukiic amalakaawu ata Ejanguwayi yata Saalid oonool: «Anawu aakumuu uyinumawu hutok li úl̥ubaawu wata Ateemit, li siwuutasu hutok li síl̥ubaasu laane: Lihaase wahawu wan ukaanemuu. Lihaase een lujamojamo kaanaku awu lulolloŋ, imban lukeeket.
66003002	Ulíwo, min uliten wahawu wasaŋoyimuu, wáamimuu li uniilo. Mata lijuke kaanaku bulokabu ban ukaanumuu bunabut hákil Ateemit úmbaam.
66003003	Loote kama uwayil̥o kulimaku kan uyabumuu li kan ujamumuu. Ukaan loon kulimaku unku kulobumuu, min útiiwo uŋa’ buloŋ buwunkul. Ulíwowutumuu, fan ibil igoobi loon ákuu, ban let uhaas nan emmuu li ibil.
66003004	Bale baje bukani kukee li ésukayi yata Saalid kakontenut wañawu wooliil. Bukanabuku umbuku fan kúnabul lí ínje makaanowe wañ wahiite, mata kutootook min kukaan mo.
66003005	«An ammuu aheek, muñaˈa foof lammuu li akaano wañ wahiite. Let íbuj kajawaku koola li éliibalayi yata buloŋabu. Fan ilob hákil Atuubawom lí hákil kumalakaaku koola, een ínje ikilool.
66003006	«An áakimuu sijan, li ajanten wahawu wan Buyinumabu bulobumuu Sijanguwasu.»
66003007	— Ukiic amalakaawu ata Ejanguwayi yata Filadelifi oonool: «Anawu Anabaawu ammuu an ata Mal̥egen, aakumuu ekul̥umayi yata áyiiyawu Dayit, ábabulemuu ban an let ayili abab, li abab ban an let ayili ábabul, laane:
66003008	Lihaase wahawu wan ukaanemuu. Ujuke, likankaan hákili kámbii kábabuli kan an ayilaat abab. Lihaase een sembaasu siya sifamut, lukankaan loon hulimahu húmbaam hulobumuu, ban uceeŋut oon luhaasom.
66003009	Wahawu unwe léemimuu li ikaan bukanabuku kata huwoogahu hata Sayitaane, kámalemuu koon buko kusuwif koom ban kulet kusuwif. Fan ituuŋiil kubil kúkuntuŋ hákili, min kuhaas koon lifañifañ.
66003010	Emmuu lútuutuk hulimahu húmba lit ban li uhanken min úmuñ, ínje foof fan ifooyi nan sílaamasu sommuu li sibil silako li adunaayi feh boot kayoob bukanabuku kammuu li etaamayi.
66003011	Injé ummu li ibil. Utúk wahawu wan ookumuu lit, jakum bil an aŋa’ bacaamabu booli.
66003012	«An ammuu aheek, fan ikaanool alako yiil li Eluufayi yata Ateemit úmbaam, ban let abil áfulumul ló maayeet. Fan ikiic li akila kajawaku kata Ateemit úmbaam, li kata ésukayi yata Ateemit úmbaam, yammuu Yeelusalem yawunkulayi, yammuu li éwalowumul li emitayi bata Ateemit úmbaam. Fan ikiic li akila foof kajawaku kúmbaam kuwunkulaku.
66003013	«An áakimuu sijan, li ajanten wahawu wan Buyinumabu bulobumuu Sijanguwasu.»
66003014	— Ukiic amalakaawu ata Ejanguwayi yata Lawodise oonool: «Anawu aaneyimuu Aameen, alobemuu Hulimahu Hásuumaahu li mal̥egen, an Ateemit áwuwenummuu wahawu feh li akila, laane:
66003015	Lihaase wahawu wan ukaanemuu. Lihaase een awu újoobiwut, úsufut. Uyiliyeenumuu újoobi mantee foof li úsuk, li koy!
66003016	Bale emmuu lubototembototen bale, min lako úsufut, újoobiwut, fan ímasuli li butumom.
66003017	Mata loonesoon: “Likankaan usaanum, ínje an abaje, ban igayut wahoowah.” Ban uhaasut oon awu asukateen, li úyiyeni ban li ugay, lí úfuum ban ukokowut!
66003018	Mó mújimuu, boot min isaabi eeni unoom lí ínje éwulus yan kuteŋene li sambun, mantee li ulako mal̥egen an abaje. Unoom foof wañ wahiite min úhimenoo jakum ubil usuu min úfulul makokowut. Li uŋes bubuun min ubunten kúkilaku kooli mantee li unaak uyili ujuk.
66003019	Injé fan italen ban li icolen bukanabuku feh kan ifañumuu. Mó mújimuu, loote ukaan manooman, min útiiwo uŋa’ buloŋ buwunkul.
66003020	Ujanten, ínje umme min iyitowe tin kámbiilaku min ikonkongen. An ajamumuu hulimahu húmbaam ban li ábabul kámbiilaku, fan inoken boola min jitiñ dín dáno fóofoli kúl̥uba.
66003021	«An ammuu li aheek, fan ikaanool abil min jibah li efenjeŋayi yúmbaam yata jáyiiyaju, loon ínje humumom ijowumuu jibah li Atuubawom li efenjeŋayi yoola yata jáyiiyaju, nan ibajumuu kaheekaku.
66003022	«An áakimuu sijan, li ajanten wahawu wan Buyinumabu bulobumuu Sijanguwasu.»
66004001	Nan fúlum tómuu, li ilaañen ijuke li ijuk li emitayi kámbii kábabuli. Hulimahu hútinaalahu han ijam nomuu li hulob lí ínje ban li hul̥ok loon kasiin, li hoonom: «Uŋitowul boot taate, mín íhiisi wahawu wammuu li ubil ubaj.»
66004002	Muñeˈe Buyinumabu li buyaan bujokom. Li baj li emitayi efenjeŋ yata áyii. Li efenjeŋayi inyu an abah ló.
66004003	Anawu abahumuu li efenjeŋayi li aleñ loon kuyitik kajake ŋáa’ kan koone Jasif li Saliduwaan. Li baj foof husu haleñe loon huyitik hajake ŋáa’ han koone Emélod, háwooñene efenjeŋayi yata áyiiyawu.
66004004	Muñeˈe kunahaan koono áyii li kubakii, kakaanowe wañ wahiite ban li kooken síjambi sata éwulus li kúkowiil, li kubah li sifenjeŋ sata kúyii kúwooñen efenjeŋayi yata áyiiyawu.
66004005	Kawiwijen, li kulim li kákulububen kata hufalajaj, li kúfulumul li efenjeŋayi inyu yata áyiiyawu. Li baj kúlaañaañ hutok li kúl̥uba kalako to kátif hákil efenjeŋayi yata áyiiyawu. Kúlaañaañaku unku ko kommuu uyinumawu hutok li úl̥ubaawu wata Ateemit.
66004006	Li baj foof hákil efenjeŋayi yata áyiiyawu husamu haleñe ban li huyaaŋ loon eweel. Li baj li tut wah ukee woono ubakii waloŋe, wáwooñene efenjeŋayi yata áyiiyawu ban li ubaj kúkil tanootan, hákil li kata búsol.
66004007	Wahawu útinaalawu unokoonokoo li éŋaŋ, wál̥ubutawu li unokoo li ámuuna, wáhaajutawu li unokoo li buul bata an, wabakiilenawu li unokoo li huwaalu háami li jáyit.
66004008	Wahawu unwu ubakii, wanoowan li wo ubaje ubey woono hutok li kano wabaje kúkil tanootan, kata láala li tíyaŋ. Li unaak ukijen etihunaka uban ehuka woon: «Anabaawu, anabaawu, anabaawu, okila ammuu Amaaŋenawu Ateemit ata sembe, Akila alako to nomuu, áami tomuu, ammuu li abil!»
66004009	Nanoonan nan wahawu ubakiilawu ukijene min uteben, li úbinken ban li usal anawu abahumuu li efenjeŋayi yata áyiiyawu, aloŋumuu boot nanoonan,
66004010	kunahaanaku áyii li kubakiilaku kahallenumuu, li kúkuntuŋ hákil anawu abahumuu li efenjeŋayi yata áyiiyawu, min kumanen anawu aloŋumuu boot nanoonan. Fan kúfulen síjambiyasu sooliil kuwalen hákil efenjeŋayi yata áyiiyawu, ban li kunaak koon:
66004011	«Awu Amaaŋen Ateemit óololi, awu utookumuu min uyab kasalaku, li kábinkenaku, li sembaasu. Mata awu úwuwenumuu wahawu feh, Lufanfañ min wahawu feh ubaj, mó lí múji li úwuweni.»
66005001	Li ijuk éliibal yata hubooñ li kaŋenaku kúlilaku kata anawu abahumuu li efenjeŋayi yata jáyiiyaju. Hubooñahu hukiicikiic li ugebawu úl̥uba wata ho, ban li kuŋa’ bálikaañ min kujok ho tin toono hutok li tíl̥uba.
66005002	Muñeˈe li ijuk amalaka abaje sembe anaake alob butiya aan: «Ayi atooke min áfulen bálikaañabu, min ábabul éliibalayi yata hubooñahu?»
66005003	Bale bajut an li emitayi, li etaamayi, li kata láala etaamayi, ayilo ábabul éliibalayi min ajuke kata láala yó.
66005004	Muñeˈe li il̥ok ŋáa’ mata bajut an atooke min ábabul éliibalayi min ajuke kata láala yó.
66005005	Akee li kunahaanaku kahallenumuu li aanom: «Jakum ul̥ok. Ujuke, Eŋáŋayi yata kalandaku kata Súda, yammuu bubukoolumabu bata áyiiyawu Dayit, yabajumuu kaheekaku, eyilo éfulen bálikaañabu hutok li búl̥ubaabu, min ébabul éliibalayi yata hubooñahu?»
66005006	Muñeˈe li ijuk Agálalaan ayitowe li tut efenjeŋayi yata jáyiiyaju. Wahawu ubakiilawu waloŋumuu li kunahaanaku kahallenumuu, li kúguutool. Agálalaanawu ummu lanokoonokoo li ágalalaan an kumuke. Labaje usiin hutok li úl̥uba li kúkil hutok li kúl̥uba. Usiinawu unwu hutok li úl̥ubaawu li kúkilaku unku, wo wommuu uyinumawu hutok li úl̥ubaawu wata Ateemit wáboñulimuu li etaamayi feh.
66005007	Agálalaanawu li ajow ayab éliibalayi yata hubooñahu li kaŋenaku kúlilaku kata anawu abahumuu li efenjeŋayi yata jáyiiyaju.
66005008	Nan Agálalaanawu ayabumuu éliibalayi yata hubooñahu, wahawu ubakiilawu waloŋumuu li kunahaanaku áyii li kubakiilaku kahallenumuu, li kúkuntuŋ hákilool. Anoowan li buko ekontiŋ laakene li sijunk sata éwulus mameeŋe ecuulaay. Sijunkasu unsu sameeŋumuu ecuulaayayi so sommuu ul̥awawu wata bukanabuku kammuu kata Ateemit.
66005009	Muñeˈe li kukijen kakijen kuwunkul koon: «Lutootook min uŋa’ éliibalayi. Lutootook foof min úfulen bálikaañabu. Mata awu umukimuu, ban li húsimahu hooli, lúfakenummuu bukanabuku boot li Ateemit, bukanabuku kata kaland kanookan, kata elob yanooyan, kata het yanooyan, li kata etaam yanooyan.
66005010	Lukaaniikaan kulako jáyii jata élamba, boot mata min kulok boot li Ateemit oololaal, ban fan kulako kúyii li etaamayi.»
66005011	Muñeˈe li ilaañen ijuke, li ijam kulim kata kumalaka kameeŋe mameeŋ, sínjunne li sínjunne. An ayilaat acobiil. Li kuyito kúwooñen efenjeŋayi yata jáyiiyaju, li wahawu ubakiilawu waloŋumuu, li kunahaanaku kahallenumuu.
66005012	Li kulob butiya koon: «Agálalaanawu amukimuu, okila atookumuu min ayab sembaasu, li hubajahu, bújallowabu li sembe, kábinkenaku, máyiineniyamu li kasalaku.»
66005013	Li ijam wahawu feh wan Ateemit áwuwenumuu li emitayi, li etaamayi, li wammuu kata láala etaamayi, li wata husamuwahu: wahawu feh wáami dómuu, li ijam wo li ukijen woon: «Anawu abahumuu li efenjeŋayi yata jáyiiyaju, awu Agálalaanawu, kasalaku li kábinkenaku, máyiineniyamu li sembaasu, jow ulako uya boot nanoonan.»
66005014	Wahawu ubakiilawu waloŋumuu li unaak woon: «Aameen!» Kunahaanaku kahallenumuu li kúkuntuŋ min kumanen.
66006001	Muñeˈe li ijuk Agálalaanawu li átoŋ ábabul éliibalayi yan kuŋalumuu bálikaañ hutok li búl̥uba min kubab yo. Nan ákotulumuu bálikaañabu bútinaalabu, li ijam wakee li wahawu ubakiilawu waloŋumuu li ulob hulim haluuke loon kawel kata hufalajaj woon: «Ubil!»
66006002	Fúlum tó, li ijuke li ijuk efilinjebe yahiite. Anawu alemboomuu li yo, huŋaajen laakene. Li kusenool éjambi, ban li ajow li kaheekaku ló, ban fan amit alaañen aheek.
66006003	Nan Agálalaanawu ákotulumuu bálikaañabu búl̥ubutabu, li ijam wahawu úl̥ubutawu waloŋumuu li woon: «Ubil!»
66006004	Muñeˈe efilinjebe yakee li éfulul. Ejúnjunk loon sambun. Anawu alemboomuu li yo, li kusenool sembe min áfulen kásuumaayaku li etaamayi mantee bukanabuku li kumukoo. Li kulaañen kusenool ékundu yáamak.
66006005	Nan Agálalaanawu ákotulumuu bálikaañabu búhaajutabu, li ijam wahawu úhaajutawu waloŋumuu li woon: «Ubil!» Li ijuke, li ijuk efilinjebe yal̥ayine. Anawu alemboomuu li yo, éfeesawum laakene li kaŋenool.
66006006	Muñeˈe li ijam wah ukee loon hulim hata an, li úfulumul li tut wahawu ubakiilawu waloŋumuu. Wahawu li woon: «Hukiib hano hata edenfeteŋ boot li bacaam bata bulok etihunaka, kukiib kúhaaji kata emaano boot li bacaam bata bulok etihunaka. Bale jakum ugo’ éduuliinayi li ébiiñayi.»
66006007	Nan Agálalaanawu ákotulumuu bálikaañabu bubaalikenabu, li ijam wahawu ubakiilenawu waloŋumuu li woon: «Ubil!»
66006008	Li ijuke li ijuk efilinjebe yágiiniinete. Anawu alemboomuu li yo kajawool Eket. Dín bukanabuku kaketumuu kóomimuu li naak nábul li akila. Li kuseniil sembe li bugeb bukee bata etaamayi min kuyili kumukum bukanabuku kakinumuu li bugebabu umbu, li ékundu, li bamuufaay, li úsomut, li sínuukuleŋasu sata li bujal.
66006009	Nan Agálalaanawu ákotulumuu bálikaañabu butokenabu, li ijuk kata láala husilaahu saalasu sata bukanabuku kan kumukumuu mata hulimahu hata Ateemit húji, li mata min kulobumuu bukanabuku hulimahu unhu hata Ateemit.
66006010	Li kunaak kulob butiya koon: «Anahaan anabe ata mal̥egen, kama boot min unaak boot yok nay útowum utiib bukanabuku kammuu li etaamayi, min kubaj katek mata min kúmukolimuu?»
66006011	Muñeˈe li kusen anoowan li buko kájufo kahiite, ban li kooniil kukokkoben jakee boot yok nan kufaaliil kuloka, li kutuyiil kommuu lí kúli kan kommuu li kumuk loon buko.
66006012	Muñeˈe li ijuk nan Agálalaanawu ákotulumuu bálikaañabu butoken li banolabu, etaamayi li egoloo ŋáa’. Banakabu li bul̥ayen tilili loon kábil. Hul̥eeñahu li hújunk cúl loon húsim.
66006013	Bawuutabu li búlowumul li emitayi boot teetaam loon kul̥el̥u kakujut, kan búlus bútekulo li butuulul ko.
66006014	Emitayi li éjim loon hubooñ hata éliibal abooñeyimuu. Kuyuuyaku feh li kuyinno tan kulakomuu, sítebelemukasu foof li siyinno.
66006015	Muñeˈe kúyiiyaku kata etaamayi li bukanabuku káamakaku, kunahaanaku kata kusollaaliyaku li kusaanumaku, bukanabuku kabajumuu sembe, emiikeelayi feh li kaletumuu emiikeel, buko feh li kujow kuyolo li uwokaayawu li kata láala kúlankiinaku kata kuyuuyaku.
66006016	Li kunaak koon kuyuuyaku li kúlankiinaku: «Jílowul jilo li óloli min jíyololi jakum bil anawu abahumuu li efenjeŋayi yata jáyiiyaju ájukoli, mantee Agálalaanawu jakum ábetoli li katek.
66006017	Mata hunakahu háamakahu hata katekaku kooliil húliiŋulo. Li hunakahu unhu ayi li buko aate ayili ayito to?»
66007001	Fúlum tó, li ijuk kumalaka kubakii mayitowe li ugebawu ubakiilawu wata etaamayi. Li kujok úlusawu ubakiilawu wata etaamayi, jakum bil búlus bútekul li etaamayi, li halahu, li bunuunuk banooban.
66007002	Muñeˈe li ijuk amalaka akee li abilumul Akiw. Li átuk húlangumaasowumahu hata Ateemit aloŋumuu. Li alob butiya kumalakaabuku kubakiilaku kan Ateemit asenumuu sembe min kukajen etaamayi li halahu.
66007003	Li aaniil: «Jakum jikaan majakut etaamayi, halahu li unuunukenawu, áloli bakaanolut húlangumaasowahu lí síjontumasu sata kulokaabuku kata Ateemit oololaal.»
66007004	Muñeˈe li kulobom bukan koono keem kukaanumuu húlangumaasowahu hata Ateemit li síjontumasu sooliil: bukanabuku umbuku kan kúlangumaasomuu koono sínjunne éteemeel li kúyii kúl̥uba li kubakii, kata utoŋawu feh wata Isilayeel.
66007005	Li butoŋabu bata Súda, bukan koono sínjunne kuŋen lí síl̥uba; li butoŋabu bata Lúben, bukan koono sínjunne kuŋen lí síl̥uba; li butoŋabu bata Gad, bukan koono sínjunne kuŋen lí síl̥uba;
66007006	li butoŋabu bata Aseel, bukan koono sínjunne kuŋen lí síl̥uba; li butoŋabu bata Nefitali, bukan koono sínjunne kuŋen lí síl̥uba; li butoŋabu bata Manase, bukan koono sínjunne kuŋen lí síl̥uba;
66007007	Li butoŋabu bata Simiyoŋ, bukan koono sínjunne kuŋen lí síl̥uba; li butoŋabu bata Lebi, bukan koono sínjunne kuŋen lí síl̥uba; li butoŋabu bata Isakaal, bukan koono sínjunne kuŋen lí síl̥uba;
66007008	li butoŋabu bata Sabuloŋ, bukan koono sínjunne kuŋen lí síl̥uba; li butoŋabu bata Suseef, bukan koono sínjunne kuŋen li síl̥uba; li butoŋabu bata Bayiseme, bukan koono sínjunne kuŋen lí síl̥uba.
66007009	Fúlum tó, li ijuke li ijuk búsuk báamak bata bukan ban an ayilaat acob. Kukankaan bukan kata sihetasu feh, kata utoŋawu feh, kata etaam yanooyan, li kata silobasu feh. Li kuyito hákil efenjeŋayi yata jáyiiyaju li hákil Agálalaanawu. Ujúfo wahiite kukaanowe, ban li kooken úkunt li kuŋeniil.
66007010	Li kulob butiya koon: «Ateemit oololaal abahumuu li efenjeŋayi yata jáyiiyaju, okila li Agálalaanawu kufakenolaalumuu!»
66007011	Kumalakaabuku feh li kuyito kúwooñen efenjeŋayi yata jáyiiyaju, kunahaanaku, li wahawu ubakiilawu waloŋumuu. Li kuŋa’ wuuliil kuya teetaam hákil efenjeŋayi yata jáyiiyaju, min kumanen Ateemit,
66007012	koon: «Aameen! Ateemit oololaal laate amaneni, Okila akilumuu máyiineniyamu li bújallowabu. Usalaalool ban li úbinkenaalool. Lababbaj sembaasu ban li akaan Ateemit ata sembe boot nanoonan. Aameen!»
66007013	Akee li kunahaanaku kahallenumuu li agel̥l̥enom aanom: — Bukanabuku umbuku kakaanomuu újufowawu wahiitaawu buko kommuu bukay, bay kúfulumulo?
66007014	Li eenool: — Awu baleyi uhaase, amaaŋen. Muñeˈe li aanom: — Buko kommuu bukanabuku kálaamumuu sílaamasu sáamakasu. Kufoffos újufowawu wooliil, ban li kuŋa’ húsimahu hata Agálalaanawu min kukaan wo uhiit.
66007015	Mó mújimuu, li kuyito hákil efenjeŋayi yata Ateemit min kunaak kumanenool etihunaka kuban ehuka li Eluufayi yoola. Anawu abahumuu li efenjeŋayi yata jáyiiyaju fan afooyiil.
66007016	Bucaa li bahob let bulaañen bujokiil. Banakabu let bulaañen busowiil, ésufa let elaañen eyokeniil.
66007017	Mata Agálalaanawu ammuu li tut efenjeŋayi yata jáyiiyaju, fan alako amataawu ooliil. Fan ajow li buko boot bata uhuwenawu wata malamu masenemuu buloŋ. Ban Ateemit fan átil̥ muhuuwamu mata kúkilaku kooliil.
66008001	Nan Agálalaanawu áfulenumuu bálikaañabu butoken li búl̥ubutabu, li lu sub li emitayi jow yili baj húkej ewaatu.
66008002	Muñeˈe li ijuk kumalakaaku hutok li kúl̥ubaaku kalakowemuu hákil Ateemit. Li kuseniil usiin woono hutok li úl̥uba.
66008003	Amalaka akee li abil akooj husilaahu. Li aaken ateefaay ata éwulus dán kúsulemuu ecuulaay. Li kusenool ecuulaay yameeŋe, bánum li asilawoo yo li ul̥awawu wata bukanabuku feh kata Ateemit, li husilaahu hata éwulusayi hammuu hákil efenjeŋayi yata jáyiiyaju.
66008004	Hakoolahu hata ecuulaayayi li hata ul̥awawu wata bukanabuku kata Ateemit, li húfulumul li kaŋenaku kata amalakaawu hákil Ateemit.
66008005	Fúlum tó, amalakaawu li aŋa’ ateefaayawu dán kúsulemuu ecuulaay, min áŋalul sambunasu sata husilaahu min ameeŋen yo aban, li abeten yo li etaamayi. Nan abeten yomuu li etaamayi, li yaan baj kufalajaj, li kulim, li kawiwijen. Etaamayi li egoloo.
66008006	Kumalakaabuku hutok li kúl̥ubaaku kaakenumuu usiinawu hutok li úl̥ubaawu li kulako kágoluloo boot min kul̥ok usiinawu.
66008007	Amalakaawu átinaalawu li al̥ok kasiinaku koola. Kuteyisa li sambun ságinnoole li húsim li siyaan sílowul li etaamayi. Bugeb bano li úhaajiyawu wata etaamayi li búsulo. Bugeb bano li úhaajiyawu wata unuunukawu li búsulo. Mahosamu feh maloŋumuu li músulo foof.
66008008	Fúlum tó, amalakaawu ál̥ubutawu li al̥ok kasiinaku koola. Li kubeten li husamuwahu wah ukee wanokoole li huyuuy háamak hátife sambun. Bugeb bano li úhaajiyawu wata husamuwahu li bulaañ húsim.
66008009	Bugeb bano li úhaajiyawu wata wahawu feh wammuu li husamuwahu li buket. Bugeb bano li úhaajiyawu wata síbatowasu, li bukajen.
66008010	Amalakaawu áhaajutawu li al̥ok kasiinaku koola. Ewuut yáamak yátife loon húlaañaañ hata sambun, li élowumul li emitayi. Nan éliiŋulumuu, li elo li bugeb bano li ugebawu úhaaji wata utunkawu li uhuwenawu. (
66008011	Ewuutayi inyu kajaw yo «Busik Bátaliye».) Bano li ugebawu úhaaji wata malamu li bútali mátali, ban kameeŋe li bukanabuku kahobumuu malamu ummu li kuket mata mútalitali ŋáa’.
66008012	Amalakaawu abakiilenawu li al̥ok kasiinaku koola. Bano li ugebawu úhaaji wata banakabu, li bano li úhaajiyawu wata hul̥eeñahu li bano foof li úhaajiyawu wata bawuutabu li bugoli gay bugeb bano li úhaajiyawu wata mawuŋaamu mata bo li múyaakulo. Bano li ugebawu úhaaji wata etihunakaayi li wata ehukaayi li búlimen.
66008013	Muñeˈe li ijuke, li ijuk huwaalu halakowe jíyit haatiya tiya, li ijam ho li hunaak hul̥ok butiya hoon: «Iyéno, íyeno, íyeno bukanabuku kakinumuu li etaamayi, mata kumalaka kaabuku kúhaajiyaku kúji, kammuu li kumit kul̥ok usiinawu!»
66009001	Muñeˈe amalakaawu atokenawu li al̥ok kasiinaku koola. Li ijuk ewuut yálowumulo li emitayi boot li etaam. Li kusen yo ekul̥umayi yata ekoloŋayi yata buwokaayabu básenkiyaabu.
66009002	Ewuutayi li ébabul ekoloŋayi. Hakoo li húfulumul ló hanokoole li hakoo hata bambun báamak. Hakoolahu unhu hata ekoloŋayi li humeeŋen élusayi gay banakabu li búlimen.
66009003	Bábanguu li búfulumul li hakoolahu unhu, min buyiisoo buban etaamayi feh. Li kusen bo sembe loon sata sil̥anguu.
66009004	Li koon bábanguulabu jakum bukajen mahosamu mata etaamayi, li unuunukenawu, li banuunuk baabu, bale bukaan majakut bukanabuku kabajutumuu húlangumaasowahu hata Ateemit li síjontumasu sooliil.
66009005	Konsoon bo jakum bumuk bukanabuku umbuku, bale bukaaniil kúlaam kul̥eeñ koono hutok. Sílaamasu san bommuu li búlaameeniil fan sinokoo li sata an an el̥anguu etahe.
66009006	No unnu, bukanabuku fan kuŋes eket, bale let kuket. Fan síibiil kuket, bale eketayi fan éloyiyiil.
66009007	Bábanguulabu umbu bunokoonokoo li sifilinjebe san kufaleˈe boot ejow hutiik. Li baj li kúkowaku kata bo wah ukee wanokoole li síjambi sata éwulus. Wuulawu wata bo li unokoo li wuul wata bukan.
66009008	Walawu wata bo li unokoo li wal wata anaale. Uŋíiŋawu wata bo li unokoo li wata éŋaŋ.
66009009	Li bukaano li ugiŋawu wata bo wah ukee wanokoole loon sibangal sata mañ, ban kawelaku kata ubeyawu wata bo li kunokoo loon kawel kata sifilinjebe sameeŋe sañake sisaalet sata hutiik min sitey boot hutiik.
66009010	Bábanguulabu umbu bubabbaj kuwet kabaje utah loon wata sil̥anguu. Li kuwetaku kata bo búbajummuu sembe sata kálaamen bukan kul̥eeñ koono hutok.
66009011	Ayíiyawu ata bo akila ammuu amalakaawu ata buwokaayabu básenkiyaabu. Amalakaawu ummu laaneyi li elobayi yata éebulo «Abadoŋ», li elobayi yata kata Gilees koonewool «Afoliyoŋ».
66009012	Sílaamasu sátinaalasu li siban. Fúlum tó, li lako sílaam sakee síl̥uba sunsu li simit sibil.
66009013	Amalakaawu atoken li anolawu li al̥ok kasiinaku koola. Li ijam hulim li húfulumul li silolohasu sibakiilasu sata husilaahu hata éwulusayi, hammuu hákil Ateemit.
66009014	Hulimahu li hoon amalakaawu atoken li anolawu aakenumuu kasiinaku: «Ukátenul kumalakaaku kubakiilaku kakokimuu tin katunkaku káamakaku kan koonemuu Ofúlat.»
66009015	Li kúkatenul kumalakaaku kubakiilaku kafaleyimuu kat to boot li ewaatuwayi inyu, li hunakahu unhu, li hul̥eeñahu unhu li kajaañaku unku, nan kommuu li kumuk bugeb bano li ugebawu úhaaji wata bukanabuku feh.
66009016	Li ijam li kulob kusollaali koono keem kulemboomuu li sifilinjebaasu: koono símiliyoŋ soono síteemeel síl̥uba.
66009017	Kahimmowaku unke lijukumuu li sifilinjebaasu li bukanabuku kalemboomuu li so. Sibangal sájunke loon sambun kookene, ban li síbuloo loon ayitik akee an koone safiil, li síniyoket loon efo’ yata éniyok yásufe. Kúkowaku kata sifilinjebaasu li kunokoo li kúkow kata síŋaŋ. Sambun li sinaak sífulumul li utumawu wata so, li hakoo, li batolok básoyiye.
66009018	Wahawu unwe úhaaji wanaake úfulumulumuu li utumawu wata sifilinjebaasu, wammuu sambunasu, hakoolahu li batolokabu básoyiyaabu, li umuk bano li ugebawu úhaaji wata bukanabuku kammuu li etaamayi.
66009019	Mata sembaasu sata sifilinjebaasu li utumawu wata so silakowe li kuwetaku kata so foof. Kuwetaku kata so kunokoonokoo li sinuukayila, ban li kubaj kúkow kan kunaake kuŋammuu min kukaan majakut bukanabuku.
66009020	Bukanabuku kasaŋomuu, kaketutumuu li utekawu unwu, kubetut búsol wahawu wan buko humumiil kukaanumuu li kuŋeniil. Kukatut foof kamanen uyinumawu wajakutaawu, sibaŋootasu sata éwulusayi, li sata ehaaliisayi, li sata fálamayi, sata kugisaaku li sayijimuu li simin sata unuunuken. Li kuŋa’ so kukaan úciin, ban siyilaat sijuk, siyilaat sijam, siyilaat foof sijow.
66009021	Bukanabuku umbuku kujokut foof li ehaaseen min kukat jamuk bukan, kukatut kakaan jángafayinde, kukatut húfulo li alet alet, kukatut ékuwet.
66010001	Fúlum tó, li ijuk amalaka akee abaje sembe li áwalowumul li emitayi. Li áhimenoolum kafaal ban li baj husu háwooñene húkowahu hoola. Buulabu boola li buleñ loon banak. Kootaku koola li kunokoo li kúlaañaañ kata sambun.
66010002	Alíibal ábabuli laakene li kaŋenool. Li aŋa’ kaataku koola kálilaku akak li husamuwahu, kamayaku li aŋa’ ko akak li etaamayi.
66010003	Li akaaw butiya loon éŋaŋ el̥okemuu. Nan akaawumuu butiya loon muñaˈa, kufalajaj hutok li kúl̥uba li kuwel.
66010004	Nan kufalajajaku kuwelumuu loon muñaˈa, li ilako li ikiic wahawu wan kulobumuu, bale li ijam hulim habilumulo li emitayi haanom: — Ulu li hulimahu han kufalajajaku hutok li kúl̥ubaaku kulobumuu. Jakum ukiic ho.
66010005	Muñeˈe amalakaawu an ijukumuu li ayito li husamuwahu li etaamayi, li ateb kaŋenool káli ajooŋoo li emitayi,
66010006	ban li anuulum li kajaw kata Ateemit aloŋumuu boot nanoonan, áwuwenumuu emitayi li wahawu feh wáami dómuu, li etaamayi li wahawu feh wáami dómuu, li husamuwahu li wahawu feh wáami dómuu. Amalakaawu li aan: «Muñeˈe let laañen kob boot nakee.
66010007	Bale nan amalakaawu atoken li ál̥ubutawu ammuu li al̥ok kasiinaku koola, wahawu wahaasutimuu wan Ateemit alobumuu kakaan, fan ubaj loon akila humumool alob womuu kulokaabuku koola kammuu kufulofetaku.»
66010008	Fúlum tó, hulimahu han ijamumuu habilummuu li emitayi, li hulaañen hoonom: «Ujow uŋa’ éliibalayi yábabulimuu yammuu li kaŋenaku kata amalakaawu ayitomuu li husamuwahu li etaamayi.»
66010009	Li ijow ikooj amalakaawu min ilobool eenool asenom áliibalawu. Li aanom: «Uŋalool ban li utokoñool. Fan ásuum li butumabu booli loon múkum, bale nan ommuu umelool fan átali li halahu hooli.»
66010010	Li iŋa’ áliibalawu li kaŋenaku kata amalakaawu, itokoñ. Nan ilakowoolumuu bútokoñabu, li ásuum li butumabu búmbaam loon múkum, bale nan imeloolumuu, li átali li halahu húmbaam.
66010011	Muñeˈe li koonom: — Loote ulaañen uyiiŋen wahawu wan Ateemit alobumuu kakaan boot li bukan, li sitaam, li silob li kúyii kameeŋe.
66011001	Muñeˈe li kusenom kacaac kanokoole li hunuk boot naak kaliik, ban li koonom: — Uyito ujow uliik Eluufayi yata Ateemit li husilaahu foof, ban li ucob bukanabuku kamanene lómuu Ateemit.
66011002	Bale jakum uliik ekaakayi yammuu tíyaŋ Eluufayi yata Ateemit, mata ekatikat bo boot li bukanabuku kákaanumutumuu li Ateemit balewool, kammuu li kúkakul ésukayi yanabaayi kul̥eeñ koono kúyii kúl̥uba li kúl̥uba.
66011003	Fan íboñul bukan kúl̥uba káami li kúlobul li kajaw kúmbaam. Fan kukaano wañ wata ñikul, ban li kulob bukanabuku hulimahu hata Ateemit jow baj kunak koono énjunne li síteemeel síl̥uba li kúyii kúhaaji.
66011004	Bukanabuku umbuku kúl̥uba kammuu li kúlobul li kajawaku kúmbaam buko kommuu unuunukenawu úl̥ubaawu wan koonemuu óliibiye, li sihiitumasu síl̥ubaasu. Buko kuyitomuu hákil Amaaŋenawu ata etaamayi.
66011005	An afañumuu min akaaniil majakut, sambun fan sífulumul li utumawu wooliil min simuk kulatoolaaku kooliil. Muñowu anoowan afañe kakaaniil majakut áatimuu aket.
66011006	Bukanabuku umbuku kúl̥uba kubaje sembe sata kabab emitayi, min kúhi’ yo élaalum buko baloŋe li kulob bukanabuku hulimahu han kúyabummuu li Ateemit. Li kubaj foof sembe sata kulaañen malamu mulako húsim. Kubaje foof sembe sata kakaan adunaayi feh élaam sílaam sanoosan loon súumiilumuu.
66011007	Bale nan kommuu li kuban elob bukanabuku hulimahu han Ateemit aseniilumuu, énuukuleŋayi yákoyileniyaayi yammuu li éfulumul li buwokaayabu básenkimuu fan etiikeniil. Fan eheekiil ban li emukiil.
66011008	Sihuluŋasu sooliil fan sikaani li kaayeenaku kata ésukayi yáamakayi, tan Amaaŋenawu ooliil abaaŋimuu li ekuluwa. Kajawaku kan kunaake kúsalummuu ésukayi inyu, kooneyi Sodom li Ejíf.
66011009	Bukanabuku kata het yanooyan li kata ésukoosuk, kata elob yanooyan li kata etaam yanooyan, fan kubil kúnand sihuluŋasu sata bukanabuku umbuku kunak koono kúhaaji li húkej etihunaka, ban let kukat min sihuluŋasu sihoki.
66011010	Bukanabuku feh kakinumuu li etaamayi fan súumiil buko bajame eketayi yata bukanabuku umbuku kúl̥uba. Fan kubaj ésuumahukow, ban li kunaak kusenoo bagam, mata bukanabuku umbuku kúl̥uba kammuu kufulofet kukankaan bukanabuku kakinumuu li etaamayi kúlaam ŋáa’.
66011011	Bale, kunakaku unku kúhaaji li húkej etihunaka kúfu’ tómuu, huyih hata buloŋ habilumulo li Ateemit, li hunoken li bukanabuku umbuku kúl̥uba, ban fan kuyito. Nan kuyitomuu, ekole yáamak li ejok bukanabuku kalako tomuu bajukabu booliil.
66011012	Bukanabuku kúl̥uba li kujam hulim habaje sembe háfulumulo li emitayi li hooniil: «Jiŋitowul boot haatiya!» Li kuŋitowum li kafaal boot li emitayi hákil kulatoolaaku kooliil.
66011013	No unnu, etaamayi li egoloo ŋáa’. Bugebabu buŋenenabu bata ésukayi li buhumo, min bukan koono sínjunne hutok li síl̥uba kuket li kagoloolaku unku kata etaamayi. Bukanabuku kasaŋomuu li kúkoli ŋáa’, li kúbinken Ateemit ammuu haatiya emitayi.
66011014	Búyiikabu búl̥ubutabu buwuje. Muñeˈe, búyiikabu búhaajutabu bumbu li bubaj.
66011015	Fúlum tó, amalakaawu atoken li ál̥ubutawu li al̥ok kasiinaku koola. Kulim kabaje sembe li kujami li emitayi kanaake koon: «Muñeˈe jáyiiyaju jata adunaayi Amaaŋenawu oololaal akil jo buko li Afakenaawu ammuu oola, ban fan aaken jáyiiyaju unju boot nanoonan!»
66011016	Kunahaanaku áyii li kubakiilaku kahallenumuu, ban li kubah li sifenjeŋasu sooliil sata jáyiiyaju hákil Ateemit, li kuŋa’ wuuliil kuya teetaam min kumanen Ateemit
66011017	koon: «Amaaŋen Ateemit ata sembe, Awu áami tomuu, awu alakoween tomuu, jisali, mata luŋaŋŋa’ sembaasu sooli sáamakasu, min uyiten jáyiiyaju jooli.
66011018	Bukanabuku kata sihetasu feh etindihuuñ ejokiil, bale muñeˈe hunakahu húliiŋulo, nan etindihuuñayi yooli yommuu li ejuki. Hunakahu hata batiibabu bata bukanabuku kaketumuu húliiŋe. Hunakahu húliiŋe nan ommuu usuuhen kulokaabuku kooli, kammuu kufulofetaku, li bukanabuku feh kammuu kooli, katitabuku li káamakabuku, kákolimuu kajawaku kooli. Hunakahu foof húliiŋe nan ommuu uniilen, bukanabuku feh kakajenumuu etaamayi.»
66011019	Muñeˈe Eluufayi yata Ateemit yammuu li emitayi li ébabulo. Ekeesayi yata húfaalumahu li ejuki ló. Li baj kawiwijen, li kulim, li kawel kata kufalajaj. Etaamayi li egoloo, li baj kuteyisa káamak.
66012001	Fúlum tó, búhiisenum báamak li búfulumul li emitayi. Búhiisenumabu umbu li bulako anaale aŋale banakabu min águuyoo loon kañ. Hul̥eeñahu li hulako kata láala kootaku koola, ban li aaken li húkowool éjambi yata siwuut soono kuŋen li síl̥uba.
66012002	Anaalaawu ummu ha’ laakene ban okila báliiŋene. Nan alakomuu li anoken li éluŋun, jilumaju jata kanokenaku li jíjiwool li anaak áluulen.
66012003	Búhiisenum bakee li bulaañen búfulumul li emitayi. Li kaan éjunfuu yáamak yájunke, yabaje kúkow hutok li kúl̥uba li usiin woono kuŋen. Li baj éjambi li húkowoohukow.
66012004	Ejúnfuulayi li eŋa’ huwetahu hata yo min ewuuwul bano li ugebawu úhaaji wata bawuutabu bammuu li emitayi, ébetenul li etaam. Li ejow eyito tan anaalaawu ajowemuu boot kanokenaku alakomuu, bánum li eyaan ejok añiilawu oola eme’ nan ammuu abuki.
66012005	Muñeˈe anaalaawu li abuk añiil áyine, ammuu li aŋa’ hunuk hata mañ min amat bukanabuku kata sihetasu feh. Bale nan añiilawu abukimuu, li kuyaan kújowetumool boot bata Ateemit, li efenjeŋayi yoola yata jáyiiyaju.
66012006	Anaalaawu okila li atey boot bata kayiinaayaku, ban Ateemit akaanoolumuu hulako, bánum li kúkuumenool bo kunak koono énjunne li síteemeel síl̥uba li kúyii kúhaaji.
66012007	Muñeˈe hutiik li hubaj li emitayi. Miseel li kumalakaabuku koola li kutiik li éjunfuulayi. Ejúnfuulayi foof li eŋa’ kumalakaabuku kata yo min etiik li buko.
66012008	Bale li kuheek éjunfuulayi, ban li kúhi’ yo élakowum li emitayi boot li kumalakaaku kata yo ló.
66012009	Li kúbetenul hújunfuulahu unhu háamakahu tíyaŋ. Yo yommuu enuukayilaayi ehaanayi yan koonemuu foof Ammalawu mantee foof Sayitaane, abuntemuu adunaayi feh. Li kúbetenulool li etaamayi boot li kumalakaaku koola ló.
66012010	Muñeˈe li ijam li emitayi hulim li hulob butiya hoon: «Muñeˈe taŋayi yata kafakaku éliiŋe! Muñeˈe Ateemitawu oololaal láhiise sembaasu soola li jáyiiyaju joola! Muñeˈe huhaanaahu hunhu li kuŋenaku kata Afakenaawu ammuu oola! Mata anawu anaake ámalumuu akaan kutuyolaal kubetenoobeten tíyaŋ emitayi, akila anaake ayitomuu hákil Ateemit oololaal min ámal akaaniil etihunaka aban ehuka.
66012011	Li húsimahu hata Agálalaanawu kutuyolaal kúheekumoolumuu, li hulimahu foof hata Ateemit han kulobumuu ésukayi. Li koon éehe’ min kusen buloŋabu booliil mata min kuket.
66012012	Mó mújimuu, ésuumahukow ejow elako li emitayi li bukanabuku kakin dómuu! Bale búyiik bujow bulako li etaamayi li halahu! Mata Sayitaane láwalowulo boot li bukuluul, mawuñete ŋáa’. Lahaase aan taŋayi yasaŋowoolumuu efamut.»
66012013	Nan éjunfuulayi ehaasumuu yoon ébetenulibeten li etaam, li eteyoo anaalaawu abukumuu añiilawu áyinaawu.
66012014	Li kusen anaalaawu ubey úl̥uba wata huwaaluwahu háamakahu min áyit boot li hulakowahu hoola hammuu li kayiinaayaku, bájum li kúkuumenool bó simit síhaaji li húkej, min áloyi enuukayilaayi.
66012015	Muñeˈe enuukayilaayi li émasul kata búsol anaalaawu mal nokoo loon husamu, mantee li muñakool muwujetum.
66012016	Bale etaamayi li elamben anaalaawu. Li eŋaben min eme’ malamu mata husamuwahu man éjunfuulayi émasulumuu li butumabu bata yo.
66012017	Muñeˈe éjunfuulayi li el̥eet anaalaawu bil gay, li ejow etiik bubukoolumabu boola basaŋomuu. Bubukoolumabu umbu bo bommuu bukanabuku kátuulumuu siluwaasu sata Ateemit, ban li bunab li kulimaku kan Yéesu alobumuu.
66012018	Fúlum tó, éjunfuulayi li ejow elako bata katantaku kata halahu.
66013001	Nan fú’ tómuu, li ijuk énuukuleŋ yákoyileniye li éfulumul li halahu. Enúukuleŋayi inyu ebaje usiin woono kuŋen li kúkow koono hutok li kúl̥uba. Li baj éjambi li kasiin kanookan. Li kukiic kajaw kata kúgel Ateemit li húkow hanoohan.
66013002	Enúukuleŋayi yákoyilenimuu yan ijukumuu enokoonokoo li esaamaay. Kootaku kata yo li kunokoo li kata húnuukuleŋ háamak hanokoole li etameel. Butumabu bata yo li bunokoo li bata éŋaŋ. Ejúnfuulayi li eŋa’ sembaasu sata yo, efenjeŋayi yata yo li kayile káamak, esen énuukuleŋayi yákoyileniyaayi.
66013003	Húkow hakee hata énuukuleŋayi yákoyileniyaayi, ujukumuu loon hucokocoko kacok kata min huket, bale kacokaku unku li kufak. Bukanabuku feh kammuu li etaamayi li kujuk li kusego ŋáa’. Li kunab li énuukuleŋayi.
66013004	Muñeˈe ésukayi feh li emanen éjunfuulayi, mata esensen kayile énuukuleŋayi. Bukanabuku feh li kunaak kumanen énuukuleŋayi koon: «Ayi anokoole li énuukuleŋayi? Ayi ayilo atiik li yo?»
66013005	Li kukat énuukuleŋayi min elob kulim kata kasaloolo li kata kagel Ateemit. Li kusen yo sembe min ekaan loon muñaˈa jow baj kul̥eeñ koono kúyii kúl̥uba li kúl̥uba.
66013006	Enúukuleŋayi li elako elob kulim kajakut eya li Ateemit, ban li egel kajawaku koola éginnoo ló tan akinumuu. Li egel foof bukanabuku feh kakinumuu li emitayi.
66013007	Li kusen énuukuleŋayi kakaañen min etiik li bukanabuku kata Ateemit, ban li eheekiil. Li kukaan yo min ebaj sembe li utoŋawu feh, li bukanabuku feh, li silobasu feh li sihetasu feh.
66013008	Bukanabuku feh kammuu li etaamayi fan kumanenool. Bukanabuku umbuku buko kommuu kan ujawawu wooliil ukiicutimuu li éliibalayi yata buloŋabu yaan no li húkitumahu hata adunaayi. Elíibalayi inyu yata Agálalaanawu amukimuu.
66013009	An áakimuu sijan, li ajanten jak!
66013010	An áami tómuu boot bil jajok, fan abil ajoki kul̥. An áami tómuu boot min abil amukumi li ékundu, manooman ékundu fan emukool. Wahawu unwu újimuu bukanabuku kata Ateemit koote kútuk tó lit, ban li kubaj káyinen.
66013011	Fúlum tó, li ijuk énuukuleŋ yakee yákoyileniye li éfulumul li etaamayi. Li ebaj usiin woono úl̥uba wanookoole li wata húgalalaan háyine hañiilowe, ban li enaak elob loon éjunfuu.
66013012	Enúukuleŋayi inyu li eŋa’ sembaasu feh sata énuukuleŋayi étinaalayi yooken hákil yo. Li etuuŋ etaamayi li bukanabuku feh kakinumuu li yo, kumanen énuukuleŋayi étinaalayi, yafakumuu li kacokaku kata yo kaateenumuu kumuk yo.
66013013	Enúukuleŋayi inyu yál̥ubutayi li enaak ekaan búhiisenum bájaahaleniye ŋáa’. Li enaak ekaan foof sambun sibilumul li emitayi boot teetaam, hákil bukanabuku feh.
66013014	Li enaak eŋa’ búhiisenumabu bájaahaleniyaabu ban eyilimuu ekaan hákil énuukuleŋayi yátinaalayi, min éjimen bukanabuku kakinumuu li etaamayi. Li yoon bukanabuku kukaan ebaaŋoot yata énuukuleŋayi yátinaalayi, yan ékunduwayi ecokumuu ban lí yóomi li buloŋ.
66013015	Li kusen énuukuleŋayi yál̥ubutayi sembe min ekaan ebaaŋootayi yata énuukuleŋayi yátinaalayi eloŋ min enaak egoloo. Ebaaŋootayi li eyili elob, ban li eyili foof emuk bukanabuku feh kafañutumuu kumanen yo.
66013016	Enúukuleŋayi li etuuŋ bukanabuku feh, katitabuku li káamakabuku, kusaanumaku li kusukateenabuku, emiikeelayi li kaletumuu emiikeel, kukaaniil húlangumaaso li kaŋen káli mantee foof li éjontum.
66013017	Anoowan ayilaat anoom wah mantee foof li ájula wah, akila babajut húlanguumaasowahu unhu, hammuu kajawaku kata énuukuleŋayi mantee ecobayi yanaboomuu li kajawaku unku.
66013018	To untu, bújallo bugel̥l̥eni tó. An atuukomuu fan ayili ahaas ecobayi inyu yata énuukuleŋayi yákoyileniyaayi yo yomuu waa, mata ecobayi inyu kajaw kata an. Ecobayi yata énuukuleŋayi inyu yo yommuu síteemeel hutok li yano li kúyii kúhaaji li hutok li yano (666).
66014001	Muñeˈe li ijuke, li ijuk Agálalaanawu mayitowe li huyuuyahu han koonemuu Siyoŋ. Li baj bukan koono sínjunne téemeel lí kúyii kúl̥uba li kubakii kalako to li akila. Kajawaku koola li kata Atuubawool ukiicikiic li síjontumasu sooliil.
66014002	Li ijam hulim habilumulo li emitayi, ban li hunokoo li kácololen kata mal máamak. Li hunokoo foof loon kawel káamak kata hufalajaj. Hulimahu han ijamumuu hunokoonokoo li kawel kata sikontiñ.
66014003	Bukanabuku umbuku li kukijen kakijen kawunkul hákil efenjeŋayi yata jáyiiyaju, hákil wahawu ubakiilawu waloŋumuu li kunahaanabuku kahallenumuu. Ban anoowan ayilaat aliiken kakijenaku unku ábuti li bukanabuku sínjunne téemeel li kúyii kúl̥uba li kubakiilaku kan Ateemit áfakenumulomuu li etaamayi feh.
66014004	Bukanabuku umbuku buko kuhintowutumuu li kanaale, min kulako bukan kanabe. Li kunaak kunab li Agálalaanawu tanootan tan ajowe. Li bukanabuku feh, umbuku kufakenimuu min kulako bukanabuku kútinaalabuku kan kusenumuu Ateemit li Agálalaanawu.
66014005	Kulim kata émalimiñ kúfulumuloot li utumiil. Kubajut butila banooban.
66014006	Fúlum tó, li ijuk amalaka akee li anaak áyititoo haatiya tiya emitayi. Li aaken Hulim Hásuume hata boot nanoonan, han aate alob bukanabuku feh kakinumuu li etaamayi, kata sihetasu feh, kata utoŋawu feh, kata silobasu feh li kata sísukasu feh.
66014007	Amalakaawu li anaak alob butiya aan: «Jíkoli Ateemit ban li jisalool, mata ewaatuwayi nan ammuu li atiib bukanabuku éliiŋe. Jimanenool. Akila áwuwenumuu emitayi li etaamayi, husamuwahu li úbulenawu wata malamu.»
66014008	Nan átinaalawu alobumuu aban, amalaka akee ál̥ubut li áfulul ban li aan: «Babiloon eyiisoole, Babiloon yáamakayi eyiisoole, yo yakaanumuu bukanabuku kata sihetasu feh, kuhob bunukabu bata bucagayetabu, bakaanemuu Ateemit etindihuuñ.»
66014009	Fúlum tó, amalaka akee áhaajut li áfulul ban li aan: «Bukanabuku kamanenumuu énuukuleŋayi yákoyileniyaayi li kambuwaku kata yo, ban li kukaaniil húlangumaasowahu hata yo li bájontum li kaŋen,
66014010	fan kuhob foof bunukabu bata etindihuuñayi yata Ateemit. Bunukabu umbu búsinfuti, ban li buyoŋeni li ejunkayi yata etindihuuñayi yáamakayi yata Ateemit. Bukanabuku umbuku kahobumuu bunukabu fan kúlaam ŋáa’ li hásufaahu hata sambunasu li hata batolokabu básoyiyaabu, hákil kumalakaaku kanabaaku li Agálalaanawu.
66014011	Hakoolahu hata sambunasu sálaameneyiilumuu fan hukoolet boot nanoonan. Bukanabuku kamanenemuu énuukuleŋayi yákoyileniyaayi li kambuwaku kata yo, li an ammuu li aŋa’ húlangumaasowahu hata kajawaku kata yo, let kubaj kayool̥o etihunaka kuban ehuka.»
66014012	Wahawu unwu újimuu bukanabuku kata Ateemit, kátuulumuu siluwaasu soola ban li kúyinen li Yéesu, koote kuhanken min kúmuñ.
66014013	Muñeˈe li ijam hulim habilumulo li emitayi haanom: — Ukiic kulimaku unke: «Awólo, bukanabuku kaketumuu muñeˈe buko li bulok boot li Amaaŋenawu!» Buyinumabu li boon: «Mal̥egen áwolo, mata kuyilo kuyool̥o li bulokabu booliil. Wahawu wan kulokumuu fan unab li buko.»
66014014	Li ilaañen ijuke, li ijuk kafaal kahiite. Li kafaalaku unku li baj búnokoo bata an, bábah ló. Li bukaano éjambi li húkowahu hata bo, ban li bútuk li kaŋenool ékaawum yañeke.
66014015	Amalaka akee li áfulumul li eluufayi yata Ateemit, min alob butiya amalaka aahu abahumuu li kafaalaku aanool: «Uŋa’ ékaawumayi yooli min ukaaw mata taŋayi yata kakaawaku éliiŋe: emaanaayi yammuu li etaamayi yaale boot mata ecac!»
66014016	Muñeˈe anawu abahumuu li kafaalaku li aŋa’ ékaawumayi yoola min al̥aaf etaamayi, emaanaayi yáami lómuu li ecaci.
66014017	Fúlum tó, amalaka akee li áfulumul li eluufayi yata Ateemit yammuu li emitayi, mátuke foof ékaawum yañeke.
66014018	Muñeˈe amalaka akee li áfulumul li husilaahu. Okila akilumuu mata sambunasu. Li alob butiya amalakaawu aakenumuu ékaawumayi yañekumuu aan: «Uŋa’ ékaawumayi yooli min úbajul útukusawu wata búbiiñabu bammuu li etaamayi, mata kúul̥aku kata bo kaale.»
66014019	Amalakaawu li aŋa’ ékaawumayi yoola min al̥aaf etaamayi, min abaj útukusawu wata búbiiñabu bammuu li etaamayi, ban li aŋa’ wo akaan li buyinjaayabu báamakabu dán wommuu li ul̥uuteni, min híis etindihuuñayi yata Ateemit.
66014020	Li kuŋa’ kootiil min kul̥unf ébiiñayi li buyinjaayabu tíyaŋ ésukayi. Húsim li húfulumul li buyinjaayabu, min humeeŋen to hujow hútij efilinjebe li butum, ban húsimahu li hutey loon kayelen jow yili baj síkilomeet síteemeel síhaaji.
66015001	Muñeˈe li ijuk li emitayi búhiisenum bakee báamak ban li bujak majak. Búhiisenumabu umbu bo bommuu: kumalakaaku koono hutok li kúl̥uba kaakene utek hutok li úl̥uba li kuŋeniil. Wo wommuu utekawu úsolaawu, mata li wo etindihuuñayi yata Ateemit yóomummuu li eban.
66015002	Li ijuk foof husamu hayaaŋe loon eweel hágiiwoole li sambun. Li ijuk foof bukanabuku feh kabajumuu kaheek li énuukuleŋayi yákoyileniyaayi, li kambuwaku kata yo, li ecobayi yanaboomuu li kajawaku kata yo. Li husamuwahu unhu kuyitowe, ban li kútuk sikontiŋasu san Ateemit aseniilumuu.
66015003	Li kunaak kukijen kakijenaku kata Móyiis, ammuu alokaawu ata Ateemit li kakijenaku kata Agálalaanawu koon: «Amaaŋen Ateemit ata sembe, mo balokelabu booli buluuke ban li bújaahaleni ŋáa’! Awu ommuu Ayíiyawu ata bukanabuku kata sihetasu feh, mo makaanelamu mooli mucole ban li mulako mal̥egen!
66015004	Ayi aatut ákoliyi, Amaaŋen? Ayi aatut asal kajawaku kooli? Mata awu bale unabe. Bukanabuku kata sihetasu feh fan kubil kumaneni, mata buko feh kujuke buu makaanelamu mooli mucolumuu.»
66015005	Fúlum tó, li ijuke li ijuk haatiya emitayi Eluufayi yata Ateemit li ébabulo, yaakumuu kayuntaku kata húfaalumahu.
66015006	Kumalakaabuku hutok li kúl̥ubaaku kaakumuu utekawu hutok li húl̥ubaawu lí kúfulumul li Eluufayi yata Ateemit. Wañ wata sooy wahiite falala’ kukaanowe, ban li unaak uleñ. Li kukoko unaal wata éwulus li ugiŋawu wooliil.
66015007	Wakee li wahawu ubakiilawu waloŋumuu li usen kumalakaabuku hutok li kúl̥ubaaku sijunk soono hutok li síl̥uba sata éwulus. Sijunkasu unsu etindihuuñayi yata Ateemit aloŋumuu boot nanoonan emeeŋen so.
66015008	Muñeˈe Eluufayi yata Ateemit li emeeŋ hakoo humum hata máyiineniyamu li sembaasu sata Ateemit. Anoowan ayilaat anoken li Eluufayi yata Ateemit, utekawu hutok li úl̥ubaawu wan kumalakaabuku hutok li kúl̥ubaaku kúŋalulumuu wo babanolut.
66016001	Muñeˈe li ijam hulim habaje sembe li húfulumul li Eluufayi yata Ateemit, haane kumalakaabuku hutok li kúl̥ubaaku: «Jijow jíyu li etaamayi sijunkasu hutok li síl̥ubaasu sata etindihuuñayi yata Ateemit!»
66016002	Amalakaawu átinaalawu li ajow áyu ejunkayi yoola li etaamayi. Sisonta sajakut sásengiye ŋáa’ li sijok bukanabuku kabajumuu húlangumaasowahu hata énuukuleŋayi yákoyileniyaayi, ban li kunaak kumanen kambuwaku kata yo.
66016003	Amalakaawu ál̥ubutawu li áyu ejunkayi yoola li husamuwahu. Malamu li mulaañ húsim loon hata an akete. Wahawu feh wakinumuu li halahu li uket.
66016004	Amalakaawu áhaajutawu li áyu ejunkayi yoola li kusamuwaku li úbulenawu wata malamu, malamu li mulaañ húsim.
66016005	Muñeˈe li ijam Amalakaawu akilumuu malamu li aan: «Awu bale ommuu Ateemit anabe. Awu óomi tómuu, awu ulako tomuu, ban lutiibetiib col.»
66016006	Li mal̥egenamu, loon bukanabuku kúyumuu húsimahu hata bukanabuku kammuu kooli li hata kufulofetaku, mo foof luseniilumuu húsim kuhob. Kuyayyab bacaamiil.
66016007	Muñeˈe li ijam hulim li húfulumul li husilaahu haane: «Eéhe’, Amaaŋenawu Ateemit ata sembe, batiibelabu booli batiibe bata mal̥egen ban li bucol!»
66016008	Amalakaawu abakiilenawu li áyu ejunkayi yoola li banakabu. Li koon bo buyilo búsu bukanabuku li sambunasu sata bo.
66016009	Muñeˈe hásufa háamak li husow bukanabuku. Nan kusowomuu, li kugel kajawaku kata Ateemit aakumuu sembe sata kakaan bukanabuku kúlaam sílaam loon unsu. Bale li kuhoy bakat baloŋelabu booliil bajakutumuu, min kusal Ateemit.
66016010	Amalakaawu atokenawu li áyu ejunkayi yoola li efenjeŋayi yata jáyiiyaju yata énuukuleŋayi yákoyileniyaayi. Jáyiiyaju jata yo li jilo li élim. Bukanabuku li séngiyiil bil gay li kunaak kulum kúlellufaku kooliil.
66016011	Li kugel Ateemit ata emitayi humum hata sílaamasu li sisontaasu sooliil. Bale li kuhoy bakat baloŋelabu booliil bajakutumuu.
66016012	Amalakaawu atoken li anolawu li áyu ejunkayi yoola li husamuwahu háamakahu han koonemuu Ofúlat. Malamu mata ho li musay min mukat bútin boot li kúyiiyaku kabilummuu akiw.
66016013	Muñeˈe li ijuk uyinum úhaaji wajakut wanokoole li sihool li úfulumul li butumabu bata éjunfuulayi, li bata énuukuleŋayi yákoyileniyaayi, li bata anawu ámalumuu aan afulofet laam.
66016014	Li mal̥egenamu, laalu uyinum wata kummalaku kakaanemuu wah wájaahaleniye. Uyinumawu unwu fan unaak ujow boot bata kúyiiyaku kata etaamayi feh bájum li uwoogeniil boot li hutiikahu hata hunakahu háamakahu hata Ateemit ata sembe.
66016015	Amaaŋenawu li aan: «Jijanten, fan ibil loon ákuu! Awólo anawu aatutumuu ámooli min afooy wañawu woola, jakum bil ajow bákolotoo min abaj ñisuu hákil bukanabuku feh.»
66016016	Uyinumawu wajakutumuu li uwoogen kúyiiyaku tan koonemuu Alumagedoŋ li elobayi yata bukanabuku kan koonemuu éebulo.
66016017	Amalakaawu atoken li ál̥ubutawu li áyu ejunkayi yoola li élusayi. Hulim habaje sembe li hujami li Eluufayi yata Ateemit, habilumulo li efenjeŋayi yata jáyiiyaju. Li hoon: «Muñeˈe bane!»
66016018	Li baj kawiwijen, li kulim, li kawel kata kufalajaj. Etaamayi li élinliŋoo ŋáa’. Bajulelut kálinliŋoo kata etaam loon unku kábilum nan an áwulo li etaamaye.
66016019	Esúkayi yáamakayi li egiso ekaan ugeb úhaaji. Sísukasu feh sata banooban li adunaayi li sihumo. Ateemit amojenut Babiloon yáamakayi. Li akaan yo ehob bunukabu bata ejunkayi yoola, bunukabu bata etindihuuñayi yoola yáamakayi.
66016020	Sítebelemukasu feh li síjim. An alaañenut ajuk kuyuuy.
66016021	Kuteyisa kál̥iitiye ŋáa’ li kúlowumul li emitayi kubil kulo li bukanabuku. Bukanabuku li kugel Ateemit humum hata katekaku unku kata kuteyisaaku, mata lakolako katek kásengiye ŋáa’.
66017001	Muñeˈe akee li kumalakaaku hutok li kúl̥ubaaku kátukumuu sijunkasu hutok li síl̥ubaasu, li abil aanom: — Ubil min íhiisi buu ecagaayi yáamakayi yommuu li etiibi eeno, yo yáamimuu ésukayi yáamakayi yateefimuu kooj kusamu kameeŋe.
66017002	Kúyiiyaku kata etaamayi kuhintenhinten yo. Bukanabuku kakinumuu li etaamayi li kúkaliyenoolum li bunukabu bata yo, ban li kulo li bucagayetabu bata yo.
66017003	Muñeˈe Buyinumabu li bulako lí ínje, amalakaawu li atebom ájowetum boot li kayiinaay. Li ijuk bo anaale alemboole li énuukuleŋ yájunke cúl. Enúukuleŋayi inyu ebaje kúkow koono hutok li kúl̥uba li usiin kuŋen, ban li ebaj tanootan li eniilayi yata yo ujaw wata kúgel Ateemit.
66017004	Anaalaawu wañ wájunke lakaanowe li wájunke cúl, ban li ásangenoolum sikob sata éwulus, sata bagisa batiineniye ŋáa’ li usis. Li átuk li kaŋenool ejunk yata éwulus, yameeŋe tib wah wajakut bajuk. Wahawu unwu wo wommuu bucagayetabu boola bajakutumuu.
66017005	Li bájontumabu boola li baj kajaw kakiici to kan an ayilaat ahaas waa kufañe kulob: «Babiloon yáamakayi, jaaw ata sicagaasu, li ata wahawu wajakutumuu bajuk wammuu li etaamayi.»
66017006	Li ijuke, li ijuk kaanaku anaalaawu húsimahu hata bukanabuku kata Ateemit li hata bukanabuku kan kumukumuu mata káyinenaku kooliil li Yéesu kúji, húkaliyenookaliyen. Nan ijukoolumuu li isego ŋáa’.
66017007	Muñeˈe amalakaawu li aanom: — Wáa újiye li usego? Fan ihebi mahaasutimuu mata anaalaawu li mata énuukuleŋayi yateboolumuu, yabajumuu kúkow koono hutok li kúl̥uba li usiin kuŋen.
66017008	Enúukuleŋayi yan ujukumuu naanaŋ eloŋenloŋ, bale muñeˈe eloŋut. Fan éfulumul li buwokaayabu básenkimuu ŋáa’, ban boot min ejow boot kaniilo. Bukanabuku kakinumuu li etaamayi, kan ujawawu wooliil ukiicutimuu li éliibalayi yata buloŋabu kábilum nan etaamayi ejuul̥imuu, fan kusego buko bajuke énuukuleŋayi, mata eloŋenloŋ naanaŋ ban muñeˈe eloŋut. Bale fan ban li elaañen éfulul.
66017009	«Unte, butuuko bugel̥l̥eni tó lí bújallo. Kúkowaku hutok li kúl̥ubaaku ko kommuu kuyuuyaku hutok li kúl̥ubaaku dán anaalaawu abahumuu. Li kóomi foof kúyii hutok li kúl̥uba.
66017010	Hutok li kúyiiyaku umbuku kulolo. Ano ummu min aake jáyiiyaju. Aahu okila abilolut. Nan ammuu li abil, let alako to fiyo.
66017011	Enúukuleŋayi yaloŋeen nomuu ban muñeˈe elet li buloŋ, yo humum yo yommuu áyiiyawu atoken li áhaajutawu. Yo humum yo yóomisoomi foof akee li kúyiiyaku hutok li kúl̥ubaaku, ban boot min ejow boot kaniilo.
66017012	«Usiinawu kuŋenayi wan ujukumuu, wo wommuu kúyii koono kuŋen kaŋalolut jáyiiyaju. Bale fan kuseniil sembe min kooken jáyiiyaju ewaatu bale, buko li énuukuleŋayi yákoyileniyaayi.
66017013	Kúyiiyaku umbu kuŋenayi, foofiil feh wah wano bale kuyinoole kakaan: kaŋa’ sembaasu sooliil li kayileyaku kooliil kusen énuukuleŋayi yákoyileniyaayi.
66017014	Fan kutiik li Agálalaanawu, bale Agálalaanawu fan aheekiil, mata akila ammuu Amaaŋenawu ata kumaaŋenaku li Ayíiyawu ata kúyiiyaku. Okila Agálalaanawu li bukanabuku kan Ateemit al̥usumuu li kan ahooñumuu, li kátuulumuu Yéesu, fan kuheek kúyiiyaku kuŋenayi.»
66017015	Fúlum tó, amalakaawu li alaañen aanom: — Malamu man ujukumuu dán anaalaawu ammuu ecaga abahumuu, mo mommuu bukanabuku, búsukabu, sihetasu li silobasu feh.
66017016	Usiinawu kuŋenayi wan ujukumuu lí énuukuleŋayi, fan ulat anaalaawu acagayetumuu. Usiinawu lí énuukuleŋayi yákoyileniyaayi fan uŋa’ wahawu feh wan anaalaawu acagayetumuu abajumuu, min ukatool bákolotoo balewool. Fan utokoñ eniilayi yoola ban li úsulool li sambun.
66017017	Mata Ateemit lakankaan li uyinumawu wata kúyiiyaku umbuku kuŋenayi húfañum hata kakaan wahawu wan ayinoomuu. Fan kujamoo min kuŋa’ sembaasu sooliil sata jáyiiyaju kusen énuukuleŋayi yákoyileniyaayi boot yok nan kulimaku kan Ateemit alobumuu kommuu li kubaj.
66017018	«Anaalaawu an ujukumuu, akila ammuu ésukayi yáamakayi yágootenumuu kúyiiyaku kata etaamayi.»
66018001	Fúlum tó, li ijuk amalaka akee li áwalowumul li emitayi. Lababbaj sembe sáamak ban máyiineniyamu moola li muwuŋen etaamayi feh.
66018002	Li alob butiya aan: «Babiloon eyiisoole, Babiloon yáamakayi eyiisoole! Yoonosoono muñeˈe bukin bata kummal, huyolo hata uyinum wanoowan wajakut, huyolo hata basuu banooban bajakut, ban búsuumut bajuk.
66018003	Bukanabuku kata sihetasu feh kuhohhob bunukabu bata bucagayetabu báamakabu bata yo. Kúyiiyaku kata etaamayi li kunaak kúfulo yo, kújulawaabuku kata etaamayi, li kújowum li bucagayetabu bata yo báamakabu, min kuhin kubaj.»
66018004	Muñeˈe li ijam hulim hakee habilumulo li emitayi li hoon: «Bukanom, jífu’ li ésukayi yata Babiloon, jífu’ li yo jakum bil jihoofoo loon yo, jakum bil jilo foof li katekaku kan yommuu li ebaj.
66018005	Mata uhoofoolawu wata yo, újumbojumbo boot yok li emitayi, ban Ateemit lawayil̥owulo makaanelamu mata yo macolutumuu.
66018006	Jikaan yo loon ekaanemuu bukan kaabuku, jicaam yo ñoono ñál̥uba wahawu wan ekaanumuu. Li ejunkayi dán eyawoolemuu bunukabu bata yo, jiyawoo ló bunuk bal̥aal̥e ñoono ñál̥uba boot li yo.
66018007	Loon lafañumuu ŋáa’ kasaloolo, li buloŋ li hubaj, mo foof jommuu jílaamenool, ban li jikaanool ajuk búyiik. Mata yonsoon li buyinum yo: “Libabbah taate loon áyii anaale, ilet anaale ahoke áyinool, ban let ibil ibaj ñikul maayeet.”
66018008	Wahawu unwu újimuu utekawu wata yo, wammuu: úsomut wamuke, ñikul li bamuufaay, fan ulo yo hunak hano. Sambun fan sileemen yo, mata Amaaŋenawu Ateemit atiib yomuu, lababbaj sembe.»
66018009	Kúyiiyaku kata etaamayi kanaake kúfulo yómuu, ban li kúloŋum li hubajahu hata yo, fan kúluulen ban li kul̥okoo mata yo, nan kommuu li kujuk hakoolahu hata sambunasu sásulemuu li yo.
66018010	Fan kuyito lóyi jakum bil kulo li sílaamasu sata yo. Fan kunaak koon: «Iyéno! Iyéno! Aa Babiloon, ésuk yáamak, ésuk yabaje sembe! Ewaatu yano bale Ateemit aŋalumuu min atiibi!»
66018011	Kújulawaabuku kata etaamayi li kul̥ok ban li kukul yo, mata muñeˈe an ánoomeliit wañawu wooliil:
66018012	éwulusayi, ehaaliisayi, bagisa batiineniye ŋáa’, usisawu, wañ wata búbil, wañ wájunke, sooyayi li sileesaasu sájunkaasu cúl, uhanha wata bunuunuken banooban bagayinenowe ban li unaak uciiŋo, li wahoowah feh wákaanumi li úŋiiŋ loon wata eñaab, li wayijumi li simin sata unuunuken watiineniye, fálamayi, mañamu, mantee foof wahawu wan koonemuu maalub.
66018013	Li baj foof mutiñaayamu man koonemuu kanel, li wah wamise wakaaneyi li elak, eheeñ, múkilamu li ecuulaayayi; bunuk li éduuliin, efolayi yákaanumeyimuu kúmbuulu, edenfeteŋ, sínuukuleŋasu sáamakasu sata kúlumet, kúgalalaan, sifilinjebe, sisaalet, emiikeel li bukan kan kujoke.
66018014	Kújulawaabuku li koon ésukayi: «Mutiñaayamu feh másuumimuu li buyinum múfule booli. Hubajahu hooli li wahawu wooli feh watiineniyaawu újime, an let amit alaañen ajuk wahawu unwu booli.»
66018015	Kújulawaabuku kanaake kújulamuu wahawu unwu feh li ésukayi inyu min kúbajum li wo, fan kuyito lóyi, mata kufañut min kulo li sílaamasu sata yo. Fan kunaak kúluulen ban li kunaak kul̥okoo,
66018016	koon: «Iyéno! Iyéno! Iyéno ésukayi yáamakayi, yanaake ekokomuu wañ wata sooy yalehe, li wañ wájunke li wañ wájunke cúl, yanaake ekaanomuu éwulus, li bagisa batiineniye ŋáa’ li usis.
66018017	Ewaatu yano bale efite min ebajayi inyu feh eniilo.» Kunahaanaku feh kata síbatowasu li bukanabuku feh kájowumemuu li halahu kujow kañaahoo, kalokemuu li síbatowasu, li káloŋummuu li halahu, buko feh li kuyito lóyi.
66018018	Li kunaak kúluulen butiya nan kujukumuu hakoolahu hata ésukayi yásulomuu. Li koon: «Bajulelut ésuk yanokoole loon ésukayi inyu yáamakayi!»
66018019	Li kukannoo, li kúluulen, li kugamoo ban li kul̥ok butiya koon: «Iyéno! Iyéno! Iyéno ésukayi yáamakayi, yan emmuu hubajahu hata yó hújimuu bukanabuku feh, kaakumuu síbato li husamuwahu li kubaj. Ewaatu yano bale efite mata min uyaan uniilo!
66018020	Bale awu Jamit, ésuumansuum elako li awu mata min ésukayi eniilomuu! Esúumansuum elako li bukuluul, jammuu bukanabuku kata Ateemit, bukuluul kufootalaku li kufulofetaku, mata Ateemit latittiib ésukayi inyu, mata min élaamenuulumuu.»
66018021	Muñeˈe amalaka abaje sembe li aŋa’ hugisa haleˈe loon búsiken báamak, abeten li halahu ban li aan: «Muñowu ésukayi yáamakayi yata Babiloon, yommuu li ebil eyaan ebeteni teetaam li sembe, ban anoowan let alaañen ajuk yo.
66018022	An let amit ajam booli kawel kata ekontiŋ li kata kukijena, li kata kul̥oka sihombol li kata usiin. Let an alaañen ajuk booli aloka anoowan, ban foof an let alaañen ajam buya kawel kata búsiken.
66018023	Ehiitum let elaañen ewuŋen booli. An foof let alaañen ajam booli hulim hata bukan kakite li kuyabo. Mata kújulawaabuku kooli kulakomuu bukanabuku káamakabuku kata etaamayi, ban li unaak ukaan jángafayinde, min ubunt bukanabuku kata sihetasu feh.
66018024	Ban booli húsimahu hujukimuu hata kufulofetaku, li hata bukanabuku kata Ateemit, li hata bukanabuku feh kálaamulimuu li etaamayi.»
66019001	Fúlum tó, li ijam li emitayi hulim habaje sembe, hanokoole loon húcuh hata búsuk báamak. Hulimahu li hunaak hoon: «Aleluuya! Ateemit oololaal akile kafakaku, li kasalaku li sembaasu!
66019002	Latiibetiib li mal̥egen ban li col! Mata latittiib ecagaayi yáamakayi, yalakomuu kakajenaku kata etaamayi li bucagayetabu bata yo. Ateemit latekootek min aluken kulokaabuku koola kan amukumuu.»
66019003	Búsukabu li bulaañen boon: «Aleluuya! Hakoolahu hata ésukayi yáamakayi yásulomuu, fan hukoolet boot haatiya boot nanoonan.»
66019004	Muñeˈe kunahaanaku áyii li kubakiilaku kahallenumuu, li wahawu ubakiilawu waloŋumuu, li kúkuntuŋ hákil Ateemit abahumuu li efenjeŋayi yata jáyiiyaju, min kumanenool koon: «Aameen! Aleluuya!»
66019005	Hulim li húfulumul li efenjeŋayi yata jáyiiyaju, hunaake hoon: «Jisal Ateemit oololaal, bukuluul feh jammuu kuloka koola, bukuluul jákoliwoolumuu, bukuluul jammuu bañiil li bukuluul jammuu kunahaan.»
66019006	Fúlum tó, li ijam hulim hanokoole li húcuh hata búsuk báamak. Li hunaak huwel loon kácololen kata mal máamak, loon foof kawel kata kufalajaj kabaje sembe. Hulimahu hunaake hoon: «Aleluuya! Mata Amaaŋenawu Ateemit oololaal ata sembe, ummu li Jáyiiyaju joola!
66019007	Kásuumaay kulako li ololaal, ulakowaal li ésuumansuum ban li usalaalool! Mata taŋayi yata ébutowayi yata Agálalaanawu éliiŋe, ban aseekool lásangenoole aban.
66019008	Li kusenool kañ kajake majak kata sooy akaano, kanaake kuleñ ban li kuset maset.» (Kañaku kata sooyayi ko kommuu bakaanelabu bacolumuu bata bukanabuku kata Ateemit.)
66019009	Muñeˈe amalakaawu li aanom: — Ukiic: Awólo, bukanabuku kahooñimuu boot hutiñahu hata sinaaŋasu sata ébutowayi yata Agálalaanawu. Ban li afamen aan: — Laalu kulimaku kata mal̥egen kata Ateemit.
66019010	Muñeˈe li íkuntuŋ li kootaku kata amalakaawu boot min imanenool, bale li aanom: — Jakum ukaan mo! Injé foof aloka leem loon awu humumi, loon kutuyi kajokumuu jak kulimaku kata mal̥egen kan Yéesu alobumuu. Ateemit lóotimuu umanen! Li mal̥egenamu, kulimaku kata Yéesu ko kommuu buyinumabu basenemuu kulim kufulofetaku.
66019011	Muñeˈe li ijuk emitayi li ébabulo, efilinjebe yahiite li éfulul. Anawu alemboomuu li yo kajawool Atúka lit li Al̥egene. Latiibetiib col ban li anaak atiik hutiik hacole.
66019012	Kúkilaku koola li kunaak kuhenj loon sambun, ban li akaano síjambi sameeŋe li húkowool. Kajaw li kukiici li akila kan akila balewool ahaase.
66019013	Hukaafa hagole húsim lakaanowe. Kajawool kooneyi «Hulimahu hata Ateemit.»
66019014	Kúmimaku kata kusollaaliyaku kammuu li emitayi li kulemboo li sifilinjebe sahiite min kunaak kunab li akila. Wañ kukaanowe wata sooy yalehe ban li ehiit falala’.
66019015	Ekúndu yañeke li éfulumul li butumabu boola boot kútek bukanabuku kata sihetasu feh. Fan aŋa’ egol yata mañ min amatiil. Fan áluuhiil li buyinjaay báamak loon kúul̥ kata búbiiñ áluuheyimuu boot kakaan ébiiñ, min áhiisiil etindihuuñayi yáamakayi yata Ateemit ata sembe.
66019016	Kajaw laake kakiici li hukaafaahu li huboŋahu hoola. Kajawaku ko kommuu unke: «Ayíiyawu ata kúyiiyaku li Amaaŋenawu ata kumaaŋenaku.»
66019017	Muñeˈe li ijuk amalaka mayitowe li tinak. Li alob butiya li basuuwabu feh báyitemuu boot haatiya tiya emitayi aan bo: «Jibil, jiwonnoo boot li húbaññaatiyahu háamakahu hata Ateemit.
66019018	Jibil jitokoñ kúyiiyaku, li kuhaanaku kata esollaaliyayi, li esollaaliyayi humumiil, sifilinjebaasu li kalemboolemuu li so, bukanabuku feh, kaletumuu emiikeel li káamimuu emiikeel, katitimuu li káamimuu bukan káamak.»
66019019	Fúlum tó, li ijuk énuukuleŋayi yákoyileniyaayi li kúyiiyaku kata etaamayi boot li kusollaaliyaku kooliil ló, mawonnoole boot hutiik li anawu alemboomuu li efilinjebaayi li kusollaaliyaku koola.
66019020	Muñeˈe li kujok énuukuleŋayi yákoyileniyaayi li anawu ámalumuu aan afulofet laam, anaake akaanumuu wah wájaahaleniye hákil énuukuleŋayi, min abunt bukanabuku kabajumuu húlangumaasowahu hata énuukuleŋayi, ban li kunaak kumanen kambuwaku kata yo. Li kubeten li buwokaay bata sambunasu li bata batolokabu básoyimuu ŋáa’, énuukuleŋayi li anawu ámalumuu aan afulofet laam, maloŋe.
66019021	Ekúnduwayi yáfululomuu li butumabu bata anawu alemboomuu li efilinjebaayi, li emuk bukanabuku kasaŋomuu min basuuwabu feh butokoñiil.
66020001	Fúlum tó, li ijuk amalaka li áwalowumul li emitayi. Li aaken li kaŋenool ekul̥umayi yata buwokaayabu básenkiyaabu li baseel báamak.
66020002	Li ajok éjunfuulayi yammuu enuukayilaayi yahaanayi, ban li yoono foof Ammalawu mantee foof Sayitaane. Amalakaawu li ajok yo ajenk boot simit soono énjunne.
66020003	Nan ajenk yomuu aban li aŋa’ yo abeten li buwokaayabu básenkiyaabu ban li abab min akul̥ yo lit alaañen dó. Lakankaan mo, jakum bil éjunfuulayi eyili ebunt bukanabuku kata sihetasu feh boot yok nan simitasu énjunne sommuu li siban. Fúlum tómuu, fan kúl̥el̥ul yó min elako to fan jatit.
66020004	Muñeˈe li ijuk sifenjeŋ sata jáyii. Bukanabuku kabahumuu li so, li kuseniil sembe sata min kutiib. Li ijuk foof saalasu sata bukanabuku kan kufalenumuu kúkow mata kulollob bukanabuku hulimahu hata mal̥egen han Yéesu alobumuu, li mata Hulimahu hata Ateemit húji. Li ijuk foof bukanabuku feh kamanenutumuu énuukuleŋayi yákoyileniyaayi li kambuwaku kata yo, ban kubajut húlangumaasowahu hata yo li síjontumasu sooliil li kuŋenaku kooliil. Li kuyitowumul li eketayi kubil kulako kúyii li mano li Kilisita jow baj simit soono énjunne.
66020005	Bukanabuku umbuku buko kommuu kútinaalabuku kan Ateemit ayitenumulomuu li eketayi. Bukan kaabuku kaketumuu, let kuyitowumul li eketayi tówum simit énjunne siban.
66020006	Awólo bukanabuku kajandumuu kuyitowumul li eketayi! Buko bukan kata Ateemit, ban eketayi yál̥ubutayi ebajut li buko sembe sanoosan. Fan kulako kúlamba kata Ateemit li kata Kilisita, ban li kulako kúyii li mano li Kilisita jow baj simit soono énjunne.
66020007	Nan simitasu énjunnaayi sommuu li siban, Ateemit fan ákatenul Sayitaane li hukul̥ahu,
66020008	ban fan ajow abunt bukanabuku kata sihetasu kayiisoomuu kuban etaamayi feh. Bukanabuku kata sihetasu unsu buko kommuu: Gog li Magog. Fan awoogeniil boot hutiikahu, ban fan kumeeŋ loon mul̥uyisamu mammuu bata katantaku kata husamuwahu.
66020009	Bukanabuku kata sihetasu feh li kuyiisoo kuban etaamayi feh, ban li kúwooñen bukanabuku kata Ateemit tan kulakomuu, li ésukayi yan Ateemit aboolaatumuu. Bale sambun li sílowumul li emitayi sibil sileemen bukanabuku kan Sayitaane awoogenumuu.
66020010	Muñeˈe li kujok Sayitaane anaake abuntiilumuu kubeten li buwokaay bata sambun li batolok básoyiye ŋáa’, dán énuukuleŋayi yákoyileniyaayi foof yommuu li anawu ámalumuu aan afulofet laam. Fan kúlaam dó ŋáa’ etihunaka kuban ehuka, boot nanoonan.
66020011	Fúlum tó, li ijuk efenjeŋ yahiite yáamak yata jáyii, li anawu abah lómuu. Emitayi li etaamayi li sitey síloyiyool, ban anoowan alaañenut ajuk so.
66020012	Muñeˈe li ijuk bukanabuku kaketumuu, káamakabuku li katitabuku mayitowe hákil efenjeŋayi yata jáyiiyaju. Síliibal li síbabuli, ban éliibal yakee foof li ébabuli: yo yommuu éliibalayi yata buloŋabu. Bukanabuku kaketumuu li kutiibi naboo li wahawu wan anoowan li buko akaanumuu, loon kiicumuu li síliibalasu.
66020013	Halahu li húfulenul bukanabuku kaket lómuu. Eketayi li Dán kaketumuu kommuu, li kúfulenul foof bukanabuku kaketumuu kan kookenumuu, min kutiibiil naboo li wahawu wan anoowan li buko akaanumuu.
66020014	Muñeˈe li kuŋa’ Eketayi li Dán kaketumuu kulakomuu, kubeten li buwokaayabu bata sambunasu. Buwokaayabu umbu bata sambunasu bo bommuu eketayi yál̥ubutayi.
66020015	Muñeˈe an kajawool kukiicutimuu li éliibalayi yata buloŋabu, li kubetenool li buwokaayabu bata sambunasu.
66021001	Fúlum tó, li ijuk emit yawunkul li etaam yawunkul. Emitayi yátinaalayi li etaamayi yátinaalayi síjinjim, ban hándiinaam hulaañenut hubaj.
66021002	Muñeˈe li ijuk ésukayi yanabaayi, yammuu Yeelusalem yawunkulayi, li éwalowumul li emitayi bata Ateemit, majake loon anaale ajeˈe boot búyabo ásangenoolowe ajow ajak boot li áyinool.
66021003	Li ijam hulim habaje sembe li húfulumul li efenjeŋayi yata jáyiiyaju, haane: «Muñeˈe eluufayi yata Ateemit inyu li bukanabuku. Ateemit fan akin li buko, min kulako bukan koola. Ateemit humumool fan alako li buko, min alako Ateemit ooliil.
66021004	Fan átil̥ muhuuwamu mooliil feh li kúkiliil. Eket let elaañen ebaj, ñíkul foof let ñibaj. An let al̥okoo, an let abaj foof sílaam. Mata, wahawu feh uhaanawu fan újim.»
66021005	Muñeˈe anawu abahumuu li efenjeŋayi yata jáyiiyaju, li aan: «Jijuke, boot min ilaañen wahawu feh uwunkulo.» Li afamen aanom: — Ukiic, mata kulimaku unke kulim kata mal̥egen, ban an layilo áyinen li kó.
66021006	Li amit aan: — Muñeˈe bane! Injé emmuu átinaalawu li ábanumawu, húkitumahu li húbanumahu. An bahob bujokoolumuu, fan isenool malamu mata kábulenaku kata malamu mata buloŋabu ahob, ban let acaam.
66021007	An ammuu abaj kaheekaku, fan atowo wahawu unwu. Injé fan ilako Ateemit oola, akila li alako añoolom.
66021008	Bale bukanabuku kákol̥l̥imuu, kátukutumuu lit, kakaanemuu wah wasuuneniye, kamukemuu bukan, káfulowemuu li aletalet, kakaanemuu jángafayinde, kamanenemuu kuteemit kalet mal̥egen li kúmalamiñaku feh, buko fan kujow li buwokaayabu bata sambunasu li batolokabu básoyiyaabu. Bo bommuu eketayi yál̥ubutayi.
66021009	Muñeˈe akee li kumalakaabuku hutok li kúl̥ubaaku kaakenumuu sijunkasu hutok li síl̥ubaasu sameeŋenimuu utekawu hutok li úl̥ubaawu úsolaawu, li abil aanom: — Ubil min íhiisi ábuwaawu, ammuu anaalaawu ata Agálalaanawu.
66021010	Buyinumabu li bulako lí ínje, amalakaawu li atebom ájowetum boot li huyuuy háamak hagimbe. Nan jíliiŋ dómuu, li áhiisom ésukayi yanabaayi, Yeelusalem yan Ateemit áwalenumulomuu li emitayi.
66021011	Máyiineniyamu mata Ateemit yookene. Li enaak eleñ maleñ loon huyitik hatiineniye ŋáa’, loon huyitik hágiiniine han koone Jasif ban li huyaaŋ loon eweel.
66021012	Huteefahu háwooñen yomuu hufenfeñ ban li hugimb. Ebaje wámbii woono kuŋen li úl̥uba, wan kumalaka koono kuŋen li kúl̥uba kunaake kufooy. Li kukiic li wámbiilawu ujawawu wata utoŋawu kuŋen li úl̥ubaawu wata kata Isilayeel.
66021013	Kagebookageb kata ésukayi kubaje wámbii woono úhaaji: úhaaji li kagebaku kata Akiw, úhaaji li kata Alool, úhaaji li kata Kúñum, úhaaji li kata Jalaŋ.
66021014	Huteefahu hata ésukayi li kúlankiin koono kuŋen li kúl̥uba huyitowe. Li kúlankiinaku unku, ujawawu wata kufootalaku kuŋen li kúl̥ubaaku kata Agálalaanawu, kukiic ló.
66021015	Amalakaawu anaake alobumuu lí ínje, kaliikum laakene: hunuk hata éwulus boot kaliik ésukayi, wámbiilawu wata yo li kuteefaku kata yo.
66021016	Esúkayi ebaje ugeb woono ubakii. Mabaakamu mata yo mulele li mawuŋamu mata yo. Amalakaawu li aŋa’ hunukahu min aliik ésukayi. Li ebaj kukiib koono sínjunne kuŋen li síl̥uba. Mabaakamu mata yo mulele li mawuŋamu li magimbamu mata yo.
66021017	Amalakaawu li aliik huteefahu hata ésukayi, li hubaj kukiib kan koone Kúde koono téemeel lí kúyii kúl̥uba li kubakii. Kaliikumaku unku kan amalakaawu aŋalumuu min aliik, kaliikum kata ál̥ahukowan.
66021018	Kugisaaku kan kuŋalumuu min kuteef huteefahu, kugisa kajake majak ban li kúgiiniin kan koone Jasif. Esúkayi, éwulus yajake majak kuŋale min kuteef yo, éwulus yaleñe loon eweel.
66021019	Kúlankiinaku kan kuŋalumuu kukaan hul̥unkumahu hata huteefahu hata ésukayi, li kuŋa’ bagisa banooban batiineniye ŋáa’ min kúsangen kó. Húlankiinahu hútinaalahu hata hul̥unkumahu hata huteefahu koone ho jasif. Húl̥ubutahu koone ho safiil. Húhaajutahu koone ho kaliseduwaañ. Hubakiilenahu ho koonemuu émolod.
66021020	Hutokenahu koone ho saaliduwaan. Hutoken li hanolawu li koon ho koolinaliin. Hutoken li húl̥ubutahu ho koonemuu kilisolit. Hutoken li húhaajutahu koone ho beelil. Hutoken li hubakiilenahu ho koonemuu tofaas. Huŋenenahu li koon ho kilisofulaas. Huŋenen li hanolahu koone ho yaasent. Huŋenen li húl̥ubutahu ho koonemuu ametisit.
66021021	Wámbiilawu kuŋen li úl̥ubaawu, wo woonosoono usis kuŋen li úl̥uba. Kámbii kanookan esis yano kuŋale min kukaan ko. Kaayeenaku kata ésukayi li kuŋa’ éwulus yajake majak ban li eleñ loon eweel, min kukaan ko.
66021022	Bale ijukut eluuf yata Ateemit li ésukayi inyu, mata eluufayi yata yo yommuu Amaaŋenawu, Ateemit ata sembe buko li Agálalaanawu.
66021023	Esúkayi inyu esohulawut min banak buwuŋen yo, mantee foof min hul̥eeñahu huwuŋen yo, mata máyiineniyamu mata Ateemit muhiitene yo, ban Agálalaanawu li alako ehiitumayi yata yo.
66021024	Bukanabuku kata sihetasu feh fan kújowum li mawuŋaamu moola, ban kúyiiyaku kata etaamayi fan kúŋalul ebajayi yooliil boot ló.
66021025	Wámbiilawu wata ésukayi fan úbabuli kat to etihunakaayi feh, ban let úmus ubabi, mata li ésukayi inyu let baj ehuka.
66021026	Fan kúŋalul máyiineniyamu li ebajayi yata sihetasu feh, boot ló.
66021027	Wah waboje let unoken li ésukayi inyu. An akaane wah wasuuneniye li ámalamiñ let anoken dó foof. Bukanabuku kan ujawawu wooliil ukiicimuu li éliibalayi yata buloŋabu yata Agálalaanawu, buko bale kommuu li kunoken dó.
66022001	Fúlum tó, amalakaawu li áhiisom foof katunkaku kata malamu mata buloŋabu. Malamu ummu mugiwulogiwulo loon eweel, ban li munaak múfulumul li efenjeŋayi yata Ateemit li yata Agálalaanawu.
66022002	Li munaak múteyum li tut kaayeenaku kata ésukayi. Li baj li kageb kanookan kata katunkaku, bunuunukenabu bata buloŋabu. Bunuunukenabu umbu li bunaak bubuk mutiñaay ñoono ñaŋen li ñál̥uba emitoomit. Hul̥eeñoohul̥eeñ fan bubuk ñano. Etojayi yata bo yo kuŋalemuu min kubunten bukanabuku kata sihetasu feh.
66022003	Wahoowah feh wan Ateemit aane ujakut let ubaj li ésukayi inyu. Efenjeŋayi yata Ateemit li yata Agálalaanawu fan elako li ésukayi inyu, ban kulokaabuku kata Ateemit fan kunaak kumanenool.
66022004	Fan kujuk buulabu boola, ban kajawaku koola fan kukiici li síjontumasu sooliil.
66022005	Ehuka let elaañ ebaj ló. Let kulaañen kusohula mawuŋe mata ehiitum li mata banakabu, mata Amaaŋenawu Ateemit fan awuŋeniil, ban li kulako kúyii boot nanoonan.
66022006	Fúlum tó, amalakaawu li aanom: — Kulimaku unke kulim káwooluwe ban kata mal̥egen. Amaaŋenawu Ateemit asenumuu kulim kufulofetaku, láboñuuboñul amalakaawu oola abil alob kulokaabuku koola wahawu wammuu li ubaj ban let fiyo.
66022007	Yéesu li aan: — Ujanten, muñeˈe li ibil! Awólo anawu ammuu li átuk jak kulimaku kabilummuu li Ateemit, kammuu li éliibalayi inyu.
66022008	Injé Saŋ, lijanjam ban li ijuk wahawu unwu. Ban nan ijam womuu ban li ijuk wo iban, li íkuntuŋ li kootaku kata amalakaawu áhiisom womuu booteen min imanenool.
66022009	Amalakaawu li aanom: — A’aa’! Jakum ukaan mo! Injé aloka leem loon awu, loon kutuyi kammuu kufulofet, li loon foof bukanabuku feh kátukumuu jak kulimaku kata éliibalayi inyu. Ateemit bale lóotimuu umanen!
66022010	Muñeˈe amalakaawu li afamen aanom: — Jakum uyoloo kulimaku unku kabilummuu li Ateemit kammuu li éliibalayi inyu, mata taŋayi nan wahawu unwu wommuu li ubaj, ékoojulo.
66022011	An ájakaatimuu, jakum akat bújakaatiyabu boola. An anaakumuu akaan wah wasetut, jakum akat kakaan wah wasetut. An anaakumuu akaan majake, jakum akat kakaan majake. An aloŋumuu boot li Ateemit, jakum akat buloŋ boot li Ateemit.
66022012	Yéesu li alaañen aan: — Ujanten, ínje muñeˈe li ibil. Ban fan íŋaloolul bacaamabu ban emmuu li isen anoowan, naboo li wahawu wan akaanumuu.
66022013	Injé emmuu ekiicayi étinaalayi li élelenumayi, ínje emmuu foof átinaalawu li ásolaawu, húkitumahu li húbanumahu.
66022014	«Awólo bukanabuku kafosumuu wañawu wooliil, min kuyili kutiñ mutiñaayamu mata bunuunukenabu bata buloŋabu, ban li kújowum li wámbiilawu kunoken li ésukayi.
66022015	Bale bukanabuku kammuu li kulako tíyaŋ ésukayi, buko kommuu kakaanemuu wah wasuuneniye, kakaanemuu jángafayinde, sicagaasu, kamukemuu bukan, kamanenemuu kuteemit kalet mal̥egen, li bukanabuku feh kafañumuu émalimiñ ban li kunaak kúmal.
66022016	«Injé Yéesu, líboñuuboñul amalakaawu úmbaam abil alobuul wahawu feh li sijanguwasu. Injé emmuu bubukoolumabu bata butoŋabu bata Dayit. Injé emmuu elabenayi.»
66022017	Buyinumabu li Abúwaawu li koon: «Ubil!» An ajamumuu wahawu unwu li aan foof: «Ubil!» An bahob bujokoolumuu li abil. An afañumuu malamu mata buloŋabu, li abil aŋa’ mo ban let acaam.
66022018	Injé Saŋ, fan ilob anoowan ajame kulimaku kata Ateemit kammuu li éliibalayi inye ikat to. An afamen dómuu wah, Ateemit fan afamenool sílaamasu salobimuu mata so li éliibalayi inye.
66022019	An áyaakulumuu wah ukee li kulimaku kata Ateemit kammuu li éliibalayi inye, Ateemit fan áfulen joola li bunuunukenabu bata buloŋabu, ban let ayili anoken li ésukayi yanabaayi. Wahawu unwu ukiicikiic li éliibalayi inye.
66022020	Anawu aanumuu kulimaku unku mal̥egen, laane: «Eéhe’, ínje ummu li ibil!» Aameen! Ubil, Amaaŋenawu Yéesu!
66022021	Kájiyaku kata Amaaŋenawu Yéesu kulako li bukuluul foofuul feh.
