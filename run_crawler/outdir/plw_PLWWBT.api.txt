40001001	Itue kesuratan et pengkatan i Jesus Kristo. Ya in mawa' dut pengkatan i Surutan Dabid tagna'. Itueng Surutan Dabid mawa' gasiʼt pengkatan et upu'upuan i Abraham tagna' ti'.
40001002	Si Abraham in ama' i Isaak, si Isaak gasi tu', ama' i Jakob. Si Juda beke' ketipusdan ye in, ama' dye si Jakob.
40001003	Menge' yegang i Juda dut ki Tamar de Peres beke' si Sera. Si Peres tu', ama' i Esrom na ama' i Aram.
40001004	Si Aram in, ama' i Aminadab. Si Aminadab gasi in, ama' i Naason na ama' i Salmon.
40001005	Yegang i Salmon dut ki Rahab in, si Boas. Yegang gasi i Boas dut ki Rut, si Obed. Si Obed in, ama' i Jesse.
40001006	Si Jesse in, ama' i surutan Dabid tagna' ti'. Yegang i surutan Dabid dut esawa i Urias nekeuna ti', si Solomon.
40001007	Si surutan Solomon gasi in, ama' i Roboam na ama' i Abias. Si Abias tu', ama' i Asa.
40001008	Si Asa in, ama' i Josapat na ama' i Joram. Si Joram tu', ama' i Osias.
40001009	Itueng si Osias, ama' i Jotam na ama' i Akas. Si Akas tu', ama' i Esekias.
40001010	Si Esekias in, ama' i Manases na ama' i Amon. Na si Amon tu', ama' i Josias.
40001011	Si Jekonias beke' ketipusdan ye in, ama' dye si Josias. Atin masa lineges dye negpeubu' menge' tawʼt Judio dut bangsa et Babilonia.
40001012	Pegketbes pegpeubu' dut bangsa et Babilonia, si Jekonias in, ama' i Salatiel na ama' i Sorobabel.
40001013	Si Sorobabel tu', ama' i Abiud na ama' i Eliakim. Si Eliakim gasi in, ama' i Asor.
40001014	Si Asor in, ama' i Sadok na ama' i Akim. Si Akim gasi tu', ama' i Eliud.
40001015	Si Eliud tu', ama' i Eleasar. Si Eleasar gasi in, ama' i Matan na ama' i Jakob.
40001016	Itueng si Jakob, ama' i Jose na esawa i Maria. Si Maria tu', indu' i Jesus na pegbetengan si Kristo, ingin bersen, ya in piniling surutan et Empu'.
40001017	Angkansa, ginsan in sempulu' epat neglatun-latun pengkatan mewanan ki Abraham seked ki Surutan Dabid. Sempulu' epat neglatun gasi mawa' ki Dabid seked dut leges neng pegpeubu' et Babilonia. Indyari, sempulu' epat latun gasi mewanan eset pegpeubu' dut Babilonia seked ki Kristo.
40001018	Kwantin neinabu pegkeganak ki Jesus Kristo. Na si Maria in, kenyeng indu' beke' si Jose tu', megtutunang ne, segwa', mura dye nebulun, si Maria in megebteng ne sabab et kewasa et Empung Nakem.
40001019	Si Jose tu', tunang i Maria, metigna'. Angkansa, pikir ye na tagu' yeng butasan ya, sabab mendi' ye ipeleew si Maria.
40001020	Sasat pegpipikiren i Jose itue, maya dereakan et Empu' neperenta kenye set seled teginep, kwan, “Jose, keupu'upuan i Surutan Dabid, kas takut peburui' na pebulun ki Maria sabab ya pegmengirem sabab et Nakem et Empu'.
40001021	Indyari, megyegang ya et sembatung lelaki beke' itue pengeranan muʼt si Jesus, sabab ya in mememawi' et kedusaan et menge' taaw na nemegkesala'.”
40001022	Ginsan itue neinabu apang metuman pegsugiran et Empu' tagna' ti' pebiya' et tarus ye neng si Isaias, kwan,
40001023	“Megmengirem itueng sembatung budyang, pegketbes megyegang et sembatung lelaki. Indyari, ngeranaʼt Imanuel, gay bersen eset sinalin, ‘Iba tyu Empu'.’ ”
40001024	Pegka' neketiyag ne si Jose, inandel ye tahag et dereakan et Empu'. Indyari, megbulun dye ne de Maria.
40001025	Temed kaya inulid i Jose si Maria seked nengganak itue et sembatung memulek na lelaki, pinengeranan yeʼt Jesus.
40002001	Ganang si Jesus in pinengganak eset lungsud et Betlehem, dut bangsa et Judea, tagnang ketimpuan i Surutan Herodes. Alu', nemengdateng tawʼt mependey dye sumiyek et bituen dut lungsud et Jerusalem mewanan eset sebangan.
40002002	Dye in nemengingkut, kwan, “Embe ne pinengganak neng surutan et menge' tawʼt Judio? Nebiri' kay ne bituen netenda' na ipegyegang na ya. Angkansa, natu' kay apang bentugen ya.”
40002003	Ganang nekingeg itue i Surutan Herodes, nebenteng ne ya. Kwantin gasi ginsaʼt tawʼt Jerusalem.
40002004	Angkansa, tinimung ye ginsang pegibuten neng menge' pari' beke' menge' menunuldu' et Keseraan et tawʼt Judio, iningkut kedye, kwan, “Embe taku' penggenakan ki Kristo?”
40002005	Kwan dye, “Dut lungsud et Betlehem, eset probinsiya et Judea, sabab kwantin ne sinurat et tarus tagna' ti', kwan,
40002006	‘Na Betlehem, lungsud eset Judea, asal diki peemuri eset menge' megunang lungsud et Judea, sabab eset dimu mewanan sembatung pegibuten na mekepegewla eset daken neng tawʼt Israel.’ ”
40002007	Ganang nesewran itue, tagu' ne pinetingkag i Herodes menge' meuutek neng taaw. Indyari, inintetew kedye ba' kengyan neperenta bituen in.
40002008	Pineruntin dye ne dut lungsud et Betlehem, kwan, “Sumurung kew beke' tulusa' myu banar yengyegang in. Ba' netulus myu ne, isugira' myu megtuy daken, apang keruntin ku gasi mekebantug kenye.”
40002009	Pegkekingeg dyeʼt beres et surutan, neglahyun dye gasi. Na', bituen neng neperenta kedye in, atin ne pegsusunsunen dye megpepanew seked nekerateng eset tengteng et peglelegdengan et yengyegang in.
40002010	Ganang nebiri' dye na nepetaren ne bituen in, kiminsan dye ne banar.
40002011	Pegdateng dye dut benwa, siminled dye, nebiri' dye yengyegang in eset indu' yeng si Maria. Siminelukud beke' binantug dye ya. Tinukasan dye kedyeng susunuan. Pegketbes binggey kenye pegbibiten dyeng bulawan, kamanyang sampay mergang bebengluen neng mira.
40002012	Na timpu ne mugad dye, muli' dut lungsud dye dut lein bebyaan, sabab tinehagan kedye et Empu' set seled teginep na endey dye peuli' dut ki Surutan Herodes.
40002013	Pegugad dye, alu', neperenta ki Jose set seled teginep sembatung dereakan et Empu', kwan, “Ganang ketiyag ke ne, ipebeyaa' megtuy yengyegang beke' indu' ye in melegyu dut bangsa et Egipto. Kas kew ugad duntin selyu lang ba' kesugid ku ne dimu, sabab pegpeperuan i Herodes peteyen ating yengyegang.”
40002014	Angkansa, megtuy timinyag si Jose atin neng gebi, pinebaya' ye yengyegang beke' indu' in, surung dut bangsa et Egipto.
40002015	Indyari, duntin ne linegdengan dye seked natey si Herodes. Ginsan itue neinabu apang metuman binres et Empu' pebiya' et tarus, kwan, “Tiningkag ku dakeng yegang mawaʼt bangsa et Egipto.”
40002016	Ganang nesewran i Herodes na inekalan lang ya et menge' meuutek neng taaw, neirek-irek ya banar. Indyari, dineakan ye pemeteyen ginsang keyegangan neng lelaki eset Betlehem, sampay pelilibut neng nelkepaʼt ating lungsud, megumur et duwang teun pesanad, sigun eset timpu na neintatew ye eset menge' meuutek neng taaw.
40002017	Indyari, netuman ne binres i Jeremias neng tarus et Empu', kwan,
40002018	“Nekingeg mebasag neng siyak sampay meglalam dut lungsud et Rama. Peglalaman i Rakel menge' yegang ye, mendi' ye ne peimuyuk, sabab patey ne.”
40002019	Ganang natey ne si Herodes, na', neperenta set seled teginep i Jose dereakan et Empu' dut bangsa et Egipto, kwan,
40002020	“Pegtiyag ne, bita' ne muli' dut bangsa et Israel megindu' in, sabab nemematey ne nememahum peteyen ating yengyegang.”
40002021	Pegketiyag ye, binibit ye ne itueng megindu' dut bangsa et Israel.
40002022	Temed ganang nekingeg i Jose na yegang i Herodes neng si Arkilao surutan dut probinsiya et Judea, siminubli' et ama' ye, timinakut ne ya meglembus duntin. Pegketbes pinesewd gasi ki Jose set seled teginep. Angkansa, siminurung dye ne dut probinsiya et Galilea.
40002023	Pegdateng duntin, liminegdeng dye ne dut Nasaret apang metuman binres et menge' tarus na ya in ingeranaʼt Nasareno.
40003001	Ba' meumur ne si Jesus, megpeabar si Juan neng mememewtismu dut kelnangan et Judea.
40003002	Kwan ye, “Pegsusun kew ne, sabab diki ne mekwit megmilik ne atue Empu'!”
40003003	Na pasal ki Juan pegbersen i Isaias neng tarus et Empu' tagna', kwan, “Maya pegpeabar dut kelnangan, kwan ye, ‘Penyapa' beke' tignai' myu bebyaan et Begerar na' Empu'!’ ”
40003004	Itueng si Juan megbebadyu' bulbul et kamelyo samat ki tarus Elias tagna' ti'. Megbebakes gasi si Juan et kulit et sapi', sampay kenyeng kekanen kumetumban beke' deges.
40003005	Indyari, nemengduntin kenye tawʼt Jerusalem sampay ginsan et menge' lungsud et Judea sampay meglelegdeng dut megsembelang bagi' et danum et Jordan.
40003006	Binewtismuan dye i Juan dut danum et Jordan, diningan dye ne pegsugid et kedyeng keselaan dut Empu'.
40003007	Pegkebiri' ye mekansang pari' na Pariseo beke' pari' na Saduseo nepekabi' apang megpebewtismu kenye, sinugid ye kedye, kwan, “Kemyu samat menge' merunding neng seli'! Pebiri'biri' lang na pegsusun kew! Sinu negpesewd apang mepelegyuan myu megderateng neng kedusaan et Empu'?
40003008	Ipebirina' myu teyen pebiya' et keradya na negsusun kew ne banar!
40003009	Beke' iba, kasi' myu pegpikira' na diki medusaan kewʼt Empu' sabab keupu'upuan kew i Abraham. Sabab Empu' mekebaal et tantung keupu'upuan i Abraham mewanaʼt itueng menge' batu ba' keilangan ye.
40003010	Petetangen ne kapa set puuʼt kayu, sabab ginsan menge' kayu na kaya megbua' et menunga, pegputken Ye, pegketbes itimbag dut apuy. Dusaen et Empu' kemyu samat kwantin.
40003011	Pegbewtismuan ku kemyu et danum. Itue tenda' et pegsusun et dimyung menge' keselaan. Temed, maya megderateng dut emurian ku na mekseg set daken. Diki katu ku kenye, etawa patut na misan mibit et tempa' ye. Ya in gasi memewtismu dimyu et Nakem et Empu' beke' et apuy.
40003012	Sembatu negang supama sugiren ku dimyu pasal et dusaen et Empu'. Antangan ye, pegkekeptan ye ne nigu apang mepeliran seked mepunpun ye dut beblaran. Timungen ye ne legas in, temed apa in tutungen ye dut apuy neng kaya pepeteyan misan ingyan.”
40003013	Indyari, mewanan i Jesus dut lungsud et Galilea, surung dut danum et Jordan. Inagap ye si Juan apang megpebewtismu kenye.
40003014	Linaang ya i Juan, kwan, “Subali' aku key teyen bewtismuan mu, temed ikew key gay pegbewtismu daken!”
40003015	Indyari, timinubag kenye si Jesus, kwan, “Pesari' mena na buwaten te itue, apang metuman ba' enu ingin et Empu'.” Angkansa, timinugut ne si Juan.
40003016	Na ganang mebewtismuan si Jesus, da'dali ne ya neperibuwat dut danum. Neukaban langit beke' netingara' ye Nakem et Empu' megiineug, samat begit neng aksang, napun kenye.
40003017	Alu', maya ne beres teyeg dut langit, kwan, “Itue pegmerganen ku neng yegang na mekeksanan ku banar.”
40004001	Pegketbes, pinebaya' et Empung Nakem si Jesus dut kelnangan, apang sulayan ya i Seytan.
40004002	Na duntin negpuasa si Jesus et seled epatnempulung eldew beke' epatnempulung gebi. Indyari, ya in inurapan ne banar.
40004003	Na', nagap kenye menunulay, gay bersen, si Seytan. Negsugid, kwan, “Pagka' yegang keʼt Empu', itueng menge' batu bala' et bengbang!”
40004004	Segwa' siminambag si Jesus, kwan ye, “Nekesurat na, kwan, ‘Diki set bengbang lang megbiyag itueng taaw, ba' diki dut pegeandel set ginsang bebresen et Empu'.’ ”
40004005	Pegketbes et atin, binibit gasi si Jesus i Seytan dut pinekemelayug neng timbew et benwang pegempuan dut Jerusalem, ating pinekelungsud et Empu'.
40004006	Negsugid si Seytan kenye, kwan, “Pagka' yegang keʼt Empu', peregdag be, sabab nekesurat na, kwan, ‘Tehagen et Empu' menge' dereakan ye diki ke pesaran. Selwen dye ikew apang diki kesimbakud ke set batu.’ ”
40004007	Siminambag si Jesus, kwan, “Nekesurat gasi, ‘Kasi' pegsulayi' basag et dimung Empu' dut langit!’ ”
40004008	Pegketbes, pinebaya' ya i Seytan dut pinekemelayug neng bukid. Duntin pinepayag kenye ginsan neng bangsa beke' kedeyahanen dye set ginsaʼt sengkedunyaan.
40004009	Indyari, sinugid i Seytan, kwan, “Igbey ku dimu ginsan itue, ba' salungkuran beke' bentugen mu aku.”
40004010	Siminambag si Jesus kenye, kwan, “Ugad atue, Seytan! Sabab nekesurat, ‘Empu' lang dut dibuwat langit esipen beke' endelen mu.’ ”
40004011	Angkansa tinirengan ya i Seytan, alu', maya dereakan et Empu' diminateng na nemeruri kenye.
40004012	Nebaran i Jesus na pinirisu si Juan. Angkansa, nepeuli' ya dut probinsiya et Galilea.
40004013	Indyari, kaya ne timineteg dut lungsud et Nasaret, erapun liminegdeng ne ya dut lungsud et Kapernaum, dut mekabiʼt dagat et Galilea, dut lungsud et pengkatan i Sabulon beke' Neptali tagna',
40004014	apang metuman binres i Isaias neng tarus tagna', kwan,
40004015	“U, lungsud neng Sabulon beke' Neptali set bebyaan pesurung dagat dut sembelaʼt danum et Jordan, u Galilea, probinsiya et menge' tawʼt lein Judio!
40004016	Menge' taaw neng meglelegdeng eset kelingban beke' sama dut lungsud et kepeteyan, dye in nekebiri' ne et metlang neng silu' kebinyar eset kedye.”
40004017	Ating masa timinagna' ne negpeabar si Jesus, kwan, “Pegsusun kew ne, sabab diki ne mekwit megmilik ne atue Empu'!”
40004018	Sasat megtetalib si Jesus eset deplakaʼt dagat et Galilea, nebiri' ye duwang megtipused neng menenera', sembatu in, si Simon, pegbetengaʼt Pedro, beke' tipused yeng si Andres. Pemengledlad et sibut eset dagat.
40004019	Sinugid i Jesus kedye, kwan, “Ani' kew, ibut kew daken! Penduen ku kemyu menibut et menge' taaw antangan dye samat sera', gay bersen ipeibut dye set daken.”
40004020	Megtuy dye tinirengan kedyeng menge' sibut, pegketbes nibut dye ne ki Jesus.
40004021	Indyari, mewanan dye duntin, nebiri' gasi i Jesus sembatung megtipused, de Jakob beke' si Juan na yegang i Sebedeo. Dye beke' ama' in, penginunga et sibut set seled gubang. Ipeibut dye gasi i Jesus set kenye.
40004022	Megtuy dye tinirengan gubang beke' ama' dye. Pegketbes, nibut dye ki Jesus.
40004023	Linibut i Jesus ginsaʼt probinsiya et Galilea, penuldu' ya dut tingtimungan et menge' tawʼt Judio sampay pepebunayag ya et Menungang Abar pasal et pegmimilik et Empu'. Pinegulinan ye gasi menge' taaw set ginsang menge' sakit neng neresanan dye.
40004024	Nesewran et ginsaʼt taaw dut probinsiya et Galilea pasal ki Jesus. Angkansa binibit set kenye ginsan neng maya sakit beke' pepeliyutan et iba-ibang reresanen. Binibit gasi menge' dineplan et meyaat neng diwata, menge' pegdetengan, sampay menge' kaya ne mekepanew. Ginsan dye in pinegulinan i Jesus.
40004025	Indyari, mekansang banar taaw nibut kenye, mawa' et probinsiya et Galilea sampay Dekapolis, teyeg lungsud et Jerusalem, teyeg Judea sampay menge' lungsud dut sembela' et danum et Jordan.
40005001	Pegkebiri' si Jesus et kineldaman neng taaw, timinungul dut kilid et bukid beke' narung. Nepekabi' dut kenye menge' pepengenaran ye.
40005002	Indyari tinulduan ye dye et kwantin, timinagna' ye, kwan ye:
40005003	“Mesukud sebarang megkesewd na' kurang dye et menge' keginisan et Empu', sabab dye in mekebaya' dut pegmimilikan et Empu' Banar na dut langit.
40005004	Mesukud sebarang merurupuk, sabab dye imuyuken nega et Empu'.
40005005	Mesukud sebarang meguep, sabab dye memusaka' et sengkedunyaan.
40005006	Mesukud sebarang geayen beke' inginen buwaten et ketignaan et Empu', sabab dye pebiyagan et sukup.
40005007	Mesukud sebarang meingesinen, sabab dye gasi ingesinan et Empu'.
40005008	Mesukud sebarang menungang penedseled sabab mebiri' dye Empu'.
40005009	Mesukud sebarang menginginunga et kesenangan, sabab dye mesugid na menge' yegang et Empu'.
40005010	Mesukud sebarang pegtiksaen pasal et keendelen dye dut keberbenaran et Empu', sabab dye in mekebaya' dut pegmimilikan et Empu' dut langit.
40005011	Mesukud kew ba' seruruen kew et menge' taaw, tiksaen kew sampay pegbenbersan kew et mereraat neng bebresen sabab lang mengengandel kew dut daken.
40005012	Imbes meglami kew beke' megenep kew, sabab kela' iganti dimyu et Empu' dut langit. Sabab kwantin gasi pegtiksaen dye menge' tarus et Empu' na meguna dut dimyu.”
40005013	“Antangan kemyu samat asin et ginsaʼt tawʼt sengkedunyaan. Segwa' ba' asin dumamal, enungkwan nega kepeuli' et asin ye? Kaya ne kepulusan ye, angkansa itimbag ne lang beke' pegletlebutan ne lang et taaw.
40005014	“Kemyu samat silu' et dunya'. Megsepantun lungsud na dut timbew et bulud diki metagu'.
40005015	Kaya pegsiluan silu' supaya tekluban et baldi'. Erapun pegdatun dut deretunan ye supaya mebenyaran ginsan seled benwa.
40005016	Kwantin gasi, na pebenyara' myu gasi silu' myu dut elepan et menge' taaw, supaya mebiri' dye dimyung menunungang keradya. Sabab et atin, bentugen dye dimyung Empu' Ama' na dut Langit.”
40005017	“Kasi' myu pegpikira' na aku natu' supaya ugaran ating Keseraan binggey et Empu' ki Moises, etawa menge' Ketulduan et menge' Tarus et Empu'. Kaya ku natu' na ugaren atin. Natu' ku supaya tumanen ginsan atin.
40005018	Sugiran ku kemyu banar, seked ating eldew na lugta' beke' langit malam, diki lang meylang misan sengkudlit et bebaya' et susurat na sinurat neng Keseraan, seked atin ginsan in metuman.
40005019	Angkansa, ba' sinu lumyu et misan kerinek-rinekan neng bagi et Keseraan na itue beke' ituldu' ye dut iba na buwaten samat kwantin, ya pegbetangen na pinekeisek-isek dut kemilikan et Empu' dut langit. Segwa' ba' sinu megpenuman itueng Keseraan, beke' ipegtuldu' ye dut iba na buwaten samat kwantin, ya pegbetangen na kela' dut kemilikan et Empu' dut langit.
40005020	Isugid ku banar dimyu, selyu dimyung ketignaan lumbi dut menge' pari' na Pariseo beke' menge' menunuldu' et Keseraan, diki kew ketentuan kesled dut kemilikan et Empu' dut langit.”
40005021	Sinugid gasi i Jesus, kwan, “Nekingeg myu na pegsugiren et menge' taaw nekeuna ti' na kwan, ‘Kas kew mengimatey, sabab sebarang nengimatey teyumanen ye dut ukuman.’
40005022	Segwa' isugid ku dimyu na ba' sinu megiseg dut tipused ye teyumanen ye dut ukuman. Na ba' sinu gasi megberes et peneruru' dut tipused ye, kwan ye, ‘Meyahu' ke!’ tubagen ye gasi dut menge' megkepet et Kunsial neng menge' pegibuten. Segwa' sebarang pegberes dut tipused ye, kwan, ‘Dupang ke!’ ketettakut ne kenye na isugba ya dut apuy et Narka'.
40005023	Angkansa, ba' megsimaya' ke et begey mu dut Empu' eset sisimeyaan beke' merendeman mu na maya tipused mu na megiseg dimu,
40005024	tirengi' mena simaya' mu dut sisimeyaan, duntina' mena ya supaya megerut kew megtipused. Pegketbes mekedyari ke ne peuli' supaya megsimaya' et dimung begey dut Empu'.
40005025	“Ba' maya menindal dimu dut ukuman, sementara' dut dalan kew nega megsutsulut kew ne lagi duun. Ba' diki, pekpetan ke dut mengungukum. Indyari igbey et mengungukum dut pegibuten et pulis pegketbes ya megpesled dimu dut pipirisuan.
40005026	Asal isugid ku rimyu, diki ke keliwan seked mebeyaran emuring siin et multa mu.”
40005027	“Nekingeg myu pegsugiren tagna' ti' na kwan, ‘Kas kew pegbeis.’
40005028	“Segwa' isugid ku dimyu ba' sinu sumiyek dut libun na maya meyaat neng pegsedseleren ye dut seled atey ye, sepantun negkesala' ne et pegbeis seled atey dut atin libun.
40005029	Ba' kewanan neng mata mu mekebibit dimu na megkesala', suata' ne lang beke' itimbaga'! Lebing menunga dimu ba' kurangan mu seng bagi' et bilug mu, kasga maya teup ne bilug mu surungen dut Narka'.
40005030	Ba' kewanan neng keremut mu mekebibit dimu na megkesala', putka' ne lang beke' itimbaga'! Lebing menunga dimu ba' kurangan mu seng bagi' et bilug mu, kasga maya teup ne bilug mu surungen dut Narka'.”
40005031	“Pegsugiren gasi tagna' ti', ‘Ba' sinu meingin mekipegbutas dut kenyeng esawa mekedyari lang igbeyan et kesuratan na dye butas ne.’
40005032	Segwa' isugid ku dimyu tiban, ba' sinu mekibutas dut esawa ye selyu lang ba' ya negbeis sebaban, samat sinunggeb ye esawa ye na megkesala' et pegbeis. Beke' ba' sinu mengesawa et libun na binutasan, ya gasi negkesala' et pegbeis.”
40005033	“Nekingeg myu tagna' ti' na pegsugiren et menge' taaw, ‘Kasi peglipati dimung tinange', segwa' tumana ba' enu pinengaku' mu dut Empu'.’
40005034	Segwa' tiban isugid ku dimyu, kas kew pemuwat et misan enung tinange'. Beke' kas kew pengibet ipebaya' langit, sabab atin metaas na eerungan et Empu'.
40005035	Etawa pengibetan ipebaya' dunya', sabab atin lelbutan et tiked et Empu', etawa pengibetan ipebaya' lungsud neng Jerusalem, sabab atin lungsud et ating Kelang Surutan na Empu'.
40005036	Beke' kas kew pengibet ipebaya' biyag mu, sabab misan sengbuek diki mu mebaal na ipeputi' etawa ipeitim.
40005037	Segwa' petignai' ne lang meres. Ba' kwanen mu ‘e'’, atin ‘e'’. Ba' kwanen mu ‘diki’, atin ‘diki’. Lumbi atue, atin teyeg ne i Seytan.”
40005038	“Nekingeg myu na pegsugiren, na kwan, ‘Belsa' mata, dut mata, beke' nipen dut nipen.’
40005039	Segwa' isugid ku dimyu, kasi' pegbelsa' mereraat neng taaw. Ba' sinu tumpal dut kewanan neng pesingil mu, iluguta' gasi gibang neng pesingil mu.
40005040	Ba' maya megsumbung dimyu dut ukuman supaya meisi' ye dimung badyu', igbeya' atin sampay gasi mebuwat lengen badyu' mu.
40005041	Ba' maya mengleges dimu bibiten et embag ye dut sembatung kilometro, ilusua' seked duwang kilometro.
40005042	Ba' sinu megtew dimu, begeyi', kasi' pegmendini' ba' sinu meingin menglimbas dimu.”
40005043	“Nekingeg myu na pegsugiren tagna' ti', ‘Ingina' myu sebaya' myu beke' isgan myu dimyung kebanta.’
40005044	Segwa' tiban isugid ku dimyu, ingina' myu dimyung kebanta beke' ipenelanga' myu ba' sinu peniksa' dimyu,
40005045	supaya kemyu mesugid na keyegangan et Empu' Ama' na dut langit. Sabab megpebinyar ye telang et eldew sesali' dut menge' meraat neng taaw beke' menunga, beke' megpemedlek dut menge' taaw neng pemuwat et metigna' beke' menge' taaw neng pemuwat et meraat.
40005046	Ba' ingin myu sebarang mekasi dimyu, enu metagey myu na igbey dimyu et Empu'? Diki be kwantin gasi pegbuwaten et menge' menunukut et bebayad et lugta'.
40005047	Ba' pegimrewan myu sebarang ketipusdan myu lang, enukwan myu buwaten iba? Diki be atin gasi pegbuwaten et kaya pegandel dut Empu'?
40005048	Megpeketigna' kew sabab dimyung Empu' Ama' dut langit metigna'.”
40006001	Indyari, sinugid i Jesus kedye, kwan ye, “Pegkesukuen myu Empu', pegnunga-nunga kew na kasi' pegbuwata' na menunungang keradya dut elepan et menge' taaw, apang ipebi'biri' lang kedye. Ba' ikew megpemuwat samat kwantin, kaya lang ganti' et Empu' Ama' mu dut langit.
40006002	“Angkansa ba' megey ke et ebuluy dut menge' kayang-kaya kas pebres et budyung, samat menge' pegbuwaten et pebi'biri' dut dalan beke' dut menge' sinagoga, ating pegtitimungan et menge' tawʼt Judio. Pegbuwaten dye itue supaya bentugen et menge' taaw. Sugiren ku dimyu et keberbenaran, neterima dye ne ginsan ganti kedye.
40006003	Segwa' ba' megebuluy ke dut menge' kayang-kaya, kasi pesewri gibang neng lengen mu ba' enu binwat et kewanan neng lengen mu,
40006004	supaya dimung pegbegey et ebuluy na dut tagu'. Na dimung Empu' Ama' dut langit mekebiri' dut bubuwaten na tagu', maya ganti ye rimu.”
40006005	“Ba' megpenelang ke gasi, kasi' myu pegsiringa' menge' pebi'biri'! Sabab meingin dye na megpenelang et petiyeg dut menge' sinagoga, ating pengempuan et menge' tawʼt Judio, beke' dut menge' simpangan et dalan apang mebiri' ginsan et menge' taaw. Sugiren ku dimyu et keberbenaran, neterima dye ne ginsan ganti kedye.
40006006	Ba' megpenelang ke, sumled keʼt sisingled mu, tengleba' lelengewan, beke' megpenelang ke dut Empu' Ama' mu na diki mebiri'. Na dimung Empu' Ama' na mekebiri' et buwat na tagu', gentian ye ikew.
40006007	“Beke' ba' megpenelang ke, kas kew mengusal et peseuli'seuli' neng bebresen na kaya kegunaan samat menge' tawʼt kaya pegandel dut Empu'. Sabab kwan dye lang pegkinggen dyeʼt menge' Empu' dye sabab et keldam et kedyeng bebresen.
40006008	Kasi' dye pegsiringa', sabab sewd et Empu' Ama' ba' enu keilangan myu mura inangat myu kenye.
40006009	Samat kwantin kew megpenelangin dut Empu', kwan, ‘Empu' Ama' kay dut langit, merganen kay teyen ikew.
40006010	Ikew megmendyaring pegibuten et ginsan menge' taaw. Ibuten kay teyen dimung keiregan atueʼt dunya' na samat pegibuten dut langit.
40006011	Begeyan mu kami et kekanen tiban na keilangan kay itueng eldew.
40006012	Beke' empunen mu kami eset dameng keselaan binwat kay, samat pegampun kay gasi eset menge' nekesala' damen.
40006013	Endey Mu kami ielep eset meliyut neng pegsulay, erapun iperayuna' damen keyeatan i Seytan.’
40006014	“Sabab ba' maapen myu sebarang pegkesala' dimyu, maapen kew gasi et Empu' Ama' dut langit.
40006015	Segwa' ba' diki maapen myu menge' taaw na megkesala' dimyu, diki gasi maapen kew et Empu' Ama' myu dut langit menge' pegkesala' myu.”
40006016	“Ba' megpuasa kew, kas kew megpedagbes na merupuk kew samat buwaten et menge' pebi'biri'. Na pepesala' dye rupa dye supaya ipebi'biri' lang dut menge' taaw na dye pegpuasa. Sugiren ku dimyu et keberbenaran, neterima dye ne ginsan ganti kedye.
40006017	Segwa' ba' megpuasa ke, lenei' buek mu beke' mengiramus ke et rupa mu
40006018	supaya atin diki lang mesewran et menge' taaw na ikew pegpuasa, selyu Empu' Ama' mu lang neng diki tyu mekebiri'. Na, Ya lang mekebiri' set tagu' ne menge' bubuwaten mu neng menunga, maya ganti Ye eset rimu.”
40006019	“Kas kew megtimung et kementirian atuʼt dunya', na atue maya pengusiba' na aney beke' garang, na atue pegselden et menenakew ampa' ne tekewan.
40006020	Segwa' timunga' myu menge' kementirian dut langit, sabab kaya untin pengusiba' aney etawa garang, na diki lang kesled menenakew apang menakew.
40006021	Angkansa, ating kementirian mu subali' ne atin menge' pegbuwaten mu sabab et Empu' dut langit, na subali' duntin gasi pikiran mu.
40006022	“Mata mu samat silu' et bilug mu. Ba' mata mu meligew, metlangan ginsan bilug mu.
40006023	Segwa' ba' mekabu ne mata mu, melingeb ne gasi ginsan bilug mu. Angkansa ba' silu' na eset dimu in diki meminyar, abut dekla' banar et kelingban!”
40006024	“Kaya sinu mekeibut et duwang pegibuten, sabab isgan ye sembatu in beke' inginen ye sembatu gasi. Etawa ibuten ye sembatu beke' reaten ye ikeruwa in. Diki kew mekesuku' tantu dut Empu' beke' pererwa daran pegsukuan menimung et pirak.
40006025	“Angkansa isugid ku rimu, kasi' myu reasi' pasal biyag myu, ba' enu kekanen etawa inumen myu etawa ba' enu badyuen et bilug myu. Diki taku' biyag lebing merga' eset pegkaan? Beke' bilug lebing merga' dut badyu'?
40006026	Seyeki' menge' kebebegitan dut lelengew, diki dye pemengluwak etawa pemengeyg etawa memugu et kekanen dut legkew. Segwa' pepekaan dye et Empu' Ama' dut langit. Diki be merga' kew nega eset begit?
40006027	Sinu dimyu sabab et pegsusa mekepegdugang misan seng lisag dut kenyeng biyag?
40006028	“Na manu megmesusa kew sabab et pegbadyu? Seyeki' menge' kebuburakan dut menge' uma. Kaya pemegkeradya etawa pemengeket et bebedyuen
40006029	Segwa' sugiran ku kemyu, misan si Surutan Solomon tagna' ti' kaya nekepegpakay na samat nunga et burak na itue, misan ne dut kenyeng ketaasan.
40006030	Ba' menge' peperasen dut menge' uma pepebedyuan et Empu', peperasen na tiban atue, pegdateng et diklem itimbag dut dudurukan. Diki taku' mas lebi nega kemyu na diki ye pepekayan? Na kemyu na isek-isek neng pegandel!
40006031	Angkansa kas kew kesusa, supama sugiren myu, ‘Na' enu ne kanen kay?’ etawa, ‘Enu ne inumen kay?’ etawa, ‘Enu ne pekayen kay?’
40006032	Sabab pegtulusen ginsan itue et menge' tawʼt kaya pegandel dut Empu'. Na sewd et Empu' Ama' myu dut langit na keilangan myu ginsan itue.
40006033	Segwa' gaay myu mena pengmilikan et Empu' beke' buwaten myu kegeayan ye, mendyari ginsan neng ibang keilangan myu igbey ye rimyu.
40006034	Angkansa kasi' myu pegmesusai' eldew et diklem. Tegeyen myu diklem apang pikiren pasal et kesusaan et diklem. Sabab tatap ne kesusaan et tiban. Sabab menabang Empu' dimyu misan ba' enung kesusaan dumateng dimyu.”
40007001	“Kasi' myu pengukuma' et sebaya' myu, etawa kemyu gasi meukum et Empu'.
40007002	Sabab ba' ukumen myu sebaya' myu taka-taka kwantin gasi iukum dut dimyu. Sampay ba' enu isukud myu, kwantin gasi isukud dimyu.
40007003	Kemyu na daran pegukum, manu pegimrewen mu merinek na puling et mata et tipused mu, antangan ye merinek neng keselaan, segwa' kaya penglingen mu usuk dut mata mu, antangan ye kelang keselaan.
40007004	Enungkwan mu mesugid dut tipused mu na kwan, ‘Ugara' merinek neng keselaan mu’, segwa' dimu maya nega kelang keselaan mu?
40007005	Ikew ne pebiri'biri'! Ugara' mena usuk dut mata mu, supaya metuman mu mengugad et merinek na puling et mata et tipused mu.
40007006	“Kasi' pegbegeya' dut ireng sebarang menge' keginisan pinesuku' dut Empu'. Kasi' myu pegtimbaga' buliga' dut biyek. Ba' binwat myu itue, pegletlebutan dye lang et menge' tiked dye, sabab pegketbes peulinan dye kemyu sampay peglurey-lureyen dye kemyu in.”
40007007	“Mengangat kew, supaya kemyu begeyan. Mengebiya' kew, supaya kemyu ketulus. Memuhun kew, na kemyu ipetindal.
40007008	Sabab sebarang mengangat, ya begeyan, beke' ba' sinu mengebiya', ya ketulus, beke' ba' sinu memuhun, ya ipetindal.
40007009	Kaya megurang megey et batu ba' yengyegang ye mengangat et kekanen.
40007010	Etawa kaya kenggurangan ba' mengangat et sera', igbey kenye seli?
40007011	Ba' kemyu na menge' meraat na kesewd megey et menungang ginis dut dimyung keyegangan, lebi ne gasi Empu' Ama' myu dut langit, na ya megey dimyu et menunungang ginis, sebarang mengangat dut kenye.
40007012	Angkansa ba' enu gay mu na buwaten et menge' taaw dut dimu, kwantin gasi buwata' dut sebaya' mu. Sabab et itue neginalep ne banar Keseraan et Empu' na binggey ki Moises beke' ating penuldu' et menge' tarus ye.
40007013	“Sumled kew dut mesigpit neng lelengewan, sabab kela' lelengewan beke' melekbang dalan tudyu dut kedusaan et Narka', beke' mekeldam megseled duntin.
40007014	Sabab mepiet lelengewan beke' mesigpit dalan tudyu dut kebiyagan kaya keskeran abiʼt Empu', beke' kaya mekeldam mebiyanen atin lang megseled duntin.”
40007015	“Meginget kew dut menge' membut-embuten neng menunuldu' na megkabi' dimyu na kwan mu lang samat menunungang ayup pengetngarat ye, segwa' dut seled ye samat kumekaan neng setwa'.
40007016	Mekilala myu membut-embuten neng menunuldu' dut kedyeng menge' keradya. Supama, diki kepupu' kew et bua' et ubas dut kesuksukan, etawa bua' et menge' igus dut keperasan.
40007017	Temed sebarang menunungang kayu mua' gasi et menunga, ba' meyaat neng kayu, meyaat gasi bua' ye.
40007018	Menungang kayu diki mua' et meyeyaat, beke' meyaat neng kayu diki mua' et menununga.
40007019	Sebarang kayu na diki mua' et menunga pegputken beke' pegtimbag dut apuy.
40007020	Angkansa mekilala myu et menge' membut-embuten neng menunuldu' dut kedyeng menge' keradya.”
40007021	“Diki ginsan na megtingkag daken na kwan, ‘Empu', Empu',’ na kesled dut Kemilikan dut langit, selyu lang dye in pegbuwaten et kegeayan et Empu' Ama' ku.
40007022	Pegkedateng Eldew et Mengukum Empu', mekeldam megsugid daken dut eldew na atin, kwan, ‘Empu', Empu', diki be neneked kay pebiya' dut kepengdyarian mu, beke' dut kepengdyarian mu nekepeugad kay et menge' meyaat neng diwata teyeg et negbegbalig, beke' nebuwat et mekansang menge' mekelilu'-lilu'?’
40007023	Angkansa isugid ku dut kedye ginsan, ‘Diki ku kemyu nekilala. Ugad kew atuʼt elepan ku, kemyu na pemuwat et kereatan!’ ”
40007024	“Angkansa sebarang megkingeg beke' megtuman et menge' bebresen ku, ya sepantun sembatung taaw na mekesewd megpetiyeg et menge' usuk et benwa ye dut batu.
40007025	Dumateng delek, dumateng liyud, dumres gasi et mebasag, ampa' sinimberan benwa, segwa' diki neugba', sabab menge' usuk ye petitiyeg dut batu.
40007026	Segwa' ba' sinung taaw na megkingeg et menge' bebresen ku segwa' kaya pegtumanen ye, ya sepantun dungdupang neng taaw na negpetiyeg et benwa ye dut egis-egisan.
40007027	Diminateng delek, diminekla' liyud, diminres gasi et mebasag beke' siminimber dut benwa. Pegketbes neugba' beke' nerungkat ginsan!”
40007028	Ganang netbes i Jesus neres et itueng bebresen, neglilu' menge' taaw dut kenyeng penuldu'.
40007029	Sabab pegtuldu' ye samat maya kepegewlaan ye, diki samat menge' menunuldu' et Keseraan dut kedye.
40008001	Ganang si Jesus nepesedsad ne teyeg dut kilid et bukid, pegseselundungen ya et mekansang taaw.
40008002	Kiminabi' eset kenye sembatung taaw neng maya eldew-eldew beke' siminelukud dut teteyumanan ye, kwan ye, “Empu', ba' keingesian mu aku, teyen pegulini' ku.”
40008003	Kintang i Jesus keremut ye beke' kinutew ye. Kwan ye, “Keinginan ku. Na, megulinan ke.” Megtuy negulinan pukung ye.
40008004	Indyari kwan i Jesus kenye, “Kingga'! Kasi' pegsugira' dut sinu-sinu. Segwa' panew, pebiri' ke dut pari' beke' megsimaya' ke sabab itue Keseraan teyeg ki Moises na kesebenaran dut ginsan na ikew menunga ne!”
40008005	Pegseled i Jesus dut lungsud neng Kapernaum, nepekabi' kenye sembatung pegibuten et sundalu, na tawʼt lein Judio, supaya mengangat et tabang.
40008006	“Empu',” kwan ye, “daken neng tetehagen ku pebubuntul lang dut benwa sabab nepangkul beke' mesakit banar reresanen ye.”
40008007	Kwan i Jesus dut kenye, “Surungan ku ya supaya pegulinan.”
40008008	Siminambag kenye pegibuten et sundalu kwan ye, “Empu', kelew-lelew daken sabab diki teupen na benwa ku na mesled mu. Segwa' isugira' lang na tetehagen ku megnunga.
40008009	Sabab aku gasi sembatung taaw na maya metaas daken, beke' aku maya menge' sundalu na mebaba set daken. Ba' sugiren ku dut sembatu, ‘Surung!’ ya gasi megsurung. Beke' dut sembatu, ‘Matu' ke!’ ya gasi megatu'. Beke' ba' sugiran ku tetehagen ku, ‘Buwata' itue!’ atin gasi buwaten ye.”
40008010	Ganang nekingeg i Jesus itue, neglilu' ya banar, beke' sinugid ye dut menge' megibut kenye, kwan ye, “Sugiran ku kemyu et kebenaran, kaya nekemasa ku atueʼt Israel na samat kwantin dekla' et pegandel ye.
40008011	Asal banar indani' myu na mekansang taaw mawa' dut sebangan beke' dut sedpaʼt eldew na dumuntin na kebaya' dut kenkanan na pegempangen de Abraham, Isaak beke' si Jakob dut Milikan et Empu' dut langit.
40008012	Segwa' mekansang puranak et Israel na itimbag dut liwan, na dut kelingban, na duntin dye memenggerwak beke' memengringetnget menge' nipen dye.”
40008013	Kwan i Jesus dut pegibuten et sundalu, “Na panew ne. Sabab et dimung kelang pegandel meinabu dimung pegengaten.” Na, negulinan ne tetehagen et pegibuten atin ne lisag.
40008014	Pegduntin i Jesus dut benwa i Pedro, nebiri' ye pengibanan neng libun i Pedro. Pebubuntul sabab et pegegnewen.
40008015	Pegketbes na mekeptan i Jesus keremut ye, megtuy inibuanan et egnew ye, ampa' ne negbangun, pegketbes ya ne negpelamak kenye et kekanen.
40008016	Ganang megngengapun ne, mekansang taaw neng sinleban et mereraat pinemibit dut kenye. Kasa beres ye lang pineliwan ye menge' meyaat neng diwata beke' negnunga dye ginsan, sebarang maya atin neng reresanen.
40008017	Neinabu itue supaya metuman sebarang sinugid tagna' ti' et tarus neng si Isaias, na kwan ye, “Insi' ye in ginsan neng kesekitan tyu beke' tinenggung ye ginsan neng reresanen tyu.”
40008018	Pegkebiri' i Jesus dut kineldaman dut pelilibut ye, negsugid ya dut pepengenaran ye na dumipag dut sembelang dipag et dagat.
40008019	Na maya menunuldu' et Keseraan nepekabi' kenye, kwan ye, “Menunuldu', panyap ku ne mibut dimu misan embe surungan mu.”
40008020	Kwan i Jesus dut kenye, “Maya belebaan ireng et talun, beke' menge' begit maya menge' pugad, segwa' aku, atin Yegang et Taaw, kaya lelegdengan supaya mebuntulan et ulu ku beke' kaya peternan ku.”
40008021	Maya sembatung taaw neng pepengenaran gasi dut ki Jesus kwan ye dut kenye, “Begerar, muli' ku mena teyen beke' ilbeng ku mena ama' ku.”
40008022	Segwa' kwan i Jesus, “Pesari' ne menge' taaw antangen dye samat menge' patey in na menglebeng dut natey neng ama' mu. Ikew key, mibut ke daken dut biyag kaya seskeran!”
40008023	Pegketbes nemenakat ne de Jesus dut gubang, sampay menge' pepengenaran ye naya' kenye.
40008024	Kiminlat lang na maya diminateng mebasag neng ambun dut dagat, angkansa derekerang gumbang pegsipuwakan ye gubang. Segwa' si Jesus megiga' ga et ating masa.
40008025	Na menge' pepengenaran ye nenyag kenye kwan dye, “Empu', tebangi' kay, melneb tyu ne!”
40008026	Neingkut i Jesus kedye, kwan ye, “Manu megtakut kew? Isek-isek dimyung pegandel.” Indyari, tuminyeg gasi ampa' pinetaren ye deres beke' dagat. Na limininew banar ne ginsan.
40008027	Nemeglilu' menge' taaw, kwan dye, “Sinung taaw itue? Misan deres sampay dagat pengandel kenye.”
40008028	Pegdateng i Jesus dut sembelang dagat dut lungsud et menge' Gadareno, maya duwang taaw neng sinleban et mekansang na meyeyaat neng diwata siminusup dut kenye. Negliwan itueng duwang taaw teyeg dut kelelbengan. Na meburangit banar itueng duwang taaw, angkansa kaya sinu mekebiya' duntin.
40008029	Megtuy, megpemara ginsaʼt menge' diwata, beres dye, “Yegang et Empu', enu keilangan mu damen? Natu' ke taku' damen supaya peliyutan mu kami et ingga pe' timpu?”
40008030	Na, dut mere'rayu' set kedye maya banan et mekidram ne' menge' biyek neng megpenginaan.
40008031	Binisara et menge' meraat neng diwata si Jesus, kwan dye, “Ba' ipeliwan mu kami, ba' mekedyari teyen iruntina' kay ne lang dut banan et menge' biyek ti'.”
40008032	Kwan i Jesus kedye, “Ire', liwan kew set kedye, beke' sumled kew dut banan et menge' biyek!” Angkansa nemengliwan dye ampa' dye siminled dut banan et menge' biyek. Na menge' kebikbiyekan nemengdarak surung dut kepengrasan beke' neregdag dye dut dagat na dun dye nelelmes ginsan.
40008033	Sebarang nemengipat et menge' biyek nemengdarak surung dut kebenbenwanan beke' sinugid dye ginsan pasal ba' enu neinabu dut menge' biyek beke' dut menge' sinleban et mereraat.
40008034	Indyari ginsan neng menge' taaw dut lungsud na' atin siminurung dut ki Jesus apang sumusup kenye. Ba' nebiri' dye ya na ipinengasi'asi' dye si Jesus na mugad ne set lungsud dye in.
40009001	Siminakat si Jesus dut gubang diminipag peuli' dut sembela' neng dagat beke' siminurung dut diri ye neng lungsud, Kapernaum.
40009002	Na dut Kapernaum, duun menge' senung ketawan nibit dut ki Jesus et sembatung pangkul na pebubuntul dut demdam. Pegkebiri' i Jesus et kelang pegandel dye, kwan ye dut taaw neng pangkul, “Yegang, kepenggera' seled mu! Inampun ne sala' mu.”
40009003	Sabab et itueng pinegberes i Jesus, menge' menuldu' et Keseraan nemegberes dye dut diri dye, kwan dye, “Pepeempu'empu' itueng taaw na itue!”
40009004	Segwa' pegsesewren i Jesus kedyeng pegpipikiren, kwan ye, “Manu meraat ne nepikir myu?
40009005	Banar, lebing merugey sugiren, ‘Teyeg ne beke' panew ne,’ kasga sugiren, ‘Dimung sala' inampun ne,’
40009006	sabab Empu' lang mekeampun et keselaan, segwa' supaya mesewran myu na ating Yegang et Taaw maya kepengdyarian na mengampun et sala' atuʼt dunya', indani' itue.” Pegketbes kwan ye dut taaw neng pangkul, “Teyeg ne, bikyata' ne iganigan mu beke' muli' ke ne.”
40009007	Angkansa ating taaw timinyeg beke' nuli' dut benwa ye.
40009008	Pegkebiri' et kineldaman et taaw, nemenglilu' dye banar, beke' binantug dye Empu' neng negey et menge' taaw et kepengdyarian na samat kwantin.
40009009	Pegpelembus i Jesus et panew ye nebiri' ye sembatung taaw na ingaran ye si Mateo na megarung dut benwa neng susukutan et buwis. Na sinugid i Jesus dut kenye, kwan ye, “Mibut ke daken!” Timinyeg si Mateo beke' nibut kenye.
40009010	Ganang megkekaan si Jesus et penengeldewan ye dut benwa i Mateo, mekansang menunukut et buwis beke' menge' ibang tegekeselaan na liminamud mengaan dut ki Jesus beke' dut menge' pepengenaran ye.
40009011	Pegkebiri' itue et menge' pari' na Pariseo, nengingkut dye dut menge' pepengenaran ye, kwan dye, “Manu Menunuldu' myu pepelamud mengaan dut menge' menunukut et buwis beke' dut menge' tegekeselaan?”
40009012	Pegkingeg i Jesus, kwan ye, “Kaya nengengeilangan et mengunguru sebarang kaya sakit, segwa' nengengeilangan et mengunguru sebarang maya sakit.
40009013	Manew kew ne beke' retia' myu ba' enu ingin bersen ye itueng Kesuratan et Empu', kwan, ‘Ingasi' ingin ku, diki lang menge' simaya'.’ Sabab diki ku natu' supaya pilinen sebarang keblan dye metitigna', segwa' natu' supaya tebangan ku menge' mekeselaan.”
40009014	Indyari nepekabi' dut kenye menge' pepengenaran i Juan neng Mememewtismu, kwan dye, “Enungkwan itue na kami beke' menge' Pari' na Pariseo pegpuasa, segwa' dimung pepengenaran kaya lang pemegpuasa?”
40009015	Kwan i Jesus, “Enungkwan rumupuk menge' mengluluruk sementara' lelaki neng ibulun esentin nega? Diki lang! Segwa' dumateng timpu na ibulun neng lelaki ugaren dut kedye. Atin pe' memegpuasa ne.” Neglahyun ne si Jesus neres.
40009016	Kwan ye, “Kaya sinu meketempel et bagung kumut dut lelagi neng badyu', sabab melanut dut tinimpelan et bagu na tinempel, lebi ne dumekla' ne banar uyat ye.
40009017	Diki gasi mekedyari isunu' et taaw bagung alak dut lelagi neng susunuan. Sabab ba' isunu' dye duntin, mekedyaring lumput ating susunuan, indyari meula' ne inumen neng alak in beke' mepsa' ne ating susunuan. Erapun, subali' isunu' bagu neng alak dut bagung susunuan gasi supaya sali'sali' dye meipat et menunga.”
40009018	Sementara' megbebres nega si Jesus et itue, sembatung pegibuten et menge' Judio nepekabi' beke' siminelukud dut teteyumanan ye, kwan ye, “Ingga pe' nekwit pegpatey et yegang ku neng budyang. Segwa' ba' mekedyari teyen baya' kew daken sabab mengarap ku na ba' depnen mu ya, asal ya megbiyag.”
40009019	Timinyeg si Jesus beke' naya' dut kenye, beke' menge' pepengenaran ye naya' gasi.
40009020	Na', maya gasi sembatung libun na megkesandalen et sakit ne' pegduruguan et sempulu' duwang teun ne, kaya megtuug tapis ye. Na nepekabi' dut lilikuran i Jesus ampa' ye kinutew bingbiring et badyu' i Jesus.
40009021	Kwan et sedseled ye, “Ba' mekutew ku lang bingbiring et badyu' ye, megulinan ku ne.”
40009022	Liminingew si Jesus kwan ye dut kenye, “Yegang, kepenggera' seled mu. Dimung pegandel negpenunga dimu.” Atin negang masa megtuy negulinan libun. Neglahyun gasi si Jesus dut benwa et pegibuten.
40009023	Ganang nekerateng, siminled ne si Jesus dut benwa et pegibuten et menge' Judio beke' nebiri' ye menge' menunuling et kelebengan beke' kineldaman na memeggikgibek.
40009024	Kwan ye dut kedye, “Liwan kew! Ating budyang ingga patey, segwa' megiga' lang!” Segwa' nemengsit dye lang dut kenye.
40009025	Pagka' menge' taaw nepeliwan ye ne, siminled gasi si Jesus beke' kimpetan ye dut keremut et budyang neng libun, angkansa negbangun budyang.
40009026	Tuturan pasal itue limingkep dut sengkelungsuran na atin.
40009027	Ganang nugad ne si Jesus teyeg dut lungsud na' atin, maya nepesunud kenye duwang menge' beleg. Indyari timiningkag dye, kwan dye, “Inupu' i Surutan Dabid, meingasi' ke damen!”
40009028	Pegseled i Jesus dut benwa, negpekabi' dut kenye menge' beleg ne' lelaki. Iningkut dye i Jesus, kwan ye, “Mengandel kew be dut daken na itue mebuwat ku supaya megulinan kew?” “E', Begerar, andel kay,” sambag dye.
40009029	Indyari kinutew ye ne kedyeng mata ampa' ne neres, kwan ye, “Kuyun dut pengandel myu dut Empu', meinabu teyen atin samat keendelen myu.”
40009030	Indyari negnunga ne penyek dye. Pegketbes negbilin si Jesus, kwan ye, “Amay-amay banar, kasi myu pegsugira' itueng ginis dut misan sinu!”
40009031	Segwa' nugad dye beke' masi ga pineabar dye kebentugan i Jesus dut ginsaʼt menge' lungsud pelibut duun.
40009032	Ganang megugad dye ne, alu', maya gasi sembatung lelaki binibit dut ki Jesus na sembatung pegselban et meraat angkan kaya mekebres.
40009033	Pagka' nepeliwan ne ating meraat, ating lelaki nekebres ne. Indyari menge' kineldaman nemenglilu', kwan dye, “Atuʼt Israel kayangga pe' nebiri' na neinabu samat kwantin!”
40009034	Segwa' kwan ga et menge' Pari' na Pariseo in, kwan dye, “Sabab lang binggey atin kependyarian et pegibuten et menge' mereraat in, angkan si Jesus maya basag supaya nekepeliwan et mereraat.”
40009035	Pegketbes siminurung si Jesus dut ginsaʼt menge' lungsud beke' dut menge' kebenbenwanan. Penuldu' ye dut menge' pegpengempuan et menge' Judio, na pepabar pasal et Menungang Abar et Pengmilikan et Empu', beke' pepenunga ye sebarang menge' maya misan enung reresanen beke' ginsaʼt menge' sakit.
40009036	Ganang nebiri' ye menge' kineldaman, nekeingasi' dut kedye sabab dye samat pegelamen mene beke' menge' melulumek, samat menge' ipatan neng bibili na kaya mengingipat.
40009037	Indyari kwan ye dut menge' pepengenaran ye, “Menge' keldamen antangan dye samat menge' uma panyap ne keygen. Mekansang ne kekeygen, segwa' kaya mekansang mengengeyg.
40009038	Angkansa mengangat kew dut Empu' et itueng kekeygan, supaya megpebibit ya et mengengeradya dut kenyeng kekeygan.”
40010001	Ipinekabi' i Jesus itueng sempulu' duwang pepengenaran ye beke' binggeyan ye et kepengdyariang keseg megpeugad et megsaleb neng meyaat neng diwata, beke' mepegulinan ginsaʼt menge' keginisan neng reresanen beke' kesekitan.
40010002	Itue ne ngaran et sempulu' duwang pepengenaran i Jesus. Una in si Simon, pegngeranaʼt Pedro beke' tipused ye neng si Andres; de Jakob beke' si Juan neng menge' keyegangan i Sebedeo;
40010003	de Pelipe beke' si Bartolome, si Tomas beke' si Mateo na menunukut et buwis; si Jakob na yegang i Alpeo, beke' si Tadeo.
40010004	Indyari iba in si Simon neng memimisara beke' si Judas Iskariote, na negpeelen ki Jesus.
40010005	Itueng sempulu' duwang pepengenaran pinepanew i Jesus, kenyeng pineeturan, kwan, “Kas kew sumurung dut lungsud dut menge' taaw lein Judio, etawa misan embeng lungsud et menge' Samaritano.
40010006	Erapun, duun kew lang eset menge' tawʼt Israel, sabab sama dyeʼt pegeelamen neng bibili na kaya mengingipat dye.
40010007	Na dut pegsurung myu ipengabar myu ne, ‘Mekabi' ne Pengmilikaʼt Empu'.’
40010008	Pegulinan myu menge' mesesakit beke' biyagen menge' patey. Pegulinan myu menge' sakit neng eldew-eldew, beke' ipeugara' myu megsaleb neng meyaat neng diwata. Indyari, sabab et penerima kew et kaya bayad, subali' menggey kew gasi et kaya bayad. Gay bersen meneraka dut Empu'.
40010009	Kas kew memibit et pirak etawa bulawan, etawa tumbaga eset dimung pitaka'.
40010010	Kas kew gasi memibit et susunuan dut pepenewan myu, etawa seselinan, menge' tempa' etawa tutungkud. Sabab menge' mengengeradya subali' ibgey kedye ne ba' enu keilangan dye.
40010011	“Indyari misan embeng lungsud etawa baryo detengan myu, menulus kewʼt metindalan na metigna' arat ye, tumerna kew ne esentin seked keugad kewʼt lungsud dye in.
40010012	Pegseled myuʼt benwa dye, ibersa' myu, ‘Megmilik teyen kesenangan atueʼt benwa.’
40010013	Na ba' teup menge' taaw atueʼt benwa, dumaran kedye dimyung pemangling et kesenangan. Temed ba' diki teup, isia' myu peuli' dimyung penglinga' et kesenangan.
40010014	Na ba' diki dye menerima etawa mengingeg et dimyung ipeabar kedye, memengugad kew ne eset lungsud dye in, pegketbes tepnisa' myu tehuk eset dimyung tiked.
40010015	Itange' ku dimyu na dut Eldewʼt Pegukum, luwas nega yaat iukum et Empu' dut menge' tawʼt eset lungsud na' atin kasga dut nelebayan et menge' meyaat neng taaw dut menge' lungsud et Sodoma beke' Gomora.”
40010016	“Itue tiban, pegdeaken ku kemyu na samat menge' bibili eset tengaʼt peguunulen neng ireng. Megmendyaring meutek na samat menge' seli, beke' tempad na' samat menge' aksang.
40010017	Pegbe'beti' kew sabab maya mengalew dimyu pesurung dut ukuman, pegketbes lipdasan kew dut menge' sinagoga.
40010018	Sabab eset daken, ipeelep kew dut menge' pegibuten beke' menge' surutan supaya iukum. Indyari pesebenaran myu dut elepan dye beke' eset menge' tawʼt lein Judio pasal et Menungang Abar et Empu'.
40010019	Na ba' pegingkuten kew ne dut ukuman, dyangan kew lang mesusa tudyu dut menge' isambag myu etawa ba' enukwan myu itue sembagen. Pegdateng et timpu, ibgey nega dimyu ba' enu isambag myu.
40010020	Temed kebenaran ye, lein lang kemyu megebres. Erapun itueng Nakem mawaʼt Empu' Ama' key megebres pebiya' lang eset dimyu.
40010021	“Maya taaw ipealew ye ne diri' yeng tipused apang ipepatey, kwantin gasi buwaten et ama' eset kenyeng yegang. Etuanan ne et menge' keyegangan kedyeng menge' kenggurangan, ama' beke' indu', apang ipepatey.
40010022	Kutukan kew neʼt ginsan sabab lang et daken. Temed dumaran menatap misan ingyan, atin key mebawi'.
40010023	Na ba' pegsegkaan kew et sembatung lungsud, lumahyun kew dut ikeruwang lungsud. Pegsugiren ku dimyu, kayangga pe' neapet myu ginsang lungsud et Israel supaya ipeabar kedye, mura dumateng ne aku, itueng Yegang et Taaw.
40010024	“Kaya lang pepengenaran na mas metaas nega et menunuldu' ye, etawa kaya lang uripen metaas eset begerar ye.
40010025	“Mesdengan itueng pepengenaran na sumali' dut menunuldu' ye, beke' itueng uripen sumali' dut begerar ye. Na ba' aku samat sembatung pegibuten et kelungsuran, beke' pegngeranaʼt dye aku si Seytan, lebi dye lang terwanan kemyu menge' pepengenaran ku dut pegsukuan ku!”
40010026	“Angkansa dyangan lang tumakut et misan sinu. Ginsan neng pegteguen in, meketulusan nega, beke' ginsaʼt menge' ilimed in mekebunayag nega.
40010027	Misan enu neng pegsugiren dimyu dut kelingban, subali' ibres myu dut ketemparan, beke' menge' pegkinesen dimyu in, subali' myu ipebasag dut timbew et benwa.
40010028	Kasi' myu pegtekuti' inyet pematey et bilug temed kaya mekepatey et kurudua. Erapun ketekutan myu Empu' banar dut langit na' mekepatey et bilug beke' kurudua dut Narka'.
40010029	Diki be taku' pepegelnan et duwang dignes dut sembatung pirak ga? Megsepantun, misan sembatu kedye diki lang meregdag dut lugta' ba' diki mene geayen et dimyung Empu' Ama'.
40010030	Na pasal dimyu, misan ga atin ginsan neng buek myu neitung ne.
40010031	Angkansa, kas kew takut, sabab lebi kew negang merga' eset menge' laksang-laksang dignes ti'.”
40010032	“Mayang sinu mengandel beke' kumilala eset daken dut elepaʼt menge' taaw, kilelanen ku gasi dut elepaʼt Empu' neng Ama' ku dut langit.
40010033	Temed, ba' ipeilu dye aku dut elepaʼt taaw, aku gasi megpeilu kedye eset elepaʼt Empu' neng Ama' ku dut langit.”
40010034	“Kasi' myu pegpikira' na natu' ku apang memibit et kesenangan dut taaw atueʼt lugta'. Erapun, natu' ku apang memibit et keeriweraan, lein lang kesenangan.
40010035	Punsabab et pegatu' ku apang ipegatu yegang neng lelaki dut ama' ye, dut yegang na' libun dut indu' ye, dut menempil yeng libun beke' dut pegibanan yeng libun gasi.
40010036	Indyari, menge' kebanta et sembatung taaw dye in iba ye dut seled benwa ye ne in.
40010037	“Indyari mayang megmerga' kenyeng ama' etawa indu' na luwas negaʼt daken, diki teup dye megmendyaring pepengenaran ku. Na ba' atin megmerga' dut yegang na' lelaki etawa libun na luwas negaʼt daken, diki teup dye mendyaring pepengenaran ku.
40010038	Mayang diki tumenggung et kenyeng krus beke' mibut daken, diki teup dye mendyaring pepengenaran ku.
40010039	Mayang menimurut kenyeng biyag, atin key meugaran. Indyari sebarang igbey et biyag ye sabab daken, atin key megbeyan biyag banar kaya seskeran.”
40010040	“Itueng megteterima dimyu, atin megterima daken, beke' itueng megterima daken atin megterima dut nengdaak daken.
40010041	Misan sinung megterima dut sembatung tarus et Empu' sabab ya in tarus et Empu', atin keterima et ganti tudyu dut tarus. Na ba' tumerima keʼt sembatung taaw na' metigna' sabab ya tu' metigna', atin keterima et ganti tudyu eset taaw na' metigna'.
40010042	Indyari, misan sinu mekegbey et ganang sembatung sawan neng danum na' meramig dut atin pinekebaba' neng tetehagen ku tu' sabab itue mengingibut ku, tentuen ku dimyu na ya in keterimaʼt ganti teyeg Empu'.”
40011001	Pegketbes nebilinan ne i Jesus itueng sempulu' duwang pepengenaran, nugad ya duun apang menuldu' beke' mengabar dut menge' kelungsuran na mekabi' duntin.
40011002	Sasat si Juan neng Mememewtismu dut seled pipirisuan, neebaran ye itueng menge' pegbuwaten i Jesus. Indyari tinahag i Juan ibang pepengenaran ye in dut ki Jesus.
40011003	Pineingkut kedye, kwan, “Ikew ne taku' pegtulusen kay tu'? Etawa subali' tumagey kay ne gasi et lein?”
40011004	Siminambag si Jesus, kwan, “Peuli' kew ki Juan, indyari isugira' myu kenye itueng menge' nekingeg beke' nesiyekan myu.
40011005	Nemekebiri' ne menge' beleg, nemekepanew ne menge' pangkul, nemegulinan ne menge' tegeldew-eldew, nemekekingeg ne menge' bengel, pemegbiyag ne menge' patey, beke' pegpebunayag dut menge' miskin itueng Menungang Abar.
40011006	Mesukud itueng taaw na kaya lang pegalang-alang dut daken!”
40011007	Ganang nemekeugad ne pepengenaran i Juan, negberes si Jesus dut menge' kineldaman petudyu ki Juan. Neingkut ye kedye, kwan, “Manu angkan taku' nugad kew dut kelnangan ki Juan? Enu taku' gay myu mesyekan? Sembatung taaw antangan ye samat sembatu be neng kilulu na mekedresan?
40011008	Enung ginisan neng taaw taku' gaay myu mesyekan? Sembatung taaw na megbebadyuʼt megseru? Na itueng menge' megbebadyuʼt megseru na dut kelang benwaʼt surutan.
40011009	Enu taku' gay myu mesyekan? Sembatung tarus et Empu'? E' be! Indyari isugid ku banar dimyu, ya in luwas nega eset tarus lang.
40011010	Sabab si Juan key pegbebersen et Kesuratan, kwaʼt Empu', ‘Itue e ne, unang mengengabar na tinahag ku mura ke dumateng. Penyapen ye dimyung bebyaan.’
40011011	“Pegtentuen ku dimyu, dut menge' pinengganak, kaya lang misan sinu na lebing metaas eset ki Juan neng Mememewtismu. Temed dut megpekebaba dut menge' taaw neng Pengmilikaʼt Empu' dut langit, atin metaas luwas negaʼt ki Juan.
40011012	Tinegnanan nega na mengabar si Juan neng Mememewtismu sumked sampay tiban tu', maya dye na sandalen misan enu supaya mengabar pasal et Pengmilikan et Empu', beke' maya dye na gasi legesen banar ampa' mekekibaya' dut Pengmilikan ye.
40011013	Sabab itueng menge' tarus et Empu' beke' dut Keseraan binggey et Empu' ki Moises negpebunayag pasal et Pengmilikan et Empu', sumked na kwantin gasi ki Juan in.
40011014	Na ba' tantu lang mengarap kew et Kesuratan et Empu', si Juan ne tu' neng si Elias na tegeyen myu matu', samat kwaʼt dut Kesuratan in.
40011015	Sebarang maya ikingeg, atin mengingeg!
40011016	“Na, dut embe ku taku' mepesiring itueng menge' taaw tiban? Sama dyeʼt menge' keyegangan na memegearung dut tetebuan na pemegmara dut kedyeng kebelbengel, kwan dye,
40011017	‘Binesalan kay kemyu et agung temed kaya kew timinarek. Nenginrurung kay, temed kaya kew siminyak.’
40011018	Indyari natu' si Juan, negpuasa beke' kaya lang nenginum et mekelangu, temed ga in, pegbersen dye, kwan, ‘Pegseselban neʼt diwata i Seytan.’
40011019	Indyari, natu' gasi Yegang et Taaw, pengaan beke' penginum, indyari pegsudsugiren dye gasi, ‘Birina' myu itueng taaw tu'! Ya in mereren beke' melangu, bi'bila' et menunukut et buwis beke' menge' ibang mekesala'.’ Temed lang, itueng kesewran et Empu' mekesebenaran sugat pebiya' dut kenyeng menge' nebuwat.”
40011020	Pegketbes, inisgan i Jesus itueng menge' taaw et menge' kelungsuran na binwatan ye et mekansang neng keli'lilu' sabab kaya lang pemegsusun na ugaren kedyeng keselaan.
40011021	Kwan i Jesus, “Keingasi' kew menge' tawʼt Korasin! Keingasi' kew gasi menge' tawʼt Betsaida! Sabab ba' dut tawʼt Tiro beke' Sidon binwat itueng menge' keli'lilung neinabu dimyu tu', nekwit dye ne teyen megbebadyuʼt karut beke' megearung dut abu apang mepesebenaran dye lang na memegsususun ne dut Empu'.
40011022	Temed pegsugiren ku dimyu, dut Eldewʼt Pegukum et Empu', luwas nega liyut mebtangan myu kasga mebtangan et menge' tawʼt Tiro beke' menge' tawʼt Sidon.
40011023	Indyari kemyu, menge' tawʼt Kapernaum! Gay myu na lumangkew seked langit? Erapun, iregdag kew dut Narka'! Sabab ba' dut menge' tawʼt Sodoma binwat itueng menge' kelilu'lilung binwat ku atueʼt dimyu, teyen dumaran nega itueng lungsud sampay tiban.
40011024	Temed pegsugiren ku dimyu, dut Eldew et Pegukum et Empu', lebi negang meliyut iperasa dimyu kasga eset neresanan et menge' tawʼt Sodoma.”
40011025	Dut timpuʼt atin, negpenalang si Jesus kwan, “Pegpeselematan ku ikew Empu' Ama' ku, Begerar et langit beke' lugta' sabab nilimed mu itueng menge' ginis dut kesesewran beke' meuutek, indyari pinebunayag dut menge' kaya megiskul.
40011026	E' be, Empu' Ama', sabab kwantin ke mekeseraan meinabu.
40011027	Pinemgey daken et Empu' Ama' ku itueng ginsan neng keginisan. Kaya lang mekekilala et Yegang selyu Ama' ga in, beke' kaya lang mekekilala et Ama' selyu Yegang ga in beke' atin lang neng geayen pegpebunayagan et Yegang in.
40011028	“Kumabi' kew daken ginsan kemyu neng peglelehaken beke' mekebegatan et pegpepsanen, indyari kemyu in ipetaren ku.
40011029	Pesakup kew daken, indyari meganad kew daken. Sabab aku tu' meguep beke' mesabar, indyari metulusan myu kepeternan et dimyung kurudua.
40011030	Sabab merugey itueng daken neng singkew ibgey ku dimyu, beke' megangan lang tenggulen itueng ibgey ku dimyu in.”
40012001	Sene ti', seng Eldewʼt Kepeternan, nekelabay de Jesus dut ketiriguan. Pemegurapan ne iba yeng menge' pepengenaran, angkansa nemengeyg dyeʼt uheyen, pegketbes pinengaan dye ne betuen in.
40012002	Indyari ganang nebiri' itue et menge' Pari' et Pariseo, negberes dye dut ki Jesus, kwan dye, “Siyeki' be, pegbuwaten et pepengenaran mu, sagka' atin ba' Eldew et Kepeternan.”
40012003	Siminambag si Jesus, kwan, “Manu kaya taku' nebatsa' myu binwat i Surutan Dabid tagna' in, ganang inurapan ga ya beke' kenyeng ketindegan in?
40012004	Siminled ya dut pengempuan neng benwaʼt Empu', indyari ampa' ne nengaan et bengbang neng sinimaya' dut Empu', pegketbes pinekaan ye gasi kenyeng ketindegan. Sagka' dut Keseraan na kanen dye ating bengbang sabab menge' Pari' lang mekepegewla kekaan et atin.
40012005	Kayangga pe' taku' nebebatsa' myu dut Keseraan et Empu' binggey ki Moises na kede Eldew et Kepeternan menge' Pari' pegkeradya dut pengempuan neng benwa et Empu', sagka' et arat pasal et itueng Eldew et Kepeternan. Misan kwantin diki gasi atin ikesala' kedye?
40012006	Pegsugiren ku dimyu, tiban atue maya lebing metaas eset pengempuan neng benwaʼt Empu'.
40012007	Diki lang teyen binetangan myu itueng menge' kaya keselaan, na ba' nesewran myu lang reti' et menge' itueng bebresen teyeg et Kesuratan et Empu', kwaʼt Empu', ‘Ingasi' gay ku, lein lang simaya'.’
40012008	Indyari, itueng Eldew et Kepeternan dut seled penggewman et aku, atin Yegang et Taaw.”
40012009	Tinirengan i Jesus ating lungsud, ampa' ne siminurung dut sinagoga, ingin bersen dut pengempuan na' benwa.
40012010	Maya duntin sembatung lelaki na patey ugat et sembelang lengen ye. Duntin gasi maya menge' senung taaw na enukwan metulusan et ketekeran ki Jesus. Indyari nemengingkut dye, kwan, “Pegtugut be taku' uyun dut kityung Keseraan na menguru dut Eldewʼt Kepeternan?”
40012011	Sinambag i Jesus, kwan, “Na ba' misan sinu dimyu na maya bibili neregdag dut kupung dut Eldew et Kepeternan, diki be taku' bewinen ye itue?
40012012	Na lebi negang merga' itueng sembatung taaw kasga eset bibili! Angkansa uyun dut Keseraan na memuwat et ikenunga dut Eldewʼt Kepeternan.”
40012013	Pegketbes, sinugid ye dut taaw na patey ugat et sembelang lengen ye, kwan ye, “Iktanga' dimung lengen.” Pinektang ye kenyeng lengen, megtuy selus negulinan, samat sembelang lengen ye ne in.
40012014	Nemengugad ne menge' tawʼt Pariseo, indyari nemegsudsugid dye ne, na ba' enukwan mepatey si Jesus.
40012015	Sewd ne lagi i Jesus itueng paru et menge' tawʼt Pariseo, angkansa nugad ne megtuy duntin. Mekansang nememaya' kenye. Indyari pinegulinan ye ginsan itueng menge' meiinglew.
40012016	Temed pineamay-amayan ye na pinenugiran dye ginsan na diki ne ipebunayag pasal kenye.
40012017	Neinabu itue apang metuman pegsugiren et Empu' pebiya' i tarus Isaias, kwan,
40012018	“Atue ne mengengeradya ku, na aku nega namili', pegmerganen kuʼt lebi, beke' teup ye neng kegeayan ku. Daken neng Nakem kenye Ku ibgey, beke' ipebunayag ye daken neng ketignaan dut ginsang tawʼt menge' kebangsaan.
40012019	Diki lang ya sumagka' eset meneyney lang memisara, kenyeng pegberes diki mekingeg dut dalan.
40012020	Diki lang berien ye kilulu neng perurunguk, na diki gasi pesewen ye pekepkerep neng pelitaan. Mesendalen ya sekdan mebetangan et sara' na mepengindeagan ye.
40012021	Indyari itueng ginsang taaw dut kenye lang mengarap.”
40012022	Maya pineuruan dye ki Jesus sembatung lelaki na beleg beke' umew sabab pegseselban et meraat neng diwata kenye. Pinegulinan i Jesus lelaki in, ampa' megtuy nekebres beke' nekebiri' ne.
40012023	Nemegli'lilu' ne ginsan, kwan, “Itue ne be taku' inupu' i Surutan Dabid tagna' tumagey kay nega gasi?”
40012024	Ganang nekekingeg itue et menge' pari' na' Pariseo, nesugid dye, “Diki lang! Mekepeugad et meraat neng diwata ating taaw, sabab binggeyan ya i Seytan neng surutan et menge' meraat na' diwata neng mekepengdyarian nemuwat atin.”
40012025	Pegsesewren i Jesus kedyeng pegpipikiren, angkansa sinugid ye kedye, “Mereraag kede kelungsuran netahak et megsembelang rungrupung. Indyari mepupuhar misan embeng lelegdengan etawa benwa neng nemegtektahak pegketbes memegeatu-atu ne.
40012026	Megdemikian gasi dut ki Seytan. Na ba' si Seytan megpeugad gasi menge' diwata i Seytan, pegetuanan ye ne kenyeng diri! Enukwan nega taku' mekedaran pengmilikan ye?
40012027	Na ba' pegsugiren myu na aku mekepeugad ki Seytan pebiya' kepengdyarian binggeyan daken i Seytan, sinu gasi nenggeyʼt kepengdyarian dut dimyung eenaran na mekebuwat et kwantin? Dimyung eenaren ne gasi mekepesebanar na negsala' kew!
40012028	Na ba' Nakem et Empu' nenggey daken et kepengdyarian megpeugad et meraat neng diwata teyeg si Seytan, mekepesebanar na itue diminateng ne dimyu Pengmilik et Empu'.
40012029	“Enukwan taku' mesled itueng benwa et mebasag neng taaw, ampa' isien arta' ye, ba' diki lang ya pungpungen? Na ba' nepungpung ne, atin pe' kesled neʼt benwa ye ampa' isien arta' ye.
40012030	“Na ba' maya diki lang pesakup daken, atin pegsegkaan aku. Indyari sebarang diki menabang daken menimung taaw, atin negpeparak dye.
40012031	Angkansa pegsugiren ku dimyu, empunen menge' taaw misan enu negang keselaan beke' beres neng meraat, temed diki lang empunen sebarang penerwa dut Nakem et Empu'.
40012032	Sebarang sagka' dut Yegang et Taaw atin empunen. Temed sebarang sagka' dut Nakem et Empu' diki lang empunen, misan nega itueng timpu etawa misan ingyan.”
40012033	“Ipebetang myu na menunga ating kayu na ba' menunga bua' ye, indyari ipebetanga' myu gasi meyaat puuʼt kayu na ba' meyaat bua' ye. Sabab dut bua' mekilala ating puun.
40012034	Kemyu na turubuanan et seli! Enukwan kew mekepegberes et menunungang ginis, sementara' meraat kew? Sabab ba' enu legtik et baba', atin gasi behanen dut seled atey.
40012035	Menunga itueng pegebresen et menungang taaw, sabab bahaʼt kenunganan itueng seled atey ye. Meyaat pegebresen et belingkeg neng taaw, sabab baha et keyeatan itueng seled atey ye.
40012036	Pegebresen ku dimyu, na dut Eldewʼt Pegukum, pemehelaan et taaw itueng kede beres na kaya lang keeturan neng pegsugiren dye.
40012037	Angkansa, mekedyaring empunen et Empu' keselaan mu etawa dusaen ke sigun dut dimung pegebresen.”
40012038	Binres gasi ki Jesus et tawʼt menunuldu' et Keseraan beke' menge' tawʼt Pariseo, kwan, “Menunuldu', mekedyari be taku' pebirinan mu kami et tenda' mewanan dut Empu' set langit?”
40012039	Siminambag si Jesus, “Itueng turubuanan tiban maya arat meyaat beke' diki tantu ki Empu'! Penulus kew et tenda', temed lang kaya mepebiri' dimyu luwas dut tenda' sinupama dut neinabu ki tarus Jonas tagna'.
40012040	Na ba' enukwan kebtangan i Jonas tu' telung eldew beke' telung gebi dut seled beteng et tendayag, megsepantun kwantin gasi aku, itueng Yegang et Taaw, na telung eldew beke' telung gebi ne natey dut seled lugta'.
40012041	Dut Eldew et Pegukum, tumyeg itueng tawʼt Ninibe atu dut itueng bangsa, indyari betangaʼt kedusaan, sabab negsusun dye ne et keselaan dye dut pemitua i Jonas, temed maya atue lebi negaʼt bantug ki Jonas.
40012042	Dut atin Eldew et Pegukum, tumyeg nega Dayang et Timur atu dut bangsaʼt itue, indyari mebtangaʼt kedusaan sabab minewanan ye dut yuntuk et dunya' apang mekingeg kesesewran i Surutan Solomon tagna'. Na tantu maya atue lebing bentugen eset ki Solomon!”
40012043	“Pegka' lumiwan mawa' dut sembatung taaw itueng meyaat neng diwata, itue pepepanew dut tuug na' lugta', megtutulus et mepeternan. Na ba' kaya itue mesbatan,
40012044	pegbersen yeʼt kenyeng diri, ‘Muli' ku dut lelegdengan na dakeng minewanan.’ Peguli' ye, mesiyekan ye na kaya lang itue sunu', melinas, beke' meselusay.
40012045	Angkansa megpelahyun nega ya beke' mengakit nega et pitung taaw na lebing meyaat eset kenye, megseled dye, indyari tumerna ne duntin. Angkansa dut ketimpusan, lebing megyaat pengrasa et ating taaw kasga nekeuna ti'. Kwantin gasi meinabu dut itueng meyaat neng turubuanan.”
40012046	Sasat megebres nega si Jesus dut menge' taaw, diminateng kenyeng indu' beke' ketipusdan. Tinagey dye ne lang dut liwan sabab gay dye ya mekesudsugid.
40012047	Indyari maya negsugid kenye, kwan, “Megtetagey indu' mu beke' ketipusdan mu, gay dye na mekepegtuturan dimu.”
40012048	Pegketbes megberes si Jesus, kwan, “Sinu taku' daken neng indu' beke' sinu-sinu taku' itueng menge' ketipusdan ku?”
40012049	Indyari, pinenuldu' ye kenyeng menge' pepengenaran beke' negberes kwan, “Itue dakeng indu' beke' ketipusdan!
40012050	Sabab sebarang pengandel dut keirgaʼt dakeng Empu' Ama' dut langit, atin key indu' beke' ketipusdan ku.”
40013001	Atin negang eldew, liminiwan si Jesus et benwa pegketbes narung dut abiʼt deplakan supaya menuldu'.
40013002	Rinungrupungan ne ya et mekeldam neng taaw, angkansa siminakat ne lang et gubang ampa' ne narung. Menge' taaw in eset deplakaʼt dagat memegtitiyeg.
40013003	Indyari nenuldu' ya et mekansang neng ginisan kedye pebiyaʼt beleybeyen. Kwan i Jesus, “Maya sembatu na mengunguma nepanew apang menasad.
40013004	Sasat ya penasad, maya pungu neregdag dut dalan. Diminateng menge' kebegitan pineninduk dye ginsan dut dalan.
40013005	Maya gasi pungu neregdag dut kebetuan, ba' embe menipis lang lugta'. Sabab et menipis lang lugta' ye, timinuhu' megtuy pungu in.
40013006	Temed lang, ganang neblad et mebarad neng init et eldew netugan, sabab ye kaya nekegamut tantu.
40013007	Maya menge' pungu gasi neregdag dut kerikutan, nemengapal rikut in, neternung ne pungu in.
40013008	Temed mayang pungu na nesasad dut menungang lugta' in nemenupang. Maya tegsenggatus betuen, maya tegeenem neng pulu', beke' tegtelumpulung betuen kede uheyen, na nemenguhey ne na neglebi nega eset nesasad in.
40013009	Sebarang maya ikingeg, atin mengingeg.”
40013010	Kinabi' et menge' pepengenaran si Jesus na nemengingkut, kwan, “Manu angkan nega itagu' mu et beleybey itueng pegsugiren mu dut menge' taaw?”
40013011	Siminambag si Jesus, kwan, “Binggey dimyu na mesewran itueng menge' pegtagu' pasal et Pengmilikaʼt Empu' dut langit, temed lang diki itue ibgey kedye.
40013012	Sabab sebarang maya ne keretian, begeyan nega kenye na meglebi-lebi. Temed sebarang kaya in, misan isek-isek mene eset kenye, isien nega kenye.
40013013	Pegbersen ku itue kedye pebiyaʼt beleybey, sabab megsiyek dye temed lang diki dye mebiri', beke' pengingeg dye temed lang kaya pegkinggen dye etawa pegretien.
40013014	Metuman gana' kedye itueng peneked et Empu' pebiya' tarus ye si Isaias tagna' neng pegsugiren, kwan, ‘Mengingeg kew gana' neng mengingeg, diki kew gasi mekereti'. Indyari siyekan myu gana' neng siyekan, diki myu gasi mebiri'.
40013015	Sabab negmendyaring mengarel itueng pikiran et menge' taaw, meliyut mengingeg itueng kedyeng telinga, indyari pegpereng dye kedyeng menge' mata. Na ba' diki kwantin, teyen mekebiri' itueng menge' mata dye, nekekingeg itueng telinga dye, nekereti' itueng menge' pikiran dye, indyari nengandel dye daken, pegketbes pegulinan ku dye, kwan ku neng Empu' banar dut langit.’
40013016	“Mesukud kew, sabab mekebiri' itueng dimyung menge' mata, indyari mekekingeg itueng dimyung menge' telinga.
40013017	Pegsugiren ku dimyu, mekansang tarus et Empu' beke' mekansang metitigna' neng taaw et Empu' na gay banar mekebiri' et dimyung nebiri', temed diki lang nebiri', beke' mekingeg dut dimyung nekikingeg, temed kaya lang nepekingeg.”
40013018	“Tiban kinggen myu itueng reretian et beleybey pasal et pegsasad.
40013019	Sebarang pengingeg et beres pasal et Pengmilikaʼt Empu' temed diki mekereti' samat pungu na sinasad dut dalan. Memegdateng si Seytan neng Mereraat, indyari pegegewen pinebunayag in dut seled atey dye.
40013020	Pineantang et itueng pungu na nesasad dut kebetuan, itueng menge' pengingeg et beres et Empu' beke' menep megtuy itueng menerima.
40013021	Temed lang kaya itue megdaran dut seled atey dye, sabab kaya gamut. Indyari, pegdateng et kerupukan etawa ketiksaan sabab et beres et Empu', megtuy dye lang mengrungkey.
40013022	Pineantang gasi eset pegsasad dut kerikutan neng megkingeg et beres et Empu', temed lang megmendyaring pememikir et menge' keginisan atueʼt lungsud, indyari meiregan et menge' kementirian, enu ga itueng beres neugad ne dut seled atey dye, angkansa kaya ne nemekebua'.
40013023	Indyari, pineantang neng nesasad dut menunga neng lugta' itueng menge' nengingeg et Beres et Empu' na nemekereti'. Nememuwat dye mekeldam. Maya tegsesenggatus, maya tegeenem neng pulu', beke' maya tegtetelumpulu'.”
40013024	Tinuturan gasi i Jesus kedye pebiya' itueng beleybey, kwan, “Itueng Pengmilikaʼt Empu' dut langit samat itue. Maya sembatung taaw nenasad et menunungang pungu dut uma ye.
40013025	Sembatung gebi, sasat memegiga' taaw, diminateng kebanta ye, pegketbes nenasad et meyeyaat neng ilemunen lamud et pungu dut uma ye, indyari nugad.
40013026	Ganang timinuhu' itueng tirigu, nemenguhey ne, na nemenuhu' ne gasi na meyeyaat neng ilemunen in.
40013027	Angkansa nemengabi' tetehagen dut begerar dye, sinugid dye ne itue, kwan, ‘Begerar, diki be taku' menunungang pungu pegsasad myu dut dimyung uma? Manu segwa' maya nega timinuhu' ilemunen duntin?’
40013028	Siminambag ya, ‘Sembatung kebanta nemuwat et itue.’ Iningkut ya et menge' tetehagen, ‘Gebuten kay taku' itie e?’
40013029	‘Endey ne,’ sambag ye, ‘Kalu' megabut sampay tirigu.
40013030	Pesari' myu seked memengdekla' se'sali' seked na mekeyg. Pegkeyg, sugiran ku mengengeyg na timunga' myu mena ilemunen, pegketbes pegbegkes-begkesen apang tutungen, indyari menge' tirigu in timunga' myu ne dut legkew ku ti'.’ ”
40013031	Sembatu gasi neng beleybey na tinuturan i Jesus kedye. Kwan ye, “Itueng Pengmilikan et Empu' dut langit samat kwantin. Maya sembatung taaw nengluwak et sengelinseg et mustasa dut kenyeng uma.
40013032	Pinekemerinek itue dut ginsan neng elinseg, segwa' ba' itue neluwak ne beke' diminekla', pegmendyaring pinekemereklang puun dut ginsan neng luluwaken. Itue pegmendyaring puuʼt kayu, sengmenu ye, megdateng duun menge' begit et lelengew supaya mekepugaran nega eset menge' sanga in.”
40013033	Nenuturan nega si Jesus et leing beleybey. Kwan ye, “Itueng Pengmilikan et Empu' dut langit samat pikembang na peglamud et sembatung libun dut telung susukuran et arina, indyari kiminansang ne beke' diminekla' ginsan.”
40013034	Pegbersen i Jesus dut menge' taaw itueng ginsan pebiyaʼt menge' beleybey, indyari kaya ye pegsugiren dut kedye ba' diki usalan ye et beleybey.
40013035	Binwat ye itue apang metuman itueng pegsugiren et Empu' pebiya' tarus ye, kwan, “Menuturan ku kedye pebiya' et menge' beleybeyen. Ipebunayag ku kedye itueng menge' kebenaran na kaya nesewran et taaw mewanan nega dut buwaten itueng kedunyaan.”
40013036	Pegketbes tinirengan ne i Jesus itueng menge' taaw ampa' ne siminled dut benwa. Nepekabi' kenyeng menge' pepengenaran na nengingkut kenye, kwan dye, “Iperetia' be damen itueng beleybey pasal et meyaat neng ilemunen dut uma.”
40013037	Itue sinambag i Jesus kedye, kwan, “Ating sembatu na nenasad et menungang pungu, atin aku neng Yegang et Taaw.
40013038	Itueng uma tu', atin ne kedunyaan. Sebarang menge' taaw na pegmilikan et Empu', atin ne menungang pungu. Indyari sebarang menge' taaw na pegmilikan i Seytan, atin ne meyeyaat neng ilemunen.
40013039	Na' ating kebanta na nenasad et kwantin, kaya ne sumali' ba' diki si Seytan. Itueng pegkekeyg atin ne ketimpusan et dunya', indyari itueng menge' megpebilinaʼt Empu', atin ne mengengeyg.
40013040	Na ba' enukwan pegtimungen itueng ilemunen pegketbes tutungen, megsepantun kwantin gasi meinabu dut ketimpusaʼt dunya'.
40013041	Atin masa, tehagen ku neng Yegang et Taaw menge' dereakan ku, indyari timungen dye mewanan dut pegmilikan ku et itueng ginsan na negmendyaring sebaban et keselaan dut sebaya' dye, beke' ginsan na megpemuwat et meraat.
40013042	Indyari ipesbur dut megbebaga neng apuy. Duntin dye ne na megsiyak beke' megringetnget kedyeng menge' nipen.
40013043	Indyari tumlang samat eldew itueng menge' metitigna' na taaw dut Pengmilikaʼt kedyeng Empu'. Sebarang maya ikingeg, atin mengingeg!”
40013044	“Itueng Pegmilikaʼt Empu' dut langit, antangan ye samat kementirian na limbeng dut sembatung uma. Nekali et sembatung taaw, pegketbes tinimbunan ye peuli'. Dut deklaʼt enep, nanew ya, indyari pinegelen ye ginsan neng pengarta' ye, pegketbes inlen ye ne atin neng uma.”
40013045	“Megsepantun kwantin gasi, itueng Pengmilikan et Empu' dut langit, atin samat sembatung taaw megtutulus et mergang buliga'.
40013046	Ganang neketulus neʼt sembatung buliga' neng pinekemerga', ya in nuli' ne, pegketbes pineelen ye ginsan neng pengarta' ye, indyari inlen ye ne buliga' ti'.”
40013047	Indyari negtuturan nega si Jesus et sembatung beleybey, kwan ye, “Itueng Pengmilikan et Empu' dut langit, megsepantun gasi et sembatung melekbang neng rambat na tinaan dut dagat, indyari nekeisi' et lein-leing ginisan et sera'.
40013048	Ganang nebaha ne, rinayak ne dut deplakan. Indyari nemengarung itueng menge' taaw apang tingtimungen ne itueng sera'. Sinunu' dye dut susunuan itueng menge' menununga, segwa' sebarang meyeyaat in pinenimbag ne.
40013049	Kwantin gasi meinabu dut ketbesan et dunya'. Dumateng menge' dereakan et Empu', seririen menge' taaw neng negkesala' beke' menge' taaw neng metitigna'.
40013050	Indyari ipesbur ne itueng menge' mekesesala' ti' dut megbebaga neng apuy. Duntin memeniyak dye beke' megriringetnget kedyeng nipen.”
40013051	“Neretian myu ne be taku' itueng ginsan?” ingkut i Jesus kedye. “E' be,” sambag dye.
40013052	Indyari sinugid ye kedye, kwan, “Angkansa pesi, kede menunuldu' et Keseraan na mengandel et Empu' beke' kenyeng Pegmilik dut langit, atin samat sembatung empu' et benwa na pengisi' et menge' menungang ginisan na bagu beke' lelagi dut kenyeng teteguan.”
40013053	Ganang netbes ne i Jesus negtuturan et itueng menge' beleybeyen, nugad ne ya duntin.
40013054	Nuli' ne ya dut lungsud ye. Menuldu' ya dut kedyeng Pengempuan na' Benwa, tingkageʼt sinagoga. Nemegli'lilu' sebarang nekekingeg kenye. Kwan dye, “Embe taku' neisian ye et kesesewran neng itueng taaw tu'? Enukwan taku' ya mekepemuwat et menge' keli'lilu'?
40013055	Diki be taku' yegang itue et mememaal et benwa? Diki be taku' si Maria kenyeng indu'? Beke' de Jakob, Jose, Simon, beke' si Judas na kenyeng menge' ketipusdan neng menge' kelelekian?
40013056	Indyari ginsaʼt kenyeng menge' ketipusdang kelilibunan pegeeldengan dye atue, diki be? Embe taku' nesewran ye itueng ginsan?”
40013057	Pegketbes negkesimbakud dye dut kenye, sampay negmendinan pengandel kenye. Angkansa sinugid i Jesus kedye, “Itueng tarus pegintetewen misan embe, luwas lang eset kenyeng diring peglulungsuran beke' dut kenyeng diring menge' binenwa.”
40013058	Indyari, sabab et diki dye mengandel, diki ya memuwat duntin et mekansang neng keli'lilu'.
40014001	Atin masa si Surutan Herodes et Galilea nekingeg ye itueng abar pasal ki Jesus.
40014002	Bineres i Herodes dut kenyeng menge' ketabang, kwan, “Itueng si Jesus, ya in si Juan neng Mememewtismu na negbiyag peuli', angkansa nekepemuwat et menge' keli'lilu'!”
40014003	Nekeuna ti', negtahag si Surutan Herodes ne negpeleew, negpepungpung beke' negpepirisu ki Juan. Punsabab ye ki Herodias neng esawa et tipused yeng si Pelipe.
40014004	Daran pegbersen i Juan neng Mememewtismu si Surutan Herodes, kwan, “Mesewala dut Empu' ba' megbe'baya' kew et esawaʼt tipused mu.”
40014005	Gay i Surutan Herodes na ipepatey si Juan, temed lang megtakut ya dut menge' tawʼt Judio, sabab pegkilelanen dye na tarus et Empu' si Juan neng Mememewtismu.
40014006	Ganang diminateng eldewʼt pinenggenakan ki Surutan Herodes, negbeyli eset elepan et ginsaʼt menge' taaw yegang neng libun i Herodias. Nesegyaan banar si Surutan Herodes.
40014007	Angkansa nengibet ya na igbey ye misan enung geayen ye in.
40014008	Penahag et indu' in atin ne binres et budyang ti', kwan, “Igbeya' daken tiban nega, na ulu i Juan neng Mememewtismu pereratun eset raya'!”
40014009	Nekerupuk itueng surutan, segwa' sabab et kenyeng netange' na nekingeg et menge' mengungumbaley ye beke' ibang menge' taaw esentin, tinehagan na igbey itueng pegengaten dut budyang.
40014010	Angkansa pineputekan yeʼt ulu si Juan dut seled pipirisuan.
40014011	Dinatun ulu dut sembatung raya' ampa' ne binggey dut budyang ti', indyari binggey gasi et budyang dut indu' ye ti'.
40014012	Diminateng itueng menge' pepengenaran i Juan. Insi' dye kenyeng bangkay ampa' ne limbeng. Pegketbes siminurung dye ki Jesus, ampa' dye ne tinuturan neinabu.
40014013	Ganang nesewran ne i Jesus itueng abar pasal ki Juan, siminakat ya et sembatung gubang, yaya ye lang siminurung dut merayung lungsud. Ganang neebaran gasi atin et menge' taaw, nugad dye't menge' lungsud dye supaya nememanew dye gasi apang sumunud ki Jesus.
40014014	Pegdunggu' i Jesus dut deplakaʼt dagat, nebiri' ye mekeldam neng taaw. Nekeingasi' ya kedye, indyari pinegulinan ye itueng menge' peginglewen ne pegbibiten dye.
40014015	Ganang megerisarem ne, kiminabi' kenye menge' pepengenaran ye. Sinugid dye, kwan, “Kelnangan itueng lungsud, beke' iba mekabi' ne sumdep eldew. Penugiri' ne menge' taaw na sumurung dye mena dut menge' ketinda-tindaan apang mekeelen dye et kedyeng mekaan.”
40014016	“Diki ne keilangan mugad dye nega,” negsugid si Jesus, kwan, “Kemyu menggey kedye et kekanen!”
40014017	Siminambag dye, “Ganang lilima bengbang beke' duruwa tinepaan sera' atue.”
40014018	“Bita' myu atue daken,” kwan i Jesus.
40014019	Pinearung ye dut keberirian itueng menge' taaw, insi' ye limang bengbang in beke' duwang sera' ti', timiningara' ya dut langit, indyari negpeselamat dut Empu'. Pinegbisbitas ye menge' bengbang in, pegketbes tinehagan ye dut pepengenaran ye na ipemgey ne atin dut menge' taaw.
40014020	Pinekaan dye ginsan seked na pinemyagan. Tinimung et menge' pepengenaran neglebi in, indyari nebehanan dye nega sempulu' duwang tabig neng pinegbisbitas neng bengbang beke' sera'.
40014021	Mayang limang ribu keldamen kelelekian na nemekekaan, sariri gasi kelilibunan beke' keyegangan ne.
40014022	Indyari pinesakat i Jesus dut gubang kenyeng menge' pepengenaran, indyari pineuna dye dut sembelang dipag et dagat, sementara' pineuli' ye ne menge' taaw in.
40014023	Pagka' nepeugad ye et menge' kineldaman, siminurung ne yaya ye dut mepedpetud apang megpenelang. Yaya ye ga seked gebi duntin.
40014024	Sementara', sabab et pesungsang deres in, gubang dut lawed ti' pegtumpilan neʼt gumbang.
40014025	Ganang kueldew ne, liminundug ne kedye si Jesus na megpepanew dut timbewʼt danum.
40014026	Inirebutan dye neʼt takut itueng menge' pepengenaran, ganang nebiri' dye na maya taaw megpepanew dut timbewʼt danum. Kwan dye, “Endelimew!” Gerwak ginsan beres dye sabab et takut.
40014027	Segwa' megtuy lang si Jesus neres beke' negsugid kedye, “Kas kew takut, si Jesus itue!”
40014028	Indyari negberes si Pedro, kwan, “Begerar, na ba' kebenaran ikew ne atin, pesentina' mu aku dut timbewʼt danum eset dimu in.”
40014029	Siminambag si Jesus, kwan, “Ani' ke.” Angkansa nineug si Pedro dut gubang ampa' ne nanew dut timbewʼt danum, pesurung ki Jesus.
40014030	Temed ganang meresanan ye deres, timinakut ya beke' tumagna' ne melneb. “Bewina' mu aku, Begerar!” tingkag ye.
40014031	Megtuy kintang i Jesus keremut ye ampa' ye ne binatun si Pedro. Binres ye ki Pedro, “Merinek pelan pengandel mu! Manu taku' angkan pegalang-alang ke?”
40014032	Pegkesakat dye dut gubang, megtuy timingew deres.
40014033	Indyari, pinengempu' ne ya et menge' taaw na megsesakat et gubang in. Kwan dye, “Tantu banar na ikew ne tu' Yegang et Empu'!”
40014034	Diminipag dyeʼt dagat, pegketbes diminunggu' dut lungsud et Genesaret.
40014035	Nekilala dye si Jesus dut menge' taaw duntin. Megtuy dye pineabar dut ginsang pelilibut dut atin neng lungsud na diminateng ne si Jesus, angkansa binibit dye kenye ginsang meinglew.
40014036	Pegtewen dye kenye na ipekutew ye teyen misan reped meneʼt badyu' ye. Indyari ginsan neng kekpet megulinan.
40015001	Kasa maya kiminabi' ki Jesus menge' senung menge' Pariseo beke' menge' menunuldu' et Keseraan mewanan et lungsud et Jerusalem. Kedyeng iningkut ya,
40015002	“Manu angkan taku' pegsegkaan et menge' pepengenaran mu itueng penuldu' na pinusaka' tyu dut kityung kegungurangan? Pemengaan dye na misan kaya pememasaʼt keremut mura mengaan kuyun dut Keseraan!”
40015003	Sinambag dye i Jesus, kwan, “Manu gasi taku' pegsegkaan myu itueng Keseraan et Empu' sabab et pinusaka' myung netuldu'?
40015004	Keseraan et Empu', ‘Untebia' myu dimyung ama' beke' indu'.’ Sampay nesurat, ‘Indyari sebarang menerwa dut ama' beke' eset indu', atin subali' ipeimatey.’
40015005	Segwa' pegtuldu' myu, kwan na ba' pegsugid et sembatung taaw dut kenyeng ama' beke' indu', kwan ye, ‘Diki mekedyari ku metabang dimyu, sabab ginsaʼt arta' ku binggey ku ne dut Empu'.’
40015006	Kwan myu na diki ne keilangan na untebien ye kenyeng megurang. Punsabab dut nepusaka' myung penuldu', pegugaran myuʼt kepulusan itueng beres et Empu'.
40015007	Kemyung menge' pebi'biri'! Metugna' itueng peneked teyeg Empu' pebiya' kenyeng tarus si Isaias pasal dimyu tu',
40015008	‘Peginturen dye ipelamak dut daken dut beres lang, na pebi'biri' lang, temed menge' atey dye merayu' set daken.
40015009	Pegbantug, pegempu', pegbaalen dye daken na kaya kepulusan. Sabab atin penuldu' dye samat Keseraan et Empu' na negpependyari, temed atin Keseraan et taaw lang.’ ”
40015010	Pinekabi' i Jesus dut kenye itueng menge' taaw beke' kenyeng sinugid, “Kumingeg kew ginsan, indyari retien itueng dakeng bersen.
40015011	Lein lang inyet megseled et baba' et taaw, ba' diki inyet megliwan na mekepegperaki dut kenye eset mata et Empu'.”
40015012	Kiminabi' itueng menge' pepengenaran beke' kedyeng binres, kwan, “Sewd mu, nenedseled itueng menge' Pariseo dut bineres mu?”
40015013	Siminambag si Jesus, kwan, “Penggebuten itueng kede luluwaken na lein lang linuwak et ama' ku dut langit.
40015014	Pesari' myu ne lang dye in. Dye ne samat menge' beleg na mengdurundun. Na ba' sembatung beleg dumundun dut ibang beleg, atin se'sali' dye meregdag dut kinelian.”
40015015	Sinugid kenye i Pedro, kwan, “Iperetia' damen itueng beleybey.”
40015016	Indyari binres dye i Jesus, kwan, “Kemyu be tu' taku' kaya gasi mekereti'?
40015017	Kaya be taku' mekesewran myu na misan enung isubu' myu dut baba' pemeglahyun dut beteng, pegketbes ipegtei?
40015018	Segwa' ating megliwan dut baba' pegmewanan ye seled atey, indyari itue ne megpeyaat dut taaw.
40015019	Semeketuwid dut seled atey pegmewanan et mereraat neng pikiran, samat pegpatey, mengulid et leing esawa, lein-leing meyaat neng buwaten, menakew, meinembut, beke' menaksi' et kaya keberbenaran dut kesebeyaan.
40015020	Atin ne megperaat et menge' taaw. Segwa' ba' ganang mengaan ke na diki lang mekebasa' et keremut dut nepusakang penuldu', diki atin mekeperaat et taaw.”
40015021	Nugad ne duntin si Jesus, siminurung dut kelungsuran na mekabi' dut lungsud et Tiro beke' lungsud et Sidon.
40015022	Kiminabi' dut kenye sembatung libun tawʼt Kananeo na meglelegdeng duntin, pegketbes mebasag na negberes, kwan, “Begerar, upu' i Surutan Dabid, meingasi' ke daken! Daken neng yegang na' libun sinelban et diwata i Seytan, mekeliyutan ne ya banar.”
40015023	Segwa' misan senglegtik kaya lang neres si Jesus, sabab tawʼt tumpang ye beke' lein tawʼt Judio. Indyari kiminabi' kenyeng menge' pepengenaran, na negberes kenye, “Urui' myu ne apang keugad ne. Megibek ya banar beke' megsusunud lang kityu.”
40015024	Siminambag si Jesus, kwan, “Aku dinaak et Empu' dut menge' taaw et bangsa neng Israel ga, antangen dye bibili neng pegeelamen.”
40015025	Segwa' kiminabi' eset kenye itueng libun, siminelukud eset elepan, indyari negberes, kwan, “Tebanga' ku, Begerar!”
40015026	Siminambag si Jesus, kwan, “Diki merapat isien itueng pegkaan et menge' keyegangan apang yumpen dut menge' keireng-irengan.”
40015027	Kwan et libun in, “Tantu banar, Begerar ku, segwa' itueng menge' keireng-irengan memegkekaan nega et mumu' na mekeregdag dut datag et kedyeng pegibuten.”
40015028	Angkansa sinugid kenye i Jesus, “Kela' pelan dimung pegandel dut Empu'! Metuman itueng pegtewen mu.” Indyari atin negang masa megtuy negnunga itueng kenyeng yegang.
40015029	Pegugad duntin, negpeuli' si Jesus dut abiʼt dagat et Galilea. Indyari ya in timinungul dut pedpetud ampa' ne narung duntin.
40015030	Negdetengan mekeldam banar neng taaw na maya megbebaya' menge' pangkul, beleg, suwi' lengen, umew, beke' mekansang nega ibang reresanen. Pinearung dye meiinglew in dut elepan i Jesus pegketbes pinegulinan ne dye in.
40015031	Nedingkelatan menge' taaw ganang nebiri' dye na mekebres ne itueng umew, negulinan ne menge' suwi' lengen etawa paa, mekepanew ne itueng menge' pangkul, indyari mekebiri' ne itueng menge' beleg. Pegketbes negbantug dye dut Empu' itueng menge' tawʼt Israel.
40015032	Tinimung i Jesus kenyeng menge' pepengenaran, indyari kwan, “Mekeingasi' ku atueʼt menge' taaw sabab telung eldew ne tiban kebaya' ku dye, na kaya mekaan dye. Diki gaay ku na ipeuli' ku dyeʼt pemegurapan, kalu' lang liglinugen dye dut dalan.”
40015033	Indyari negberes menge' pepengenaran, “Embe taku' meisian tyu atueʼt kelnangan et kekanen na meketeped et kwantin kensangen et menge' taaw?”
40015034	Ingkut i Jesus kedye, “Na' senu bengbang myu esentin?” “Pitu ga be,” sambag dye. “Beke' maya gasi menge' derinekan neng tinepaan sera' atue.”
40015035	Itueng menge' taaw pinearung ne i Jesus eset lugta'.
40015036	Insi' ye ne pitu neng bengbang beke' tinepaang sera' in pegketbes negpeselamat ne dut Empu'. Pegketbes pinegtektahak, pinegbisbitas ye ne atin, ampa' ne binggey ye dut menge' pepengenaran ye apang ipemgey ne dut taaw.
40015037	Nemekekaan ginsan seked binyagan. Indyari ganang pinenimung et menge' pepengenaran ye ne neglebi in, nekebaha nega et pitung tabig.
40015038	Maya epat neng ribung lelaki na nemekekaan, seridi' gasi menge' kelilibunan beke' keyegangan in.
40015039	Atin pe' pinepeuli' ne i Jesus menge' taaw in, mura ne ya siminakat et gubang, indyari neglahyun ne dut kelungsuran et Magadan.
40016001	Kiminabi' ki Jesus itueng menge' senung taaw na Pariseo beke' Saduseo. Gaay dye na mealew ya, angkansa pegtewen dye na megpebiri' ya et tenda' mewanan dut Empu' dut langit, supaya mesewran dye na ya dinaak et Empu'.
40016002	Segwa' timinubag si Jesus, kwan, “Dut megerisarem ne pegsugiren myu, ‘Megmendyaring menunga timpu diklem sabab meregang itueng langit.’
40016003	Indyari dut kukueldew pegsugiren myu, ‘Dumlek tiban, sabab meitem beke' mekunem langit.’ Mekesewran myu itueng tenda' dut langit, segwa' diki myu mesewran et menge' tenda' binggey et Empu' dimyu pasal et megderateng neng timpu.
40016004	Teribuanan neng mereraat beke' kaya tantu dut Empu'! Megpenulus kew et tenda', segwa' kaya mepebiri' dimyu selyu ganang tenda' na neinabu ki Jonas tagna' ti'!” Indyari pegketbes ga in, tinirengan ye dye beke' nugad ne ya.
40016005	Ganang nemekeripag ne dut sembela' itueng menge' pepengenaran, nelipatan dye nemibit et bengbang.
40016006	Sinugid i Jesus kedye, kwan, “Meginget kew eset pikembang et menge' pari' na Pariseo beke' pari' na Saduseo.”
40016007	Nemegbesberes ne itueng menge' pepengenaran, kwan dye, “Punsabab et kaya pegbibiten tyu bengbang, angkansa neres ya et kwantin.”
40016008	Pegsesewren itue i Jesus, angkansa dye in pinengingkut ye, kwan, “Manu angkan taku' pegtetekeren myu na kaya lang meglulutu' et bengbang? Sengkerit ga pelan dimyung pegandel!
40016009	Kayangga pe' taku' mekereti' kew? Nelipatan myu ne be taku' na pinegrekrepik ku neng limang bengbang in dut limang ribu neng lelaki, senung tabig et bengbang nega neglebi?
40016010	Megsepantun kwantin gasi dut pitung bengbang beke' dut epat neng ribu neng lelaki? Beke' senung tabig nega neglebi?
40016011	Manu taku' angkan diki myu meretian na lein lang tudyu dut bengbang itueng pegsugiren ku dimyu? Meginget kew dut pikembang et menge' pari' na Pariseo beke' Saduseo.”
40016012	Indyari neretian dye ne na keilangan pelan meginget dye dut penuldu' et menge' pari' na Pariseo beke' Saduseo, beke' lein lang pelan dut pikembang na pegusalen dut bengbang ti'.
40016013	Ganang diminateng si Jesus dut kelungsuran mekabi' lungsud et Sesarea dut probinsiya et Pilipos, iningkut ye itueng kenyeng menge' pepengenaran, kwan ye, “Sinu kunu' aku, itueng ‘Yegang et Taaw’, sigun dut menge' taaw?”
40016014	Indyari siminambag dye, “Pegsugiren et menge' iba in, si Juan neng Mememewtismu kew kunu'. Pegsugiren gasi et iba ti', si Elias kew gasi kunu'. Indyari, maya gasi pegsugid ikew tu' si Jeremias etawa sembatu kew neng tarus et Empu'.”
40016015	“Kemyu gasi, enu mesugid myu? Sinu taku' aku tu'?” ingkut ye kedye.
40016016	Siminambag si Simon Pedro, kwan, “Ikew ne si Kristo, na Yegang et Empu' biyag kaya seskeran.”
40016017	Negberes kenye si Jesus, kwan, “Mesukud ke, Simon, na yegang i Jonas! Sabab itueng keberbenaran, diki lang pinebunayag dimu dut misan sinung taaw, ba' diki dut daken neng Ama' na' Empu' dut langit.
40016018	Indyari Simon, ingeranan ku ikew et Pedro, na gay bersen batu. Indyari, dut timbewʼt batu ku ne itue ipetiyeg daken neng pegtitimungan et menge' mengengandel daken, na' diki lang mekeraag kenye misan kepengdyarian et kepeteyan. Na antangan mu samat ating batu.
40016019	Ibgey ku dimu itueng kepengdyarian teyeg et Pegmilikaʼt Empu' dut langit. Sebarang ipeglaang mu atueʼt lugta', atin menge' ginis ipineglaang ne gasi et Empu' dut langit, beke' sebarang itugut mu atueʼt lugta', atin menge' ginis ipinegtugut ne gasi et Empu' dut langit.”
40016020	Pegketbes pineamay-amayan ye pemilinan kenyeng menge' pepengenaran na dyangan lang ipenugid dut misan sinu na ya ne in si Kristo.
40016021	Tinegnanan atin neng masa, pegpesewd ne i Jesus dut kenyeng menge' pepengenaran, kwan ye, “Na subali' ne aku sumurung dut lungsud et Jerusalem beke' menandal et mekansang neng keliyutan dut seled kepetan et kegunggurangan et lungsud, dut menge' pegibuten et menge' pari', beke' menge' menunuldu' et Keseraan. Indyari kedyeng ipepatey ne aku. Segwa' dut iketlung eldew aku ipebiyag nega peuli' et Empu'.”
40016022	Ginayat ya i Pedro dut iged-iged na tinegnaan ye ne bulagen ya et kwantin, kwan ye, “Begerar, dyangan teyen itugut et Empu'! Diki merapat meinabu itue dimu.”
40016023	Tineyma i Jesus si Pedro, na binresan ya, kwan, “Kasi' iberesa' daken menge' beres i Seytan in. Sagka' ke dut bebyaan ku. Itueng pegpipikiren mu diki lang teyeg dut Empu', erapun teyeg dut taaw key.”
40016024	Bineres i Jesus dut kenyeng menge' pepengenaran, “Na ba' sinu megaay sumunud daken, lipatan ye tudyu dut kenyeng diri, antangan, pesanen kenyeng krus neng keliyutan, beke' maya' ne daken.
40016025	Sebarang pemikir et kebewiaʼt kenyeng biyag, atin melepasan. Segwa' itueng megulmat et kenyeng biyag alang-alang dut daken, atin key keterima biyag kaya seskeran.
40016026	Enu taku' selus meisi'isi' et sembatung taaw, meterima ye gana' sengkedunyaan, na ba' sambi' in kenyeng biyag? Etawa enu gasi meganti et taaw apang meisi' peuli' kurudua ye?
40016027	Sabab megderateng aku neng Yegang et Taaw na megbibibit kelang kepengdyarian et Empu' Ama' ku beke' kebaya' menge' dereakan ku. Dut atin neng timpu gentian ku kede taaw, kuyun dut kenyeng nebuwat.
40016028	Pegsugiren ku dimyu, maya senu dimyu atue na diki lang matey seked diki ye mebiri' aku, ating Yegang et Taaw na megderateng samat sembatu neng Surutan supaya pemegbeg.”
40017001	Nekelabay enem neng eldew, pinebaya' i Jesus si Pedro, beke' itueng megtipused na de Jakob beke' si Juan, indyari dye in nemenungul dut sembatung mebukid ne banar. Kaya ibang taaw duun.
40017002	Sasat duntin dye ne in, nebiri' dye na negpinda dagbes i Jesus. Timinlang na samat eldew kenyeng rupa, beke' nemuti' samat megserinew kenyeng badyu'.
40017003	Atin mene pegrasa dye neng telung pepengenaran de Moises beke' Elias na pemegsudsugid dye ne ki Jesus.
40017004	Angkansa negberes si Pedro ki Jesus, “Begerar, menunga nega atu' tyu ne lang. Ba' gay myu, memaal ku et telung tetluan, sembatu dimu, sembatu ki Moises, indyari sembatu in ki Elias.”
40017005	Sasat megebres nega ya, nekelungan dyeʼt mesingkar na kunem. Indyari, mewanaʼt kunem esentin maya pengluluwaan na negberes, “Itue daken neng pegmerganeng Yegang, tantu na mekeseraan ku kenye. Endela' myu ba' enu sugiren ye!”
40017006	Nemeketakut itueng menge' pepengenaran ganang nekingeg dye itieng pengluluwaan, ampa' dye ne nepekleb dut lugta'.
40017007	Segwa' kinebiyan dye i Jesus ampa' dye ne kinutew. “Teyeg kew,” kwan ye, “Kas kew takut!”
40017008	Indyari ganang petingara' dye ne siminyek dye ne in kaya nebiri' dye, bugtung si Jesus ga.
40017009	Pegketbes, sasat megiineug dye net bukid, sinugiran dye i Jesus, “Dyangan lang ipenugid myu dut misan sinu ating neperenta seked ingga pe' negbiyag peuli' aku neng Yegang et Taaw teyeg et kepeteyan.”
40017010	Iningkut si Jesus et menge' pepengenaran, “Manu angkan taku' pegbersen et menge' menunuldu' et Keseraan na subali' matu' mena si Elias supaya ipanyap ginsan dut si Kristo neng Mesias?”
40017011	Siminambag si Jesus, kwan, “Megeatu' pesi si Elias meuna apang penyapen ginsan neng keginisan.
40017012	Segwa, pegsugiren ku ne dimyu natu' ne si Elias, segwa' kaya lang ya mekekilala et taaw. Indyari kedyeng binwat kenye inyet gay dye in. Megsepantun kwantin gasi, peliyutan dye nega aku, itueng Yegang et Taaw.”
40017013	Indyari, neretian neʼt menge' pepengenaran na si Juan neng Mememewtismu ti' pegtutudyuen ye.
40017014	Pegpeuli' dye tu' maya neretengan dye mekansang neng taaw. Kiminabi' sembatung lelaki ki Jesus, siminelukud dut elepan ye, kwan,
40017015	“Begerar, meingasi' kew ne eset yegang ku neng lelaki! Ya tu' mekelpusan net keliyutan ba' detengan, sabab daran ya mekegba' dut apuy etawa meregdag dut danum.
40017016	Pineuruan ku ne ya dut pepengenaran mu, segwa' lang kaya mekepegulinan dye.”
40017017	Siminambag si Jesus, kwan, “Turubuanan et kaya pemengandel beke' mektul ulu! Seked ingyan na aku tu' dumaran meiba-iba myu? Seked ingyan ku kemyu mesendalan? Bita' myu atue daken yengyegang in!”
40017018	Indyari binresan beke' pineugad i Jesus meyaat neng diwata, pegketbes, nugad ne kenye, indyari negulinan megtuy itueng yengyegang.
40017019	Pegketbes kiminabi' menge' pepengenaran in ki Jesus, nemengingkut dye na kaya lang megkikingeg, “Manu angkan kaya lang nepeugad kay atin meyaat neng diwata in?”
40017020	Timinubag si Jesus, kwan, “Punsabab et sengkerit ga pegandel myu. Pegsugiren ku dimyu, na' ba' samat dekla' lang elinseg et mustasa in pegandel myu dut Empu', mebres myu dut bukid tu', ‘Pesalin ke ne duntin!’ Indyari pesalin ne itue. Kaya lang keginisan na diki myu mepeinabu.
40017021	Segwa' kwantin antangaʼt meyaat neng diwata diki lang mepeugad ba' diki pebiyaʼt penelang beke' pegpuasa.”
40017022	Ganang nemegtingtimung ne eset kelungsuran et Galilea itueng menge' pepengenaran, sinugid kedye i Jesus, kwan, “Aku, itueng Yegang et Taaw, ipegdagang ne keptan et keremut et kebanta ku.
40017023	Pegketbes peteyen dye aku, segwa' aku ipebiyag nega peuli' et Empu' dut iketlung eldew.” Tantu na nemengrupuk dye ne ginsan.
40017024	Pegdateng de Jesus beke' menge' pepengenaran ye dut lungsud et Kapernaum, kiminabi' ki Pedro menge' menunukut et buwis eset Pengempuan na' Benwa. Iningkut ya, kwan, “Pegbayad be et buwis apang dut benwa na' Pengempuan dimyung menunuldu'?”
40017025	“E' tu',” sambag i Pedro. Ganang nekerateng ne si Pedro dut benwa, megtuy ya iningkut i Jesus, kwan, “Enungkwan taku' pebetang mu Simon? Embe taku' pegsukutan et bayad et lisensiya etawa buwis et menge' surutan et dunya'? Dut menge' taaw atueʼt lungsud dye, etawa dut menge' tawʼt tumpang?”
40017026	“Dut menge' tawʼt tumpang,” sambag i Pedro. Sinugid i Jesus, kwan, “Na ba' kwantin, diki lang ipebayad itueng menge' taaw atueʼt lungsud.
40017027	Segwa', apang kaya mebres dye kite, sumurung ke dut dagat, pegbenit. Isien mu unang sera' na mebnit mu in. Bingata' baba' in, indyari maya mebiri' mu sembatung siin besi' teup et buwis. Isia' atin, pegketbes ibeyara' neʼt buwis neng Pengempuan na' Benwa, supaya puwas kay ne.”
40018001	Indyari atin neng timpu, nepekabi' ki Jesus itueng kenyeng menge' pepengenaran na nemengingkut, “Sinu taku' itueng pinekemetaas dut Pengmilikan et Empu' dut langit?”
40018002	Angkansa, tiningkag i Jesus sembatung yengyegang, pinetiyeg dut elepan dye.
40018003	Indyari negberes kwan, “Indani' myu itue, na ba' diki kew megpinda arat myu beke' sumulit dut menge' keyegangan, tantu banar na diki kew kebaya' dut Pegmilikaʼt Empu' dut langit.
40018004	Angkansa, sebarang pepekumbaba et diri ye samat itueng yengyegang, atin key pinekemetaas eset Pengmilikaʼt Empu' dut langit.
40018005	Sebarang sinu megterima et sembatung mebaba neng taaw samat itueng yengyegang ne kwantin sabab et pengandel ye daken, atin pegterimanen aku.
40018006	Gamlang sembatung taaw tekinan et sembatung kelang batu eset liyeg pegketbes iregdag dut lawed et dagat, kasga atin ne megmendyaring punsabab et keselaan et sembatung kebebaang seled neng taaw na kurang pegandel ye daken.”
40018007	“Keingasi'ingasi' kebtangaʼt ginsaʼt tawʼt dunya', sabab et mekansang menge' puuʼt keselaan et taaw! Diki meylang misan ingyan itueng puun et keselaan, segwa' mekepengirabut mebtangaʼt itueng taaw na mewanan in!
40018008	“Na ba' keremut etawa tiked mu na pegmewanaʼt keselaan mu, putka' pegketbes ga in itimbaga' ne! Gamlang meruntin keʼt biyag dut langit na putek sembela' keremut etawa tiked kasga maya gana' duwa keremut etawa tiked mu na itimbag ke lang dut apuy na kaya seskeran dut Narka'.
40018009	Na ba' mata mu sinebaban et dimung keselaan, suata' ne lang, pegketbes itimbaga'! Gamlang meruntin ke dut langit, na beleg ne sembatu mata mu in, kasga maya gana' duwa mata mu tebes ipesbur ke lang gasi dut apuy kaya seskeran dut Narka'.”
40018010	“Ingeti' myu, kasi' myu uripena' sebarang kebebaang seled neng taaw samat itue. Pegsugiren ku dimyu, dut langit, kedyeng menge' dereakan daran dut teyumanan et Empu' Ama' ku.
40018011	Sabab natu' ku, neng Yegang et Taaw, apang bewinen neealam in.
40018012	“Enu pikir myu buwaten et sembatung taaw na maya senggatus bibili ye, indyari malam ating sembatu? Diki be taku' itektak ye siyam neng pulu' siyam in na pemengaan eset kebudbukiran in, tebes apang tulusen ye nealam ti'?
40018013	Pegsugiren ku dimyu, na ba' metulusan ye ne itue, lebing mesegyaan ya dut itueng sembatu kasga dut siyam neng pulu' siyam na kaya lang nealam in.
40018014	Megsepantun kwantin gasi, mendi' banar et dimyung Empu' Ama' dut langit na mealam etawa mebinasa misan sembatu et menge' kebebaang seled neng taaw itue in.”
40018015	“Na ba' negkesala' dimu sali' mu neng mengengandel, periksana' ya ampa' ne megsudsugid kew pasal pegkekesala' ye dimu, segwa' dut kemyu kemyu lang. Na ba' nepesulut mu ya in, indyari dimyung pegbe'baya' megtipused megerut samat tagna' ti', ampa' ne mepeseuli' mu ya dut Empu'.
40018016	Segwa' ba' diki ya sumulut dimu, mengdangin keʼt sembatu etawa duwang taaw apang ginsan neng mepegsedsewran myu, mepesebenaran et duwa etawa telung saksi'.
40018017	Na ba' diki nega ya sumulut kedye, isugira' ne itue dut pegtingtimung et menge' mengengandel. Indyari ba' diki nega ya sumulut dut pegtingtimung, iantanga' ne ya dut meyaat neng taaw na kaya pengandel dut Empu', etawa dut sembatung menunukut et buwis.”
40018018	“Banar ne pegsugiren ku dimyu, sebarang ipemawal myu eset lugta', atin ipinemawal ne dut langit. Indyari sebarang itugut myu eset lugta' atin itinugut ne dut langit.
40018019	Pegsugiren ku nega dimyu, na ba' kemyung duwa atueʼt lugta' megsulut meneew et misan enung ginisan eset dimyung penelang, ibgey itue dimyu et daken neng Empu' Ama' dut langit.
40018020	Megdemikian misan embe ba' maya duwa etawa telu na negrungrupung sabab et pegandel dye daken, untin ku kebaya' kedye.”
40018021	Atin ne pegkabi' i Pedro dut ki Jesus, nengingkut eset kenye, kwan, “Empu', kesenu ku empunen itueng dakeng sali' mengengandel na peseuli'seuli' negkesala' eset daken? Kepitu ga taku' a?”
40018022	Sinambag ya i Jesus, kwan, “Diki ku sinugid dimu kepitu, erapun kepitungpulu' ne' pitu seulinen mu.
40018023	“Sabab itueng Pengmilikaʼt Empu' dut langit sali' samat itueng tuturan. Na, ginaay et sembatung surutan na pebeyaren itueng kenyeng menge' tindeg na meguutang kenye in.
40018024	Mura binibit kenye in, sembatung taaw na maya kelang utang, megargaʼt sempulung ribu.
40018025	Sabab et ya in kaya mekebayad, dinaak et surutan na ipegelen kenyeng bilug dut keuripenan, kenyeng esawa, beke' menge' keyegangan ye, sampay ne ginsang pengarta' ye in, apang mekebayad lang ya.
40018026	Siminelukud na negpeingasi' itueng tindeg dut teteyumanan et surutan, ‘Tenggui' ku mena et timpu, indyari beyaran ku dimyu ginsan in.’
40018027	Nekeingasi' eset kenye itueng surutan, angkansa inampun kenyeng menge' neutang, indyari pineuli' ne ya.
40018028	“Segwa' pegkeugad et tindeg dun, netkanan ye sembatung sali' ye tindeg na meguutang kenyeʼt senggatus. Megtuy ye kimpetan itue beke' pinisek, negberes, kwan, ‘Megbayad ke neʼt utang mu!’
40018029	Indyari ating sali' ye tindeg siminelukud beke' negpeingasi' kenye, kwan, ‘Tenggui' ku mena et timpu, indyari beyaran ku nega ikew.’
40018030	Segwa' mendi' ya tumanggu, erapun pinepirisu ye nega kenyeng se'sali' tindeg seked na nekebayad et utang ye kenye.
40018031	Ganang nebiri' itue et ibang se'sali' ye tindeg na kwantin neinabu, dye in nemengrupuk ne banar. Siminurung dye dut surutan supaya dye ne sinugid ginsaʼt neinabu in.
40018032	“Angkansa pinetingkag tindeg et surutan, kwan, ‘Ikew, merupang ke neng tindeg! Inampun ku ikew eset ginsaʼt neutang mu daken, sabab negpeingasi' ke eset daken.
40018033	Nekeingasi' ku eset dimu, diki be taku' subali' meingasi' ke gasi dut se'sali' neng tindeg mu?’
40018034	Indyari, pegka' niseg ne surutan in, pinepirisu neʼt surutan in ya in apang dusaen, seked mebeyaran ye ginsaʼt kenyeng utang in.
40018035	Megsepantun kwantin gasi buwaten dimyu et daken neng Ama' Empu' dut langit, na ba' diki myu empunen dimyung menge' sali' mengengandel teyeg et atey myu.”
40019001	Pegketbes mesugid i Jesus itueng menge' keginisan, ya in nugad ne eset probinsiya et Galilea, siminurung dut probinsiya et Judea dut sembelang danumen et Jordan.
40019002	Mekansang neng taaw nibut kenye, indyari pinegulinan dye ne duntin.
40019003	Maya menge' tawʼt Pariseo na nemengabi' kenye, indyari sinulayan dye elewen pebiyaʼt menge' keingkutan, na samat kwantin, “Kuyun taku' dut Keseraan tyu na sembatung lelaki butasan ye kenyeng esawa dut misan enung kesebaban?”
40019004	Siminambag si Jesus, kwan, “Kalu' nebatsa' myu dut Kesuratan, na dut sengketegnanan, ginuna dyeʼt Empu' lelaki beke' libun?
40019005	Pegketbes sinugid et Empu', ‘Punsabab et itue, itektak et lelaki kenyeng ama' beke' indu', pegketbes megbaya' ya neʼt kenyeng esawa, indyari dye in megmendyaring sembetuen ne.’
40019006	Angkansa dye in lein ne duwa, ba' diki tibuuk ne. Itueng tinibuuk et Empu' dyangan lang butasen et taaw.”
40019007	Iningkut ya et menge' Pariseo, kwan, “Manu angkan tinehagan i Moises na begeyan et lelaki itueng kenyeng esawa et kesuratan eset pegbutas mura butasan itie?”
40019008	Siminambag si Jesus, kwan, “Punsabab dut kektulan et ulu myu, angkansa tinugutan ne i Moises na butasan myu dimyung keesewanan. Segwa' diki lang atin kwantin sengketegnanan ti'.
40019009	Angkansa pegsugiren ku dimyu, sebarang taaw na memutas et esawa, pegketbes mengesawa dut iba, atin negkesala' ne et pegbeis. Maya sembatung neglyu! Tugutan ku memutas taaw ba' esawa ye megsala' et pegbeis dut iba.”
40019010	Pegbersen et menge' pepengenaran ye kenye, “Na ba' kwantin kebtangan et lelaki dut kenyeng esawa, gamlang dyangan ne mengesawa.”
40019011	Siminambag si Jesus, “Diki lang ginsan meketerima et atin neng sengketegnanan, ba' diki itie lang neng pegbegeyan et Empu'.
40019012	Sabab maya lein-leing sinebaban na ba' manu angkan taku' ibang kelelekian in diki lang mekeesawa. Sengmenu, sabab maya menge' lelaki na kapun tihad nega et pegyegang kedye megkwantin dye ne. Iba in, kinapun sabab et kebelbealan et leing taaw. Maya gasi mendi' ne mengesawa alang-alang dut pegsuku' et Empu' dut langit. Sebarang keterima et itueng ketulduan, keterima nega.”
40019013	Maya nememibit et menge' keyegangan ki Jesus apang tewen na ipedpen ye dut menge' itue kenyeng keremut beke' ipenelang. Segwa' pinegbebersan dyeʼt menge' pepengenaran.
40019014	Megdemikian sinugid i Jesus, kwan, “Pesari' myu kumabi' daken ating menge' keyegangan. Kasi' myu dye leanga', sabab gaay et Empu' mengmilik kedye gasi.”
40019015	Dimpen ye dut kedye kenyeng keremut apang pesukuran et Empu', mura nugad.
40019016	Indyari maya gasi sembatung lelaki kiminabi' dut ki Jesus apang mengingkut, kwan, “Menunuldu', enung kenunganan itueng keilangan buwaten ku, apang meterima ku biyag kaya seskeran?”
40019017	Siminambag si Jesus, kwan, “Manu angkan taku' pegingkuten mu aku na ba' enu menunga? Sabab Empu' lang menunga. Na ba' gaay mu meterima itueng biyag kaya seskeran, telinganen mu itueng menge' Keseraan et Empu'.”
40019018	“Embe esen?” ingkut ye. Siminambag si Jesus, kwan, “Kas mengimatey, kas pegbeis, kas penakew, kas pengembut eset dimung pegsaksi',
40019019	peruria' dimung ama' beke' indu', beke' mergana' dimung sebaya', na samat pegmerga' muʼt dimung diri.”
40019020	Bineres et subur in, “Pegtumanen ku ne atin ginsan neng Keseraan. Enu nega merapat ku buwaten?”
40019021	Indyari siminambag si Jesus, kwan ye, “Na ba' gaay mu megmendyaring sukup, manew ke, ipegelna' ginsan neng pengarta' mu, indyari ipemegina' dut miskin ating nepegelenan. Na ba' nebuwat mu atin, megmendyaring megdeyahan ke dut langit. Pegketbes, megpeuli' ke atue na sumunud daken.”
40019022	Pegkekingeg itue e et subur, merupuk na nugad ye, sabab et deyahan ya banar.
40019023	Indyari, bineres i Jesus dut kenyeng menge' pepengenaran, “Pegbersen ku dimyu, tantu meliyut mepebilang menge' deyahan dut Pengmilikaʼt Empu' dut langit.
40019024	Indyari pegsugiren ku gasi dimyu, merugey nega kebiya' sembatung ayup neng kamelyo dut delang et dagum kasga pesakup dut Pengmilikaʼt Empu' dut langit sembatung deyahan.”
40019025	Neglilu' banar itueng menge' pepengenaran ganang mekingeg dye itue, angkansa nekeingkut dye, kwan, “Na ba' kwantin, sinu ga taku' mebawi'?”
40019026	Tinengtengan dye i Jesus beke' negsugid, “Diki itue mekebuwat et taaw, erapun Empu' lang mekebuwat et itue sampay ginsan neng ginis.”
40019027	Indyari negberes si Pedro, “Birina' be, tinektak kay ne ginsan, indyari kami tu' nememaya' dimu. Enu gasi dut damen?”
40019028	Bineres i Jesus dut kedye, “Indani' myu itue, na ba' megearung ne aku, itueng Yegang et Taaw, eset meayad neng eerungan ku dut bagung dunya', kemyung sempulung duwa nememaya' daken marung gasi dut sempulu' duwang eerungan apang ukumen itueng sempulu' duwang bagi' tawʼt Israel.
40019029	Pegketbes sebarang menandal na tirengan dye kedyeng pegeeldengan, menge' ketipusdan, ama', indu', menge' keyegangan, etawa menge' kelugtaan alang-alang lang eset daken, atin keterimaʼt senggatus peuli'peulinen, indyari begeyan et biyag na kaya seskeran.
40019030	Segwa' mekansang ne nemeketaas na megmendyaring nebaba, indyari mekansang nebaba na megmendyaring nemeketaas.”
40020001	Neglahyun menuldu' i Jesus, kwan ye, “Itueng Pengmilikaʼt Empu' dut langit samat kwantin. Kueldew nega nanew ne itueng Empu' et ubasan apang menulus et mengengeradya et ubasan ye.
40020002	Ganang negsulut dye ne et penengdan na sembatu pirak neng emas seng eldew, dye in pinekeradya ye ne dut ubasan ye.
40020003	Nanew gasi ya peuli' et lisag siyam et meriklem dut tabuan, nekebiri' ya ibang taaw na petiyeg-tiyeg lang na kaya gasi elu' dye.
40020004	Sinugid ye dut kedye, ‘Sumurung kew apang megkeradya dut daken neng ubasan, indyari beyaran ku kemyu et sukup neng penengdan.’
40020005	Indyari nemegkeradya dye ne. Nanew gasi ya tengeldew, beke' megtetelu lisag neʼt mapun, indyari kwantin nega binwat ye.
40020006	Ganang meglilima lisag neʼt mapun, nanew nega ya, nekebiri' gasi peuli' et ibang taaw, na petiyeg-tiyeg lang. Binres ye kedye, ‘Manu taku' petiyeg-tiyeg kew lang atue mengsingapun na kaya pegkeredyanen?’
40020007	‘Katew, kaya be megpekeradya damen!’ sambag dye. Indyari, negberes ya, ‘Ba' kwantin pelan, surung kew, indyari megkeradya dut daken neng ubasan.’
40020008	“Megmemenginsarem ne, sinugid et empuʼt ubasan dut kenyeng tegepegewla, kwan, ‘Peningkaga' ne menge' mengengeradya, penengdanan te ne dye, tegnanan dut emurian sumked dut timinagna' nengeradya ti'.’
40020009	Itueng menge' nemengeradya na negtagna' et meglilima lisag et mapun keterima et tegsembatu pirak neng emas.
40020010	Indyari ganang kiminabi' itueng menge' unang neketagna' in, keblan dye tu' keterima dye nega et lumebi esentin, segwa' kede sembatu kedye keterima gasi et sembatu pirak neng emas.
40020011	Pegketerima dye in, nenawey dye dut empuʼt ubasan.
40020012	Kwan dye, ‘Seng lisag ga negkeradya ating menge' emuri diminateng, sementara' megsingapun kay negsandal et lened et eldew. Manu gasi taku' pinegse'sali' penengdan myu damen?’
40020013	“Indyari sinugid ye dut sembatu kedye, ‘Bila', kaya lang peglupigen ku ikew. Diki be taku' negsulut te et sembatu pirak neng emas lang et tengdan et pegkeradya mu?
40020014	Isia' dimu lang in, indyari mugad ke ne. Manu gana' ba' gaay ku tengdanan itieng emuri ti' neng samat penengdan ku dimu in?
40020015	Kaya be taku' mekedyari ku buwaten dut daken neng megeayan eset pengarta' ku in? Etawa megimbeng ke lang sabab menaram aku?’ ”
40020016	Dut ketimpusan sinugid i Jesus, kwan, “Angkansa itieng mekeemuri, atin key mekeuna, beke' itieng mekeuna, atin key mekeemuri.”
40020017	Ganang eset dalan ne de Jesus petungul dut lungsud et Jerusalem, sineriri ye itueng sempulu' duwang pepengenaran ye. Sinugid ye kedye, kwan,
40020018	“Kingga' myu, tumungul tyu dut lungsud et Jerusalem. Duntin ipeelen eset menge' metaas neng pari' beke' dut menge' menunuldu' et Keseraan aku, itueng Yegang et Taaw. Betangan dye aku et kemeteyan.
40020019	Pegketbes ibgey eset menge' tawʼt lein Judio. Inlelewen dye aku, penglepsan, beke' iransang dut krus seked patey. Segwa' biyagen aku peuli' et Empu' dut iketlung eldew.”
40020020	Indyari kiminabi' ki Jesus itueng esawa i Sebedeo, kebaya' kenyeng menge' keyegangan. Maya gaay ye tewen, angkansa siminelukud ya dut teteyumanan i Jesus.
40020021	“Enu taku' gaay mu?” ingkut i Jesus kenye. Siminambag ya, kwan, “Teyen mebgey mu dut duwa neng keyegangan ku na mekearung eset abi' mu dut dimung pengmilikan, sembatu dut tampa' kewanan, indyari sembatu in dut tampa' gibang.”
40020022	“Diki myu mekesewran itueng dimyung pegteewen,” kwan i Jesus eset kedye. “Metetasan myu be taku' itueng tasa neng keliyutan na pegtetasan ku tu'?” “E' be, mekedyari ne kami,” sambag dye.
40020023	Bineres i Jesus, “Itueng keliyutan na pegtetasan ku, metetasan myu nega pelan. Segwa' lein daken mewanan et penggewman na ba' sinu taku' marung dut daken neng tampa' kewanan beke' dut daken neng tampa' gibang. Itueng menge' eerungan na pegbersen myu tudyu dut menge' pegpenyapan et daken neng Ama' Empu'.”
40020024	Ganang nekingeg itue et menge' ibang sempulung pepengenaran, nemengiseg dye dut duwang megtipused.
40020025	Angkansa pinepekabi' dye i Jesus beke' neres kedye, kwan, “Pegsesewren myu ne na menge' pegibuten et tawʼt atueʼt sengkedunyaan pengmilik banar dut ginsaʼt taaw na sukup kedye. Indyari mayang pegbentugen neng pegibuten, atin key meketuman.
40020026	Segwa' diki kwantin teyen buwaten myu. Erapun, sebarang sinu dimyu megaay megmendyaring bantug, atin key megmendyaring samat tindeg et ginsan.
40020027	Indyari sebarang gaay megmendyaring pegibuten, atin key megmendyaring samat uripen dut menge' kebebaya' ye.
40020028	Samat aku neng Yegang et Taaw na natu', diki apang timuruen, erapun apang menimuru sampay ibgey daken neng biyag apang mebawi' kineldaman.”
40020029	Ganang pegugad i Jesus sampay menge' pepengenaran ye dut lungsud et Jeriko, mekansang taaw nemengsunud kedye.
40020030	Maya duwang taaw na' beleg megearung dut abiʼt dalan. Ganang mekingeg dye na megderateng ne si Jesus, dye tu' nemengbensag ne, “Inupu' i Surutan Dabid tagna', meingasi' ke ne damen!”
40020031	Pinenugiran dye et menge' taaw beke' pegpetngew, segwa' susulu ga nemeningkag, kwan, “Inupu' i Surutan Dabid, meingasi' ke ne damen!”
40020032	Nepetaren si Jesus, tiningkag beke' iningkut dye, “Enu taku' gaay myu buwaten ku dimyu?”
40020033	Siminambag dye, “Begerar, urui' dameng menge' mata na mekebiri' kay ne!”
40020034	Nekeingasi' si Jesus dut kedye, indyari kinutew ye kedyeng menge' mata. Na megtuy dye nekebiri', pegketbes siminunud eset kenye.
40021001	Ganang mekabi' ne si Jesus sampay menge' pepengenaran ye dut lungsud et Jerusalem, diminateng dye dut kebenbenwanan et Betpage, dut Bukid et menge' Olibo. Duun pineuna ne i Jesus itueng duwang pepengenaran ye.
40021002	Sinugid ye kedye, “Sumurung kew dut megsusunud neng kebenbenwanan dut dipag myu ti'. Megtuy mebiri' myu duntin sembatung ina' neng asno na pegsisigtan, beke' ibun ye. Bebari' myu ampa' ne bibiten atue daken.
40021003	Na ba' maya mengingkut dimyu, isugira' myu, ‘Keilangan et Begerar dye,’ indyari ipebibit ye dye ne dimyu megtuy.”
40021004	Meinabu itue apang metuman itueng pegsugiren et Empu' pebiya' tarus ye, kwan,
40021005	“Isugira' myu dut lungsud et Sion, siyeki' myu, megderateng ne dimyung surutan, ya tu' mesabar, beke' nekesakat dut sembatung ina' et asno na megbebaya' kenyeng ibun.”
40021006	Nememanew ne itueng menge' pepengenaran, indyari tinuman itueng penahag i Jesus.
40021007	Binibit dye itueng inaʼt asno beke' ibun in. Linempikan dye telikud in et kedyeng repanan, ampa' ne siminakat si Jesus.
40021008	Mekansang dut kineldaman et taaw pinegladlad dye et kedyeng repanan eset dalan, sebarang iba in nememutek et menge' sanga et kayu pegketbes dinatun gasi dut dalan supaya deyewen dye ya.
40021009	Nemegbebensag itueng kineldaman neng memeguna sampay ne ating kineldaman neng megsusurung kenye ti', kwan dye, “Deyewen itueng Upu' i Surutan Dabid! Kenunganan itueng megderateng dut kepengdyarian et Empu'! Bentugen tyu Empu' dut langit!”
40021010	Pegseled i Jesus dut lungsud et Jerusalem, neeriwara' sengkelungsuran. “Sinu taku' itue?” ingkut dye.
40021011	“Itue si Jesus, tarus teyeg dut lungsud et Nasaret, dut probinsiya et Galilea,” penambag gasi et kineldaman.
40021012	Siminled si Jesus dut Pengempuan na benwa na' Templo. Pineugad ye peliwan ginsan et menge' pemegdengdagang beke' mengengelen duntin. Pinekleb ye menge' lemisaan et menge' menenambi' et pirak beke' menge' erungan neng menge' megdedagang et aksang.
40021013	Sinugid ye kedye, “Nekesurat dut Kesuratan na sinugid et Empu', kwan ye, ‘Itueng daken neng Benwa neng Pengempuan, usaleʼt benwa neng megpenelenginan.’ Segwa' binwat myuʼt pupugaran et menenakew.”
40021014	Maya menge' beleg beke' menge' pangkul na nemengabi' ki Jesus dut Pengempuan na Benwa, pegketbes pinegulinan ye dye.
40021015	Nemengiseg menge' pegibuteʼt pari' beke' itueng menge' menunuldu' et Keseraan, ganang mebiri' itueng keli'lilung binwat ye, beke' menge' keyegangan megbebensag dut seled Pengempuan na' Benwa neng Templo, “Deyewen itueng Upu' i Surutan Dabid tagna'!”
40021016	Indyari sinugid dye ki Jesus, “Nekingeg mu taku' ating pegbebersen dye in?” “Nekingeg ku,” kwan i Jesus. “Kalu', nekebatsa' kew et kwantin neng bebresan dut Kesuratan et Empu'? kwaʼt atin, ‘Pineliwan et Empu' teyeg dut baba' et menge' keyegangan beke' menge' memulek na ating tantung pegbantug.’ ”
40021017	Nugad si Jesus kedye, liminiwan et lungsud pesurung dut lungsud et Betania. Duntin ya negpelabay et senggebi.
40021018	Kinerikleman, sasat megpeuli' si Jesus dut lungsud, ya tu' inurapan.
40021019	Nekebiri' ya et sembatung puun et igus eset abiʼt dalan, kinebiyan ye itue. Segwa' kaya lang nekebiri' selyu ga deun. Angkansa binres ye eset puun et igus in, “Diki ke ne mua' misan ingyan!” Indyari megtuy timinuug itueng puun et igus.
40021020	Nebiri' itueʼt menge' pepengenaran beke' nemeglilu' dye. “Enukwan timinuug megtuy itueng puun et igus?” ingkut dye.
40021021	Siminambag si Jesus, kwan, “Indani' myu itue, na ba' pengandel kew dut Empu' beke' kaya alang-alang, mebuwat myu gasi itueng binwat ku eset puuʼt igus tu'. Diki lang atin! Na ba' ibres myu eset bukid ne itue, ‘Mugad ke esentin beke' lumempud ke dut dagat,’ meinabu atin dimyung beres.
40021022	Megdemikian misan enu nega tewen myu dut dimyung penelang atin meterima, na ba' itue pegendelen myu.”
40021023	Nepeuli' beke' siminled si Jesus dut Benwa na' Pengempuan. Sasat megtutuldu' ya, kiminabi' kenye itueng menge' pegibuteʼt pari' beke' menge' pegibuten et atin neng lungsud, nengingkut kenye, “Enu taku' itueng penggewman mu na memuwat et itueng menge' keginisan? Sinu dimu nenggeyʼt penggewman?”
40021024	Siminambag si Jesus kedye, “Ingkuten ku gasi kemyu, na ba' metubag myu aku, mura ku gasi sembagen na ba' enu penggewman ku memuwat et menge' itueng keginisan.
40021025	Na, itue ingkut ku dimyu. Embe minewanan et penggewman i Juan apang megbewtismu? Teyeg Empu' be etawa teyeg taaw?” Indyari dye tu' nemegsudsugid, “Na ba' ibres tyu, ‘Teyeg Empu',’ mesugid ye gasi kityu, ‘Manu angkan taku' diki myu si Juan endelen?’
40021026	Segwa' ba' isugid tyu, ‘Mewanan dut taaw lang,’ kalu' gasi ba' enu buwaten kityu et tawʼt lungsud, sabab pegkilelanen neʼt ginsan na itieng si Juan sembatung tarus et Empu'.”
40021027	Angkansa sinambag dye si Jesus, “Kaya sewd kay atin!” Sinugid i Jesus kedye, “Na diki gasi isugid dimyu na ba' enu penggewman ku memuwat et menge' itueng pegbubuwaten ku tu'.”
40021028	Na, negtuturan gasi si Jesus dut kedye, kwan ye, “Enu pemiri' myu atue? Maya sembatung taaw na maya duwang yegang na' lelaki. Dinaak ye keukanan in, kwan, ‘Yegang, sumurung ke beke' megkeradya dut ubasan tiban.’
40021029	‘Mendi' ku tu',’ sambag ye, segwa' ganang nekwit-kwit negpinda kenyeng pemikir angkansa nenelinga nega beke' siminurung dut ubasan.
40021030	Indyari sinurungan gasi et ama' kerinan in, kwantin gasi sinugid ye, kwan, ‘Yegang, sumurung ke beke' megkeradya dut ubasan tiban.’ ‘E' be, Ama',’ sambag ye, segwa' pelan kaya lang nengandel.
40021031	Sinu eset duwa in nenelinga eset kegeayan et kenyeng ama' in?” “Ating keukanan,” sambag dye. Indyari sinugid kedye i Jesus, “Pegsugiren ku dimyu, itueng menge' menunukut et buwis beke' menge' mememegbeis neng kelibunan meguna nega dut dimyung menge' keperian beke' kegunggurangan.
40021032	Sabab natu' dimyu si Juan neng Mememewtismu penugid et metigna' neng pengengebiyagan, pegketbes diki myu nega ya pegtelinganen. Segwa' pegtelinganen ya et menge' menunukut et buwis beke' menge' mememegbeis neng kelilibunan. Misan et ganang nebiri' myu ne itue, temed mendi' kew megsusun beke' menelinga kenye pegketbes.”
40021033	Indyari kwan i Jesus, “Kinggen myu itueng sembatu negang beleybey. Maya sembatung empuʼt lugta' nengluwak et ubas dut kenyeng uma, binekuran ye ne itue. Nemuwat ya duntin et pepegaan et ubas beke' negpetiyeg et sembatung melayug neng tutungguan. Pegketbes, pinetunggu ye atin ubasan dut menge' ibang mengunguma, indyari ya in siminurung dut ibang bangsa.
40021034	Ganang pemumuwaan ne, tinehagan et empuʼt ubasan kenyeng dereakan na apang isien kenyeng bagi' dut mengunguma ye ti'.
40021035	Segwa' sinegmak et menge' mengunguma itueng menge' dereakan, pinegpupukul dye sembatu in, pinatey inyet ikeruwa ti', beke' binakal et batu inyet iketlu ti'.
40021036	Tinahag peuli' et empuʼt ubasan ibang dereakan ye na lebing mekansang dye kasga nekeuna ti', segwa' kwantin nega binwat kedye et menge' mengunguma ye ti'.
40021037	Dut keemuri-emurian dinaak et empu' kenyeng yegang neng lelaki. ‘Untebien dye be itueng daken neng yegang,’ kwan et sedseled ye ti'.
40021038	Segwa' ganang mebiri' et menge' mengunguma ye ating yegang, dye in nemegisun, ‘Itue ne memusaka'. Ani' kew! Peteyen tyu ne lang apang kityu ne mepepusekaan!’
40021039	Angkansa megtuy dye ya sinegmak, pineliwan eset ubasan pegketbes pinatey ya.
40021040	“Pegpeuli' et empuʼt ubasan, enu buwaten ye dut menge' mengunguma ti'?” iningkut i Jesus.
40021041	Siminambag dye, kwan, “Pengimeteyen ye dye neng menge' meraat et kaya ne pengingasi'ingasi', indyari pinedyegahan ating ubasan dut lein-leing mengunguma na menggeyʼt bagi' kenye dut timpu neng pemumupuan.”
40021042	Iningkut dye i Jesus, “Kalu' nebatsa' myu ne itueng elaren dut Kesuratan et Empu', kwan ye, ‘Itueng batu na inendian et menge' megpepetiyeg et benwa, atin key negmendyaring batung penued. Binwat itue et Empu', angkan itue mekelilu'-lilu' banar dut pemiri' tyu?’
40021043	“Angkansa pesi pegsugiren ku dimyu, diki ne kemyu sukup dut pengmilikan et Empu', erapun ating ugaren set dimyu, indyari igbey ne atin dut sebarang menge' taaw ne mekepegbua' et menungang bua' teup dut menge' tantung mengengandel et Empu'.
40021044	Itueng nekeburtuk eset batu merurunsak, beke' mepipirsak ating meburtukan.”
40021045	Nekingeg et menge' pegibuten neng pari' beke' menge' taaw Pariseo itueng menge' beleybey i Jesus, indyari neretian na dye ne in pegpepekinggan.
40021046	Na, elewen dye ne teyen ya in, segwa' timinakut dye dut menge' taaw, sabab pegendelen et menge' itue na si Jesus sembatung tarus et Empu'.
40022001	Nenuturan gasi peuli' si Jesus kedye antangaʼt beleybey. Sinugid ye, kwan,
40022002	“Itueng Pengmilikan et Empu' dut langit samat kwantin. Nenggey et kelang pegkenkaan itueng sembatung surutan eset bulun et kenyeng yegang na' lelaki.
40022003	Tinahag ye kenyeng dereakan apang tingkagen itueng menge' taaw na pinenggayat ye dut pegkenkaan et bulun. Segwa' mendi' dye sumarung.
40022004	Nenahag gasi ya peuli' et dereakan, indyari kenyeng pinemilinan, ipenugira' myu dut menge' pinenggayat, kwan, ‘Nepanyap ku ne kenkeanan, nesumbali' ne daken neng sapi' beke' menge' pinetebaang guya, indyari panyap ne ginsang ginisan. Ani' kew neʼt kenkeanan et bulun!’
40022005	Segwa' diki lang itue pinren et menge' pinenggayat ti'. Gam key siminurung dye dut kedyeng pepenewan, sembatu in dut kenyeng uma, beke' iba in dut kenyeng pegdengdagang.
40022006	Sinegmak gasi et iba in itueng menge' dereakan, dinusaan, beke' pinatey.
40022007	Niseg itueng surutan. Tinahag ye kenyeng menge' sundalu, peteyen itueng menge' memematey-taaw beke' pinetutung kedyeng lungsud.
40022008	Bineres ye dut kenyeng menge' dereakan, ‘Nekepanyap ne kenkeanan, segwa' diki merapat itueng menge' pinenggayat.
40022009	Angkansa sumurung kew dut menge' dalan sampay belnek na mekansang taaw, indyari, penggeyata' myu ne dut bubulunan ginsan neng mebiri' myu.’
40022010	Na, surung ne dut menge' dalan itueng menge' dereakan. Indyari, pinebaya' dye ginsan neng metkanan, meyaat beke' menunga, na enu nega be, atin pe' nebehanan neʼt mengluluruk ating bubulunan dut kelang benwa.
40022011	“Siminled itueng surutan apang birinen itueng menge' nemengluruk. Indyari nebiri' esentin sembatung taaw, kaya nekebadyuʼt bagu.
40022012	‘Ila', manu angkan siminled ke atue, na diki lang negbadyuʼt bagu?’ iningkut et surutan kenye. Kaya nekegibek itueng taaw.
40022013	Angkansa sinugid et surutan dut menge' dereakan, ‘Pungpunga' myu kenyeng keremut beke' tiked, pegketbes itimbaga' myu dut kelingban dut liwan. Duntin sumiyak ne ya beke' megringetnget kenyeng nipen.’ ”
40022014	Angkansa netimpus i Jesus dut itueng beres, kwan, “Megsepantun itue na mekansang pinenggayat, segwa' sesenu ga megmendyaring nepili' et Empu' Pengmilikan ye.”
40022015	Nemengugad itueng menge' taaw Pariseo beke' pemegsudsugid na ba' enukwan dye mealew si Jesus eset kenyeng pegbebersen pebiya' meliyut neng menge' ingkut dye.
40022016	Angkansa nemenahag dye dut kenye menge' senu itueng kedyeng menge' tindeg, kebaya' menge' senung kekampi i Surutan Herodes. Negsugid dye, “Menunuldu', sewd kay ne ikew tu' tantu, indyari pegtuldu' mu inyet keberbenaran lang ti' neng geayen et Empu' na buwaten et menge' taaw. Kaya pegsiyekan mu ba' sinu dye, angkansa kaya megleke' pegtuldu' mu sabab et pikiren et taaw.
40022017	Na tiban isugira' damen, enukwan ipeantang myu? Kuyun be taku' dut Keseraan tyu na memuwis dut ki Surutan Sesar etawa diki?”
40022018	Segwa' sewd i Jesus itueng kedyeng meraat neng pegtetekeren, angkansa bineres ye, “Kemyung pebi'biri'! Manu taku' gaay myu aku elewen?
40022019	Bita' atu' pirak et pemuwis!” Indyari, tinundulan ne ya et sembatung pirak.
40022020	“Kinung pata' beke' ingaran na nekeukir atu'?” ingkut i Jesus.
40022021	“Ki Surutan Sesar tu' atin,” siminambag dye. Indyari, kwan i Jesus dut kedye in, “Na ba' kwantin ibgeya' myu ki Surutan Sesar inyet ki Surutan Sesar in, indyari gasi ibgeya' myu ki Empu' inyet ki Empu' in.”
40022022	Neperengdeng dye mene ganang mekingeg dye atin, pegketbes tinirengan dye ya beke' nemengugad dye ne.
40022023	Atin negang eldew kiminabi' ki Jesus itueng menge' senung pari' na Saduseo, menge' taaw na kaya pemengandel na megbiyag peuli' menge' patey dut langit.
40022024	Sinugid dye, kwan, “Menunuldu', sinurat i Moises na ba' matey na kaya yegang itueng sembatung lelaki, itueng kenyeng tipused keilangan ne pebulun dut balu apang megyegangan dye alang-alang lang dut natey.
40022025	Na', supama, ba' maya pitung megtitipused na' lelaki atueʼt damen, nengesawa ating keukanan, indyari natey na kaya yegang, angkansa netektak itueng kenyeng esawa dut kenyeng ketipusdan.
40022026	Megsepantun kwantin gasi neinabu dut pengeruwang ketipusdan, beke' eset pengetlung ketipusdan, sampay napet seked dut ikepitung tipused.
40022027	Pegka' natey dye ne ginsan, natey ne gasi libun ti'.
40022028	Na tiban, ba' pegbiyag peuli' et tawʼt natey, sinu ne dut pitu ti' megmendyaring esawa ye, punsabab et ya in neesawa dye ginsan ti'?”
40022029	Siminambag si Jesus, “Negsala' kew, seukat ne kaya penedseled myu et menge' Kesuratan et Empu' sampay eset kepengdyarian et Empu'.
40022030	Sabab dut pegbiyag peuli' et menge' natey, itueng menge' taaw diki ne memengesawa. Dye in, mepeantang ne samat menge' dereakan et Empu' dut langit.
40022031	Pasal gasi dut pegbiyag peuli' et menge' patey, ingga pe' taku' nebatsa' myu dut Kesuratan itueng pegsugiren dimyu et Empu'? Sinugid ye,
40022032	‘Aku itueng Empu' i Abraham, Empu' i Isaak, beke' Empu' i Jakob.’ Segwa' itueng Empu' lein Empu' et menge' patey, erapun Ya in Empu' neng menge' biyag.”
40022033	Indyari ganang mekingeg itue et menge' taaw, neperengdeng dye eset kenyeng netuldu'.
40022034	Negtingtimung itueng menge' taaw Pariseo, ganang neebaran dye na nepetngew i Jesus itueng menge' taaw Saduseo.
40022035	Indyari sembatu eset kedye in na sembatung biaksa dut Keseraan, na nengingkut ki Jesus apang sulayan itue.
40022036	Kwan ye, “Menunuldu', embe itueng pinekemergang sara' eset Keseraan et Empu'?”
40022037	Siminambag si Jesus, “ ‘Mergana' Begerar mu neng si Empu' tibuuk et seled atey mu, tibuuk et seled kurudua, beke' tibuuk dut seled pikiran mu.’
40022038	Itue ne tinegnanan beke' pinekemergang sara'.
40022039	Itue gasi pengeruwang pinekemergang sara' samat una in, ‘Mergana' dimung kesebaya' na samat pegmerga' muʼt dimung diri.’
40022040	Dut duwang sara' na atue nekebetang ginsan neng Keseraan binggey et Empu' ki Moises beke' itueng penuldu' et menge' Tarus et Empu'.”
40022041	Sasat negketingtimung itueng menge' taaw Pariseo, iningkut dye i Jesus,
40022042	“Enu pikir myu pasal ki Kristo? Embeng turubuanan minewanan ye?” “Ya in inupu' i Surutan Dabid tagna',” sambag dye.
40022043	“Na ba' kwantin pelan,” sugid i Jesus, “Manu taku' tumingkag eset kenye et Begerar itueng si Surutan Dabid ganang lekepan et Nakem et Empu'? Itueng nebres i Surutan Dabid, kwan,
40022044	‘Binres et Begerar eset daken neng Begerar, kwan ye, Marung ke eset daken neng tampa' kewanan, sekdan na metantu ku mepesuku' dimu itueng menge' kebanta mu.’
40022045	“Tiban, si Surutan Dabid ne gasi neningkag kenye et Begerar, enukwan mebres na inupu' i Surutan Dabid ating Kristo?”
40022046	Kede sembatu kedye kaya nemekesambag, indyari tinegnanan atin neng masa kaya ne mekeyseg dye mengingkut eset ki Jesus.
40023001	Pegketbes sinugid i Jesus eset kineldamaʼt taaw beke' dut kenyeng menge' pepengenaran, kwan,
40023002	“Itueng menge' menunuldu' et Keseraan beke' menge' pengibuten neng Pariseo, itueng pegkilelanen megpereti' et Keseraan binggey ki Moises tagna' ti'.
40023003	Angkansa endelen myu itueng pegtuldu' dye beke' ibuten ginsaʼt itueng kedyeng pegurdin. Segwa' diki lang suliten itueng kedyeng pegbuwaten, sabab kaya dye pegbuwaten itieng kedyeng pegpitua.
40023004	Pemegbetek dye et mebebegat neng pesanen beke' pepetenggul eset menge' taaw. Segwa' misan tuldu' mendi' dye irikwey apang tumabang na memibit et atin.
40023005	Ginsan in pebi'biriʼt sengketaawan itueng kedyeng pegbuwaten. Peperekla' dye kedyeng menge' bebresen eset Kesuratan et Empu' na mebibibit dye dut peges beke' lengen dye. Sampay pepekebuwat yunggu et kedyeng badyu' supaya pebiri' lang ginsan itue dut taaw.
40023006	Peggeayen dye inyet meayad neng eerungan dut kenkeanan beke' dut unaan neng erungan dut pegrungrupungan et menge' tawʼt Judio.
40023007	Peggeayen dye na penglingen dut kineldaman neng taaw dut tabuan, beke' tingkagaʼt Menunuldu', etawa Rabi dut Hinebreo.
40023008	“Segwa' kemyu, dyangan kew petingkag et Menunuldu', sabab ginsan kew in megtitipused. Sampay sembatu lang Menunuldu' myu, Aku lang.
40023009	Megdemikian kasi' myu pegtingkagiʼt Ama' et misan sinung taaw eset lugta', sabab sembatu itueng dimyung Ama', itieng Empu' Ama' dut langit.
40023010	Etawa kas kew petingkag et Begerar, sabab sembebatu Begerar myu, aku ating Mesias, ingin bersen si Kristo.
40023011	Itueng pinekebantug eset dimyu atin key megmendyaring tindeg myu.
40023012	Itueng pegmetaas, atin ipebaba. Indyari itieng pegpesanad, atin key ipetaas.
40023013	“Keeriwara' dimyu, menge' menunuldu' et Keseraan beke' menge' taaw Pariseo! Menge' pebi'biri'! Pegsegkaan myu itueng menge' taaw apang diki dye mepegmilikaʼt Empu'. Mendi' kew ne pesakup eset pegmimilik et Empu', na sampay pegsegkaan myu nega sebarang gaay pesakup!
40023014	“Keeriwara' dimyu menge' menunuldu' et Keseraan beke' menge' taaw Pariseo! Menge' pebi'biri'! Pegeminen myu kebiyagan et kelilibunaʼt balu, beke' pegdawa myu itieng dimyung pegpenelang et mebuwat. Punsabab et itue lebi ne mebegat ne dimyung dusa!
40023015	“Keeriwara' dimyu, menge' menunuldu' et Keseraan beke' menge' taaw Pariseo! Menge' pebi'biri'! Pegleyagen myu keregatan beke' pegingkuren myu menge' sengkebengsaan supaya mekegayat kew lang et misan sembatung tawʼt tumpang, supaya megmendyaring tawʼt Judio. Na ba' megayat ne, pegbuwaten myuʼt lebi nega luwas ye eset dimyu, angkansa negmendyaring keruwa teup na sebaban ye apang medusaan dut Narka'.
40023016	“Keeriwara' dimyu, menge' beleg neng mengdurundun! Pegtuldu' myu, kwan, ‘Na ba' itinange' et misan sinu usalen itueng Benwa na' Pengempuan, sari' lang be. Segwa' ba' pegaku' beke' usalen itueng bulawan dut seled et Benwa na' Pengempuan, subali' ye tumanen itueng kenyeng itange'.’
40023017	Kemyu menge' dupang na' beleg! Embe taku' lebing merga', itueng bulawan etawa ating Benwa na' Pengempuan negpepasek metigna' eset bulawan?
40023018	Pegsugiren myu, kwan, ‘Na ba' itange' et misan sinu itueng simbaan, sari' lang. Segwa' ba' itueng itange' itueng simaya' na eset simbaan, subali' ye tumanen itueng kenyeng itange'.’
40023019	Kemyu menge' dupang na' beleg! Embe taku' lebing merga', itueng simaya' etawa itueng simbaan na negpepasek metigna' dut simaya'?
40023020	Angkansa pesi, ba' itange' et misan sinu, kwan ye, ‘Sabab et itueng ranggar,’ itange' ye dut ginsan, atin ranggar sampay ne mekesimaya' ne esentin.
40023021	Na ba' itange' et misan sinu, kwan ye, ‘Sabab et itueng Pengempuan na Benwa na' Templo,’ itange' ye itue sampay Empu' na' mayang megterna duntin.
40023022	Na ba' tinange' et misan sinu, kwan ye, ‘Sabab et itueng langit,’ itange' ye dut metaas na eerungan et Empu', kebaya' ne itueng menge' megearung duntin.
40023023	“Keeriwara' dimyu, menge' menunuldu' et Keseraan beke' menge' pengibuten neng Pariseo! Menge' pebi'biri'! Pegbegey myu dut Empu' itueng ikesempulung bagi' et perina' kayu beke' perina' belagen, segwa' peglipatan myu buwaten itueng lebing mergang tuldu' dut Keseraan. Itueng ketignaan, pegingasi', beke' ketentuan. Negsugat kew ba' buwaten myu atin lebing merga', ganang meglahyun myu na buwaten iba in.
40023024	Menge' beleg neng mengdurundun! Pegsenaten myu itueng nek-nek eset dimyung peginumen, segwa' pegtelnen myu itueng kura' beke' kaya mebiri' myu!
40023025	“Keeriwara' dimyu menge' menunuldu' et Keseraan beke' menge' pengibuten neng Pariseo! Menge' pebi'biri'! Pegkuskusan myu itieng liwan et tasa beke' raya' myu, segwa' samat itieng seled, baha neʼt netimung myu pebiya' pengreges beke' keimutan myu.
40023026	Beleg neng Pariseo! Kuskusi' myu mena itueng menge' seled tasa beke' raya', indyari megmendyaring melinas gasi sampay liwan ti'!
40023027	“Keeriwara' dimyu, menge' menunuldu' et Keseraan beke' pengibuten neng Pariseo! Menge' pebi'biri'! Mepesali' kew eset menge' lelebngan neng pineputi', meeayad dut liwan, segwa' dut seled baha neʼt keburukan beke' tulang et menge' patey.
40023028	Kwantin mepesali' kew! Dut penyek et taaw meeayad kew, segwa' itueng keberbenaran baha kew neʼt pebi'biri' beke' keyeatan.
40023029	“Keeriwara' dimyu, menge' menunuldu' et Keseraan beke' menge' pengibuten neng Pariseo! Menge' pebi'biri'! Pegpetiyegan myu lelebngan et itueng menge' tarus beke' pegeyaran itueng menge' lebeng et menge' taaw na nemengebiyagan et metigna'.
40023030	Indyari pegbersen myu, ‘Na ba' kami teyen negbiyag dut ketimpuan et dameng menge' keupu'upuan, diki kay mekesembatu dut ipepatey itueng menge' tarus et Empu'.’
40023031	Dut pegbersen myu neng atin, pegpesebenaran myu na kemyu ne tu' menge' inupu' et menge' negpepatey eset menge' tarus et Empu'!
40023032	Ire'! Tebsa' myu itueng menge' tinegnanan et dimyung keupu'upuan.
40023033	Menge' setwa'! Kemyu neng turubuanan et menge' taaw neng mengrurunding samat menge' meraat neng seli! Diki kew mekepelegyu na dusaen dut Narka'!
40023034	Angkansa pesi, megpebibit Ku dimyu et menge' tarus, menge' meuutek, beke' menge' menunuldu' et Beres et Empu'! Peteyen myu menge' senu eset kedye, indyari iba in iransang dut krus. Itueng iba in lepsan et dimyung rungrupungan beke' ekalan dut lungsud seked ibang lungsud.
40023035	Sabab atu' meberbaran et ikedusa myu, dut pegpatey et ginsan neng tawʼt metitigna' et sengketelingkepaʼt dunya', mewanan eset pegpatey dut kaya sala' neng si Abel, sekdan dut pegpatey ki Sakarias neng yegang i Barakias. Pinatey et menge' kegunggurangan myu ya dut eletaʼt Pengempuan na Benwa beke' simbaan neng tututungan et menge' simaya'.
40023036	Pegsugiren ku dimyu, itueng kedusaan sabab et ginsan neng itue meberbaran dut menge' taaw neng tiban neng penimpuen.”
40023037	Pegketbes sinugid i Jesus, kwan ye, “Uy, kemyung tawʼt Jerusalem, uy Jerusalem! Pegpeteyen myu itueng menge' tarus et Empu' beke' pegbekalen itueng menge' pegdeaken ye dut dimyu! Mekesenu ku pegtuyuan na ipaten kemyung ginsan, na samat pegkurumung et sembatung upa eset kenyeng menge' duruy, segwa' mendi' ke nega.
40023038	Angkansa tantung pinesaran et Empu' ne dimyung lelegdengan.
40023039	Na tiban mesugid ku dimyu, diki myu ne aku mebiri' peuli', sekdan dumateng itueng timpu na mebres myu, ‘Kenunganan et Empu' teyen dut itueng megderateng dut kepengdyarian et Begerar!’ ”
40024001	Liminiwan si Jesus dut Pengempuan na Benwa na' Templo. Mugad ne ya teyen, ganang nemengabi' itueng menge' pepengenaran ye, indyari tinuldu' kenye keayaran et itueng menge' derekelang Benwa na' Pengempuan.
40024002	Segwa' sinugid i Jesus kedye, “Nebiri' myu taku' ginsan ating menge' kelang benwa? Indani' myu! Dumateng eldew kaya ne metinda misan sembatu benwa. Ginsan neng atin mebubungkar! Kaya ne metinda misan sembatu neng batu dut timbewʼt sali'sali' yeng batu in.”
40024003	Diminuntin de Jesus dut Bukid et Olibo. Sasat ya megearung duntin, kiminabi' kenyeng menge' pepengenaran supaya petagu' ya iningkut, kwan dye, “Ingyan taku' meinabu pegkerungkat et Pengempuan na' Benwa? Enu taku' megmendyaring tenda' et dimyung pegatu' beke' itueng ketimpusan et penewnan?”
40024004	Siminambag si Jesus, “Meginget kew na diki kew meekalan et misan sinu!
40024005	Sabab mekansang membut matu' beke' usalen ngaran ku sampay megsugid, ‘Aku ne tu' Kristo!’ Indyari dye in mekansang meekalan.
40024006	Mekekingeg kew et gikgibek et pegbunuan megkabi' dimyu beke' abar pasal et ibang pegbunuan dut ibang bangsa. Endey kew rumaas. Subali' meinabu itue, segwa' diki nega itue ketimpusan et sengkedunyaan.
40024007	Sabab memegbunu' itueng bangsa atu dut sali' bangsa beke' itueng surutan sali' surutan. Ketiksaaʼt urap beke' yegyeg dut lein-leing bagi' et sengkedunyaan.
40024008	Itueng ginsan tegnanan pe' et menge' keliyutan, samat una-una neng keliyutan dut megyegang.
40024009	“Dut menge' penimpuang atin, pengisegan kew et ginsan sabab et pengandel myu daken. Sampay kemyu ipepirisu apang peliyutan beke' peteyen.
40024010	Mekansang tumngew eset kedyeng pegandel daken, beke' megeripuruen eset kede sembatu kedyeng menge' kesebeyaan, sampay meisgan et kede sembatu.
40024011	Indyari maya dumateng mekeldam membut na tarus beke' keakal dye et mekansang neng menge' taaw.
40024012	Sabab et itueng kereatan lemkep, enu pesi memengrungkey itueng pegmerga' et kineldaman.
40024013	Segwa' sebarang dumaran tantu eset pengandel ye seked dut kepuspusan, atin key mebawi'.
40024014	Indyari ipebunayag dut ginsaʼt taaw et sengketelingkepaʼt dunya' itueng Menunungang Abar pasal et Pengmilikaʼt Empu' apang itue mekilala et ginsan neng bangsa. Mura dumateng kepuspusan et ginsaʼt sengkedunyaan.”
40024015	Sinugid gasi i Jesus, kwan ye, “Dut atin eldew ingyan, mesiyekan myu na ating Mereraat neng Mengrurungkat megtitiyeg dut tengaʼt Pengempuan na Benwa na' Templo. Itueng ketiksaan na pegtudyuen i tarus Daniel tagna' ti'. Kemyung memematsa' retien itueng pegbersen ku!
40024016	Na ba' neinabu ne itue subali' menge' tawʼt Judea in memelegyu dut kebukiran.
40024017	Na ba' meinabu itue sebarang dut binubungan dyangan ne memikir mineug, apang mengisi' et misan enu negang pengarta' eset kenyeng seled benwa.
40024018	Indyari sebarang dut uma dyangan ne muli' apang mengisi' et kenyeng regmen.
40024019	Keingasi' itieng megebteng beke' itieng megpeperuru' dut menge' eldew na' atin!
40024020	Ipenelang myu dut Empu' na itueng dimyung pegpelegyu dyangan meginabu et pengdedlekan etawa dut Eldew et Kepeternan.
40024021	Sabab dut atin neng ketimpuan, itueng menge' taaw mekerasaʼt kelang ketiksaan. Na ingga pe' nerasa samat kwantin tihad sengketegnanan na gunaen itueng sengketelingkepaʼt dunya' seked tiban. Beke' ganang meinabu itueng timpu et kelang ketiksaan, diki ne melebayan peuli' samat kwantin misan ingyan.
40024022	Na ba' diki ne pebe'bebaen et Empu' atin neng timpu, kaya ne taaw mebiyag atueʼt dunya'. Segwa' alang-alang mene eset menge' taaw pinili' ye, pebe'baen itieng ketimpuan.
40024023	“Na ba' maya megsugid dimyu, ‘Birina', atu' itueng Kristo!’ etawa ‘Esentin ya!’ kas kew penelinga.
40024024	Sabab maya lumiwan menge' kaya banar na' Kristo beke' maya menge' sumbut neng menge' kaya banar neng tarus. Megpebiri' dyeʼt menge' metaas na' tenda' beke' menge' keli'lilu', apang elamen dye ba' mekedyari lang, sampay itueng menge' pinili' et Empu'.
40024025	Indani' myu. Sabab nesugid ku ne itue dimyu sengketegnanan nega ti'.
40024026	“Angkansa na ba' isugid dye itue dimyu, ‘Birina', duntin ya et kelnangan!’ dyangan kew sumurung duntin. Na ba' isugid dye, ‘Birina', duntin ya et sisingled!’ dyangan kew menelinga.
40024027	Megsepantun ba' enukwan ketikas kumilat mewanan dut sebangan seked pesedpan, kwantin gasi pegatu' ku, ating Yegang et Taaw.
40024028	Samat bersen dye, kwan, ‘Na ba' embe esentin menge' bangkay, duntin gasi negtingtimung itueng menge' peruni.’ ”
40024029	“Megtuy, pegketbes et ketiksaan dut menge' eldew na' atin, lumingeb eldew, beke' diki tumbu' bulan, mereregdag mewanan dut langit itueng menge' bituen, beke' meyeyegyeg ginsan itueng kepengdyarian et langit.
40024030	Pegketbes peratew eset langit itueng tenda' na' aku, ating Yegang et Taaw. Indyari sumiyak ginsan neng bangsa. Mebiri' dye aku, itueng Yegang et Taaw na eset kunem, megderateng na maya kelang kepengdyarian beke' kelang kebentugan et Empu'.
40024031	Dut sinyal et mebasag neng budyung et tembuli', tehagen ku itueng daken menge' dereakan et Empu' dut epat neng bagi' et dunya'. Indyari penimungen dye menge' mengengandel et Empu' na pinili' ye mewanaʼt ginsang bagi' et sengkedunyaan.”
40024032	Indyari, sinugid i Jesus, kwan, “Retien myu itueng penuldu' mawa' dut puuʼt igus! Na ba' nemenura beke' negdeuʼt bagu itueng menge' sanga, sewd myu mekabi' ne bulag.
40024033	Megsepantun gasi, na ba' mebiri' myu itueng ginsan meinabu ne, mesewran myu mekabi' ne timpu et pegatu' ku, tumagna' ne.
40024034	Indani' myu, meinabu itueng ginsan mura matey itueng menge' taaw na biyagan tiban.
40024035	Meylang itueng langit beke' itueng dunya', segwa' daken neng beres diki lang meylang.”
40024036	“Segwa' kaya misan sembatu kesewd et eldew etawa lisag irateng ku peuli', misan itueng menge' dereakan dut langit etawa aku neng Yegang et Empu'. Sabab Empu' Ama' lang nekesewd et itue.
40024037	-
40024038	Itueng pegdateng et Yegang et Taaw, atin mepeantang samat kelang liyud neng tagna' neng penewnan i Noe. Atin neng masa, mura et kelang liyud, memegkekaan itueng menge' taaw, pemeginum, beke' pemengesawa, sekdan atin neng eldew na siminled de Noe lang dut kelang kapal letew.
40024039	Na kaya lang pegsesewran menge' tawʼt dunya' na enu meinabu seked pe' diminateng ne kelang liyud angkan dye ginsan nebebagus. Megsepantun kwantin gasi neinabu dut pegdateng et aku neng Yegang et Taaw.
40024040	Dut penimpuan et atin, ba' maya duwang kelelekian pemengririk dut uma, isien et menge' dereakan sembatu pesurung dut langit, itektak gasi sembatu in eset ketiksaan.
40024041	Ba' maya duwang kelilibunan pemenglebek, isien sembatu et menge' dereakan pesurung dut langit, itektak gasi sembatu in eset ketiksaan.
40024042	Angkansa pegbeti' kew, sabab diki myu lang mesewran na ba' enung eldew matu' itueng dimyung Begerar.
40024043	Indani' myu itue. Na ba' nesewran lang et pegibuten et benwa na ba' enung lisag neng gebi dumateng itueng menenakew, ya in megbeti' beke' diki ye pesaran selden itueng kenyeng benwa.
40024044	Angkansa daran kew megpanyap, sabab dumateng peuli' aku neng Yegang et Taaw atueʼt dunya' dut timpu na kaya lang nekepanyap kew.”
40024045	“Itueng mebentel beke' meutek neng mengengeradya, atin ya key pinepengerapan et kenyeng begerar dut ibang mengengeradya, apang begeyan dye et kedyeng kekanen eset sugat neng timpu.
40024046	Mesukud ating mengengeradya na ba' metkanan ya pegkeradya et kwantin dut pegpeuli' et kenyeng begerar!
40024047	Pegsugiren ku dimyu et keberbenaran, ipemehala' neʼt begerar atin neng ginsan neng pengarta' ye dut ating mengengeradya.
40024048	Segwa' na ba' kaya mebentel ating mengengeradya, isugid ye dut sedseled, ‘Mekwitan nega mura megpeuli' itueng dakeng begerar.’
40024049	Indyari tegnanan bektulen itueng kenyeng menge' sali' mengengeradya, indyari mekikaan ne beke' meginuman ne itueng melelangu.
40024050	Na, megpeuli' ating begerar dut mengengeradya eset eldew na diki lang ya nekepanyap beke' eset timpu na diki ye mesewran.
40024051	Tantung dusaen ya et begerar, indyari ipelamud eset menge' taaw na' kaya nengandel dut Narka'. Duntin sumiyak dye beke' memengringetnget menge' nipen dye.”
40025001	Pinenuldu' gasi i Jesus kedye eset beleybey, kwan ye, “Atin neng timpu, atu' mepesali' et pegseled dut Pengmilikaʼt Empu' dut langit. Maya sempulung kebudyangan, nemengliwan apang menusup dut lelaki neng ibulun. Kede sembatu kedye, maya pegbibiten pelitaan dye.
40025002	Itueng lima kedye sempulpuel utek, indyari ating lima gasi in meuutek.
40025003	Ating menge' sempulpuel nememibit et kedyeng pelitaan, segwa' kaya nememibit et nemenglutu' et lana kedye.
40025004	Segwa' itieng menge' meuutek nememibit et sunuan et lana seriri' nega eset kedyeng pelitaan ti'.
40025005	Neemuri et dateng ating lelaki neng ibulun in, angkansa sinulag dye ginsan, nemekeiga'.
40025006	“Segwa' ganang tenga' gebi ne, maya memegtingkag, ‘Atu' ne ating lelaki neng bulunen in! Susupa' myu ne!’
40025007	Megtuy nemegbangun itueng sempulung kebubudyangan beke' siniluan kedyeng pelitaan.
40025008	Indyari sinugid et sempulpuel utek dut meuutek, ‘Begey kew gasi damen et sengkerit neng lana myu, sabab pekepkerep mene itueng dameng pelitaan.’
40025009	‘Kalu' diki megkesdeng itue eset kityung ginsan,’ sambag et menge' meuutek. ‘Erapun lebing menunga ba' sumurung kew mena dut tabuan, mengelen kew ne lang dimyu in.’
40025010	Indyari nememanew ne itueng limang sempulpuel utek neng menge' kebubudyangan. Sasat megeelen dye pe', diminateng ne itueng lelaki neng bulunen. Ating lima na nemekepanyap, kebaya' ye siminled dut bubulunan, indyari tinengleb ne lelengewan.
40025011	“Pegketbes, diminateng gasi itueng limang sempulpuel utek neng kebubudyangan. ‘Begerar, Begerar! Ipeslera' myu kami!’ tingkag dye.
40025012	Segwa' timinubag ya, ‘Banar be pegsugiren ku dimyu, diki ku kemyu nekilala.’
40025013	Angkansa megdyaga kew, sabab diki mesewran myu eldew sampay ne lisag dumateng Begerar myu.”
40025014	“Atin masa, itueng Pengmilikan et Empu' dut langit mepesali' et kwantin. Maya sembatung taaw na menglelayag, angkansa pinetingkag ye kenyeng menge' mengengeradya beke' pinemilinan in eset kedye et itueng pengarta' ye.
40025015	Binggeyan yeʼt pirak kede sembatu kedye kuyun dut kenye-kenyeng kesesewran. Binggeyan ye sembatu tu' et limang ribu pirak, sembatu ti' gasi duwang ribu pirak, indyari ineʼt sembatu ti' gasi seng ribu pirak. Pegketbes nugad ne ya in dut panew ye.
40025016	Nememanew megtuy itueng menge' nemeketerima et limang ribu in, negdengdagang ne. Indyari neguntung gasi ya et limang ribu.
40025017	Sepantun kwantin gasi, itieng mengengeradya na neketerima et duwang ribu neguntung gasi et duwang ribu.
40025018	Segwa' itueng mengengeradya na neketerima et seng ribu pirak in kinelian ye lugta' pegketbes limbeng ye duntin pirak et kenyeng begerar.
40025019	“Negketalib et mekwit neng timpu, negpeuli' itueng begerar et menge' mengengeradya ti', indyari pinengingkut dye ne.
40025020	Kiminabi' itueng mengengeradya na neketerima et limang ribu pirak, beke' binibit ye gasi limang ribu pirak neguntung ye, kwan, ‘Begerar, itu' ne limang ribu pirak na binggey mu daken in, nekeuntung ku gasi et limang ribu pirak.’
40025021	Sinugid kenye et begerar, ‘Menunga banar! Menunga beke' metignang mengengeradya! Ikew tantung mepengerapan daken dut sengkerit neng siin, angkansa pemehelaen ku ikew et lebing kelang arga'. Sumled ke beke' meketahak ke et kelang keksegan et begerar mu!’
40025022	Na' kiminabi' gasi ating mengengeradya na neketerima et duwang ribu pirak in, indyari kwan, ‘Begerar, itu' ne binggey myu neng duwang ribu pirak in. Itu' gasi duwang ribu neuntung ku.’
40025023	Sinugid et kenyeng begerar, ‘Menunga banar! Menunga beke' metignang mengengeradya! Ikew tantung mepengerapan daken dut sengkerit neng siin, angkansa pemehelaen ku ikew et lebing kelang arga'. Sumled ke beke' meketahak ke et kelang keksegan et begerar mu!’
40025024	Indyari kiminabi' gasi itueng mengengeradya na neketerima et seng ribu pirak in, kwan ye, ‘Sewd ku na ikew tu' meiseg. Pegkeygen mu ating lein mu sinasad, beke' pegtapasen mu ating lein mu linuwak.
40025025	Timinakut ku, angkansa linebeng ku dut seled lugta' itueng dimyung pirak. Itu' ne itueng pirak myu neng seng ribu in.’
40025026	‘Ikew na sempulpuel beke' meyahu' neng mengengeradya!’ kwan et begerar ye. ‘Sewd mu ne pelan na megtapas ku et lein ku lang linuwak, beke' megkeyg ku na lein ku lang sinasad.
40025027	Manu taku' diki mu nega dinatun dut bangku daken neng pirak, na teyen pegpeuli' ku maya neisi' ku pirak ku sampay untung ye tiban?’
40025028	Indyari, tinehagan ye kenyeng ibang dereakan, kwan, ‘Isia' myu dut kenye ating seng ribu pirak in, indyari ibgeya' myu dut maya sempulu' ribu pirak ti'.
40025029	Sabab itieng maya ne, begeyan nega kenye, indyari megsemunsaya' ya. Segwa' itieng kaya, misan ating sengketkerit mene eset kenye isien nega kenye.
40025030	Na, pasal ating mengengeradya na kaya kepulusan, itimbaga' myu ne eset kelingban dut liwan. Duntin sumiyak ya beke' megringetnget kenyeng nipen sabab et keliyutan.’ ”
40025031	“Ganang dumateng aku neng Yegang et Taaw bilang Surutan et ginsan, kebaya' ginsan neng dereakan et Empu', indyari marung dut metaas neng eerungan ku.
40025032	Atin neng timpu, metitimung eset teteyuman ku ginsang taaw et ginsaʼt menge' bangsa et sengkedunyaan. Dye in seririen ku eset duwang ketimungan, samat pegbuwaten et mengingipat et menge' bibili mawa' dut menge' kambing.
40025033	Iratun ku dut daken neng tampa' kewanan itueng menge' mengengandel et Empu', antangen dye samat menge' bibili. Indyari dut tampa' gibang itieng menge' ibang taaw antangen dye samat menge' kambing.
40025034	Indyari iberes ku neng Surutan eset menge' taaw dut tampa' kewanan ku, ‘Ani' kew ne, menge' pineruntungan et daken neng Ama'! Sumled kew ne beke' tumeteg neʼt pegmilik na nepanyap eset dimyu tiharan negaʼt gunaen itueng sengketelingkepan.
40025035	Sabab aku tu' neurapan indyari dimyung pinekaan, tinuknew indyari dimyung pineinum. Aku tu' sembatung tumpang, indyari dimyung pinetindal dut benwa myu.
40025036	Aku tu' kaya mebadyu', indyari dimyung pinebedyuan, neginglew indyari dimyung pineruri. Aku tu' nepirisu, indyari dimyung inumbeleyan.’
40025037	“Timinubag itueng menge' mebentel, ‘Begerar, kengyan damen nebirinan ikew ne' inurapan, indyari pinekaan kay ikew, etawa netuknew indyari dameng pineinum ke?
40025038	Kengyan pe' taku' na ikew tu' negmendyaring tumpang, indyari dameng pinetindal, etawa kaya lang mebadyu' beke' dameng pinebedyuan ke?
40025039	Indyari kengyan pe' taku' nebiri' kay na ikew tu' maya sakit etawa dut seled pipirisuan indyari dameng inumbeleyan?’
40025040	Iberes ku neng Surutan, ‘Pegsugiren ku dimyu, ganang nebuwat myu itue dut pinenguripeng menge' mengengandel ku ti', itue na samat nebuwat myu ne daken.’
40025041	“Indyari ibres ku gasi dut menge' taaw na meilu dut tampa' gibang ku ti', ‘Perayu' kew eset daken, menge' tinerwaan et Empu'! Kemyu tu' dut apuy na kaya seskeran dut Narka', neng nepanyap tudyu dut ki Seytan beke' dut kediwataan ye!
40025042	Sabab aku in inurapan, indyari kaya myu pinekaan, tinuknew kaya myu pineinum.
40025043	Aku tu' negmendyaring sembatung tumpang indyari kaya myu pinetindal. Aku tu' neugaraʼt repanan indyari kaya myu pinebedyuan. Aku tu' ininglewan beke' dut pipirisuan indyari kaya myu inumbeleyan.’
40025044	“Indyari siminambag dye nega, kwan, ‘Begerar, kengyan pe' na ikew in nebiri' kay inurapan, tinuknew, negmendyaring tumpang, neugaran et repanan, ininglewan, indyari kaya kay ikew pineruri?’
40025045	Indyari iberes ku neng Surutan dut kedye, ‘Pegsugiren ku dimyu! Ganang pegimutan myuʼt tabang dut pinenguripeng menge' mengengandel ku ti', aku ne atin dimyung inimutan.’
40025046	Na', itimbag menge' itue dut kedusaang kaya seskeran, segwa' itieng mebentel keterima et biyag na kaya seskeran.”
40026001	Ganang netbes ne ipenuldu' i Jesus ginsang itue, sinugid ye dut kenyeng pepengenaran,
40026002	“Samat nesewran myu ne in, duwang eldew mene Kenkaan neʼt Neketalib. Indyari ipegelen ne aku neng Yegang et Taaw, apang iransang dut krus.”
40026003	Atin masa, itueng menge' pegibuteʼt pari' beke' menge' kenggurangaʼt lungsud, sene ti' pemegtingtimung dut kelang benwa et pinekemetaas neng pegibuten neng si Kaipas.
40026004	Pinaru dye na elewen et kaya gibek si Jesus beke' ipepatey.
40026005	Angkansa sinugid dye, “Dyangan lang dut Kenkeanan, kalu' meeriwara' menge' taaw.”
40026006	Ganang dut lungsud et Betania, si Jesus eset benwa i Simon neng tegeldew-eldew.
40026007	Sasat si Jesus megkekaan, kiminabi' itueng sembatung libun na megbibibit et katsang alabastro na baha neʼt merga' banar neng bebengluen. Tinebung ye itue dut ulu i Jesus.
40026008	Nemengiseg itueng menge' pepengenaran ganang mebiri' dye itue. Kwan dye, “Ampa' ne inelula' ating bebengluen?
40026009	Nepeelen teyen atin et merga', indyari pinemgey dut menge' miskin ating nepegelnan!”
40026010	Sewd i Jesus ating kedyeng pegebresen, angkansa kwan ye kedye, “Manu taku' pegeriweraan myu itueng libun? Menunga banar itueng binwat ye daken.
40026011	Misan ingyan kebe'baya' myu itueng menge' miskin, segwa' aku tu' diki myu mekebe'baya' misan ingyan.
40026012	Ingga pe' neinabu tinebungan ye ne lagi aku et bebengluen bilang pegpanyap dut peglebeng daken.
40026013	Indani' myu, misan embe atueʼt sengkedunyaan ipebunayag itueng Menungang Abar, mesugid ne itueng kenyeng nebuwat bilang kerendeman eset kenye.”
40026014	Si Judas Iskariote tu', sembatu dut sempulu' duwang pepengenaran i Jesus, siminurung dut menge' pegibuteʼt pari'.
40026015	“Enu taku' ibgey myu daken ba' tebangan ku kemyu na mealew si Jesus?” ingkut ye. Megtuy dye ya initungan et telumpulung pirak na emas indyari binggey itue kenye.
40026016	Tegnanan et atin, nenulus neʼt timpu apang mepegdagang si Jesus.
40026017	Napet unang eldew et Kenkaan et Bengbang na Kaya Pikembang. Kiminabi' ki Jesus itueng menge' pepengenaran beke' nengingkut, “Embe gaay mu na ipegpanyap kay et pengmepunaʼt Kenkaan et Kerendemaʼt Neketalib?”
40026018	Siminambag ya, “Sumurung kew dut lungsud, indyari tulusen myu itueng taaw tu'. Isugira' eset kenye et kwantin, ‘Binres et Menunuldu', mekabi' ne daken neng timpu. Aku in beke' daken neng menge' pepengenaran dut benwa mu mengaan et pengmepunang Kenkaan et Neketalib.’ ”
40026019	Inandel et menge' pepengenaran itueng tinehagan i Jesus, indyari pinanyap dye ne itueng Kenkaan et Neketalib.
40026020	Ganang gimimbi ne, narung ne si Jesus dut perpanggar, kebaya' atin neng sempulu' duwang pepengenaran.
40026021	Sasat megkekaan dye, neres ne si Jesus, “Pegsugiren ku, sembatu eset dimyu megdagang daken.”
40026022	Nemenglumek banar itueng menge' pepengenaran, indyari pesembatu-sembatu nengingkut kenye, “Begerar, aku tu' taku' a?”
40026023	Siminambag si Jesus, “Itieng megdingan na dumitil eset mangkuk, atin key megdagang daken.
40026024	Matey aku neng Yegang et Taaw kuyun nesurat tagna' ti' dut Kesuratan et Empu', segwa' meeriwara' ating megdagang eset kenye. Lebing menunga diki ne nepengganak itieng taaw.”
40026025	Si Judas tu', neng megdagang kenye nengingkut nega, “Menunuldu', aku key taku' a?” Siminambag si Jesus, “Ikew ne atin negberes.”
40026026	Sasat memegkekaan dye, nemurut et bengbang si Jesus, indyari netbes ye ga megpeselamat dut Empu', kenyeng pinegbisbitas ampa' ne binggey eset menge' pepengenaran ye. Kwan ye, “Kewaa' myu itue beke' kanen, itue ne daken neng bilug.”
40026027	Kineptan ye alak et ubas eset sawan, negpeselamat ki Empu', indyari binggey eset kedye, kwan ye, “Ginsan kew menginum et itue.
40026028	Sabab itueng alak et ubas antangan ye dugu' ku ne, dugu' et tendaʼt bagung pinegsulutan et Empu' dut taaw ye. Itue daken neng dugu' meula' dut kemeteyan ku punsabab et kemeapan et menge' keselaan et kineldaman.
40026029	Pegsugiren ku dimyu na diki ku ne menginum et itueng alak na mewanan et ubas seked dut eldew na itueng bagung alak na inumen ku na kesaru kew dut Pengmilikaʼt daken neng Empu' beke' Ama' dut langit.”
40026030	Indyari pegkanta et sembatung kanta et Empu', dye in siminurung ne dut Bukid et menge' Olibo.
40026031	Bineres i Jesus eset kedye, “Itueng gebi, ginsan kew in tumireng ne daken, na samat nesurat ne dut Kesuratan et Empu', kwaʼt Empu', ‘Peteyen ku ne mengingipat, indyari megketkanat ne itueng menge' bibili et banan.’
40026032	Segwa' pagka' megbiyag ku peuli', meguna ku dimyu dut probinsiya et Galilea.”
40026033	Siminambag si Pedro ki Jesus, “Misan ginsan dye tirengan dimu, diki ku ikew tirengan misan ingyan.”
40026034	Bineres i Jesus ki Pedro, “Indani' be, itu' negang gebi, mura kumerengek lumbu' ketlu mu ne aku ipeilu.”
40026035	Segwa' kinensegan nega i Pedro neres, kwan, “Misan ne aku peteyen kebaya' mu, diki ku ikew ipeilu.” Kwantin gasi itueng pinemeres et ginsan neng pepengenaran.
40026036	Indyari pinebaya' kenyeng menge' pepengenaran i Jesus dut sembatung luluwakan na pegngeranan Getsemani. Sinugid ye dut kedye, “Atu' kew mena, sasat aku dumuntin beke' megpenelang ku dut tampar duntin.”
40026037	Segwa' pinebaya' ye si Pedro beke' duwang yegang i Sebedeo. Indyari timinagna' ya rumupuk beke' mesusa itueng kenyeng penedseled.
40026038	Indyari sinugid ye eset kedye, “Itueng seled atey ku baha neʼt kerupukan, pengrasa ku samat matey ku ne in! Tumagey kew atu' beke' kebaya' kew megsulag daken.”
40026039	Nepere'rayu' sengkerit, negpekleb ya ampa' negpenalang, kwan ye, “Ama' ku, na ba' mekedyari, iperayuna' daken itueng sawan et itueng keliyutan. Megsepantun kwantin gasi, dyangan lang itueng seled ku, erapun ating gaay et seled mu key na meinabu.”
40026040	Negpeuli' ya dut itieng telung pepengenaran ye, indyari netkanan ye na memegiga' dye. Binres ye ki Pedro, “Tantu be na diki kew mekepesulag na kebaya' myu aku misan seng lisag lang?
40026041	Megsulag kew beke' megpenelang apang diki meraag et sulay. Geygaay et nakem myu, segwa' merungkey bilug myu.”
40026042	Kasa nega negperayu' si Jesus beke' negpenalang, “Ama' ku neng Empu' dut langit, na ba' diki mekedyari itueng sawan et keliyutan mepetalib daken seked diki ku meinum, meinabu teyen itueng peggeayen mu.”
40026043	Negpeuli' gasi si Jesus dut menge' pepengenaran, indyari netkanan ye gasi na memegiga' dye nega in, sabab dye tu' pegsusulagen.
40026044	Tinirengan ye gasi peuli' itueng telung pepengenaran, indyari ketelu na negpenalang gasi peuli', indyari atin nega binres ye peuli'.
40026045	Negpeuli' gasi ya eset menge' pepengenaran, indyari sinugid ye kedye, “Memegiga' kew nega taku' beke' pepetaren? Birina'! Diminateng ne timpu na ipegdagang aku neng Yegang et Taaw eset kepengdyarian et menge' mekeselaan.
40026046	Ire', pegbekaya kew ne, manew tyu ne. Atu' ne itueng megdagang daken.”
40026047	Megebres nega si Jesus, atin ne pegdateng i Judas, sembatu eset sempulu' duwang pepengenaran i Jesus. Maya megbebaya' kenye mekeldam neng taaw na megbibibit et menge' keterman beke' menge' pupukul, minewanan dye dut menge' pegibuteʼt pari' beke' dut menge' pegibuteʼt lungsud.
40026048	Mura dye dumateng duntin, pinesewd neʼt meakal itueng kwantin neng sinyal, “Itieng imbuan ku, atin ne panew tyu in. Dekepa' myu Ya megtuy!”
40026049	Angkansa kinebiyan i Judas na pinanling si Jesus, kwan, “Megenu ke, Menunuldu'.” Indyari megtuy ye inimbuan.
40026050	Sinugid kenye i Jesus, “Bila', buwata' ne panew mu in.” Indyari kinebiyan ne si Jesus et menge' taaw beke' inalew dye ya sampay kimpetan banar.
40026051	Nenggabut et keterman sembatung pepengenaran i Jesus. Tinigbas ye dereakan et Pegibuten et Pari', indyari netigbas telingaʼt atin.
40026052	Sinugid i Jesus kenye, kwan, “Isuuba' dimung keterman! Ginsan dye megusal et keterman, dut keterman nega matey.
40026053	Kaya mu be nesewran na meketeew ku dut daken neng Ama' na lebi nega eset sempulu' duwang panen neng menge' dereakan et Empu', indyari pebibitan ye aku megtuy?
40026054	Segwa' enukwan metuman itueng menge' Kesuratan na negsugid na itue subali' metuman?”
40026055	Indyari neres ne si Jesus dut kinedraman, kwan, “Aku taku' mengrerampas indyari natu' kew tegeketerman beke' menge' pupukul apang mengalew daken? Eldew-pueldew, narung ku beke' negpenuldu' ku dut Pengempuan na' Benwa, indyari kaya myu aku inalew.
40026056	Segwa' meinabu ginsan neng itue, apang metuman itieng sinurat et menge' tarus et Empu' dut Kesuratan ye.” Nememelegyu ating menge' pepengenaran, indyari yaya ye mene netektak.
40026057	Binibit si Jesus et menge' nengalew kenye in dut benwa i Kaipas, ating pinekepegibuten neng Pari'. Duntin negtingtimung itueng menge' menunuldu' et Keseraan beke' menge' pegibuten et lungsud.
40026058	Nibut kenye si Pedro, segwa' merayu' eletan dye. Pegdateng dut benwaʼt Metaas neng Pari', siminled ya dut perpanggar, indyari narung kebaya' dut menge' mengdidyaga apang meseksian ye ba' enu meinabu.
40026059	Megtutulus gasi itueng menge' pegibuteʼt pari' beke' ginsan neng tawʼt Bisara neng Sanedrin neng saksi' na mengakal atu ki Jesus, apang mepepatey ya in.
40026060	Segwa' kaya lang metkanan, misan mekeldam tumeyma beke' pegsugid et keekalan tudyu dut kenye. Ketepus-tepusan, maya duwa timinyeg.
40026061	Indyari negsugid, “Pegsugiren et taaw tu' na rumbaken ye itueng Pengempuan na' Benwa pegketbes beranen ye nega peuli' dut seled telung eldew lang.”
40026062	Timinyeg itueng Metaas na' Pari' beke' neres ki Jesus, kwan, “Kaya be taku' mesambag mu dut penendes dye dimu tu'?”
40026063	Segwa' kaya giminibek si Jesus. Indyari sinugid kenye et Metaas na' Pari', “Pegtehagen ku ikew dut ingaran et Empu' na biyag, isugira' be damen na ba' ikew ne tu' Kristo, itueng Yegang et Empu' banar dut langit.”
40026064	Siminambag si Jesus, “Kemyu ne atin negberes. Segwa' pegsugiren ku dimyu, tegnanan tiban mebiri' myu aku neng Yegang et Taaw megearung eset tampa' kewanaʼt Empu' neng mekepengdyarian. Mebiri' myu aku gasi megderateng atueʼt dunya' eset inarak et langit!”
40026065	Ganang mekingeg itue et Metaas neng Pari', inuyat ye kenyeng diring repanan beke' neres, “Itue keterwanan dut Empu'! Diki ne keilangan tyu nega saksi'. Nekingeg myu itueng pegterwa ye dut Empu'!
40026066	Enu eset pemikir myu?” Siminambag dye, “Teupen na ya in imeteyen ne!”
40026067	Angkansa inigban dye eset rupa i Jesus beke' pinegbebektul. Tinpal gasi ya et iba ti'.
40026068	Indyari kwan dye kenye, “Ikew ba' si Kristo? Tekera' be ba' sinu siminuntuk dimu!”
40026069	Sementara' si Pedro megearung dut perpanggar, kinebiyan ya et sembatung uripen neng libun, indyari negberes, “Kebe'baya' mu si Jesus neng tawʼt Galilea, diki be taku'?”
40026070	Segwa' pineiluan ye itue dut elepaʼt ginsan. “Kaya daken nesewran ku itueng pegebresen tu',” sambag ye.
40026071	Siminurung dut lelengewan et perpanggar si Pedro. Nebiri' gasi ya et sembatung uripen neng libun, beke' negsugid dut menge' esentin in, “Itueng lelaki kebe'baya' i Jesus neng tawʼt Nasaret.”
40026072	Negpeilu gasi si Pedro peuli', kwan ye, “Pegterwa ku kaya kilala ku ating taaw.”
40026073	Sekali' tu' kiminabi' dye ki Pedro menge' esentin in, kwan dye, “Tantung ikew ne sembatu eset kedye ti'. Mekekilala eset dimung pememresan.”
40026074	Indyari kwan i Pedro et mebasag, “Katew misan matey ku, tantu na diki ku kilala ating taaw!” sambag i Pedro. Atin ne tiban pegkerengek et lumbu'.
40026075	Indyari nerendeman i Pedro itueng sinugid i Jesus sene ti', “Mura kumerengek lumbu', ketlu mu ne aku ipeilu.” Liminiwan ya indyari inelingukngukan neʼt siyak.
40027001	Kinerikleman, negtingtimung itueng menge' pegibuten neng pari' beke' menge' kenggunggurangan et sengketaawan pemegisun-isun supaya ipepatey si Jesus.
40027002	Pinengpung dye ya pegketbes binibit ne sampay ibinggey dut ki Gobernador Pilato.
40027003	Ganang mebiri' i Judas neng pinegdagang na si Jesus tu' binetangaʼt kemeteyan, negsusun ne ya indyari pineuli' eset menge' pegibuteʼt pari' beke' menge' kegunggurangan itueng menge' telumpulung pirak na' emas.
40027004	Sinugid ye, “Negkesala' ne aku tu'! Pinegdagang ku itueng taaw na kaya lang negkesala', indyari ya in binetangaʼt kemeteyan.” Sambag menge' pegibuten, kwan dye, “Enu penglemuren kay? Be'baya' mu ne!”
40027005	Tinimbag i Judas itueng telumpulung pirak na' emas dut seled Pengempuan na' Benwa mura ya nuli' ampa' ne nemikel.
40027006	Pinurut et menge' pegibuten et pari' itueng menge' pirak na' emas. Sinugid dye, “Sagka' dut Keseraan tyu na iratun itueng pirak dut seserakaan et Pengempuan na' Benwa. Sabab itue kebeyaran et biyag et sembatung taaw.”
40027007	Negsembatu pikiran dye na ating pirak ibayad ne dut uma neng mememaal et kuren, apang buwateng lelbengan et menge' tumpang.
40027008	Angkansa ating uma, pegtingkageʼt menge' taaw na “Uma et Dugu'” seked tiban neng penimpuan.
40027009	Dut kwantin neng antangan netuman itueng sinugid et Empu' pebiya' tarus ye si Jeremias, kwan, “Insi' dye itueng telumpulung pirak neng emas, ating inerga' kenye et menge' keupu'upuan i Israel.
40027010	Indyari binayad dut uma et mememaal et kuren, kuyun dut tinehagan daken et Begerar.”
40027011	Pineelep si Jesus dut Gobernador, indyari nengingkut Gobernador kenye, “Ikew ne be taku' surutan et menge' Judio?” Siminambag si Jesus, “Ikew ne atin negberes.”
40027012	Segwa' ganang betangan ya et menge' pegibuten et pari' beke' kegunggurangan etawa pegibuteʼt sengketaawan, kaya ne ya siminambag.
40027013	Angkansa sinugid kenye i Pilato, “Kaya be taku' mekekingeg mu itueng mekansang menge' binetang dye dimu?”
40027014	Segwa' kaya siminambag si Jesus misan senglegtik, angkansa neglilu' itueng Gobernador.
40027015	Kede Kenkaan et Neketalib, neeratan neʼt Gobernador megpeliwan et sembatung pirisu, na misan sinu mepili' et tawʼt lungsud.
40027016	Sene ti', maya sembatung kilala na nepirisu, pegngeranaʼt Barabas.
40027017	Angkansa ganang megtingtimung itueng kineldaman et menge' taaw, iningkut dye i Pilato, “Sinu taku' gaay myu ipeliwan ku, si Barabas etawa si Jesus na pegngeranaʼt Kristo?”
40027018	Sewd i Pilato na sabab et imbeng lang angkan binibit et menge' pengibuten et tawʼt Judio si Jesus eset kenye.
40027019	Diki lang atin. Sasat si Gobernador Pilato in megearung dut uukuman, negpesugid eset kenye itueng kenyeng esawa na, “Dyangan ke mekilamud dut taaw na atin, na kaya lang keselaan, sabab kegebi pineliyutan banar aku et daken neng teginep pasal eset kenye.”
40027020	Itueng kineldaman et menge' taaw gasi pegurungan dye itueng menge' pegibuten et pari' beke' kenggurangan et lungsud na tewen ki Pilato na si Barabas ipeliwan, indyari si Jesus ne ipepatey.
40027021	Segwa' pineulian dye gasi ingkuten et Gobernador, “Sinu taku' dut duwa ti' gaay myu ipeliwan ku?” “Si Barabas in!” sambag dye.
40027022	Sinugid kedye i Pilato, “Na ba' kwantin, enu buwaten ku ki Jesus na pegtingkagen na Kristo?” Siminambag keginsanan, “Iransang dut krus!”
40027023	Segwa' ingkut i Pilato, “Manu taku', enu nebuwat ye meyaat?” Segwa' lebi dyeng binensag nega, “Iransang dut krus!”
40027024	Ganang nekira-kira i Pilato na kaya mebuwat ye, indyari kalu' lang megeriwara' itueng kineldaman et menge' taaw, negpeisi' ya et danum beke' nemasa' et keremut dut elepaʼt menge' taaw, kwan ye, “Diki ku pemehelaan kemeteyan et itueng taaw. Pemehelaan dut dimyu!”
40027025	Siminambag itueng menge' taaw, “Pemehelaan kay beke' kebaya' ne dameng menge' keyegangan pasal et pegkepatey ye!”
40027026	Indyari pineliwan ye si Barabas, segwa' pinelepsan ye si Jesus, pegketbes binggey ne kedye apang iransang dut krus.
40027027	Si Jesus tu' binibit et menge' sundalu dut benwa et gobernador, indyari negtingtimung itueng sengrupungan eset pelilibut kenye.
40027028	Linebasan dye ya beke' pinebedyuan et sembatung repanan na' meregang banar samat dut surutan.
40027029	Nemupu' dye et mesuksuk neng luluwaken, binaal dye et sepuyu' samat dut surutan, indyari dinatun eset ulu ye, pegketbes pinekeptan et sembatung gegayung eset tampa' kewanan neng lengen samat keptan et surutan. Indyari pinegketkesitan ya, sinelukud-selukuran ya beke' tinanding, kwan dye, “Bentugen Surutan et menge' Judio!”
40027030	Ya in pinegigban, insi' dye gayung apang ipegpupukul dut ulu ye ti'.
40027031	Indyari pegketbes luluyluluyen dye ne ya, inugaran dye et meregang na repanan ye, pinebedyuan peuli' et diring badyu', pegketbes pineliwan dye ya apang iransang dut krus.
40027032	Pegliwan dye dut lungsud, nesusup dye itueng sembatung lelaki pegngeranaʼt Simon, sembatung tawʼt Sirene dut bangsa et Aprika. Lineges et menge' sundalu na ipepsan eset kenye itueng krus i Jesus.
40027033	Pegdatek belnek pegtingkagaʼt Golgota, ingin bersen Belnek et Bengkarak.
40027034	Na duntin binggeyan dye si Jesus et alak na linemuran et ururu na ugaren et sakit. Segwa' ganang mekinaman ye, kaya ne neinum.
40027035	Ganang meransang ne ya dut krus, pinegtektahak dye ne kenyeng repanan, metbes mesulayan.
40027036	Indyari narung dye duun apang ya in dyeganan.
40027037	Nekesurat dut tabla na dinatun dye dut dibuwat kenyeng uluan itueng landu' sagka' dut kenye, kwan atin, “Itue si Jesus, Surutan et menge' Judio.”
40027038	Duwang mengrerampas kebaya' i Jesus rinansang dut ibang menge' krus, sembatu in dut tampa' kewanan ye, indyari sembatu in dut tampa' gibang ye.
40027039	Pinegketkesitan si Jesus et menge' memegtetalib, beke' pemegyungka'yungka' apang ipelelew dye ya.
40027040	Pegsugiren kenye, “Diki be taku' ikew itueng mengrumbak et Pengempuan na' Benwa, indyari ipetiyeg mu peuli' dut seled telung eldew? Bewina' tiban dimung diri! Na ba' ikew ne tu' Yegang et Empu', ugara' bilug mu teyeg et krus supaya mineug ke esentin!”
40027041	Megdemikian pinegketkesitan gasi ya et menge' pegibuten et pari' beke' menge' menunuldu' et Keseraan beke' menge' kenggurangan et sengketaawan.
40027042	Kwan dye, “Binawi' ye iba in, segwa' kenyeng diri diki ye mebawi'! Diki be taku' Ya ne in Surutan et Israel? Ba' mineug lang ya tiban eset krus, mengandel ne damen eset kenye!
40027043	Pengandel ya dut Empu' sampay pegsugiran ye, ‘Aku Yegang et Empu'.’ Birinan tyu ba' bewinen ya et Empu', na ba' tantung pegmerganen ya in!”
40027044	Misan menge' mengrerampas na rinansang dut menge' krus kebaya' i Jesus penginlelew gasi kenye samat kwantin.
40027045	Na ganang diminateng ne tengaldew, nenglingeb sengketelingkepaʼt dunya' seked dut lisag telu et mapun.
40027046	Ganang mekabi' ne meglilisag telu neʼt mapun, neningkag si Jesus et mebasag, kwan ye, “Eli, Eli, lema sabaktani?” gay bersen, “Empu' ku, Empu' ku, manu taku' pinesaran mu aku?”
40027047	Nekingeg itue et menge' senu eset menge' megetiyeg esentin in, indyari sinugid dye, “Pegtingkagen ye si Elias!”
40027048	Megtuy diminarak dut kedye sembatu in beke' nengisi' et belantan, dinitil ye dut megsem neng langgew, dinatun dut yuntuk et sembatung bungbung ampa' ne pinesepsep ki Jesus.
40027049	Segwa' sinugid gasi et iba in, “Tagey mena, siyekan tyu ba' dumateng si Elias apang bewinen ya in!”
40027050	Giminerwak peuli' si Jesus, na ibinggey kurudua ye ki Empu', indyari nebugtuan neʼt ginawa.
40027051	Megtuy neuyat eset tenga' diningding na' kumut dut Pengempuan na' Benwa, mewanaʼt dibuwat pesirib. Giminleng lugta', giminta' menge' batu,
40027052	neukaban menge' lebeng, indyari nemegbiyag itueng mekeldam neng menge' metigna' et Empu' na nemematey ne.
40027053	Indyari, liminiwan dyeʼt lelbengan. Indyari, pegketbes si Jesus negbiyag peuli' teyeg et kepeteyan, siminurung dye in dut Jerusalem, ating lungsud pegmerganaʼt Empu', beke' nebiri' dye duntin dut kineldaman.
40027054	Nemeketakut itueng kapitan et menge' sundalu beke' menge' iba ye na megdidiyaga ki Jesus in ganang meresanan dye yegyeg, beke' meseksian itueng ginsan neng neinabu. Kwan dye, “Tantu na itue Yegang et Empu'!”
40027055	Duntin gasi mekeldam neng kelilibunan na megesiyek tampar dut mere'rayu'. Tegnanan nega dut lungsud et Galilea memegsusunud dye ne ki Jesus beke' megtetabang kenye.
40027056	Kebaya' ne eset kedye in, si Maria Magdalena, si Maria neng indu' i Jakob beke' si Jose, sampay itueng esawa i Sebedeo.
40027057	Mura megmenginsarem, diminateng itueng sembatung deyahan neng tawʼt Arimatea, ingaran ye si Jose. Ya in pepengenaran nega i Jesus.
40027058	Kiminabi' ya ki Gobernador Pilato, indyari tineew itueng bangkay i Jesus. Tinehagan gasi i Pilato na ibgey eset kenye.
40027059	Angkansa inisi' i Jose ating bangkay, indyari binulungan et bagung gedyilew.
40027060	Dinatun ye dut diring lebeng na dingga nekwit kinelian ye dut batu. Pegketbes, pinegulungan ye eset lelengewan et sembatung kelang batu, mura nugad.
40027061	Duntin si Maria Magdalena beke' itueng sembatu negang Maria, narung eset tengteng et limbengan in.
40027062	Ating eldew Biyirnis, na atin Eldew et Pegpanyap et menge' tawʼt Judio dut Sabadu neng Eldew et Kepeternan dye. Kinedikleman, ganang Eldew et Kepeternan dye, nemegdingdingan ne siminurung dut ki Gobernador Pilato itueng menge' pegibuten neng pari' beke' menge' pari' na' Pariseo.
40027063	Sinugid dye kenye, “Begerar, nerendeman kay ne, na sinugid et atin neng mengrurunding nekeunang biyag nega ya ti', na ya in kunu' megbiyag nega peuli' teyeg et kepeteyan negketalib et telung eldew.
40027064	Angkansa, menunga ba' petunggui' myu et menunga ating limbengan ye seked dut iketlung eldew. Kalu' lang sumurung dun kenyeng menge' pepengenaran, indyari tekewen itueng bangkay, indyari isugid dut menge' taaw na ya in negbiyag peuli' teyeg et kepeteyan. Pegketbes itueng emuring pegleug megmendyaring lumebi nega eset una ti'.”
40027065	Sinugid kedye i Pilato, “Pengisi' kew et menge' sundalu, indyari petungguan et menunga ating lebeng, samat pegpikiren myu.”
40027066	Angkansa nemengduntin dye ne ampa' pinengdetunan et tenda' dut ating kelang batu pinegulungan eset lelengewan beke' pinetungguan ating lebeng apang metantu dye na diki itue penglemuran et misan sinu.
40028001	Mekelabay Eldew et Kepeternan et menge' tawʼt Judio, kukueldew et Linggu neng unang eldew et senglinggu, siminurung dut lebeng i Jesus de Maria Magdalena beke' itueng sembatu negang Maria.
40028002	Megtuy yiminegyeg et mebasag. Nineug mewanan dut langit sembatung dereakan et Empu', beke' pinegulung itueng batung neketembel dut lebeng, indyari narung ne dut timbew ti'.
40028003	Deregbesan ye mekepulew na samat kilat, beke' samat puti' et gedyihilew itueng kenyeng badyu', siban meneʼt sipal neng keputian.
40028004	Nenggerger et takut itueng menge' menununggu, indyari negba' samat patey mene ganang mebiri' dye itueng dereakan et Empu'.
40028005	Segwa' sinugid et dereakan et Empu' dut menge' kelilibunan, kwan ye, “Kas kew takut. Sewd ku na pegtulusen myu si Jesus na rinansang dut krus.
40028006	Kaya ne Ya atu', sabab ya in negbiyag ne peuli' na samat kenyeng sinugid in. Ani' kew, siyeki' myu dinetunan kenye ni'.
40028007	Na, megtuy, panew kew ne, indyari isugira' myu dut kenyeng menge' pepengenaran na ya in negbiyag ne peuli' teyeg et kepeteyan, beke' neguna ne dut lungsud et Galilea. Mebiri' myu Ya duntin! Indani' myu itueng pegsugiren ku dimyu.”
40028008	Indyari de'dali' dye ne nugad eset lebeng ti'. Pinegmilikan dyeʼt meglelamud takut beke' keksan. Indyari agen darak ne siminurung eset menge' pepengenaran i Jesus apang ituturan itueng neinabu.
40028009	Na' bigla', sinusup dye i Jesus beke' pinanling ye kedye, kwan ye, “Kesenangan dimyu.” Indyari nemengabi' dye ne, siminelukud eset kenyeng titikeran ampa' dye ne kinekepan tiked ye supaya nemengempu' dye ne kenye.
40028010	Sinugid kedye i Jesus, “Kas kew takut. Panew kew ne beke' ipenugira' myu dut menge' pepengenaran ku na' samat menge' ketipusdan ku, na sumurung dye dut probinsiya et Galilea, indyari mebiri' dye aku duntin.”
40028011	Ganang memeugad ne menge' kelilibunan, siminurung gasi dut lungsud et Jerusalem itueng senung menge' sundalu na memegtutunggu et lelebengan i Jesus, indyari tinuturan eset menge' pegibuteʼt pari' itueng ginsan neng neinabu.
40028012	Angkansa nemegtingtimung menge' pengibuteʼt pari' sampay iba-iba menge' kenggurangan et sengketaawan. Indyari metbes mekepegrupung dye maya pinegmeupakatan dye, na tinengdanan et kela' itueng menge' sundalu,
40028013	indyari tinehagan dye na, kwan, “Kwantin key ituturan myu, kwan, ‘Sasat memegiga' kay kegebi, natu' itueng kenyeng menge' pepengenaran, indyari tinakew dye bangkay.’ ”
40028014	Sinugid gasi et menge' pengibuten dut menge' sundalu, “Kas kew keraas, misan kerateng itue dut Gobernador, kami mene ipesewd kenye pasal itue ginsan, supaya kaya sasew dimyu.”
40028015	Angkansa tinerima et menge' memegtutunggu itueng pirak, indyari binwat itueng pemilin kedye. Na' seked tiban, atin nega tuturan nebuar dut menge' Judio.
40028016	Itueng sempulu' isa' neng pepengenaran i Jesus siminurung dut Galilea, dut bukid na tinuldu' eset kedye i Jesus.
40028017	Ganang nebiri' dye si Jesus, ya in pinengempu' dye, segwa' maya nega menge' senu megalang-alang.
40028018	Kiminabi' si Jesus beke' negsugid kedye, kwan ye, “Binggey ne daken ating ginsan neng kepengdyarian dut langit beke' eset lugta'.
40028019	Angkansa, panew kew dut ginsaʼt menge' taaw dut ginsaʼt menge' bangsa et dunya', penulduan myu dye supaya mendyaring dye menge' pepengenaran ku. Bewtismuan myu dye eset kepengdyarian et Empu' Ama' beke' Empu' Yegang sampay Empung Nakem.
40028020	Indyari tulduan dye na mibut dut ginsan neng pegtehagan ku dimyu. Indani' myu, Aku tu' daran mekeiba-iba myu seked ketepus-tepusan et sengkedunyaan.”
41001001	Menungang Abar itue pasal si Jesus Kristo neng Yegang et Empu'.
41001002	Timinagna' samat sinurat i Isaias neng tarus tagna' dut kesuratan ye. Bineres et Empu', kwan, “Kingga' myu. Ipedaak ku mengengabar ku na meuna dimu. Ya megpanyap et dalan mu.
41001003	Itue beres neng pegbebensag et mengengabar dut kelnangan, kwan, ‘Ba' maya sembatung Pegibuten megderateng, pegtignaan beke' pegpetlangan tyu dalan. Megderateng ne Begerar, angkansa, pegpanyap kew et diri myu.’ ”
41001004	Angkansa, neinabu itue. Diminateng dut kelnangan si Juan neng mememewtismu apang tegnanan ye pegpeabar na megsusun menge' taaw et keselaan dye beke' bewtismuan, supaya maapen et Empu' menge' keselaan dye.
41001005	Menge' taaw teyeg dut Jerusalem beke' teyeg dut ginsan neng lungsud et Judea siminurung apang kumingeg kenye. Pegketbes et peglila' dye et menge' keselaan dye, binewtismuan ye dye dut danum et Jordan.
41001006	Bulbul et kamelyo badyu' i Juan beke' kulit bakes ye. Kumetumban beke' deges et lebten pegkaan ye.
41001007	Itue penuldu' na ating pegsugiren ye, “Lebing mekegees ya in pegbikianen ku. Diki ku keteup misan sumelukud apang memabad et siget et tempa' ye.
41001008	Binewtismuan ku kemyu dut danum, segwa', bewtismuan ye kemyu dut Menungang Nakem.”
41001009	Ganang dun negaʼt Judea si Juan sinurungan ya i Jesus teyeg dut Nasaret et Galilea apang bewtismuan ya i Juan dut Danum et Jordan.
41001010	Pegtindal i Jesus dut danum timiningara' ya beke' nebiri' ye Menungang Nakem samat aksang megineug kenye teyeg dut lelegdengan et Empu'.
41001011	Nekingeg ye gasi beres teyeg dut lelegdengan et Empu', kwan, “Ikew yegang na pegkesien ku. Pineenep mu aku.”
41001012	Pegketbes, pinesurung ya megtuy et Menungang Nakem dut kelnangan.
41001013	Menge' meklag neng ayup lang iba ye. Timineteg ya duun seked epat neng pulung eldew. Na pegsulayan ya i Seytan, segwa', tinimuru ya et menge' dereakan et Empu'.
41001014	Pegketbes nalew si Juan, siminurung si Jesus dut Galilea apang ipabar Menungang Abar teyeg dut Empu'.
41001015	“Timpu ne,” sinugid ye, “Mengmilik ne Empu'. Pegsusun kew sampay mengandel et itueng Menungang Abar.”
41001016	Ganang megpepanew dut deplakan et Dagat et Galilea nebiri' i Jesus megtipused, si Simon beke' si Andres. Pemengrambat sabab menenera' dye.
41001017	Ginayat ye dye, kwan, “Ani' kew. Baya' kew daken. Samat pegrambat myu et sera', deaken ku tiban kemyu menulus et taaw apang pebaran apang mengandel dye gasi et Empu'.”
41001018	Tinektak dye megtuy menge' rambat sampay naya' kenye.
41001019	Ingga pe' merayu' nepenewan ye, nebiri' ye megtipused si Santiago beke' si Juan neng menge' yegang i Sebedeo. Pegpunaan dye menge' rambat dut gubang.
41001020	Megtuy ginayat ye gasi dye. Tinektak dye dut gubang ama' dye sampay menge' taaw neng pegtetengdanan. Naya' dye kenye.
41001021	Neglembus dye dut Kapernaum. Siminled si Jesus dut sinagoga et Eldew et Kepeternan apang menuldu'.
41001022	Neglilu' menge' taaw et pegtuldu' ye kedye. Sama ya et taaw neng maya basag, segwa' diki samat menge' menunuldu' et Keseraan.
41001023	Maya lelaki neng negbegbalig et meraat siminled gasi dut sinagoga beke' mara bebresan ye.
41001024	“Enu lamud mu damen, Jesus neng tawʼt Nasaret? Natu' ke taku' apang binesanen mu kami? Kilala kay ikew, Metigna' ke neng teyeg dut Empu'.”
41001025	Binulag i Jesus menge' meyaat neng nakem, “Kas kegibek. Lumiwan kew kenye.”
41001026	Mura liminiwan dut lelaki meyaat neng nakem pinepulpug ye lelaki sampay giminerwak.
41001027	Neglilu' menge' taaw beke' negingkut-ingkutan dye, “Enu itue? Bagung tuldu' taku' itue? Mebasag banar. Misan menge' meyaat neng nakem megkingeg ba' ya memulag.”
41001028	Metikas limingkep dut menge' ibang bagi' et lungsud et Galilea abar pasal et keradya ye.
41001029	Pegliwan dye dut sinagoga neglembus dye dut benwa i Simon beke' i Andres. Iba dye si Santiago beke' si Juan.
41001030	Pengibanan i Simon neng libun pebubuntul sabab pegegnewan. Sinugid dye megtuy itue ki Jesus.
41001031	Pinekebian ya i Jesus indyari kineptan keremut ye apang ipetiyeg. Timinngew megtuy egnew ye, angkansa, neketimuru ya kedye.
41001032	Ganang megurisarem ne binibit ki Jesus ginsan taaw neng tegesakit sampay menge' negbegbalig.
41001033	Kisek mamin-amin menge' taaw et ating lungsud negtimung dut lelengewan et pegeldengan i Jesus.
41001034	Pinenunga ye menge' sekiten et mekansang taaw beke' pineugad ye menge' meyaat neng nakem. Kaya pinebres ye meyaat neng nakem sabab kilala dye ya.
41001035	Kueldew nega pagka' ingga gikgibek negtiyag si Jesus beke' yaya lang liminiwan et benwa beke' kebebenwanan apang menelangin et Empu'.
41001036	Tinulus ya i Simon beke' menge' iba ye. Pegkebiri' dye kenye, kwan dye,
41001037	“Pegtulusen ke et ginsaʼt menge' taw.”
41001038	Temed sinugid i Jesus, “Sumurung tyu ne lang dut menge' ibang lungsud apang menuldu' gasi duun. Itue sabab angkansa nanew ku atue.”
41001039	Angkansa, linibut ye lungsud et Galilea. Nenuldu' ya dut menge' sinagoga sampay pineugad ye menge' meyaat neng nakem dut menge' taaw neng negbegbalig.
41001040	Kasa, nepekabi' ki Jesus sembatung lelaki neng tegeldew-eldew beke' nepekleb et pegpeingasi' peuru. “Ba' mekedyari dimu, ipenungana' ku.”
41001041	Meingesien si Jesus, angkansa, dinpen ye keremut ye dut lelaki. “Ingin ku numunga ke ne,” sugid i Jesus.
41001042	Pinenunga ya megtuy.
41001043	Indyari pinesurung ya i Jesus beke' sinugiran ya et kwantin,
41001044	“Kasi' itue isugira' et misan sinu-sinu. Surungi' pari' apang pebiri' ke kenye. Megey ke et sigun et tinahag i Moises apang pebnar dut menge' taaw na melinis ke ne.”
41001045	Nugad ating taaw neng pinenunga i Jesus, segwa', pinesewd ye dut menge' taaw ba' enu neinabu. Angkansa, kaya ne pepesewd i Jesus dut menge' taaw ba' sumurung ya dut menge' lungsud. Misan timineteg ya dut kelnangan sinurungan nega ya et menge' taaw teyeg dut leing-leing lungsud.
41002001	Negpeuli' si Jesus dut lungsud et Kapernaum pegketalib et senung eldew segwa' nebaran et menge' taaw na nuli' ne ya.
41002002	Negtimung mekansang taaw dut pegeldengan ye seked kaya ne metiyegan misan dut liwan et lelengewan. Ganang pegsusugid ye kedye Menungang Abar pasal et Empu',
41002003	maya menge' taaw nemengdateng megbibibit et sembatung lelaki neng pangkul. Pegpepsanen ya et epat neng kelelekian.
41002004	Kaya mekepekabi' dye ki Jesus sabab et mekansang taw, angkansa, linsutan dye sapew dut entek i Jesus. Tinuntun dye lelaki neng pebubuntul et igaan ye.
41002005	Ganang nebiri' i Jesus kineradya dye pasal et pengarap dye kenye sinugid ye dut lelaki neng pangkul, kwan, “Yegang, mapen ku menge' keselaan mu.”
41002006	Temed maya senung Eskriba neng menge' menunuldu' et Keseraan i Moises na megarung duun na pemegingkut-ingkut dut kenye-kenyeng pikiran.
41002007	“Manu megbebres et kwantin itueng taw? Keblan ye lengku na mesugid ye menge' bebresen na Empu' lang teupen meres. Sinu kemaap et menge' keselaan ba' diki Empu' lang?”
41002008	Pegreti' i Jesus na samat kwantin pikir dye, kwantin gasi ingkut ye kedye, “Manu kwantin pikiran myu?
41002009	Embe merugey isugid dut pangkul, ‘Pegmaapen ne menge' keselaan mu,’ etawa isugid, ‘Teyeg ne. Bita' igaan mu beke' panew ne?’
41002010	Apang mesewran myu na maya basag ku neng Yegang et Taaw mengmaap et menge' keselaan,
41002011	tahag ku dimu, ‘Teyeg ne. Bita' igaan mu beke' uli' ne.’ ”
41002012	Timinyeg pangkul, beke' binikyat ye igaan ye. Liminiwan ya dut teteyumanan dye ginsan. Neglilu' menge' taaw beke' binantug dye Empu'. “Ingga pe' nekebiri' kay et samat itue,” sugid dye.
41002013	Siminurung peuli' si Jesus dut deplakan et dagat. Tinulduan ye mekansang taaw neng nepekabi' kenye.
41002014	Peglahyun et panew ye nebiri' ye si Lebi neng yegang i Alpeo. Megarung ya dut pegsukutan et buwis. Ginayat i Jesus, “Baya' daken.” Timinyeg si Lebi sampay naya' kenye.
41002015	Neinabu gasi kasa in negpanyap si Lebi dut benwa ye. Ganang megkekaan ne si Jesus beke' menge' pepengenaran ye liminamud kenye menge' menunukut et buwis beke' menge' taaw neng tegesala'. Nepelamud dye dut menge' taaw neng daran megsusunud kenye.
41002016	Pegkebiri' et menge' Eskriba et menge' Pariseo na linemuran ya et itueng menge' taaw nengingkut dye dut menge' pepengenaran ye, “Manu megsaru ya dut menge' menunukut et buwis beke' menge' taaw neng tegesala'?”
41002017	Nekingeg sebarang itue i Jesus beke' negsugid kedye, “Kaya nengeilangan et mengunguru kaya sakit selyu lang ba' tegesakit. Natu' ku apang geyaten na megsusun menge' maya keselaan, diki menge' metigna'.”
41002018	Na, tinuud et menge' pepengenaran i Juan sampay menge' Pariseo na diki mengaan seked et senung eldew. Maya menge' taaw siminurung ki Jesus apang iingkut itue kenye. “Manu pegturen et menge' pepengenaran i Juan beke' menge' Pariseo na diki mengaan, temed, menge' pepengenaran mu pemengaan?”
41002019	Sinugid ye kedye, “Mekedyari taku' metngewan mengaan et menge' nemengluruk dut bulun kwit sentin nega lelaki neng binulun? Keilangan diki metngewan dye mengaan kwit sentin nega binulun.
41002020	Ba' nugad ne kedye lelaki neng binulun mekedyari dye diki mengaan.
41002021	Diki gasi teup itempel bagung kumut dut lelaging kumut. Pegkisek et bagung kumut meuyat lelagi beke' dumekla' banar uyat.
41002022	Kwantin gasi dut bagung inumen. Kaya pegsunu' dut lelaging kulit neng susunuan sabab ipelput et inumen lelaging kulit. Meula' inumen sampay sali' dye yumaat. Keilangan bagung inumen isunu' dut bagung susunuan.”
41002023	Sembatung Eldew et Kepeternan ganang megpepanew si Jesus, dut ketiriguan, iba ye menge' pepengenaran ye, nemengurut dye et uhey.
41002024	Iningkut kenye et menge' Pariseo, “Birina'. Manu pegkeredyanen et menge' pepengenaran mu na pegdyenganen atin et Eldew et Kepeternan?”
41002025	Siminambag ya, “Kaya taku' mekebatsa' myu inelu' i Dabid neng pegibuten tagna' beke' menge' iba ye ating masa inurapan dye sabab kaya pegkaan dye?
41002026	Masa et eldew i Abiatar neng pegibuten et menge' pari' siminled si Dabid dut benwa et Empu' beke' nengaan et bengbang neng binggey dut Empu'. Nekesurat dut Keseraan et Empu' na menge' pari' lang mekedyari mengaan et itueng bengbang. Temed kiminaan si Dabid beke' binggeyan ye menge' iba ye.
41002027	Pinandu' Eldew et Kepeternan apang ikenunga et menge' taaw. Diki binaal taaw sabab et Eldew et Kepeternan.
41002028	Angkansa, aku neng Yegang et Taaw maya basag memili' misan enung keredyanen dut Eldew et Kepeternan.”
41003001	Siminled peuli' si Jesus dut sinagoga. Duntin gasi sembatung lelaki neng patey keremut.
41003002	Pegsisipian dye si Jesus et senung taaw duntin apang mesumbung ya. Pegbirinen dye ba' ipenunga ye taaw sabab sungsang dut menge' Judio ba' megkeradya et Eldew et Kepeternan.
41003003	Tinahag i Jesus lelaki neng patey keremut, kwan, “Teyeg. Aniʼt unaan.”
41003004	Iningkut ye dye, “Sungsang taku' megkeradya et menunga ba' Eldew et Kepeternan? Diki be sungsang ba' megkeradya et meyaat? Embe meyaat keredyanen, memawi' et biyag etawa mematey?” Temed kaya siminambag dye.
41003005	Iseg penyek ye kedye segwa' merupuk ya sabab mektul ulu dye. Tinahag ye lelaki, kwan, “Iktanga' keremut mu.” Nektang ye beke' niminunga.
41003006	Liminiwan menge' Pariseo beke' siminurung megtuy dut menge' tindeg i Herodes neng pegibuten. Negisun-isun dye ba' enukwan peteyen si Jesus.
41003007	Nugad si Jesus iba ye menge' pepengenaran ye beke' siminurung dut deplakan et dagat. Nepebiniyan kedye mekansang taaw teyeg dut Galilea beke' dut Judea.
41003008	Siminurung gasi kenye mekansang taaw teyeg dut Jerusalem, Idumea, Tiro, Sidon, beke' taaw dut dipag et Jordan sabab nebaran dye menge' pegkeredyanen ye.
41003009	Pinepanyap i Jesus menge' pepengenaran sembatung gubang na megamit ye, supaya diki ya merumpiet et mekansang taw.
41003010	Sabab mekansang pinenunga ye, angkansa, pegrumpieten ya et menge' taaw neng tegesakit apang mekutew dye lang ya.
41003011	Ba' mebiri' ya et menge' taaw neng sinelban et menge' meyaat neng nakem pepekleb dye dut teteyumanan ye beke' megegerwak, “Ikew Yegang et Empu'.”
41003012	Ininduan dye i Jesus na endey dye isugid ba' sinu ya.
41003013	Timinindal si Jesus dut mebudbukid beke' tiningkag ye sebarang sigun et keinginan ye. Nepekabi' dye.
41003014	Nemili' ya et sempulu' duwang ketawan na ngaran ye menge' apostol. Maya' dye kenye beke' daaken ye gasi apang menuldu'.
41003015	Binggeyan ye dye et basag megpeugad et menge' meyaat neng nakem ba' maya taaw megbegbalig.
41003016	Itue menge' pinili' ye: Ngaran i Simon sinugpunan ye et Pedro,
41003017	si Santiago beke' si Juan neng menge' yegang i Sebedeo, ngineranan ye dye et Boanerges, gay bersen, “menge' lelaki neng samat duldug”,
41003018	si Andres, si Pelipe, si Bartolome, si Mateo, si Tomas, si Santiago neng yegang i Alpeo, si Tadeo beke' si Simon neng tawʼt Kanaan,
41003019	sampay si Judas Iskariote neng nengdagang ki Jesus.
41003020	Siminled si Jesus dut sembatung benwa, angkansa, negtimung peuli' mekansang taw. Atin sabab angkansa kaya nekekaan dye.
41003021	Ganang nebaran et menge' usba ye menge' neinabu siminurung dye duntin apang isien ya sabab negsugid menge' taaw na nelaman ya et pikiran.
41003022	Sinugid gasi et menge' Eskriba neng nemengdateng teyeg dut Jerusalem, kwan, “Sinelban ya i Beelsebul, pegibuten et menge' meyaat neng nakem na megbebgey kenye et basag na megpeugad et menge' meyaat neng nakem.”
41003023	Angkansa, pinekabi' i Jesus menge' taaw apang isugid ye kedye menge' senung karang. “Enukwan mepeugad i Seytan si Seytan?
41003024	Ba' megatu-atu dye-megdye menge' tawʼt sembatung lungsud, diki kesangdan ating lungsud.
41003025	Ba' megatu-atu menge' usba-megusba, diki kesangdan pegusba.
41003026	Ba' memanta si Seytan kebanta menge' siminunud kenye megpekparak ne. Diki ya kesangdan. Keskeran ye ne ba' kwantin.
41003027	“Diki mekedyaring kesled dut benwa et mebasag neng taaw apang kagew et perekakas ye selyu pungpungen ye mena taaw neng mebasag mura meisi' ye menge' perekakas dut seled.
41003028	Keberbenaran pegsugiren ku dimyu. Mapen ginsan menge' keselaan beke' menge' penerwa et taw.
41003029	Temed diki mapen misan ingyan menge' taaw neng megteterwa et Menungang Nakem. Kaya keskeran sala' dye.”
41003030	Sinugid ye itue sabab tinendesan dye na pegseselban ya et meyaat neng nakem.
41003031	Nekeruntin indu' beke' menge' tipused i Jesus. Dut liwan dye et benwa, temed, maya taaw pinesled dye apang geyaten si Jesus.
41003032	Mekansang taaw megarung et pelibut i Jesus beke' sinugid dye kenye, “Meputek kay mena pegbersen mu. Dut liwan indu' mu beke' menge' tipused mu. Pegeyaten dye ikew.”
41003033	Iningkut ye dye, kwan, “Sinu mepantun indu' beke' menge' tipused ku?”
41003034	Pegseyek ye dut menge' megarung et pelibut ye sinugid ye, “Itue pantun indu' beke' menge' tipused ku
41003035	sabab ba' sinu megtutuman et tahag et Empu' itue gasi tipused beke' indu' ku.”
41004001	Timinagna' peuli' nenuldu' si Jesus dut deplakan et dagat. Sabab et mekansang banar taaw pelibut kenye, angkansa, siminakat ya et sembatung gubang. Dut dagat gubang neng pegerungan ye beke' dut deplakan et dagat gasi menge' taw.
41004002	Pegkerangen ye lang pegtuldu' ye et mekansang neng ginis. Itue sinugid ye.
41004003	“Kingga' myu. Maya mengunguma nanew apang menabug et pungu.
41004004	Pegsabug ye maya pungu na nekapet dut abiʼt dalan. Diminateng menge' begit apang mengaan et pungu.
41004005	Maya gasi pungu nekapet dut kebebetuan neng mebabew lang lugta'. Metikas timinuhu' sabab et kaya lang mekapal lugta'.
41004006	Peginit et eldew nerungley luluwaken sabab kaya mekerarem menge' gamut.
41004007	Maya gasi nekapet dut lugta' na maya beriri' tagna'. Timinunas menge' beriri' angkan neternung menge' luluwaken neng timinuhu' in, angkansa kaya nua'.
41004008	Menge' iba nekapet dut menungang lugta'. Timinuhu' beke' negbara' sampay kiminansang elinseg. Maya nua' et tegtelumpulung elinseg, tegenem neng pulung elinseg beke' tegsenggatus neng elinseg.”
41004009	Sinugid i Jesus kedye, “Ba' maya taaw meingin megkesewd keilangan kumingeg.”
41004010	Ganang yaya mene si Jesus mengingkut kenye sempulu' duwang pepengenaran ye beke' menge' ibang taaw pasal et menge' karang.
41004011	Sinugid ye kedye, kwan, “Pinesewd dimyu menge' tagu' pasal ba' enukwan mengmilik Empu'. Temed dut menge' ibang taaw neng mendi' mengandel pegtuldu' itue pinebiya' et karang.
41004012	Atin meinabu apang, ‘Pegseyek dye diki masip misan kebiri' dye. Pegkingeg dye diki kereti' misan mekingeg dye, apang diki dye kepeuli' dut Empu'. Diki gasi mapen menge' keselaan dye.’ ”
41004013	Iningkut ye kedye, “Ingga pe' taku' neretian myu itueng karang? Ba' kwantin enukwan meretian myu ibang menge' karang?
41004014	Itue retian et karang. Pegsabug et mengunguma atin samat pegtuldu' et Empu'.
41004015	Maya menge' taaw samat lugta' dut abiʼt dalan na neptan et pungu. Pegkingeg dye et beres et Empu' diminateng si Seytan apang ugaren beres neng tinuldu' kedye.
41004016	“Pegkingeg et menge' iba et beres samat kebebetuan na neptan et pungu. Nenep dye sabab tinerima dye megtuy menge' beres.
41004017	Temed kaya timineteg dut pikiran dye beres et Empu', angkansa, kaya diminaran dye. Pegdateng et keliyutan beke' sawey sabab et pegterima et beres negmendi' dye megtuy.
41004018	“Menge' ibang taaw samat maya beriri' tagna' na' neptan et pungu. Kiningeg dye beres et Empu'.
41004019	Pemikir dye pasal et menge' kesesewan alang et kebiyagan dye beke' keblan dye mekepesanang menge' mergang ginis sampay ibang keinginan seked pegternungen beres et Empu'. Angkansa, kaya negbara' dye.
41004020	“Temed menge' iba samat menungang lugta' neng neptan et pungu. Pegkinggen dye beke' pegterimanen beres sampay negbara' dye. Samat pegbua' et luluwaken sinungtuan dye. Maya nua' et kikisek beke' maya mekansang sampay maya nua' et mekansang banar.”
41004021	Iningkut i Jesus kedye, kwan, “Pegpegketan taku' pelitaan apang tekpan et gentangan etawa dut sirib et igaan? Diki taku' apang iratun dut deretunan et pelitaan?
41004022	Sabab kaya pegtetagu' na diki meblad beke' kaya lang ginis na tagu' na diki ipesewd.
41004023	Ba' maya taaw meingin megkesewd keilangan kumingeg.”
41004024	Sinugid ye kedye, “Retia' myu et menunga sebarang mekekingeg myu,” kwan ye. “Ba' enu pegemiten myu neng penukud megdemikian kwantin gasi isukud dimyu et Empu'.
41004025	Dugangan nega mayang maya ne, temed isien nega dut kurang itieng kisek na dut kenye.”
41004026	Sinugid nega i Jesus, kwan, “Kwantin mengmilik Empu' dut taw. Samat sembatung lelaki neng megsesasad et pungu dut lugta'.
41004027	Eldew gebi ba' megiga' etawa megtitiyag menenasad megtutuhu' beke' megbebara' pungu misan kaya mekesewran et lelaki ba' enukwan.
41004028	Pepetuhu' beke' pepebua' et lugta' menge' luluwaken. Deun mena, mura uheyen, pegketbes dumunguk.
41004029	Ba' lutu' ne, pepekeyg itue sabab sereng ne keygen.”
41004030	Nengingkut gasi si Jesus, “Samat enung ginis kebnaran megmilik banar Empu'? Enung karang gemiten tyu apang ituldu' itue?
41004031	Samat elinseg et mustasa itue. Kikisek et ginsan neng alit na ipegluwak dut lugta'.
41004032	Temed ba' linuwak ne pegbara' beke' megdekla' et ginsan neng tutulnuen. Megsanga itue et merapa', angkansa, mekepugad menge' begit dut sirib ye.”
41004033	Beres et Empu' daran pegkarang i Jesus dut menge' taaw sigun et megesan et pengreti' dye.
41004034	Kaya pegbiseranen ye dye ba' diki ikarang ye. Pinesewd ye ginsan neng retian et karang dut menge' pepengenaran ye ba' diri ye mene.
41004035	Megegebi ne et ating eldew sinugid i Jesus dut menge' pepengenaran ye, kwan, “Dumipag tyu dut sembelang deplakan et dagat.”
41004036	Tinirengan dye menge' taw. Siminakat gasi menge' pepengenaran et gubang neng pegerungan i Jesus beke' nemenulak. Maya nega ibang gubang kedingan dye.
41004037	Dinetengan dye et mebasag banar neng ribut. Tinumpilan et menge' gumbang gubang seked kisek mebaha.
41004038	Megiga' si Jesus et bantal dut embut et gubang. Tiniyag ya et menge' pepengenaran beke' iningkut dye ya, kwan, “Menunuldu', kaya taku' megraas ke megtetgeb tyu ne?”
41004039	Negbangun ya. Indyari binulag ye deres beke' tinahag ye dagat, kwan, “Kas kegibek! Tengew!” Timinngew deres sampay limininew dagat.
41004040	Iningkut ye kedye, “Manu megtetakut kew? Kayangga pe' taku' pegandel myu daken?”
41004041	Timinakut dye banar beke' nengingkut-ingkut dye, kwan, “Sinu taku' itue? Misan deres beke' dagat penelinga kenye!”
41005001	Diminipag dye dut sembelang dagat dut lungsud et menge' taaw et Geraseno.
41005002	Pegineug i Jesus et gubang sinusup ya megtuy et lelaki neng pegseselban et meyaat neng nakem.
41005003	Kelelbengan pegeldengan et lelaki. Kaya ne ya mekepungpung misan rantay nega gemiten.
41005004	Daran pegpungpungen et rantay keremut beke' tiked ye temed pinegliligtu' ye lang rantay dut keremut ye sampay binugtu' besi' dut tiked ye. Kaya taaw mekeraag kenye.
41005005	Eldew gebi pegbegbensag ya dut kelelbengan beke' dut kebudbuluran. Pepetewanan ye et batu diri ye.
41005006	Merayu' nega ya ganang nepayag ye si Jesus. Diminarak ya apang pekleb dut teteyumanan i Jesus.
41005007	Giminerwak ya et mebasag banar, kwan, “Jesus, Yegang et Empu' neng pegbentugen et ginsan, enu lamud mu daken? Pegpeingasi' ku dimu pebiya' et Empu' na kasi' ku peliyuti'.”
41005008	Sabab et itue tinahag i Jesus kenye, kwan, “Meyaat neng nakem, mugad ke et lelaki.”
41005009	Iningkut kenye i Jesus, “Sinu ingaran mu?” “Rungrupung ingaran ku,” sinambag et lelaki, “sabab mekansang kay.”
41005010	Tineew dye peuli' ki Jesus na endey dye ipeugad dut ating sakup.
41005011	Maya pepehenen et mekansang biyek neng pemenginan dut kikilid et bulud na mekabi' kedye.
41005012	Negpeingasi' ki Jesus menge' meyaat neng nakem, “Iperelina' kay dut menge' biyek apang kesaleb kay kedye.”
41005013	Tinugutan ye dye. Liminiwan menge' meyaat neng nakem dut lelaki beke' sinelban dye menge' biyek. Nepetibukad surung dut pengpang pepehenen neng biyek na duwang ribu. Neregdag dut dagat sampay nelmes.
41005014	Nelegyu menge' mengingipat et menge' biyek, beke' ipinengabar dye itue dut kebebenwanan beke' dut kebudbukiran. Diminarak menge' taaw apang kebiri' ba' enu neinabu.
41005015	Pegdateng ki Jesus nebiri' dye lelaki neng sinelban et mekansang meyaat neng nakem tagna'. Megarung ya beke' megbebadyu' ne. Menunga ne pikiran ye, angkansa, timinakut dye.
41005016	Nemegbisara-bisara menge' taaw pasal et neinabu dut lelaki beke' dut menge' biyek.
41005017	Angkansa, tineew dye ki Jesus na teyen mugad dut lungsud dye.
41005018	Mura siminakat si Jesus dut gubang kiminabi' kenye lelaki neng sinelban et menge' meyaat neng nakem tagna'. Tinew ye na maya' kenye.
41005019	Temed negmendi' si Jesus. Kwan ye, “Uli' ne tiban dut keusbaan mu. Isugira' kedye menge' menungang inelu' et Empu' dimu sampay ba' enukwan gasi ya neingasi' dimu.”
41005020	Nugad ya beke' pinabar ye dut tawʼt Dekapolis menge' ginis neng inelu' i Jesus kenye. Neglilu' menge' taaw neng kiminingeg kenye.
41005021	Pegdipag peuli' i Jesus dut sembela' negtimung mekansang banar taaw pelibut kenye dut deplakan et dagat.
41005022	Diminuntin si Jairo neng sembatung lelaki na megkekpet et menge' taaw neng pemegtimung dut sinagoga. Pegkebiri' ye ki Jesus nepekabi' ya beke' siminelukud dut teteyumanan ye.
41005023	Timinew kenye et asi'asi' banar, kwan, “Mekelpusan budyang ku. Pegtewen ku teyen dimu na maya' ke daken. Idepna' mena teyen keremut mu kenye apang numunga ya.”
41005024	Naya' si Jesus kenye. Sinelundungan ya et mekansang banar menge' taaw neng nengrumpiet kenye.
41005025	Maya libun duntin na seled et sempulu' duwang teun ne pedu'dugu' kenye.
41005026	Negsusa ya banar sabab et peguru-uru et menge' mengunguru kenye. Namin pirak beke' pengarta' ye et pegpeuru, temed, kaya lang negnunga gamlang susulu kiminansang.
41005027	Pegkabar ye pasal ki Jesus negpesitsiet gasi ya dut menge' taaw seked nekepekabi' et lilikuran i Jesus apang tuldingen ye badyu' i Jesus.
41005028	Sabab pinikir ye, “Numunga ku misan badyu' ye lang metulding ku.”
41005029	Pegtulding yeʼt badyu' i Jesus timinngew megtuy pegdu'dugu' ye beke' neresanan ye na menunga ne ya et peresaan ye.
41005030	Neresanan megtuy i Jesus na maya basag liminiwan set kenye. Liminingew ya dut menge' taaw beke' nengingkut. “Sinu timinulding et badyu' ku?”
41005031	Siminambag kenye menge' pepengenaran ye, kwan, “Enu be atin? Mekebiri' mu ne na pegrurumpieten ke et menge' taw, temed pengingkut ke nega ba' sinu timinulding dimu?”
41005032	Temed meglilingew-lingew nega si Jesus apang mebiri' ye ba' sinu timinulding et badyu' ye.
41005033	Neretian et libun neinabu kenye, angkansa, nepekabi' beke' nepekleb dut teteyumanan i Jesus. Giminerger ya sabab et takut. Linila' ye ginsan keberbenaran neng neinabu kenye.
41005034	Sinugid i Jesus kenye, kwan, “Libun, pinenunga ke sabab et pegandel mu daken. Mugad ke ne et menungang pemilugan beke' megnunga ke banar et peresaan mu.”
41005035	Megbebres nega si Jesus maya taaw diminateng teyeg dut benwa i Jairo apang ipabar itue kenye. “Patey ne yegang mu,” kwan dye. “Endey ne sesewen Menunuldu'.”
41005036	Kaya inasip i Jesus bineres dye. Gamlang sinugid ye itue ki Jairo, “Kas raas. Mengandel ke lang daken.”
41005037	Kaya iba pinebaya' ye ba' diki si Pedro beke' si Santiago sampay si Juan lang neng tipused i Santiago.
41005038	Pegdateng dye de Jairo dut benwa ye nebiri' i Jesus na mesasew menge' taw. Megsisisiyak dye et mebasag sampay pemengerirung.
41005039	Pegseled dye iningkut i Jesus dut menge' taw, kwan, “Manu ginsaʼt itue pemegsasew beke' megsisiyak? Diki patey yegang erapun megiga' lang.”
41005040	Temed sinawey ya et menge' taw. Pineliwan ye dye ginsan lyu et telung pepengenaran ye beke' gunggurang et budyang. Siminled dye dut pegbubuntulan et budyang in.
41005041	Kineptan i Jesus keremut et budyang beke' itue tinahag kenye, “Talita kumi” na retian, “Budyang, teyeg ne.”
41005042	Timinyeg megtuy budyang beke' nekepanew. Neglilu' banar gunggurang ye. Sempulu' duwang teun ne umur et budyang.
41005043	Asi'asi' banar penektak i Jesus kedye na endey ipesewd itue dut misan sinu. Pinerendem ye gasi na begeyan et pegkaan budyang.
41006001	Nugad si Jesus duntin apang muli' dut minewanan ye. Naya' kenye menge' pepengenaran ye.
41006002	Pegeldew et Kepeternan tinulduan ye menge' taaw neng siminled dut sinagoga. Neglilu' menge' taaw neng nekekingeg kenye, angkansa, nengingkut dye, “Embe minewanan et menge' tuldu' ye? Enu itueng kesewran na inigbey kenye? Enukwan binaal ye menge' kelilu'lilung keradya?
41006003	Mememaal lang et benwa lengku itueng taw. Yegang ya i Maria beke' tipused i Santiago, i Jose, i Judas beke' i Simon. Liminegdeng atue menge' tipused yeng libun, diki be?” Angkansa, nengaha' menge' taaw kenye beke' sabab nengimbeng dye kenye.
41006004	Pegketbes sinugid i Jesus kedye, kwan, “Pegtewtewen et menge' taaw tarus dut ibang menge' lungsud temed kaya pegesipen ya et binenwa ye beke' keusbaan ye sampay menge' ibang taaw dut diri yeng lungsud.”
41006005	Kaya kelang kelilu'lilung keradya nelu' i Jesus duntin. Selyu ga ating senu-senung taaw na mesakit dimpen ye et keremut sampay pinenunga ye dye.
41006006	Neglilu' si Jesus sabab mendi' dye mengandel. Nepelatun-latun si Jesus dut menge' ibang rurungan apang menuldu'.
41006007	Sembatung eldew binisara i Jesus sempulu' duwang pepengenaran ye apang ipesurung ye dye tegduruwa dut menge' taaw duntin. Binggeyan ye dye et basag apang ipeugad menge' meyaat neng nakem.
41006008	Tinahag ye dye, kwan, “Kas kew bibit misan enu lyu et susungkud. Endey mibit et kekanen, tiptingkep sampay pirak.
41006009	Pegtempa' kew lang beke' endey meglapis et badyu'.”
41006010	Tinahag ye gasi dye, kwan, “Ba' embeng benwa tindalan myu, duntin tetegi' myu seked mugad kew et ating lungsud.
41006011	Ba' diki kew terimanen et misan enung lungsud etawa mendi' dye kumingeg et beres myu, tultuga' myu tehuk et tiked myu mura kew mugad duntin, na sembatung pebnar na inistiaran dye ne.”
41006012	Angkansa, nanew dye apang ituldu' na keilangan susunan et menge' taaw keselaan dye.
41006013	Nepeugad dye mekansang meyaat neng nakem. Pineyran dye et lana et olibo menge' taaw neng tegesakit sampay pinenunga ye dye.
41006014	Nebaran i Herodes neng pegibuten menge' neinabu. Kilala ne banar ingaran i Jesus. Keblan et senung taaw negbiyag peuli' si Juan neng mememewtismu, angkansa, mekedyari balen ye menge' kelilu'lilung keradya.
41006015	“Ya si Elias,” kwaʼt menge' iba. Keblan gasi et menge' iba na tarus ya samat menge' tarus tagna'.
41006016	Temed pegkabar i Herodes sinugid ye, “Negbiyag peuli' si Juan neng mememewtismu, taaw neng pineputkan ku et liyeg.”
41006017	Sabab et inangat i Herodias beke' kineradya i Herodes sabab gasi et sumbung i Juan. Sinulayan i Juan dyenganen pegbe'baya' i Herodes ki Herodias neng esawa et tipused yeng si Pelipe.
41006018	Tinumpelakan i Juan si Herodes tagna'. “Sungsang et Keseraan ba' ipeiba esawa et tipused mu,” kwan ye.
41006019	Niseg si Herodias ki Juan, angkansa, ingin ye peteyen si Juan. Temed kaya mebaal ye.
41006020	Sabab takut si Herodes ki Juan, angkansa, pinepetungguan ye ya. Nesewran i Herodes na menunga beke' metigna' neng taaw si Juan. Ingin ye kumingeg ba' meres si Juan temed pegkekingeg ye kenye nesasew pikiran ye.
41006021	Nekerateng timpu apang meles si Herodias ki Juan. Negpepanyap si Herodes et kelang kenkaan sabab umanat ye. Inangey ye menge' pegibuten et gobyerno beke' menge' pegibuten et menge' sundalu sampay menge' begerar dut Galilea.
41006022	Siminled yegang i Herodias neng libun apang megtarek. Pinenep ye banar si Herodes beke' ginsan taaw duntin, angkansa, sinugid i Herodes kenye, kwan, “Tewa' daken misan enung neinginan mu, begeyan ke.”
41006023	Negtange' nega si Herodes kenye, “Misan enung tewen mu daken ibgey ku dimu seked tenga' et pegmilik ku.”
41006024	Liminiwan budyang supaya ingkuten ye indu' ye. “Enu tewen ku?” Itue sinambag ye, “Ulu i Juan neng mememewtismu.”
41006025	Negpeuli' ya megtuy ki Herodes. Sinugid ye kenye, “Ingin ku igbey mu daken tiban ulu i Juan na iratun et raya'.”
41006026	Riminupuk banar pegibuten temed sabab et tinange' ye dut teteyumanan et menge' taaw neng inangey ye, diki ye ne ingin bewien tineew et budyang.
41006027	Pinesurung ye megtuy sundalu apang isien ulu i Juan. Pinutek ye liyeg i Juan dut pipirisuan sigun et tahag i Herodes.
41006028	Binibit ye ulu pereratun et raya' beke' inibgey itue dut budyang apang ibgey gasi dut indu' ye.
41006029	Nebaran itue et menge' pepengenaran i Juan. Inisi' dye bangkay i Juan indyari linbeng.
41006030	Pegketuman et menge' apostol neng dinaak i Jesus kedye, negpeuli' kenye. Pinabar kenye ginsan neng kineradya beke' tinuldu' dye.
41006031	Ginayat ye dye, kwan, “Baya' kew daken dut sakup et kelnangan neng kaya gikgibek apang kepetaren kew et kikisek.” Kaya timpu dye mekekaan sabab et mekansang banar taaw sumled lumiwan.
41006032	Siminakat dye et gubang didye lang beke' siminurung si Jesus kedye.
41006033	Temed pegugad dye nebiri' dye et menge' taaw neng nekekilala kedye. Negdarak menge' taaw teyeg dut menge' sakup et lungsud pesurung dut pegtetenan i Jesus. Nekeuna dye kire Jesus.
41006034	Pegineug i Jesus et gubang tineyuma ye mekansang banar taw. Neingasi' ya banar sabab sama dye et bibili neng kaya mengingipat. Mekansang tinuldu' ye kedye.
41006035	Ganang megngengapun ne nepekabi' kenye menge' pepengenaran ye beke' sinugid, “Kelnangan ne itue, diki be, beke' mekabi' ne lumdep eldew.
41006036	Teyen ipepenewa' mena menge' taaw apang kesurung dye dut tetebuan. Duun dye lang kelen et pegkaan.”
41006037	Siminambag ya kedye, kwan, “Keilangan kemyu megey kedye et pegkaan.” Nengingkut dye kenye, “Kelen kay taku' et arga' et duwang gatus denaryong bengbang apang ipekaan kedye?”
41006038	Nengingkut ya kedye, “Senung bengbang myu? Surungi' beke' birina' myu.” Pegkesewd dye, siminambag dye, “Limang bengbang beke' duwang sera' lang.”
41006039	Tinahag ye menge' pepengenaran na iparung ginsan taw.
41006040	Negdegdalag dye narung, tegsenggatus beke' teglimampulung taw.
41006041	Pegisi' i Jesus et limang bengbang beke' duwang sera' timiningara' ya dut langit beke' nenelangin et pegbantug et Empu'. Pinegpukputek ye bengbang beke' binggey dut menge' pepengenaran apang ipemagi' dut menge' taw. Pinegbe'bagi' ye gasi duwang sera' dut ginsan taw.
41006042	Nekekaan dye ginsan beke' pinemyagan.
41006043	Pegketbes tinimung et menge' pepengenaran menge' eped et bengbang beke' sera' neng neglebi. Nekebaha dye et sempulu' duwang dedekerang tabig.
41006044	Limang ribu keldamen et menge' lelaki lang neng nemengaan.
41006045	Pinesakat i Jesus megtuy menge' pepengenaran ye et gubang apang meguna kenye dut Betsaida dut sembelang dagat kwit pepeuli' ye pe' menge' taw.
41006046	Pegtireng ye kedye timinungul ya dut mebudbukid apang menelangin.
41006047	Ganang megegebi ne, dut lawed nega menge' pepengenaran neng megsesakat et gubang, temed, yaya mene si Jesus dut deplakan.
41006048	Nebiri' ye mekeliyutan et pegbegsey menge' pepengenaran ye sabab serupang dye et deres. Ganang kukueldew ne siminurung si Jesus kedye et pegpanew dut timbew et dagat. Teliban ye teyen dye dut gubang.
41006049	Temed pegbiri' dye megpepanew dut timbew et dagat giminerwak dye sabab keblan dye et ya menglilimew.
41006050	Nebiri' dye et ginsan si Jesus beke' inirebutan dye. Neres ya megtuy kedye, kwan, “Besaga' myu seled myu. Aku pesi itue. Kas kew takut.”
41006051	Pegsakat ye et gubang netinep deres. Neglilu' dye banar
41006052	sabab kaya neretian dye neinabu pasal et kelilu'lilung keradya ye et bengbang. Kayangga pe' napet et pikiran dye.
41006053	Pegdipag dye diminunggu' dye dut deplakan et lungsud et Genesaret.
41006054	Pegineug de Jesus megtuy nekilala et menge' taaw et Genesaret.
41006055	Negde'dali' menge' taaw et ating lungsud menglusu et menge' mesesakit pagka' nesewran dye na ba' embe si Jesus.
41006056	Misan embe tenan ye dut kebebenwanan etawa ibang lelegdengan peglusu dye menge' tegesakit dut tetebuan. Tinew dye kenye na misan reped lang et badyu' ye mekeptan dye. Pegnunga menge' taaw ba' kekpet et badyu' ye.
41007001	Nemengdateng menge' Pariseo sampay senung menge' Eskriba teyeg dut Jerusalem beke' nepekabi' ki Jesus.
41007002	Indyari nebiri' dye sengmenu et menge' tindeg (pepengenaran) i Jesus nemengaan na meraki keremut. (Gay bersen, ingga pe' nebesan keremut dye).
41007003	Sabab kaya pemengaan menge' Judio, lebi ne menge' Pariseo, ba' diki dye mena kebasa' et menge' keremut dye sigun et arat neng pinenektak kedye et menge' kegunggurangan dye.
41007004	Ba' mawa' dye et tetebuan keilangan memasa' mena muda dye kekaan. Mekeldam nega ibang menge' arat neng pegsunuren dye samat arat et pegbasa' dye et sawan sampay menge' susunan neng tumbaga.
41007005	Angkansa, nengingkut kenye menge' Pariseo beke' menge' Eskriba, kwan, “Manu kaya pegsunuren et menge' pepengenaran mu menge' arat neng tinuldu' et menge' kegunggurangan tyu? Sabab pengaan dye et kaya lang pememasa' et keremut dye.”
41007006	Siminambag si Jesus kedye, “Sugat pegteked i Isaias pasal et dimyu na menge' pebi'biri' samat sinurat ye, ‘Penewtaw et menge' taaw daken baba' lang temed kaya pegkasi dye daken.
41007007	Pegempu' dye daken kaya kegunaan, sabab menge' pegindu' dye teyeg lang et arat et menge' taaw.’
41007008	“Pegtelikuran myu Keseraan et Empu', temed, pegsunuren myu banar menge' leing-leing arat et menge' taaw.”
41007009	Sinugid gasi i Jesus kedye, kwan, “Menunga pelan tulus myu et pegendi' myu et Keseraan et Empu' apang mepusaka' myu lang menge' leing-leing arat?
41007010	Sabab sinugid i Moises, ‘Kesii' ama' beke' indu' mu. Ba' sinu meres et meyaat dut ama' beke' indu' ye teup peteyen.’
41007011	Segwa', pegtutuldu' myu ba' ketabang taaw et gunggurang ye temed megsugid lang kedye, ‘Korban’, gay bersen, pegigbey ku itue et Empu',
41007012	kaya ne pegtugutan myu ya apang tumabang et gunggurang ye. Pegsebaban ye lang itue.
41007013	Sabab et pegsunud myu et arat et kegunggurangan kaya ne keguna-guna dimyu beres et Empu'. Mekansang negang ginis binwat myu na samat kwantin gasi.”
41007014	Pinekabi' i Jesus peuli' menge' taaw kenye. Sinugid ye kedye, “Kingeg kew daken ginsan sampay retia' myu gasi.
41007015	Kaya lang mekepesala' et taaw itieng kekanen na pegkanen ye temed itieng ginis neng megliwan et taaw atin mekepesala' kenye.
41007016	Ba' sinu meingin megkesewd keilangan kumingeg.”
41007017	Ganang nepeparak ne si Jesus beke' siminled ne et benwa iningkut kenye et menge' pepengenaran ye pasal et kinarang.
41007018	Iningkut i Jesus kedye, kwan, “Kaya gasi taku' neretian myu? Kaya taku' mekebiri' myu. Kaya lang mekepesala' itieng pegkanen et taw.”
41007019	Sinugid itue i Jesus apang ipebunayag ye na ginsan neng kekanen menunga.
41007020	Sinugid ye nega, “Mekepesala' lang et taaw itieng megliwan kenye.
41007021	Sabab dut seled pegmewanan. Dut atey et taaw megliwan meyeyaat neng pikiran. Sebaban itue et pegkeradya tyu et menge' keselaan samat pegbeis, pegtakew, pegimatey et taw, sampay pegsubli et esawa et sebaya',
41007022	pegingin et arta' et sebaya', keyeatan, pegrunding, kesewalanan, pegimbeng, peglimut, pegabu-abu, sampay kerupangan.
41007023	Itieng ginsan neng keyeatan dut atey et taaw pegmewanan. Itie mekepesala' et taw.”
41007024	Nugad si Jesus et Galilea apang sumurung dut lungsud et Tiro sampay Sidon. Mendi' teyen pesewd na duntin ya, angkansa, timinindal ya dut sembatung benwa temed kaya neketagu'.
41007025	Temed, nebaran megtuy itue et libun neng tegeyegang et libun neng pegseselban et meyaat neng nakem. Nepekabi' ya beke' nepekleb dut teteyumanan i Jesus et pegpeingasi'.
41007026	Itieng libun diki Judio ba' diki Griego neng ipinengyegang dut Siropenisia. Tineew ye et ingasi' ki Jesus na ipeugad meyaat neng nakem dut yengyegang ye.
41007027	Sinugid kenye i Jesus, kwan, “Pesari' mena biyagan menge' keyegangan. Sabab kaya patut isien kekanen dut menge' keyegangan beke' itimbag dut menge' ireng.”
41007028	Temed, siminambag kenye libun, “E'. Banar, Empu'. Segwa', misan menge' ireng megkaan et mumu' et menge' keyegangan dut sirung.”
41007029	Sinugid i Jesus kenye, “Sabab et menungang sambag mu mekedyari ke ne keuli'. Nugad ne meyaat neng nakem dut yengyegang mu.”
41007030	Peguli' ye dut benwa ye neretengan ye yengyegang ye pebubuntul. Neugaran ne et meyaat neng nakem.
41007031	Pegugad i Jesus dut Tiro naya' ya dut Sidon apang kelegpas dut Dagat et Galilea beke' neglembus dut lungsud et Dekapolis.
41007032	Binibit kenye et menge' taaw sembatung lelaki neng bengel beke' metata. Tineew dye ki Jesus na idpen ye keremut ye dut lelaki apang numunga.
41007033	Pineparak mena i Jesus ating lelaki dut kineldaman. Pinenpen i Jesus et tuldu' ye telinga et lelaki tebes nibeg ya apang ipeyd ye dut dila' et metata.
41007034	Pegtingara' ye et langit gimininawa ya et merarem. Tebes sinugid i Jesus kenye, “Epata!” Gay bersen, metikwasan.
41007035	Nekekingeg megtuy lelaki sampay nekebres ne et metla'!
41007036	Binilinan dye i Jesus na endey ipabar et misan sinu. Temed ba' kengyan pegbilin kedye, susulu ga pinelkep dye abar.
41007037	Neglilu' dye banar beke' nemegberes, “Menunga pegkeradya ye et ginsan neng ginis. Misan bengel mekepekingeg ye sampay mekepebres ye et metla' metata!”
41008001	Atin neng menge' eldew, negtimung peuli' mekansang banar taw. Sabab et kaya ne mekaan dye, angkansa, ginayat i Jesus menge' pepengenaran ye beke' sinugid kedye, kwan,
41008002	“Meingasi' ku et itueng taaw neng mekansang banar sabab telung eldew ne tiban pebe'baya' dye daken, angkansa, namin ne kekanen dye.
41008003	Ba' ipeuli' ku dye et pemegurapan telimpeyuwen dye dut dalan. Lebi ne merayu' nega ulian et iba dye.”
41008004	Siminambag menge' pepengenaran ye, kwan dye, “Enukwan biyagan et bengbang misan sinu samat itueng kansang et taaw atuʼt kelnangan?”
41008005	Iningkut ye dye, kwan ye, “Senu bengbang myu?” Siminambag dye, “Pitu lang.”
41008006	Tinahag i Jesus menge' taaw na marung. Inisi' ye pitung bengbang beke' nenelangin ya et peselamat dut Empu'. Tebes pinegpukputek ye beke' pinemgey ye dut menge' pepengenaran ye apang ipemagi' dye gasi dut menge' taw. Angkansa, sinunud dye tinehagan et Empu' kedye.
41008007	Maya nega gasi senu meririnek sera' dye. Pegketbes menelangin et salamat dut Empu' tinehagan ye gasi itue ipemagi' dut menge' taw.
41008008	Nemengan dye ginsan seked binyagan dye. Tinimung dye menge' bengbang neng neped seked nekebaha dye et pitung tabig.
41008009	Epat neng ribu dyeng kelelekian. Pinepanew i Jesus dye ginsan.
41008010	Siminakat ya megtuy et gubang iba ye menge' pepengenaran ye pesurung dut lungsud et Dalmanuta.
41008011	Nemengdateng menge' Pariseo apang dewaan dye si Jesus. Ingin dye sulayan ya, angkansa, tinewan dye ya et tenda' teyeg dut Empu'.
41008012	Gimininawa ya et merarem tebes negsugid, kwan ye, “Manu penulus et tenda' et kelilu'lilung keradya itueng tutusan. Keberbenaran pegsugiren ku dimu, itueng tutusan neng mendi' mengandel et Empu' kaya ne begeyan et samat itueng tenda'.”
41008013	Tinirengan ye dye beke' siminakat ya et gubang apang dumipag dut sembela'.
41008014	Nelipatan et menge' pepengenaran memibit et lutu' dye selyu sembatung bengbang lang.
41008015	Nenektak si Jesus kedye, kwan ye, “Birina' myu beke' ingeti' myu bengbang et menge' Pariseo sampay bengbang i Herodes sabab linemuran et pepebuka' na sungsang ba' kanen tyu.” (Gay bersen, ingeten et menge' pepengenaran na diki meglamud et tuldu' dye menge' tuldu' et menge' Pariseo.)
41008016	Nemegingkut-ingkut menge' pepengenaran ye kwan dye, “Enu be atin? Kurang taku' kekanen tyu?”
41008017	Nesewran i Jesus pegbersen dye, angkansa, iningkut ye kedye, “Manu bengbang lang pegbibiseranen myu? Manu ingga pe' taku' mekapet et pikiran myu gay ku bersen? Mendi' kew taku' tumerima?
41008018	Maya mata myu, kaya taku' meketuun kew? Maya telinga myu, kaya taku' mekereti' kew? Beke' kaya taku' mekerendem kew?
41008019	Ganang pinegpukputek ku limang bengbang dut limang ribung kelelekian, senung tabig neped tinimung myu?” iningkut ye. Sambag dye kenye, “Sempulu' duwang tabig.”
41008020	Iningkut gasi i Jesus, “Sampay dut pitung bengbang pinegpukputek ku dut limang ribung kelelekian, senung tabig neped tinimung myu?” Sambag dye kenye, “Pitung tabig.”
41008021	Sinugid ye kedye, kwan ye, “Kayangga pe' taku' neretian myu?”
41008022	Pegdateng dye dut Betsaida binibit et senung taaw ki Jesus sembatung lelaki neng beleg. Nepasi'asi' dye kutewen ya i Jesus.
41008023	Kineptan ye lengen et beleg beke' dinundun ye dut liwan et kebenbenwanan. Ganang neigban ye ne mata et lelaki kinutew ye mata et lelaki beke' iningkut ye, kwan ye, “Mekebiri' ke ne?”
41008024	Timiningara' lelaki. Kwan ye, “Mekebiri' ku ne et taw. Sama dye et kayu neng megpepanew.”
41008025	Kinutew ye peuli' mata et lelaki. Timinengteng banar lelaki beke' niminunga. Metlang ne pemiri' ye.
41008026	Pineuli' ya i Jesus dut benwa ye. Sinugiran ya i Jesus na endey ya pebiya' dut kebenbenwanan.
41008027	Siminurung si Jesus iba ye menge' pepengenaran ye dut lungsud et Sesarea Pelipo. Ganang megpepanew dye iningkut ye menge' pepengenaran ye. Kwan ye, “Sinu kunu' aku kwaʼt menge' taw?”
41008028	Siminambag dye, kwan dye, “Sugid et iba si Juan Mememewtismu ke. Sugid et iba si Elias ke, etawa sembatung tarus tagna'.”
41008029	“Kemyu gasi, enu mesugid myu ba' sinu aku?” Siminambag si Pedro, “Ikew si Kristo.”
41008030	Inistiaran ye dye, kwan ye, “Kasi' myu isugira' et misan sinu ba' sinu aku.”
41008031	Na tinegnaan i Jesus ituldu' menge' pepengenaran ye, kwan ye, “Aku neng Yegang et Taaw keilangan lumabay et mekansang keliyutan, mendinan et menge' megurang beke' menge' pegibuten et Pari', sampay mendinan et menge' menunuldu' et Keseraan. Peteyen nega aku temed pegketalib et telung eldew, megbiyag ku peuli'.”
41008032	Metlang pegberes ye et itue kedye, angkansa, ginayat ya i Pedro, sembatung pepengenaran ye apang seweyen pegbebersen ye.
41008033	Segwa', nepeteyuma ya et menge' pepengenaran ye beke' sinawey ye gasi si Pedro, kwan ye, “Perayu' ke daken, Seytan, sabab kaya mekabi' pikiran mu dut Empu' ba' diki dut taw.”
41008034	Pinekabi' i Jesus et kenye menge' taaw beke' tinulduan ye dye, “Ba' sinu meingin sumunud daken keilangan mendinan ye menge' keinginan et diri ye. Keilangan gasi pesanen ye krus ye (gay bersen, pekampi ya daken misan kelabay et keliyutan beke' kepeteyan sabab et pegandel yeʼt daken), beke' sumunud daken.
41008035	Mayang meingin memawi' et biyag ye (gay bersen, mendi' matey), atin melepasan, segwa', mayang meingin megsimaya' et biyag ye sabab et pegsunud et daken beke' sabab et kepenggeran et Menungang Abar, atin mebawi' (gay bersen, mebiyanan ye biyag neng kaya keskeran dut lelegdengan et Empu'.)
41008036	Enu mepulusan et sembatung taaw misan mebiyanan ye ginsan keinginan ye ba' diki ya mepebiyag misan ingyan dut lelegdengan et Empu'?
41008037	Enu ilkat et taaw apang kepeuli' kenye biyag ye?
41008038	Masa et keyeatan beke' tutusan tiban neng tegesala'. Ba' sinu lumew kumingeg beke' tumerima et Menungang Abar et Empu', aku neng Yegang et Taaw lumew gasi kenye dut pegpeuli' ku atuʼt dunya', iba ku menge' metigna' neng dereakan et Empu'. Pekayen ku ketlangan et Ama' ku.”
41009001	Sinugid gasi i Jesus kedye, kwan ye, “Keberbenaran pegsugiren ku dimyu. Maya senung megtitiyeg atue na diki matey seked diki dye melebayan mena ba' enukwan mengmilik et kebegbesagan na Empu'.”
41009002	Pegtalib et enem neng eldew pinebaya' i Jesus si Pedro, si Santiago beke' si Juan. Nemenungul didye lang dut melangkew neng bukid. Megtuy negpinda dagbes i Jesus dut teteyumanan dye.
41009003	Megserinew badyu' ye beke' meputi' banar, melingkan kaya lang mekepeputi' et samat kwantin atuʼt dunya'.
41009004	Duntin negpebiri' kedye si Elias iba ye si Moises, beke' nemegbisara-bisara dye ki Jesus.
41009005	Sinugid i Pedro ki Jesus, “Menunuldu', menunga atu' tyu. Memaal kay et telung elungung. Sembatu dimu, sembatu ki Moises, beke' sembatu ki Elias.”
41009006	Nesugid ye lang itue sabab kaya mekesewran i Pedro ba' enu iba isugid ye sabab megtakut dye banar.
41009007	Kiminalung kedye inarak beke' maya beres mawa' dut inarak, kwan ye, “Itue Yegang neng pegkesien ku. Kingga' myu ya.”
41009008	Megtuy timinier dye et pelibut. Kaya ne nebiri' dye ibang taaw selyu si Jesus mene.
41009009	Ganang megsesedsad dye et bukid, binilinan dye i Jesus na endey dye isugid et misan sinu itieng nebiri' dye kwit ingga pe' ya, neng pegngeranen Yegang et Taw, negbiyag peuli' mawa' dut patey.
41009010	Angkansa, iningtan dye binilin kedye. Nemegingkut-ingkut dye, “Enu gay bersen et ‘megbiyag peuli' mawa' dut patey?’ ”
41009011	Iningkut dye ya, kwan dye, “Manu pegsugiren et menge' menunuldu' et Keseraan na keilangan matu' mena si Elias neng tarus et Empu' tagna'?”
41009012	Sinambag ye dye, kwan ye, “Keberbenaran, keilangan matu' mena si Elias apang ipeuli' ye kebtangan et taaw tagna'. Ba' kwantin, manu nekesurat pasal et daken neng Yegang et Taw, keilangan kelabay et mekansang keliyutan sampay mendinan et menge' taw?
41009013	Segwa', pegsusugid ku dimyu na natu' ne si Elias beke' kineradya gasi et senung taaw kenye ba' enu keinginan dye sigun et nekesurat pasal kenye.”
41009014	Pegpeuli' dut menge' ibang pepengenaran neng netetektak nebiri' dye mekansang banar taaw set pelibut dye. Pemegdawa kedye menge' menunuldu' et Keseraan.
41009015	Megtuy neglilu' banar menge' kineldaman sabab et pegdateng de Jesus, angkansa, diminarak dye dut kenye apang sumampang.
41009016	Ingkut ye kedye, kwan ye, “Enu pinegdewaan myu kedye?”
41009017	Siminambag kenye sembatu dut kineldaman, kwan ye, “Menunuldu', binibit dut dimu yegang ku neng lelaki sabab pegseselban et nakem et umew.
41009018	Ba' selban ne in mekegba' lang beke' meglabun baba' ye sampay megringetnget nipen ye tebes atin pengsil ne. Tinew ku ne et menge' pepengenaran mu ipeugad dut kenye ating meyaat neng nakem, segwa', kaya negesan dye ipeugad.”
41009019	Sinambag i Jesus kedye, kwan ye, “E', menge' tutusan neng kaya pengandel. Senu nega kekwiten tetegan ku dimyu beke' senu nega kekwiten sendalan ku dimyu? Bita' myu atuʼt daken.”
41009020	Binibit dye yengyegang dut kenye. Pegbiri' ki Jesus et meyaat neng nakem na siminaleb megtuy pinegerger ye yengyegang. Neugba' ya beke' negtedtelubid et lugta' yengyegang beke' liminabun baba' ye.
41009021	Iningkut i Jesus ama' et yengyegang, kwan ye, “Kengyan nega pegsaleb kenye?” Siminambag ya, kwan ye, “Tihad nega et kikisek pe' ya.
41009022	Epus lang pepesbur dut apuy beke' dut danum apang peteyen, segwa', kalu' maya mekeradya mu sampay ba' mekedyari meingasi' ke ne damen, tebangi' kay!”
41009023	Sinugid i Jesus kenye, “Enu? Ba' mekedyari, kunu'? Pegseseulinen ku beres ku dimu. Mekedyaring balen et menge' taaw neng maya pegandel daken misan enung keradya.”
41009024	Megtuy siminambag et mebasag ama' et yengyegang, kwan ye, “Empu', pengandel ku dimu. Ba' mekedyari, tebangi' ku et kurang pegandel ku!”
41009025	Ganang nebiri' i Jesus na megkekeldam ne menge' taaw, sinawey ye meyaat neng nakem, kwan ye, “Ikew, nakem et umew beke' mekepebngel, pegtehagen ku ikew, mugad ke ne et yengyegang sampay kas ne saleb peuli' kenye!”
41009026	Ganang megugad ne meyaat neng nakem dut yengyegang pepegerwak beke' pepesilsig ye yengyegang. Samat patey ne ya. Angkansa, mekansang negsugid, “Patey ne yengyegang.”
41009027	Segwa', kineptan i Jesus lengen et yengyegang beke' binangun. Timinyeg ya.
41009028	Pegseled i Jesus dut benwa iningkut ya et menge' pepengenaran ye et tagu', kwan dye, “Manu kaya mekepeugad kay ating meyaat neng nakem?”
41009029	Siminambag kedye si Jesus, kwan ye, “Samat itue diki lang mepeliwan selyu ipebiya' et penelangin dut Empu'.”
41009030	Nemengugad dye duntin beke' Galilea bineyaan dye. Mendi' teyen ipesewd i Jesus et misan sinu ba' embe dye.
41009031	Sabab pegtutulduan ye menge' pepengenaran ye, kwan ye kedye, “Aku neng Yegang et Taaw idagang dut kebanta ku beke' peteyen dye nega aku. Pegketbes mepatey dye aku, megbiyag ku peuli' pegtalib et telung eldew.”
41009032	Segwa', kaya neretian dye pegsugiren ye. Megtakut dye gasi mengingkut kenye pasal et tinuldu' ye.
41009033	Nemengdateng dye dut Kapernaum. Ganang dun dye net benwa iningkut i Jesus menge' pepengenaran ye, kwan ye, “Enu pegdewaan myu kwit megpepanew tyu dut dalan?”
41009034	Kaya nemenggibek dye sabab pinegdewaan dye ba' sinu kedye bantug banar.
41009035	Narung si Jesus. Ginayat ye sempulu' duwang pepengenaran ye. Sinugid ye kedye, “Ba' sinu meingin meguna, pemuri et ginsan beke' peuripen et ginsan taw.”
41009036	Ginayat ye sembatung yengyegang beke' pinetiyeg ye dut pinegketngaan dye. Tebes sinaney ye beke' sinugid ye kedye,
41009037	“Ba' sinu tumerima et samat itueng yengyegang sabab et pegkasi daken, pegterimanen ye gasi aku. Beke' ba' sinu tumerima daken, lein lang aku tinerima, erapun Empu' neng diminaak daken.”
41009038	Negsugid kenye si Juan, “Menunuldu', nekebiri' kay et sembatung taaw neng negpeugad et menge' meyaat neng nakem sabab et pegbateng ye et ingaran mu, angkansa, dinyangan kay sabab diki ya kekampi tyu.”
41009039	Segwa', sinugid kedye i Jesus, “Kasi' myu ya pegdyengana' sabab kaya lang taaw metbes megkeradya et kelilu'lilung keradya pebiya' et pegbateng et ingaran ku na megtuy meres et meyaat daken.
41009040	Sabab ba' embe diki melbi et kityu, atin kekampi tyu.
41009041	Pegsusugid ku dimyu, ba' sinu megey dimyu et sengsawan neng danum apang meinum sabab et kekampi kew daken na ating Kristo, itie diki lang meilangan et beles kenye et Empu'.”
41009042	“Ba' sinu sebaban na mepesala' et samat itieng derisekan neng yengyegang neng pengandel daken, menunga pe' dut ating taaw tekinan liyeg yeʼt kelang batu beke' itimbag dut dagat.
41009043	Ba' keremut mu sebaban angkansa pegsala' ke, puteka'. Menunga nega ilabay mu dut kebiyagan neng kaya keskeran putek sembela' keremut mu beke' dut maya duwang keremut na kelabay ke dut apuy neng kedusaan na diki mepasew.
41009044	Menge' uled duntin megkaan kedye kaya megpatey, beke' kaya kepesewan et apuy.
41009045	Ba' tiked mu sebaban angkansa pegsala' ke, puteka'. Menunga nega ilabay mu dut kebiyagan neng kaya keskeran putek sembela' tiked mu beke' dut maya duwang tiked na kelabay ke dut apuy neng kedusaan na diki mepasew.
41009046	Menge' uled duntin kaya megpatey beke' kaya kepesewan et apuy.
41009047	Ba' mata mu sebaban angkansa pegsala' ke, sungkita'. Menunga nega ilabay mu dut milikan et Empu' beleg sembela' mata mu kasga dut maya duwang mata na kelabay ke dut apuy neng kedusaan na diki mepasew dut Narka'.
41009048	Menge' uled duntin megkaan kedye kaya megpatey beke' kaya kepesewan et apuy.
41009049	“Asin kerinas gasi samat apuy. Keilangan melebayan myu ba' enukwan mepetigna' kew et Empu' et keliyutan.
41009050	Menunga gasi asin, segwa', ba' meugaran ne et asin ye, enukwan nega rumasa peuli'? Birina' myu. Inungana' myu diri myu apang metebangan myu gasi menge' ibang taw. Mesanang kew lang.”
41010001	Nugad duntin si Jesus apang sumurung dut lungsud et Judea sampay neglembus dut sembelang Danum et Jordan. Pinegtimungan ya peuli' et menge' taw. Tinulduan i Jesus dye samat kekwiten negang pegtuldu' ye.
41010002	Maya menge' Pariseo nepekabi' kenye apang sulayan dye gasi si Jesus. Angkansa, iningkut dye ya, kwan dye, “Mekedyari taku' dut Keseraan ba' butasan et lelaki esawa ye?”
41010003	Sinambag ye, kwan ye, “Enu tahag dimyu i Moises?”
41010004	Siminambag dye gasi, kwan dye, “Pegtugut i Moises na butasan et lelaki esawa ye metbes sengnan et kesuratan et pegbutas.”
41010005	Segwa', sinugid kedye i Jesus, kwan ye, “Sabab et kektulan et ulu myu, angkansa, sinurat ye itueng arat.
41010006	Sabab sengketegnaan et pegbaal et Empu' binaal ye dye et libun beke' lelaki.
41010007	Sabab tirengan et lelaki ama' beke' indu' ye apang megbe'baya' dye megesawa,
41010008	sampay megsembatu dye ne, angkansa, diki ne duwa dye ba' diki samat sembatung taaw ne.
41010009	Ba' pinegbaya' ne et Empu' keilangan endey peraken et taw.”
41010010	Pegdateng dut benwa iningkut et menge' pepengenaran ye pasal et tinuldu' ye.
41010011	Sinambag ye dye, kwan ye, “Ba' sinung lelaki butasan ye esawa ye beke' mengesawa et iba negkeradya ya et meyaat dut esawa. Negbeis ya.
41010012	Ba' butasan et libun esawa ye beke' mengesawa et iba, negbeis gasi.”
41010013	Binibit et menge' taaw menge' keyegangan apang tewen dye ki Jesus na kutewen ye dye. Segwa', sinawey dye et menge' pepengenaran.
41010014	Niseg si Jesus ganang nebiri' ye, angkansa, sinugid ye kedye, “Pesari' myu kumabi' daken menge' keyegangan. Kasi' myu dye bulaga' sabab menge' taaw neng pegbegbegan et Empu' keilangan mengampun samat itueng menge' yengyegang.
41010015	Itue indani' myu ba' sinu diki tumerima na pegmimilikan ya et Empu' samat pegterima et keyegangan et begey diki dye kesled dut milikan et Empu'.”
41010016	Sinaney i Jesus menge' keyegangan. Dinpen ye et keremut ye sampay ininunga ye dye.
41010017	Ganang megugad ne si Jesus maya sembatung lelaki diminarak beke' nepekabi' ki Jesus apang sumelukud dut teteyumanan ye sampay nengingkut, “Menungang Menunuldu', enu keredyanen ku apang mebiyanan ku biyag neng kaya keskeran?”
41010018	Siminambag si Jesus, “Manu pegbikyanan mu aku et menunga? Kaya lang menunga ba' diki Empu'.
41010019	Nesewran mu menge' sara', ‘kas pematey, kas pegbeis, kas penakew, kas pegembut et pegpebnar mu, kas pengrunding, esipa' ama' beke' indu' mu.’ ”
41010020	Siminambag lelaki, kwan ye, “Menunuldu', tinuman ku ne atin ginsan masa et yengyegang ku pe'.”
41010021	Tinengtengan i Jesus lelaki in beke' pegmerganen ye ya, beke' sinugiran ye kenye, kwan ye, “Sembatu nega kurang dimu. Panew. Ipegelna' menge' pengarta' mu beke' ipemgeya' dut menge' miskin ating pinelnan apang meterima mu biyag neng kaya keskeran dut lelegdengan et Empu'. Pegketbes, peuli' ke beke' sunud daken.”
41010022	Negyaat dengdeng et lelaki pegkekingeg ye et itue indyari nugad et merupuk sabab mekansang banar pengarta' ye.
41010023	Siminyek si Jesus et pelibut ye beke' negsugid dut menge' pepengenaran ye, kwan ye, “Meliyut banar pemilik et Empu' sembatung taaw neng mekansang pengarta'.”
41010024	Neglilu' menge' pepengenaran sabab et binres i Jesus. Negsugid peuli' si Jesus kedye, kwan ye, “Meliyut banar milikan et Empu' menge' taaw neng pemengandel et pengarta' dye.
41010025	Ba' pegpikiren myu meliyut kebiya' sembatung taaw neng pengandel et pengarta' ye.”
41010026	Susulu neglilu' menge' pepengenaran, angkansa, nemengingkut-ingkut dye kwan dye, “Ba' kwantin, sinu lang mebawi' apang milikan et Empu'?”
41010027	Timinengteng si Jesus kedye beke' negsugid, kwan ye, “Diki lang mekeradya itue et taw, segwa', kaya meliyut itue dut Empu'. Mekeradya et Empu' ginsan neng ginis.”
41010028	Negberes si Pedro, kwan ye, “Birina', Empu'. Tinektak kay ginsan apang sumunud dimu.”
41010029	Sinugid gasi i Jesus, kwan ye, “Itue indani' myu, ba' sinu tumireng et benwa, ketipusdan, menge' gunggurang, menge' keyegangan, etawa menge' lugta' sabab lang et pegandel daken beke' sabab et pegpelkep et Menungang Abar,
41010030	kela' peruntung kedye et Empu'. Menge' benwa, menge' ketipusdan, menge' gunggurang, menge' keyegangan, sampay menge' lugta' igbey kedye, segwa', maya gasi pebebaya' keliyutan. Itue melebayan tiban, segwa', dut timpung megderateng maya biyag neng kaya keskeran.
41010031	Segwa', duntin mesanad kebtangan et menge' taaw neng mekepikir tyu neng melangkew kebtangan tiban, beke' ipebantug menge' kaya pegesipen tiban.”
41010032	Neguna si Jesus et menge' pepengenaran ye ganang megpepanew dye dut Jerusalem. Nemeglilu' dye beke' nemenakut gasi menge' ibang taaw neng megsusunud.
41010033	Kwan ye, “Megtutungul tyu tiban dut Jerusalem sabab ipegsimaya' aku neng Yegang et Taaw dut menge' pegibuten et menge' pari' sampay menge' menunuldu' et Keseraan. Ukumen dye aku et kepeteyan, pegketbes, igbey aku dut menge' tawʼt lein Judio.
41010034	Seweyen dye aku beke' igban beke' lepsan sampay peteyen. Segwa', megbiyag ku peuli' pegketalib et telung eldew.”
41010035	Nepekabi' ki Jesus si Santiago beke' si Juan neng menge' yegang i Sebedeo. Nemegberes, kwan dye, “Menunuldu', maya teyen tewen kay dimu.”
41010036	Iningkut i Jesus, kwan ye, “Enu taku' gay myu tewen daken?”
41010037	Siminambag dye, kwan dye, “Tewen kay dimu na teyen gumaay ke mebantug kay ba' karung kay set abi' mu dut milikan mu. Sembatu set kewanan mu, sembatu gasi set gibang.”
41010038	Negberes si Jesus kwan ye, “Kaya lang mekesewran myu ba' enu pegtewen myu. Meinuman myu taku' petikuan neng inuman ku etawa mebewtismuan kew et bewtismu neng melebayan ku?”
41010039	“Ekuanan kay,” sambag dye. Sinugid i Jesus, “Keliyutan neng ekuanan ku mekuanan myu pesi beke' mebewtismuan kew pesi et bewtismu neng lebayan ku.
41010040	Segwa', kaya et daken pemikiran ba' sinu marung set kewanan beke' set gibang ku. Beke' erungan neng pegsugiren myu igbey lang dut atin menge' pinenyapan et Empu'.”
41010041	Ganang nekingeg itue et sempulung pepengenaran inisgan dye si Santiago beke' si Juan.
41010042	Angkansa, pinekabi' dye ginsan i Jesus beke' sinugiran, kwan ye kedye, “Nesewran myu menge' pegibuten et menge' tawʼt lein Judio. Dye pegempuen beke' pegsunuren.
41010043	“Segwa', diki lang kwantin keilangan et dimyu. Gamlang ba' sinu meingin pebantug keilangan menimuru mena et ginsan.
41010044	Ba' sinu meingin bantug neng Begerar et ginsan keilangan uripenen mena et ginsan.
41010045	Sabab aku neng Yegang et Taaw natu' diki apang timuruen erapun apang menimuru. Inekuanan ku kepeteyan ku apang mebawi' lang menge' taaw et keselaan dye.”
41010046	Diminateng si Jesus dut Jeriko iba ye menge' pepengenaran ye sampay menge' mekansang taw. Ganang nugad dye ne duntin maya nebiyaan dye sembatung beleg taw. Megarung et abiʼt dalan beke' megtetew. Ingaran ye si Bartimeo yegang i Timeo.
41010047	Pegkingeg ye atin ne si Jesus neng tawʼt Nasaret, negbensag ya beke' megbebres, kwan ye, “Jesus, upu' i Dabid, meingasi' ke ne daken!”
41010048	Binresan ya et menge' taaw beke' binulag. Segwa', susulu ga negbegbensag, “Upu' i Dabid, meingasi' ke ne daken.”
41010049	Nepetaren si Jesus beke' nengdaak, “Geyata' myu ya.” Angkansa, ginayat dye ating beleg, kwan dye, “Besaga' seled mu. Teyeg. Pegeyaten ye ikew.”
41010050	Tinimbag i Bartimeo badyu' ye, timinyeg et de'dali', beke' nepekabi' ki Jesus.
41010051	Iningkut i Jesus, kwan ye, “Enu gay mu keredyanen ku dimu?” Siminambag beleg, “Menunuldu', gay ku teyen ipenungana' ku apang kebiri' ku peuli'.”
41010052	Sinugid i Jesus kenye, “Mekedyari ke ne mugad. Sabab et pegandel mu daken pinenunga ne mata mu.” Neketuun ya megtuy sampay siminunud ki Jesus.
41011001	Mura nekerateng de Jesus dut Jerusalem, ganang duun dye negaʼt Betpage beke' Betania dut Bukid et menge' Olibo dinaak ye duwang pepengenaran ye.
41011002	Kwan ye kedye, “Surung kew dut lembus, dut kebebenwanan. Pegdateng myu duntin mebiri' myu megtuy asno neng lelaki. Ibun pe' ya beke' ingga pe' nekuraan. Bebari' myu sampay bita' myu atue.
41011003	Ba' maya mengingkut dimyu, kwan, ‘Manu binebaran myu atin?’ Sembaga' myu, ‘Keilangan et Empu' itue beke' ipeuli' nega megtuy atue.’ ”
41011004	Angkansa, nememanew dye sampay nebiri' dye asno eset abi' et dalan pebebanget set lelengewan et benwa. Ganang binebaran dye ne,
41011005	iningkut dye et ibang taaw neng petitiyeg duntin, kwan dye, “Manu binebaran myu atin?”
41011006	Sinambag dye et samat binilin kedye i Jesus. Angkansa, pinesaran dye ne mugad.
41011007	Binibit dye ki Jesus asno. Ganang nelempikan dye ne et menge' ibang badyu' dye kinuraan ne i Jesus.
41011008	Mekansang negdemdam et badyu' dye dut dalan. Mayang iba nengrapi' et medeun neng sanga et kayu apang idemdam dye gasi dut dalan.
41011009	Menge' taaw dut unaan beke' dut biniyan ye megbebensag et, “Hosanna! Mesukud et Empu' taaw neng nepeturun et kepegbe'baya' et Empu'.
41011010	Mesukud pegdateng neng pegmilik et gunggurang tyung si Dabid. Hosanna dut dibuwat langit.”
41011011	Diminateng si Jesus dut Jerusalem beke' siminled et templo. Nebiri' ye ginsan neng ginis duntin. Sabab et megleldep ne eldew, angkansa, liminiwan ya apang peuli' dut Betania iba ye sempulu' duwang pepengenaran ye.
41011012	Pegdiklem ganang mawa' dye ne et Betania inurapan si Jesus.
41011013	Nepayag ye igus neng medeun dut merayu'. Pinekebian ye apang birinen ye ba' maya bua'. Segwa', kaya lang nekebiri' et bua' selyu deun sabab ingga pe' pemumua' ye.
41011014	Angkansa, kwan i Jesus dut igus, “Kaya ne kekaan et bua' mu misan ingyan.” Nekekingeg menge' pepengenaran ye.
41011015	Pegdateng dye dut Jerusalem siminled si Jesus et templo. Pinenempeg ye menge' mengderagang dut seled templo beke' menge' mengengelen. Pinenwarang ye lemisaan et menge' menemambi' et pirak. Pinemukya' ye erung-erungan et mengderagang et kelepati'
41011016	sampay dinyangan ye ba' sinu maya' et templo na maya pegbibibiten.
41011017	Tinulduan ye nega dye, kwan ye, “Diki be nekesurat, kwan, ‘Benwa ku bikyanan na benwa neng pepenelenginan et ginsan neng bangsa?’ Segwa', binaal myu et peteguan et menenakew.”
41011018	Nekekingeg menge' pegibuten et pari' beke' menge' menunuldu' et Keseraan. Angkansa, nememikir et tulus ba' enukwan mepatey dye si Jesus. Megtetakut dye kenye sabab mekeldam taaw meglilu' et tuldu' ye.
41011019	Ganang gebi ne nemengugad de Jesus.
41011020	Pegpanew dye et diriklem netliban dye igus neng natey seked gamut.
41011021	Nerendeman i Pedro, angkansa, kwan ye, “Menunuldu', birina'. Natey ne igus neng tinerwanan mu.”
41011022	Siminambag si Jesus, kwan ye kedye, “Pengandel kew et Empu'.
41011023	Keberbenaran pegsugiren ku dimyu, ba' sinu menahag et itueng bukid, kwan, ‘Ugad sentin beke' petimbag dut dagat,’ atin balen kenye et Empu'. Keilangan kaya pegalang-alang pegandel ye apang meinabu ba' enu pegsugiren ye.
41011024	Angkansa, tinange' ku dimyu misan enu tewen myu dut pegpenelangin myu, endela' myu tinerima myu ne atin, asal meterima myu.
41011025	Ba' tumyeg kew apang menelangin, mapa' myu mayang rineatan et pikiran myu apang mampun kew gasi et Empu' Ama' menge' pegsungsang myu.
41011026	Segwa', ba' diki kew mengmaap, diki gasi maapen kew et Empu' Ama' pegsungsang myu.”
41011027	Siminurung dye peuli' dut Jerusalem. Ganang megpepanew si Jesus dut templo nepekabi' kenye menge' pegibuten et pari' beke' menge' menunuldu' et Keseraan, sampay menge' megurang et Sanedrin.
41011028	Iningkut dye ya, kwan dye, “Manu mekepegbe'baya' ke megkeradya et kwantin dut templo? Sinu negey dimu et itueng kepegbe'baya'?”
41011029	Siminambag si Jesus, kwan ye, “Ingkuten ku kemyu et sembatung ingkut. Sembaga' myu aku apang isugid ku dimyu ba' enung kepegbe'baya' pegkeredyanen ku itue.
41011030	Itueng kineradya i Juan neng pegbewtismu beke' pegabar, sabab taku' et daak et Empu' etawa sabab et daak et menge' taw? Sembaga' myu aku.”
41011031	Angkansa, nememikir dye sabab kwan dye, “Ba' isugid tyu, ‘Dinaak et Empu',’ sugiren ye gasi et kwan, ‘Manu kaya pegendelen myu ya?’
41011032	Segwa' isugid tyu taku' kwan, ‘Dinaak et menge' taw?’ ” Sabab megtakut dye gasi et menge' taaw sabab pegkilelanen et ginsan na si Juan tarus et Empu'.
41011033	Angkansa, sinambag dye si Jesus, kwan dye, “Diki kay mesewran.” Kwan i Jesus kedye, “Diki ku gasi isugid dimyu ba' enung kepegbe'baya' pegkeredyanen ku menge' ginisan.”
41012001	Negkarang peuli' kedye si Jesus, kwan ye, “Nengluwak sembatung taaw et mekansang ubas dut uma ye. Indyari binekuran ye selus. Nengali ya et pepegaan et ubas, beke' negpetiyeg et melangkew neng tetluan neng tutungguan. Pinetengdanan ye et ibang mengunguma sabab siminurung ya dut merayung lungsud.
41012002	Ganang pemumuaan ne pinesurung et Empu' et luluwaken sembatung tetehagen ye apang ipesukut ye.
41012003	Segwa' inewiran et menge' iba itueng tetehagen, pinesekitan dye, beke' pineuli' et kaya lang bibit.
41012004	Pinesurung ye gasi ibang tetehagen ye. Segwa', pinukul dye ulu ye sampay pinelelew dye.
41012005	Nengdaak gasi ya et sembatu nega. Segwa' pinatey dye ating dinaak. Kwantin nega gasi kineradya dye dut menge' mekeldam neng dinaak. Maya pinesekitan, mayang iba pinatey dye.
41012006	Sembatu mene netektak na mekedyari ipesurung ye. Yegang itue neng pegkesien ye. Ya ne kebiniyanan neng pinesurung ye kedye. Kwan ye, ‘Esipen dye merali' yegang kung lelaki.’
41012007	Segwa' menge' mengunguma nemegisun-isun, kwan dye, ‘Itue ne memumusaka'. Ani' kew. Peteyen tyu apang meisi' tyu pusakaen ye.’
41012008	Inewiran dye ya, pinatey, beke' tinimbag dut liwan et luluwakan et ubas.
41012009	“Enu ne keredyanen et Empu' et luluwaken? Surungan ye mengingipat et ubas apang peteyen. Petengdanan ye ne ubasan dut ibang mengunguma.
41012010	Ingga pe' taku' nebatsa' myu nekebtang dut Kesuratan? Kwan, ‘Ating batu neng minendinan et mememaal et benwa, atin ne nekepangger et pidyuru'.
41012011	Sabab kineradya et Empu' itue. Angkansa, kelilu'lilu' banar et kityu!’ ”
41012012	Pinaru et pegibuten et menge' Judio na elewen si Jesus sabab neisi'isi' dye ne na dye pegsusugaten et kekerangan ye. Segwa', megtakut dye gasi et menge' taw, angkansa, kaya inenu dye ya. Nemengugad dye lang.
41012013	Senung Pariseo beke' menge' tindeg i Herodes pinesurung ki Jesus apang melukuy dye ya dut pegbersen ye.
41012014	Nepekabi' dye kenye beke' kwan dye, “Menunuldu', nesewran kay metigna' ke beke' kaya lang mekeguyud ke et misan sinu sabab sali' pemiri' myu et ginsan neng taw. Keberbenaran pegtutuldu' mu ba' enu keinginan et Empu' dut menge' taw. Dut Keseraan taku' itueng pegbayad et buwis ki Sesar? Megbayad kay etawa diki?”
41012015	Segwa', nesewran i Jesus na pebi'biri' dye lang. Angkansa, sinugid ye kedye, kwan ye, “Manu taku' ingin myu aku lukuyen? Begeyi' myu aku et sembatung denaryo. Birinen ku.”
41012016	Binggeyan dye ya. Iningkut dye i Jesus, kwan ye, “Sinung pata' beke' ingaran nekebtang atue?” Siminambag dye, “Ki Sesar neng pegibuten.”
41012017	Sinugid i Jesus kedye, “Igbeya' myu ki Sesar barang ki Sesar. Igbeya' myu gasi dut Empu' barang dut Empu'.” Neglilu' dye banar kenye.
41012018	Menge' Saduseo neng kaya pemengandel et megbiyag peuli' menge' patey nengingkut ki Jesus, kwan dye,
41012019	“Menunuldu', negsurat si Moises damen et Keseraan. Ba' matey lelaki beke' metirengan ye esawa ye et kaya lang yegang dye, ating tipused et lelaki keilangan pebulun dut nebeluan, apang megyegang dye apang ipelembus tutusan et ating natey.
41012020	Maya pitung megtipused neng lelaki. Nengesawa uka' tebes natey ampa' kaya lang yegang ye.
41012021	Nepebulun dut nebeluan itueng ikeruwa tebes natey gasi. Kaya lang yegang dye. Kwantin gasi neinabu dut iketelu sampay dut menge' siminunud.
41012022	Seked nemematey pitung lelaki kaya lang nekeyegang dye. Dut ketimpusan natey gasi ating libun neng nebeluan.
41012023	Sinu dut pitung lelaki mesawa ye dut pegbiyag peuli' sabab nesawa ye dye ginsan?”
41012024	Siminambag si Jesus, kwan ye kedye, “Sala' kew. Nesewran tyu ba' manu? Kaya mekesewran myu menge' nekesurat beke' basag et Empu'.
41012025	Sabab dut pegbiyag peuli' diki ne mengesawa menge' taw. Megbiyag dye samat menge' dereakan et Empu' dut lelegdengan et Empu'.
41012026	Pasal gasi et pegbiyag peuli' ingga pe' taku' nebatsa' myu dut kesuratan i Moises pasal dut mebe'babang kayu neng diminleg? Duntin nekesurat sinugid et Empu' ki Moises, kwan ye, ‘Aku Empu' i Abraham, Empu' i Isaak, beke' i Jakob.’
41012027	Diki ya Empu' et menge' patey ba' diki Empu' et menge' biyag. Sala' kew banar.”
41012028	Nekekingeg sembatung menunuldu' et Keseraan dut pemegdawa-dawa. Netantu ye mependey sumambag si Jesus dut menge' Saduseo. Angkansa, pinekebian ye si Jesus apang mengingkut, kwan ye, “Embeng sara' merga' et ginsan?”
41012029	Siminambag si Jesus, kwan ye, “Itue mergang sara' et ginsan. Kingga' menge' tawʼt Israel. Empu' tyu sembatu lang Empu'.
41012030	Kesii' Empu' mu et seled atey mu sampay dut penedseled beke' dut pikiran mu sampay dut ginsan et kebegbesagan mu. Itue mergang sara'.
41012031	Itue gasi ikeruwa. Kesii' sebaya' mu samat pegkasi mu et diri mu. Kaya ne ibang sara' na lebing merga' selyu et itueng duwa.”
41012032	Siminambag menunuldu' et Keseraan, kwan ye, “Banar sinugid mu in, Menunuldu'. Sembatu lang Empu'. Kaya ne lyu et kenye.
41012033	Kesien Empu' dut seled atey, beke' dut seled pikiran, sampay dut kebegbesagan. Kesien sebaya' samat pegkasi mu et diri mu. Kelyu nega taku' itue dut ginsan neng pegbegey na pegtutungen beke' begey na pegimateyen dut Empu'.”
41012034	Nebiri' i Jesus samat mependey tubag ye. Angkansa, sinugid ye, “Mekabi' ke ne mepelamud dut menge' pegmimilikan et Empu'.” Seked duntin kaya ne taaw nekaku' mengingkut kenye.
41012035	Ganang megtutuldu' si Jesus dut templo sinugid ye, kwan ye, “Enukwan pegsusugid et menge' menunuldu' et Keseraan na yegang i Dabid ating Mesias?
41012036	Misan si Dabid ininduan et Menungang Nakem, negpebnar et samat itue, ‘Sinugid et Empu' dut Empu' ku, arung et kewanan ku, seked iperaag ku kebanta mu.’
41012037	Si Dabid ne gasi negsugid nega kenye ‘Empu'’. Enukwan mebateng et menge' menunuldu' et Keseraan na yegang lang i Dabid Mesias?” Liminasig et pegkingeg kenye menge' taaw.
41012038	Sinugid nega i Jesus dut pegtuldu' ye, kwan ye, “Ingeti' myu menge' menunuldu' et Keseraan na keinginan dye megbadyu' et mebuwat ba' manew dye dut tetebuan sabab ingin dye syuman et menge' taw.
41012039	Dut sinagoga gasi ingin dye marung dut teteyumanan et menge' taaw beke' menge' erung-erungan et menge' pegibuten dut menge' kenkanan.
41012040	Pegrundingen dye lang pengarta' et menge' libun neng nebeluan. Keinginan dye menelangin et mebuwat, lebi negang megat banar dusa kedye.”
41012041	Narung si Jesus dut abi' et pegbebgeyan et Empu' dut templo apang serungan ye menge' taw, sasat pemengdegdag et pirak dut susunan. Mekansang deyahan nenunu' et derekerang arga'.
41012042	Kiminabi' gasi sembatung libun neng nebeluan apang menunu' et duwang siin neng kikisek neng arga'.
41012043	Ginayat i Jesus menge' pepengenaran ye. Sinugiran ye dye, kwan ye, “Keberbenaran pegsusugid ku dimyu itueng miskin neng nebeluan nenunu' et lebi negang arga' et sinunu' dye.
41012044	Sabab menge' iba sinunu' dye kisek neng bagi' lang et pengarta' dye. Segwa', sinunu' et itueng miskin neng nebeluan ginsan neng ibiyag ye.”
41013001	Pegliwan de Jesus et templo negsugid kenye sembatung pepengenaran ye, kwan ye, “Menunuldu', birina' be derekerang batu in pegemiten dye balen et menge' benwa in. Menunga banar binaal dye.”
41013002	Kwan i Jesus kedye, “Nebiri' myu tiban menge' derekerang benwa in, diki be, segwa', pepulid dye ginsan. Misan menge' batu kaya metinda neng petitimbew et se'sali'.”
41013003	Timinindal dye dut Bukid et menge' Olibo. Ganang megarung si Jesus set entek et templo iningkut ya et tagu' i Pedro, i Santiago, i Juan, beke' i Andres. Kwan dye,
41013004	“Isugira' damen ba' ingyan meinabu itueng menge' sinugid mu damen. Enu gasi tenda' ye ba' mekabi' ne metuman itue?”
41013005	Itue tinegnanan i Jesus negsugid kedye, kwan ye, “Ingeti' myu na kas kew megpawam et misan sinung taw.
41013006	Mekansang matu' na mibit et ngaran ku. Sugiren dye, ‘Aku si Kristo’ beke' mekansang elamen dye.
41013007	Ba' kekingeg kew et mekabi' ne sagka' beke' abar-abar et sagka' dut leing lungsud, kas kew kesusa. Sabab itueng menge' ginis keilangan meinabu. Segwa', ingga pe' atin ketimpusan et biyag.
41013008	Sabab sumagka' bangsa et se'sali' yeng bangsa. Kwantin gasi dut menge' pegmilik. Megsagka'sagka' dye. Yumegyeg nega atue beke' dut leing lungsud. Murap gasi. Segwa', menge' meinabu sama mene et pegteterman neng libun mura mengganak. Kwantin tegnanan et bagung periama.
41013009	“Segwa', kepangger kew sabab ilusu dye kemyu dut menge' ukum. Suntuken kew nega dut menge' sinagoga. Bibiten dye kemyu dut menge' pegibuten sabab lang et pegandel myu daken. Meinabu itue apang megpebnar kew kedye et Menungang Abar pasal et Empu'.
41013010	Keilangan mepabar mena dut ginsan neng bangsa Menungang Abar pasal et Empu' mura dumateng ketimpusan.
41013011	Segwa', ba' malew kew beke' bibiten dut ukum kas kew kesusa ba' enu ibres myu. Sabab ba' ingkuten kew igbey dimyu teyeg dut Menungang Nakem ibres myu kedye.
41013012	Meinabu gasi itue. Tipuen et lelaki tipused ye apang peteyen beke' kwantin gasi keredyanen et ama' dut yegang ye. Etuanan et menge' keyegangan menge' gunggurang dye sampay ipepatey.
41013013	Isgan kew et ginsan taaw sabab et pegandel myu daken. Segwa', sinu kesandal et pegandel daken misan peteyen ya, atin terimanen et biyag neng kaya keskeran teyeg dut Empu'.
41013014	“Ba' ingyan mebiri' myu ‘Meyaat Banar’ na megmilik ne dut diki teup kenye, keilangan meretian et megbatsa', pelegyu kew menge' tawʼt Judea dut kebudbukiran.
41013015	Ba' maya taaw dut binubungan, keilangan mineug apang melegyu megtuy. Endey sumled apang misi' et enu-enu.
41013016	Menge' taaw gasi dut uma dye endey ne seulinen badyu' dye.
41013017	Keingasi'ingasi' banar menge' megmementung sampay menge' pepeduru' et ating eldew.
41013018	Ipenelengina' myu na endey meinabu itieng keliyutan et timpuʼt pememeratan
41013019	sabab itieng timpu et keliyutan ingga pe' nelebayan tihad negaʼt binaal et Empu' dunya' seked tiban. Beke' diki melebayan peuli' samat itue.
41013020	Ba' ipekwit et Empu' ating keliyutan kaya lang taaw metinda. Segwa', sabab et menge' taaw neng pinili' ye inupama ye na diki ipekwit,” sinugid i Jesus.
41013021	Sinugid nega i Jesus, “Ba' maya megsugid dimyu, kwan, ‘Birina'. Itue ne si Kristo neng pinesurung et Empu'!’ etawa, ‘Duntin ne ya!’, kas kew pengandel.
41013022	Sabab lumiwan menge' taaw neng pesingsiring. Rundingan dye menge' taaw apang ipeblu' kedye kwan si Kristo dye etawa menge' tarus. Pebiri' dye et menge' tenda' sampay menge' kelilu'lilung keradya. Ingin dye elamen menge' pinili' et Empu' ba' mekedyari.
41013023	Segwa', inget kew. Sinugid ku lagi dimyu itue mura meinabu.
41013024	“Ba' metbes ne ating keliyutan lumingeb eldew beke' diki lumanta' bulan.
41013025	Meregdag gasi menge' bituen beke' yumegyeg langit.
41013026	Tebes mebiri' et menge' taaw pegdateng ku neng Yegang et Taaw dut menge' inarak. Ipebiri' ku kebegbesagan beke' pegka' Empu' ku.
41013027	Ipetahag ku dereakan ku apang timungen ginsan taaw neng pinili' ku teyeg dut ginsan neng lungsud. Tihad dut kepuspusan et dunya' seked dut sembelang kepuspusan.
41013028	“Retia' myu karang pasal et puun et igus. Ba' tumunas ne beke' dumeun sanga ye, mesewran myu mekabi' ne pemumuaan.
41013029	Kwantin gasi ba' mebiri' myu meinabu ne itueng menge' kelilu'lilung keradya. Mesewran myu mekabi' ne irateng ku, esen ku ne et lelengewan.
41013030	Indani' myu meinabu itueng pebibiyag tiban. Keberbenaran itue.
41013031	Tumalib langit beke' dunya', segwa', diki meylang menge' beres ku neng sinugid dimyu.
41013032	Pasal et bineres ku dimyu, kaya kesewd et eldew etawa timpu ba' ingyan meinabu misan menge' dereakan et Empu' dut lelegdengan et Empu'. Misan aku Yegang et Ama', diki lang gasi kesewd. Empu' Ama' lang megsesewd.
41013033	Ingeti' myu. Sulagi' myu sabab diki mesewran ba' enung timpu.”
41013034	Dinugangan ye beres ye. Kwan ye, “Siringan ku samat taaw neng mugad et benwa ye apang mepanew et merayung lungsud. Binggeyan ye et kepegbaya' menge' mengengeradya ye et kekenyeng keredyanen. Tinahag ye megsulag banar et daran endey miga'.
41013035	Angkansa, sulagi' sabab diki mesewran mu ba' ingyan irateng ku. Kalu' pegserep et eldew, tengang gebi, memalu' manuk, etawa keririkleman.
41013036	Tetaka dumateng ku et meklat. Kalu' meretengan ku megiga' kew?
41013037	Pegtahag ku dimyu, itahag ku gasi et ginsan taaw, ‘Sulagi' myu. Pegpanyap kew!’ ” tutup i Jesus.
41014001	Keduwanan mene Kenkaan ne et Neketalib beke' Kenkaan ne et Bengbang neng Kaya Pinekembang. Sinekapan et menge' pegibuten et pari' sampay menge' menunuldu' et Keseraan ba' enukwan pengalew dye ki Jesus pebiya' et runding apang imeteyen.
41014002	Nemegsudsugid et didye mene, “Segwa', endey ipetka' et eldew et Kenkaan apang diki meriwara' menge' taaw.”
41014003	Dinetengan de Jesus benwa i Simon neng tegeldew-eldew dut Betania. Ganang megkekaan ya diminateng libun neng megbibibit et susunuan neng batu na pegngeranen alabastro. Sunu' et itue bebengluen teyeg dut sembatung luluwaken na pegngeranen nardu. Merga' banar itueng nardu. Pinsa' ye katsa' pegketbes inula' ye et ulu i Jesus.
41014004	Segwa', mayang iba negberes et diri dye sabab et iseg, kwan dye, “Manu inusiba' bebengluen in?
41014005	Mepegelen et lebi nega et telung gatus neng denaryo apang mebgey dut menge' miskin ating elen.” Sinusun dye libun.
41014006	Segwa', kwan i Jesus, “Pesari' myu ya. Manu pegsesewen myu ya? Menunga itueng kineradya ye daken.
41014007	Sabab tatap mekeiba-iba myu miskin beke' misan ingyan. Ba' geayen myu keredyanan dye et menunga. Segwa', diki myu aku tatap meiba-iba.
41014008	Kineradya ye atin ne gees ye. Binalung ye ne lagi et bebengluen bilug ku apang memesen bilug ku mura et peglebeng.
41014009	Keberbenaran pegsugiren ku dimyu misan embeng lungsud mepebnaran et itueng Menungang Abar. Megdemikian gasi kineradya et itueng libun bilang kerendeman kenye.”
41014010	Si Judas Iskariote, sembatung pepengenaran i Jesus, siminurung dut menge' pegibuten et menge' pari' apang ipegdagang si Jesus kedye.
41014011	Nenep dye pegkekingeg et beres ye. Inekuanan dye begeyan ya et pirak. Angkansa, nenulus si Judas et timpu apang ipegdagang si Jesus.
41014012	Unang eldew et Bengbang neng Kaya Pinekembang, ganang nebgey dye ne bibili et Kenkaan et Neketalib, nengingkut kenye menge' pepengenaran ye, kwan dye, “Embe ingin mu penyapan et kanan mu et Kenkaan et Neketalib?”
41014013	Dinaak ye duwang pepengenaran ye. Sinugid ye kedye, kwan ye, “Surung kew dut tetebuan. Kesusup kew et sembatung lelaki neng megbibibit et sengsiburan neng danum. Pesunud kew kenye.
41014014	Ba' embe seldan ye isugira' myu dut empu' et benwa, ‘Na pepeingkut et menunuldu' embe kunung sisingled mekedyari kanan ye et Kenkaan et Neketalib kesaru ye menge' pepengenaran ye.’
41014015	Ituldu' ye dimyu kelang sisingled dut dibuwat. Maya ne menge' gamit pegpanyap kew kityu duun.”
41014016	Nememanew menge' pepengenaran beke' nemenurung dut tetebuan. Nebiri' dye samat sinugid i Jesus kedye. Pinanyap dye Kenkaan et Neketalib.
41014017	Ganang gimimbi ne siminurung ya duun iba ye sempulu' duwang pepengenaran ye.
41014018	Ganang megkekaan dye ne sinugid i Jesus, kwan ye, “Keberbenaran pegsugiren ku dimyu. Sembatu dimyu neng kesaru ku dumagang daken.”
41014019	Nemengrupuk dye beke' nemegsubli-subli nengingkut kenye, kwan dye, “Aku taku' a? Lein aku a?”
41014020	Sinambag dye i Jesus, “Sembatu dimyu neng sempulu' duwang pepengenaran ku neng kesaru ku mengditil et bengbang set sembatung mangkuk.
41014021	Manew ku neng Yegang et Taaw sabab et nekesurat ne pasal et daken, segwa', keingasi'ingasi' et nengdagang daken in. Menunga nega et ating taaw diki ya pinengyegang.”
41014022	Ganang megkekaan dye nurut si Jesus et bengbang beke' ganang nekepenelangin ne ya et peselamat pinegpukputek ye, tebes pinemgeyan ye dye. Kwan ye, “Isi' kew. Itueng bengbang samat bilug ku.”
41014023	Sampay insi' ye sawan. Ganang nekepenelangin ne ya et peselamat binggey ye kedye beke' ninum dye ginsan.
41014024	Sinugid ye kedye, “Itueng inumen samat dugu' ku neng bagung tinange' neng meula' apang lekaten mekeldam.
41014025	Pegsusugid ku dimyu, minum ku mene et duru' et ubas ba' meinum ku ne bagung duru' dut ating eldew dut pegmimilikan et Empu'.”
41014026	Ganang nemekekanta ne nemenurung dye ne dut Bukid et menge' Olibo.
41014027	Sinugid i Jesus kedye, “Kesimbakud kew ginsan sabab nekesurat, kwan, ‘Peteyen ku mengingipat, indyari megpekparak menge' bibili.’
41014028	Segwa', pegketbes megbiyag ku peuli' meguna ku dimyu dut Galilea.”
41014029	Negsugid si Pedro kenye, kwan, “Misan kesimbakud ginsan, segwa' aku diki.”
41014030	Sinugid i Jesus kenye, “Keberbenaran pegsugiren ku dimyu, tiban negang gebi mura memalu' manuk et ikeruwa, ketlu mu aku isungu.”
41014031	Segwa', sinugid ye et mepagen, kwan, “Misan keunung ku dimu matey, diki ku ikew isungu.” Kwantin nega gasi sinugid et ginsan.
41014032	Siminurung dye dut Luluwakan et Olibo neng pegbikyanan et Getsemani. Sinugid ye et menge' pepengenaran ye, kwan ye, “Arung kew mena atue. Menelangin ku.”
41014033	Segwa', pinebaya' ye si Pedro, si Santiago, beke' si Juan. Timinagna' si Jesus riminupuk sampay negsusa banar.
41014034	Sinugid ye kedye, “Merupuk banar atey ku seked ipatey ku. Atu' kew e beke' megsulag.”
41014035	Ganang nekere'rayu' ya sengkerit nepekleb ya apang menelangin na, ba' mekedyari lumibuas et kenye keliyutan.
41014036	Kwan ye, “Abba (gay bersen, Ama' ku), kayang ginis na diki mu mekeradya. Ugara' et daken itueng keliyutan beke' kemeteyan neng melebayan ku. Segwa', diki et gay ku ba' diki gay mu nega.”
41014037	Pinekebian ye dye beke' neretengan ye dye memegiga'. Kwan ye ki Pedro, “Simon, megiga' ke taku' a? Diki ke taku' kesulag misan diki mekutkwit?
41014038	Pegsulag kew beke' menelangin apang diki kew meraag et sulay. Nesewran ku na ingin myu keredyanen menunga, segwa', melama pemeyuhuan myu.”
41014039	Nugad ya peuli' apang menelangin atin negang beres binres ye.
41014040	Nepekabi' ya peuli'. Neretengan ye memegiga' dye gasi, kuiga' dye banar. Kaya lang mekesewran dye ba' enu isambag dye kenye.
41014041	Iketlung pegkabi' ye kwan ye kedye, “Megiga' kew nega taku' beke' petetaren? Sereng ne. Timpu ne et kesusaan. Birina' myu. Pinegdagang ne aku neng Yegang et Taaw dut menge' tegesala'.
41014042	Pegbangun kew ne. Duun tyu ne. Birina' myu. Mekabi' ne ating nengdagang daken.”
41014043	Sekali' ganang megbebres nega si Jesus diminateng si Judas, sembatu et sempulu' duwang pepengenaran ye. Megbebaya' kenye mekansang taaw neng megbibibit et menge' keterman sampay pupukul. Teyeg dye dut menge' pegibuten et menge' pari', menge' menunuldu' et Keseraan, beke' menge' megurang et Sanedrin.
41014044	Nengdagang kenye negey mena kedye et sinyal, kwan, “Ba' siuman ku ya, atin ne. Dekpa' myu tebes dunduna' myu ya.”
41014045	Pegdateng pinekebian ye megtuy. Itue sinugid ye, kwan ye, “Menunuldu'!” Sampay inerkan ye ya.
41014046	Kineptan dye ya apang elewen.
41014047	Segwa', sembatung iba de Jesus petitiyeg duun giminabut et keterman ye beke' tinigbas ye uripen et metaas neng pari'. Nebitas telinga et uripen.
41014048	Sinugid i Jesus kedye, kwan ye, “Mengrerampas ku taku' a? Manu megbibibit kew et keterman beke' pupukul mura elewen myu aku?
41014049	Eldew-peldew iba myu aku dut templo duntin penuldu' ku. Segwa', kaya inalew myu aku. Tiban keilangan meinabu itue apang metuman menge' beres et Empu' neng sinurat pasal et daken.”
41014050	Angkansa, nememelegyu menge' pepengenaran. Tinirengan dye si Jesus.
41014051	Maya siminunud kedye subur megsesamut et gedyilew. Inewiran dye ya,
41014052	segwa' tinektak ye gedyilew neng samut ye beke' nelegyu et meglelbas.
41014053	Binibit dye si Jesus dut metaas et pari' beke' nemegtimung duntin menge' pegibuten et pari', menge' megurang et Sanedrin, sampay menge' menunuldu' et Keseraan.
41014054	Nepesunud kenye si Pedro, segwa', merayu' elangan dye. Nepelembus ya seked dut legwas et benwa et metaas neng pari'. Sabab pemenengnarang megarung ya set abiʼt apuy iba ye menge' menununggu.
41014055	Menge' pegibuten et pari' sampay ginsan neng Sanedrin nemengebiya' et saksi' ki Jesus apang imeteyen dye ya. Segwa', kaya nebiyanan dye.
41014056	Sabab mekeldam negsaksi' et embut pasal et kenye, angkansa, kaya negse'sali' menge' pebnar dye.
41014057	Maya senu timinyeg negembut et pegsaksi' dye, negsugid et samat itue,
41014058	“Nekingeg kay sinugid ye, kwan, ‘Rungkaten ku itueng templo et Empu' neng binaal et taw, segwa', pegketalib et telung eldew mebara' ne na kaya taaw nemaal.’ ”
41014059	Misan ga in kaya pegse'sali' pegsaksi' dye.
41014060	Timinyeg metaas neng pari' dut pinegketngaan et menge' taaw beke' iningkut ye si Jesus, kwan ye, “Kaya taku' mesambag mu? Enu pegsumbungan et menge' taaw dimu?”
41014061	Segwa', kaya giminibek. Kaya ya siminambag. Iningkut peuli' et metaas neng pari', kwan, “Ikew taku' si Kristo neng yegang et Empu' na pegbebentugen et taw?”
41014062	Siminambag si Jesus, kwan ye, “Asal aku. Mebiri' myu aku neng Yegang et Taaw pegpeuli' ku dut menge' inarak dut langit. Mebiri' myu gasi na eset daken kebegbesagan et Empu'.”
41014063	Angkansa, inuyat et metaas neng pari' pekayan ye sabab et iseg. Kwan ye, “Manu keilangan tyu nega saksi'?
41014064	Kemyu ne nekekingeg et penerwa ye dut Empu'. Enu pemikir myu?” Ginsan dye nengukum ne teup ya matey.
41014065	Mayang iba timinagna' nibeg kenye. Linimbenan dye rupa ye beke' tinpal nega ya. Sinugiran dye, “Tekera'. Sinu timimpal dimu?” Sinuntuk nega ya et menge' menununggu.
41014066	Duun negaʼt legwas si Pedro. Diminateng sembatung libun neng uripen et metaas neng pari'.
41014067	Pegbiri' ye penengnarang si Pedro tinengtengan ye ya beke' neres, “Iba ke nega i Jesus neng Nasareno.”
41014068	Segwa', siminungu ya, kwan ye, “Kaya mekesewran ku etawa kaya mekeretian ku gay mu bersen.” Liminiwan ya dut lelengewan et bakud. Nemalu' manuk.
41014069	Nebiri' ya et uripen neng libun beke' sinumbung ye gasi peuli' dut menge' megtitiyeg duntin, kwan ye, “Itueng taaw iba dye.”
41014070	Segwa', siminungu ya peuli'. Pegketbes et ingga pe' nekutkwit banar sinugid gasi peuli' ki Pedro et menge' taaw duntin, kwan dye, “Asal sembatu ke et kedye sabab taaw ke et Galilea.”
41014071	Segwa', timinagna' ya megsumpa' beke' mengibet, kwan, “Kaya mekekilala ku ating pegsugiren myu.”
41014072	Sekali' nemalu' manuk et ikeruwa. Nerendeman i Pedro sinugid i Jesus kenye, kwan, “Mura ikeruwa memalu' manuk, iketelu mu aku isungu.” Angkansa, siminiyak et meklat si Pedro.
41015001	Sekali' pegdiklem nemegisun-isun metaas neng pari', menge' menunuldu' et Keseraan, sampay menge' megurang iba dye keginsanan et Sanedrin. Pinepungpung dye si Jesus beke' binibit ki Pilato.
41015002	Iningkut ya i Pilato, “Ikew taku' Surutan et menge' Judio?” Siminambag si Jesus, kwan ye, “Ikew ne negsugid.”
41015003	Mekansang sinumbung kenye et metaas neng pari'.
41015004	Iningkut ya peuli' i Pilato, kwan ye, “Kaya taku' mesambag mu? Nekingeg mu kansang et sinumbung dye pasal dimu.”
41015005	Segwa', kaya ne siminambag si Jesus. Angkansa, neglilu' si Pilato.
41015006	Mapet-mapet teun dut timpu’t Kenkaan et Neketalib pepeliwan i Pilato sembatung nepipirisu. Misan sinu tewen et menge' taw, ipeliwan.
41015007	Dut menge' megsagka' et Keseraan neng nekepatey kwit negatu-atu tagna' sembatung lelaki ingaran ye si Barabas.
41015008	Nepekabi' ki Pilato mekansang taaw apang legesen ya na pasal et arat ye ne na megpeliwa't nepirisu.
41015009	Segwa', iningkut dye i Pilato, kwan ye, “Gay myu taku' ipeliwan ku ating Surutan et menge' Judio?”
41015010	Sabab nesewran ye imbeng lang sinelan et pegibuten et pari', angkansa, binibit et kenye.
41015011	Segwa', ininduan et menge' pegibuten et pari' menge' taaw na kwan, si Barabas tewen dye ipeliwan.
41015012	Angkansa, iningkut dye peuli' i Pilato, kwan ye kedye, “Ba' kwantin, enu gay myu keredyanen ku et pegbikyanan myu neng Mengmimilik et menge' Judio?”
41015013	Nememres dye et mebasag, kwan dye, “Iransang ya dut krus.”
41015014	Segwa', nengingkut si Pilato kedye et ketimpusan, kwan ye, “Manu? Enu keselaan ye?” Masi ga nemegberes et mebasag, kwan dye, “Iransang ya dut krus.”
41015015	Pagka' gay i Pilato telinganen menge' taw, angkansa, pineliwan ye si Barabas. Pineglelepsan ye si Jesus mura binggey ye kedye apang iperansang.
41015016	Binibit si Jesus et menge' sundalu dut seled pretorio, beke' tiningkag dye ginsan neng pepehenen et sundalu.
41015017	Pinebedyuan dye ya et meregang samat badyu' et pegibuten et ginsan. Nenulapid dye gasi et suksuk apang ipepleng kenye.
41015018	Timinagna' dye megmara kenye, kwan dye, “Biyaga', Surutan et menge' Judio.”
41015019	Pineglelepsan dye et bungbung ulu ye beke' pinegigban-igban sampay pinegsedselukuran et ungka'.
41015020	Pegketbes kesitan, linukasan dye ya et badyu' beke' pinebadyu' kenye peuli' diri yeng badyu'. Pineliwan apang iransang dut krus.
41015021	Lineges dye mibit et krus i Jesus si Simon neng tawʼt Sirene, ama' i Alejandro beke' i Rupo. Na timingka' esentin mawa' ye dut uma ye.
41015022	Binibit dye si Jesus dut Golgota, gay bersen, “Lungsud et Bengkarak.”
41015023	Binggeyan dye et inumen neng mekelangu tegelamud et mebenglu. Segwa', kaya ininum ye.
41015024	Ganang neransang dye ne dut krus pinegbegbegian dye badyu' ye. Pinegsugalan dye apang mesewran et tegsembatu kedye ba' enu meisi' ye.
41015025	Lisag siyam et diriklem pegransang dye ki Jesus dut krus.
41015026	Sinurat dye dut ditdibuwat et krus sembatung sinumbungan pasal et kenye. “Surutan et menge' Judio.”
41015027	Duwang menenakew pineringan dye et kenye rinansang, sembatu set kewanan beke' sembatu gasi set gibang ye.
41015028	Netuman pegsugiren et Kesuratan, kwan, “Nebluan ya et sembatu dut nenglakad et Keseraan.”
41015029	Sebarang megtetalib menge' taaw pepepikpirik dye ulu dye beke' nemenawey, kwan, “Na'! Ikew mengrungkat kunu' et templo pegketbes megpetiyeg pegketalib et telung eldew.
41015030	Bewina' diri mu. Ineug ne et krus.”
41015031	Kwantin gasi sawey et menge' pegibuten et pari' sampay menge' menunuldu' et Keseraan, kwan, “Nemawi' ya et iba, segwa', diri ye diki ye mebawi'.
41015032	Mineug keʼt krus tiban ba' ikew si Kristo neng Surutan et Israel apang mebiri' tyu. Kalu' mengandel tyu.” Sinawey gasi ya et iba yeng rinansang dut krus.
41015033	Ganang tengeldew ne, eldew liminingeb et sengkedunyaan seked lisag telu et mapun.
41015034	Ganang lisag telu net mapun giminerwak si Jesus et mebasag kwan ye, “Eloi, Eloi, lema sabakhtani?” gay bersen, “Empu' ku, Empu' ku, manu pinesaran mu aku?”
41015035	Pegkingeg et senung megtitiyeg duun nemegsugid, kwan dye, “Birina' myu. Pegtingkagen ye si Elias.”
41015036	Maya sembatu diminarak apang yagem ye sembatung pepekembang dut inum-inumen neng samat langgew. Dinatun ye et yuntuk et bungbung. Tinundul ye ki Jesus apang ipesepsep kenye, negsugid nega, kwan, “Pesaran mena. Birinen tyu enuʼt dumateng si Elias apang ipeineug ya dut krus.”
41015037	Segwa', nengurangin et mebasag si Jesus mura nebugtuan et ginawa.
41015038	Dingan gasi neuyat et petnga' kumut neng diningding et templo tinegnanan dibuwat seked sanad.
41015039	Maya lelaki neng petitiyeg dut teteyumanan et krus i Jesus. Kapitan ya et senggatus neng sundalu. Ganang nebiri' ye na natey si Jesus negsugid, kwan, “Tantu banar yegang et Empu' itueng taw.”
41015040	Maya gasi menge' kelilibunan duun megpepayag et merayu'. Duntin si Maria Magdalena beke' si Maria neng indu' i Jose sampay i Santiago neng ari' ye. Duntin gasi si Salome.
41015041	Kwit duun nega si Jesus et Galilea siminunud dye kenye beke' nemeruri kenye. Maya nega ibang kelilibunan neng timinungul dut Jerusalem neng iba de Jesus.
41015042	Ganang mapun et Eldew et Pegsakap, gay bersen, mura Eldew et Kepeternan,
41015043	inurem i Jose surungan si Pilato apang engaten ye bilug i Jesus. Tawʼt lungsud et Arimatea si Jose beke' sembatung pegibuten neng pegesipen dut Sanedrin. Megtetagey ya gasi et pegmilik et Empu'.
41015044	Neglilu' si Pilato pegkabar ye natey ne si Jesus. Angkansa, pinetingkag ye kapitan et sundalu apang ingkuten ye ba' banar.
41015045	Ganang nesewran ye dut kapitan na patey ne tinugutan ye si Jose na isien bilug i Jesus.
41015046	Nengelen si Jose et gedyilew apang ibulung ye et bilug i Jesus neng dinatun ye dut batu neng binaal et lebeng, pegketbes tinelubid ye kelang batu dut lelengewan et lebeng apang itengleb.
41015047	Si Maria Magdalena beke' si Maria neng indu' i Jose nekebiri' ba' embe dinetunan ki Jesus.
41016001	Ganang nekelibuas ne Eldew et Kepeternan, si Maria Magdalena, beke' si Maria neng indu' i Santiago, sampay si Salome nengelen et bebengluen sabab sumurung dye dut lebeng apang ibalung dye et bilug i Jesus.
41016002	Pegdiklem et meriklem nega siminurung dye dut lebeng.
41016003	Nemegsudsugid dye, kwan, “Sinu ne tumelubid kityu et batu dut lelengewan et lebeng ti'?”
41016004	Pegdateng dye nebiri' dye netelubid ne peiged batu neng kela' banar.
41016005	Angkansa, siminled dye et lebeng. Nebiri' dye sembatung subur neng megbebadyu' et meputi'. Megarung ya et tampar kewanan. Nemeglilu' dye banar.
41016006	Segwa', negsugid kedye, kwan ye, “Kas kew peglilu'. Pegtulusen myu si Jesus neng taaw et Nasaret na rinansang. Negbiyag ne peuli'. Kaya ne atue. Birina' myu dinetunan kenye.
41016007	Segwa', panew kew, isugira' myu et menge' pepengenaran ye, sampay ki Pedro, na muna ya dimyu dut Galilea. Mekita myu ya duntin samat sinugid ye dimyu.”
41016008	Nemengdarak dye peugad dut lebeng. Nememigpig et peglilu' sabab et takut dye. Angkansa, kaya lang negsugid dye et misan sinu.
41016009	[Itue gasi menge' ibang neinabu pegketbes et pegbiyag peuli' i Jesus et keririkleman et Linggu. Nepebiri' ya meguna mena ki Maria Magdalena. Itueng libun nepeugaran tagna' et pitung meyaat neng nakem neng siminaleb.
41016010	Sinurungan i Maria menge' pepengenaran i Jesus apang ipabar kedye. Merupuk dye beke' megsisiyak nega.
41016011	Segwa', kaya nengarap dye et sinugid i Maria kedye na negbiyag si Jesus sampay nepebiri' kedye.
41016012	Pegketbes, negpebiri' gasi ya dut duwang pepengenaran ye et ibang dagbes ganang megpepanew dye peugad dut kebebenwanan.
41016013	Nepeuli' dye apang ipabar gasi dut menge' iba dye, segwa', kaya lang nemengandel.
41016014	Ingga nekwit nepebiri' gasi ya dut sempulu' isa neng pepengenaran ye ganang megkekaan dye. Inusiatan ye dye sabab et kektulan et ulu dye beke' sabab et kaya lang pemengarap dut menge' iba neng nekebiri' kenye pegketbes et pegbiyag ye peuli'.
41016015	Sinugid i Jesus kedye, kwan ye, “Surungi' myu ginsan lungsud et dunya' apang mepelkep myu Menungang Abar dut ginsan neng menge' taw.
41016016	Sinu mengandel beke' bewtismuan mapen keselaan dye. Segwa', sinu diki mengandel ukumen.
41016017	Itue menge' tenda' neng ipebiri' et menge' pemengandel daken. Kepegbe'baya' ku gemiten dye apang mepeugad menge' meyaat neng nakem beke' kebres dye et lein-leing bebresan.
41016018	Misan kepurut dye et seli etawa keinum dye et kekeilu, diki lang meenu dye. Megnunga gasi mayang tegesakit neng medpen dye et keremut dye.”
41016019	Angkansa, pegketbes neres kedye si Begerar Jesus, pineribuwat ya dut lelegdengan et Empu' beke' narung set kewanan et Empu' Ama'.
41016020	Nememanew menge' pepengenaran i Jesus apang mengabar dut misan embeng lungsud. Tinebangan dye et Empu'. Pinebnaran et Empu' beres ye pinebia' et menge' tenda'.]
42001001	Metaas na' si Teopilo: Mekeldam ne siminulay nesurat et usalan na' pasal et menge' keginisan na netuman ne dut pinegketngaan tyu.
42001002	Samat dut kedyeng pinepusaka' neng menge' keginisan atuʼt damen na dye sengkepunan menge' saksi' gasi sampay menunuldu' et beres.
42001003	Daken, menang binusiksik banar ginsan neng keginisan neng neinabu tihad sengkepunan. Angkansa minenunga ku na sumurat et meatur na' usulan dut dimu, metaas na si Teopilo,
42001004	apang mesewran mu ketignaan et ginsan neng usulan na tinuldu' dimu.
42001005	Kwit si Herodes surutan dut Judea, maya sembatung pari', ireg bersen pegibuten et mengempuan ngaran ye si Sakarias, mawa' dut pengkatan i Abias sembatung pengkatan et menge' pari'. Esawa i Sakarias si Elisabet neng inupu' gasi i Aaron ating munang pari' et Empu'.
42001006	Sali' dye metigna' dut elepan et Empu', megsunud dye dut ginsan neng sara' sampay menge' arat et Empu'.
42001007	Megurang dye ne sali'sali' segwa' kayangga yegang dye sabab si Elisabet bantut.
42001008	Negteka' gasi pangkat i Sakarias megkeradya bilang pari' dut pegpengempuan na' benwa dut elepan et Empu'.
42001009	Samat arat et menge' pegpari', pesukuran dye ba' sinu kedye, sumled dut pegpengempuan na' benwa indyari neginalep si Sakarias netiruan dye na sumled dut pegpengempuan na' benwa apang mengruhung et kemengyan.
42001010	Sasat kenye pengruhung et kemengyan dut seled, menge' taaw memegpenalang gasi dut liwan.
42001011	Na maya dereakan et Empu' negpebiri' dut kenye. Megtitiyeg dut tampa' kewanan et pegrungruhungan et kemengyan.
42001012	Neknaran si Sakarias pegkebiri' ye dut dereakan et Empu', indyari diminateng kenye takut.
42001013	Segwa' kwaʼt dereakan et Empu' dut kenye, “Kas takut Sakarias, pasal dimung penelang kiningeg net Empu'. Esawa mung si Elisabet megyegang et lelaki, na pengerani' et Juan.
42001014	Dut pegganak kenye diki lang ikew meksanan sampay gasi kineldaman,
42001015	sabab itueng si Juan megmendyaring metaas dut elepan et Empu'. Diki ya minum et mekelangu etawa meiseg neng menge' iinumen. Tihad nega dut seled beteng et indu' ye, selban ne ya et Empung Menungang Nakem.
42001016	Mekansang keyegangan dut bangsa i Israel na mepeuli' ye dut Empu'.
42001017	Na itueng si Juan muna dut derateng nemili' Empu' et memegbeg. Na' sumaleb ki Juan nakem beke' basag et Empu' samat ki Elias neng tarus et Empu' tagna'. Supaya si Juan memegsulut menge' kegunggurangan dut keyegangan beke' menge' merurupang megkesewd sumunud dut metigna'. Ipepanyap si Juan sembatung bangsa dut Empu'.”
42001018	Iningkut i Sakarias dereakan et Empu', kwan, “Enukwan kesesewd ku et itue? Sabab aku megurang ne beke' esawa ku tinugan net tapis.”
42001019	Siminambag dereakan et Empu', kwan, “Aku si Gabriel, na megtitiyeg dut elepan et Empu', na dinaak supaya megsugid et menungang abar dut dimu.
42001020	Sabab diki ke nengandel, birina', tihad tiban megumew ke sampay diki ke ne kebres seked dut eldew na metuman ginsan.”
42001021	Neglilu' menge' taaw na ba' manu si Sakarias neng pegtetegeyen dye nekwit dut pegpengempuan neng benwa et Empu'.
42001022	Pegliwan i Sakarias kaya ne mekebres angkansa tendes dye maya negpebiri' kenye dut seled pegpengempuan neng benwa. Elu' ye tuldu' mene, kaya ne mekebres.
42001023	Ganang nepuspus ne timpu et pegkeradya ye, nuli' ne ya dut lelegdengan ye.
42001024	Pegketbes kaya nekwit eldew, negmengirem ne si Elisabet. Seled limang bulan dun lang et seled benwa.
42001025	“Ingasi' daken et Empu' itue,” kwan i Elisabet, “Ketimpusan, sinyekan ye aku supaya meugad seseweyan daken et menge' taaw!”
42001026	Ganang ikeenem neng bulan et kebtengan i Elisabet, dinaak et Empu' dereakan neng si Gabriel supaya sumurung dut lungsud et Nasaret sakup et Galilea,
42001027	dut sembatung umawey na' nemeupakat ibulun dut lelaki ingaran ye si Jose teyeg dut pengkatan i Surutan Dabid tagna'. Ingaran et umawey in si Maria.
42001028	Negpekabi' kenye si Gabriel, kwan ye, “Mesukud ke sabab ikew lang na' natiruaʼt libung merga' angkan nepili' ke et Empu'. Empu' esen net dimu.”
42001029	Neriwara' ne banar si Maria dut binres et dereakan kenye, pegpikiren ye ne banar ba' enu ingin bersen.
42001030	Sinugid et dereakan ki Maria, “Kas takut Maria, sabab maya kasi dimu et Empu'.
42001031	Birina' lang, megbeteng ke sampay megyegang et sembatung lelaki na ipengaran mu kenye Jesus.
42001032	Megmendyaring metaas ya et ginsan beke' ngeranen ya na Yegang et Empung metaas ne banar. Igbey kenye et Empu' eerungan et kegunggurangan yeng si Surutan Dabid tagna'.
42001033	Na, ya memegbeg dut menge' tungtung-inupu' i Jakob et kaya keskeran. Na, kaya seked pemegbeg ye.”
42001034	Nengingkut si Maria dut dereakan et Empu', kwan ye, “Enukwan itue meinabu, kayangga pe' esawa ku?”
42001035	Siminambung dereakan et Empu' kenye, kwan ye, “Detengan ke et Menungang Nakem et Empu' beke' mentek dimu basag et Empu' neng metaas banar. Angkansa ating ipegyegang metigna' banar beke' ngeranen na ya yegang et Empu'.
42001036	Misan si Elisabet na kampung mu meumur ne, segwa' negbeteng nega. Na ya kwit ti' pegsugiren bantut, segwa' tiban enem neng bulan ne kebtengan ye.
42001037	Sabab misan enu nega, kaya meliyut dut Empu'.”
42001038	Kwan i Maria, “Uripen aku et Empu'. Memnar teyen dut daken samat pegbersen mu daken in.” Pegketbes, tinirengan ne ya et dereakan et Empu'.
42001039	Pagka' kwantin ne et ating eldew negpanyap de'dali' si Maria siminurung dut kebudbukiran et sakup et Judea.
42001040	Pegdateng ye, inempangan ye si Elisabet, pegketbes neglembus ne dut seled benwa i Sakarias.
42001041	Pegkekingeg i Elisabet et ampang i Maria, nenggibek memulek dut seled beteng ye. Indyari nesled si Elisabet et Menungang Nakem na' Empu'.
42001042	Angkansa neres et merensag si Elisabet ki Maria kwan ye, “Ginsan et menge' libun ikew lang mesukud, beke' mesukud gasi memulek na ipengganak mu.
42001043	Segwa' manu taku' aku nega kiminulew daken na ating indu' et Begerar ku?
42001044	Sabab birina', ganang nekingeg ku ampang mu diminingan gasi nenggibek memulek dut seled beteng ku sabab et ya neksanan.
42001045	Mesukud ke sabab nengandel ke na metuman dut dimu beres et Empu' banar.”
42001046	Kwan i Maria, “Pegbentugen et pusu' ku Begerar in.
42001047	Beke' meksan nakem ku dut Empu', sabab ya memawi' daken.
42001048	Sabab dinengdeng et Empu' kelelewan ku neng uripen ye, sabab birina' tiharan tiban, pangkat-megpangkat na' ginsan neng menge' taaw sugiren dye aku mesukud.
42001049	Sabab Empu' na' sembatung mekewasa na nemuwat daken et kelang ginis, ya metigna' banar.
42001050	Pegingesinan et Empu' sebarang pemengandel dut kenye teyeg dut pangkat-megpangkat na' menge' taaw.
42001051	Negpebiri' ya et kenyeng kewasa angkan pinegpekparak ye ginsan neng menge' pebi'biri' neng menge' penedseled.
42001052	Pegugaren et Empu' menge' surutan dut kedyeng menge' gerar, segwa' pegpetaas sebarang mepekumbaba na' pusu'.
42001053	Pinebiyagan et Empu' menge' meurap et menunungang ginis, segwa' pineugad ye menge' mentiri' kaya ne bibit et menge' enu-enu.
42001054	Tinebangan et Empu' menge' uripen yeng menge' tawʼt Israel. Kaya linipatan et Empu' tinange' ye ne meingesinen ye kityu.
42001055	Samat pinesewd et Empu' dut menge' kegunggurangan tyu, dut ki Abraham sampay dut menge' tungtung-inupu' ye.”
42001056	Telung bulan kwit et legdeng i Maria dut ki Elisabet mura nuli'.
42001057	Napet ne timpu et penggenakan i Elisabet negyegang ne ya et sembatung lelaki.
42001058	Nekekingeg menge' rurungan ye sampay menge' kekempungan ye na ya iningesinan ne et Begerar na' Empu'. Neksanan dye kenye.
42001059	Pegdateng et ikewalung eldew, negsirateng dye supaya metulian memulek, pengeranan dye teyen si Sakarias samat ingaran et ama' in.
42001060	Segwa' sinugid et indu' ye kwan ye, “Diki, segwa' ipengaran kenye Juan.”
42001061	Segwa' kwan dye, “Kaya megngengaran et samat kwantin dut kekempungan mu.”
42001062	Angkansa pinuhunan dye mena ama' apang mesewran dye ba' enu ipengaran dut memulek.
42001063	Indyari neneew si Sakarias et mesuratan ye. Pegketbes samat kwantin sinurat ye, “Juan ingaran ye.” Indyari neglilu' dye ginsan.
42001064	Atin pe' nekelengwa' ne beres ye beke' metugna' ne pememresan ye angkansa negbantug ne dut Empu'.
42001065	Nemenakut menge' rurungan dye, sampay dut kebudbukiran et Judea, atin lang pegsusugiren dye.
42001066	Sebarang nemekekingeg nemeglilu', kwan dye, “Enu mesurungan et yengyegang na' itue? Sabab pegeebayan ya et Empu'.”
42001067	Si Sakarias neng ama' et yengyegang sinleban et Menungang Nakem na' Empu' beke' negtetari et samat kwantin:
42001068	“Kebegbentugan na' Begerar na' Empu', Empu' et bangsa et Israel, sabab pineruri ye sampay lingkat ye kenyeng menge' taaw.
42001069	Negpetiyeg ya dut kityu et ating mekseg neng mememawi'. Na ya teyeg dut tungtung-inupu' i Surutan Dabid neng surutan tagna' neng uripen ye.
42001070	Samat tinange' et Empu' tagna' ti', pebiya' et menge' tarus et Empu' itue:
42001071	Nebawi' tyu ne dut kesagka' tyu sampay neagew ne kityu dut keremut et ginsan neng pengisegan kityu.
42001072	Buwaten et Empu' itue supaya iperasa Ye Kenyeng ingasi' dut menge' kegunggurangan tyu sampay merendeman gasi Kenyeng penektak,
42001073	beke' tinange' na' sinumpaan ye dut ki Abraham neng keupu'upuan tyu,
42001074	supaya mepuwas tyu dut menge' penggewman et kesagka' tyu, apang kesuku' tyu ne dut kenye na kaya ne takut.
42001075	Dut elepan ye na maya kenunganan beke' ketignaan sasat kityu pebibiyag.
42001076	Pasal dimu Juan, daken neng yegang, ngeranen ke et tarus et ketaasan banar na Empu', sabab muna ke dut pegibuten supaya memanyap et dalan ye,
42001077	beke' megpesewd dut menge' taaw ye pasal et kedyeng keselaan na maya ne keempunan. Angkansa nelkat dye ne.
42001078	Itue sabab et menungang ingasi' et Empu' dut kityu, ating mememawi' samat eldew neng siminimpar teyeg dut langit,
42001079	supaya memenyar dut kedye na sebarang pemengibiyagan dut kelingban beke' dut kalung et kepeteyan, supaya turunan tiked tyu dut dalan na kaya kesesewan.”
42001080	Suminangpet ne yengyegang i Sakarias beke' negnekman ne. Dut kelnangan linegdengan ye seked dut eldew na tumagna' ya et keradya ye dut bangsa Israel.
42002001	Ating masa, si Augusto Sesar, surutan et Roma, negbuwat et sara' na megpelista ginsaʼt menge' taaw dut sengkelungsuraʼt Roma.
42002002	Itue una neng pegpepelista ganang Si Kirenio Gobernador et Siria.
42002003	Angkan menge' taaw siminurung dut kedye-kedyeng lungsud supaya megpelista.
42002004	Angkansa tihad dut Nasaret, neng lungsud et Galilea, timinungul de Jose dut Betlehem, lungsud et Judea, ating lungsud i Surutan Dabid tagna', sabab si Jose tungtung-inupu' nega i Surutan Dabid.
42002005	Siminurung dye supaya megpelista. Iba ye si Maria na' tunang ye, segwa' ating masa mentung ne.
42002006	Ganang dun dye ne, diminateng ne timpuʼt penggenakan i Maria.
42002007	Indyari, pinegyegang ye ne uluanak ye, na sembatung lelaki. Kinumutan ye, pegketbes dinatun ye dut kurerewan. Na dye dut sisirungan et menge' ayup sabab kaya ne sisingled na supaya meigaan dye dut benwa neng pepeigaaʼt menge' taaw.
42002008	Indyari duntin maya menge' mengingipat et bibili dut mekabiʼt luluwaken megdidiyaga et daran misan gebi.
42002009	Indyari negpebiri' kedye sembatung dereakan et Begerar na' Empu', indyari benyar et Begerar na' Empu' nenyar dut pelibut dye. Pagka' kwantin ne, nemeketakut dye.
42002010	Segwa' kwaʼt dereakan et Empu' dut kedye, “Kas kewʼt takut, sabab maya bibit ku Menungang Abar neng ikeksan dimyu banar sampay dut ginsaʼt menge' taaw.
42002011	Sabab ye ipinegyegang tiban sembatung Mememawi' dut lungsud i Surutan Dabid tagna', na ya ne si Kristo neng Begerar.
42002012	Na, itue mendyaring tenda' dut dimyu: Na ba' mebiyanan myu sembatung memulek na pegkukumutan beke' pebubuntul dut kurerewan na dut benwa neng pepeigaaʼt menge' ayup.”
42002013	Kuminlat lang timimbu' kelang rupung et menge' dereakan teyeg dut langit na pebebaya' sembatung dereakan et Empu' na megbebantug dut Empu'.
42002014	Kwan dye, “Kebegbentugan dut Empu' na dut langit banar, beke' dut sengkedunyaan maya kesenangan dut menge' taaw neng kekesian ye.”
42002015	Indyari timinireng ne kedye dereakan et Empu' pegketbes siminurung dye ne dut langit. Indyari menge' mengingipat et menge' bibili nemegisun-isun dye, kwan dye, “Dumuntin tyu dut Betlehem apang birinen itueng ipinesewd kityu et Begerar na' Empu' in.”
42002016	Derali' ginsan panew dye. Indyari nebiri' dye si Maria beke' si Jose, pegketbes nebiyanan dye ne memulek neng pebubuntul et kurerewan et pepekanaʼt sapi' na dut benwa neng pepeigaaʼt ayup in.
42002017	Na' ganang nebiri' dye ne si Jesus, pinesewd dye ne ba' enu sinugid kedye et dereakan pasal et memulek na' itue.
42002018	Sebarang nekekingeg neglilu' dye pasal dut menge' sinugid kedye et mengingipat et menge' bibili in.
42002019	Segwa' tinagu' ne i Maria dut seled pusu' itueng ginis na neinabu, beke' pegpirpikiren ye ne dut seled pusu' ye.
42002020	Indyari negpeuli' ne menge' mengingipat et menge' bibili in, na memegdayew beke' memegbantug dut Empu' sabab nebiri' dye ginsan neng ginis na' sinugid dut kedye in.
42002021	Pegdateng et ikewalung eldew tinulian ne ya, indyari pinengeranan dye ne ya et si Jesus, ngaran na' binggey et dereakan et Empu' kwit ya ingga pe' pinegbeteng.
42002022	Ganang diminateng ne epat ne pulu' eldew pegketebes pinengganak i Maria, diminuntin dye dut lungsud et Jerusalem apang metuman dye arat et kedyeng kegunggurangan pasal et pegbasa', sabab atin ne set Keseraan binggey et Empu' ki Moises. Si Jose beke' si Maria nemibit ki Jesus supaya itampar dut elepan et Begerar na' Empu'.
42002023	Sabab samat kwantin sugid dut Kesuratan na' Keseraan et Begerar na' Empu', “Itampar dut Empu' Sebarang Uluanak na' lelaki”
42002024	Beke' kwaʼt Kesuratan, “Megey dye dut Empu' et duwang aksang na' lumbu' etawa upa.” Na itueng tenda' et pegsunud dye dut Keseraan et Begerar na' Empu'.
42002025	Na maya sembatung lelaki dut Jerusalem si Simeon, ingaran ye. Metigna' sampay meinempuen. Megtetagey ya dut mekekulpas et bangsa et Israel. Atin Nakem et Empu' eset kenye.
42002026	Pinesewran ne lagi et Nakem et Empu' na ya ingga matey seked mebiri' ye Kristo et Empu' na' Begerar.
42002027	Pinepanew ya et Nakem et Empu' na sumurung dut pengempuan neng benwa. Ganang binibit ne yengyegang na' si Jesus et menge' gunggurang ye supaya buwaten dut kenye arat neng pinegeratan i Moises.
42002028	Pegdateng ye duntin, ginege' i Simeon yengyegang, peiibut pemantug ye dut Empu' kwan ye:
42002029	“Metaas na' Begerar na' Empu', isia' ku ne tiban. Sabab nebiri' ku ketumanan et tange' Mu daken, angkansa mekedyari Mu ne tiban bewinen et biyag et uripen Mu.
42002030	Selus sabab et nebiri' ne et menge' mata ku Mememawi' Mu, itueng yegang si Jesus,
42002031	na pinanyap Mu itue dut elepan et ginsan neng menge' tawʼt dunya'.
42002032	Pasal kenye, ya samat sembatung silu' mebunayag dut menge' leing-leing bangsa, na ikebantug gasi dut dimung menge' tawʼt Israel.”
42002033	Ama' beke' indu' et yengyegang neglilu' sabab dut menge' binres pasal si Jesus yegang dye.
42002034	Indyari ininunga dye i Simeon. Kwan ye dut ki Maria neng indu' i Jesus in, “Indani' negmendyari itueng yengyegang na' itue dut ikerangga' beke' ikebawi' et menge' tege-Israel eset Empu'. Si Jesus sembatung tenda' teyeg dut Empu' na pegsagka' mekansang menge' tawʼt Israel.
42002035	Angkansa mebuar pegpipikiren et kineldaman. Beke' rupuk samat sembatung keterman ketugsuk dut kurudua mu, Maria.”
42002036	Indyari maya gasi sembatung tarus na' libun na si Ana, na yegang i Panuel teyeg dut pengkatan i Aser. Megurang ne ya banar. Seled pitung teun lang kwit et pegesawa dye.
42002037	Indyari nebeluan ne, negumuran lang et walumpulu' epat. Daran lang ya dut Templo neng benwa et Empu'. Elu' ye mengempu', megpenelang eldew sampay gebi, sengmenu pegpuasa.
42002038	Na ating masa nepekabi' si Ana dut kire Jose, na megpeselamat dut Empu' beke' negberes pasal dut ki Jesus dut ginsan na megtetagey et kelkatan et lungsud et Jerusalem.
42002039	Ganang nebuwat ne de Jose beke' i Maria ginsan neng usulan pasal Keseraan et Begerar na' Empu', negpeuli' dye ne dut Nasaret, na kedyeng lungsud et Galilea.
42002040	Siminangpet beke' nasag ating yengyegang, baha et kesesewran sampay enep et Empu' eset kenye.
42002041	Teun-peteun megtungul dut Jerusalem menge' gunggurang i Jesus sabab et Kenkaan pasal et Neketalib.
42002042	Ganang sempulu' duwang teun ne umur ye, nemenungul dye, sabab diminateng ne gasi kenkaan na kenyeng gunggurang pinegeratan.
42002043	Pagka' tebes ne kenkaan peguli' et menge' gunggurang ye, segwa' si Jesus nepetektak dut Jerusalem. Na kaya pegsesewren dye.
42002044	Seled pikiran dye na si Jesus pebebaya' dut ibang rupungan, angkansa sengmapun ne pinegpenewan dye mura dye nepikir tulusen dut kekempungan beke' dut menge' bila' dye.
42002045	Pagka' diki ne mebiyanan dye, nepeuli' dye gasi dut Jerusalem supaya menulus kenye.
42002046	Iketlung eldew, nebiri' dye ne si Jesus dut seled et pengempuan na' benwa, megearung dut pinegketngaaʼt menge' menunuldu' megkikingeg beke' pengingkut dut kedye.
42002047	Indyari sebarang nekekingeg ki Jesus in, nelilu' dye dut kenyeng kesesewran beke' dut menge' tubag ye.
42002048	Ganang nebiri' dye ne ya et gunggurang ye, linilu' dye ya, kwan dye, “Manu itue binwat mu damen? Aku beke' ama' mu nesusa et penulus dimu.”
42002049	“Manu pegtulusen myu aku?” kwan i Jesus. “Diki myu be nesewran na aku subali' dut benwa et Ama' ku?”
42002050	Segwa' kaya neretian de Jose ba' enu pinegberes i Jesus dut kedye.
42002051	Indyari timinugpa ne si Jesus pesurung dut Nasaret, iba ye ne menge' gunggurang ye. Na si Jesus sembatung mesinunuren na yegang. Segwa' itueng ginis neng neinabu tinagu' et indu' ye dut seled pusu' ye.
42002052	Megsesangpet pe' si Jesus, diminekla' kesesewran ye, negnunga deregbesan ye beke' keireg-ireg dut Empu' sampay dut menge' taaw.
42003001	Ganang ikesempulu' limang teun ne, atin ne kekwiten et pegkepet i Tiberio Sesar, na ya surutan et Roma, dut timpu na' atin si Ponsio Pilato Gobernador dut Judea, Si Herodes Gobernador et Galilea beke' tipused yeng si Pelipe Gobernador gasi dut Iturea beke' Trakonite, Si Lisanias gasi Gobernador dut Abilinia.
42003002	Si Anas beke' si Kaipas, dye metaas na' pari' ating masa. Indyari diminateng beres et Empu' dut ki Juan na' yegang i Sakarias. Na lumegdeng si Juan et ating masa dut kelnangan.
42003003	Sinurungan ye ginsaʼt menge' kebeberiuan neng pelilibut dut danumen et Jordan, na pegabar ye pasal et bewtismu et tenda' et pasal pegsusun dye supaya maya kemeapan et keselaan. Na' itueng keradya i Juan.
42003004	Samat dut Kesuratan et Empu' neng sinurat i Isaias na' sembatung tarus et Empu' tagna', na samat kwantin tutugnaan ye: “Maya sembatung epelagew et tingkag dut kelnangan, kwanen ye, ‘Penyapa' myu dalan et Empu', ipetignaa' myu bebyaan ye!
42003005	Sebarang mebelnek subali' timbunan, sebarang mebukid subali' tebagen, sebarang mebeliwet na' dalan subali' petignaen, beke' menge' melingkatud subali' penyasen.
42003006	Indyari mebiri' et ginsaʼt taaw kepuwasan et Empu'!’ ”
42003007	Angkansa binres i Juan dut kineldaman neng memegsusurung dut kenye, kwan ye, “Kemyung menge' merurupang, samat pengkatan kew et seli! Sinu negpeamay-amay dimyu na menangkis dut iseg et Empu' na' dumateng?
42003008	Angkansa ipebirina' myu mena bua' et dimyung pegsusun. Na, kasi' myu isugira' tiban na kemyu tu' keupu'upuan i Abraham, sabab isugid ku dimyu sebanar, mekepeliwan Empu' et keyegangan i Abraham atuʼt kebebetuan na' itue.
42003009	Ne', tiban iseg et Empu' dut dimyu samat pereratun na' kapa dut gamut et menge' kayu. Angkan sebarang menge' kayu na diki mua' et menununga, atin tuuy ne pemutken ampa' ne iyuntur dut apuy.”
42003010	“Enu ne buwaten kay tiban?” ingkut et kineldaman.
42003011	Siminambag si Juan kwan ye, “Na ba' ya megbebadyu' et duwa, igbey ye sembatu in dut kaya badyu', beke' sebarang maya pegkaan demikian kwantin gasi buwaten ye.”
42003012	Indyari maya menge' menunukut et buwis siminurung kenye, supaya memegpebewtismu kwan dye, “Begerar, enu ne buwaten kay?”
42003013	Sinambag Ye dye, kwan ye, “Pasal dimyu, kas kewʼt penukut et lebi.”
42003014	Menge' kesundeluan gasi nemengingkut kenye, kwan dye, “Enu ne damen buwaten kay?” Sinambag ye dye, kwan ye, “Kas kewʼt pengleges dut mengisi' et pirak dut menge' taaw, beke' kas kewʼt penaksir misan kaya keberbenaran, beke' mesdengan kew ne ba' senu tengdan dimyu.”
42003015	Memegenep net tagey menge' taaw. Segwa' ginsan dye nebluan, sabab kwan dye lang tu' si Juan in atin ne si Kristo na' pegtetegeyen dye.
42003016	Segwa' negsugid si Juan dut kedye, kwan ye, “Pegbewtismu ku dimyu pasal danum, temed maya sembatung pesusunud dut daken lebing mekseg dut daken, na ya megbewtismu dimyu pasal dut Empung Nakem, beke' pasal dut apuy.
42003017	Ya samat mengguguyas dut guguyasan. Sebarang menge' parey, atin puguen ye dut legkew, segwa' sebarang menge' apa beke' kilulu, atin tutungen ye dut apuy na' kaya kepesewan.”
42003018	Indyari, mekansang neng ginis pinenektak i Juan sampay nenuldu' nega et Menungang Abar dut menge' taaw.
42003019	Segwa' si Gobernador Herodes binresan i Juan sabab dut ki Herodias neng inagew ye, sampay nemegbulun ne. Sabab si Herodias neng esawa et tipused ye beke' diki lang et atin mekansang negang menge' mereraat na' binwat ye.
42003020	Nerugnan ne gasi i Surutan Herodes et atin sala' ye, sabab et pinepirisu ye si Juan.
42003021	Pagka' nebewtismuan ne i Juan ginsaʼt menge' taaw neng nemengduntin in, megdemikian sampay si Jesus negpebewtismu ne gasi dut ki Juan. Pegketbes na ya nebewtismuan, negpenalang ne, pegpenelang ye neukaban langit.
42003022	Indyari nineug kenye Menungang Nakem na' Empu' samat dagbes et aksang. Indyari maya beres nekingeg teyeg dut langit, kwan ye, “Ikew lang na' pegmerganen ku na' yegang, mekeksanan ku banar dut dimu.”
42003023	Megumur net telumpulu' si Jesus, atin ne pegtagna' yeʼt pegkeradya dut pinesuku' kenye. Dut kesesewran et menge' taaw na si Jesus yegang i Jose na yegang i Eli,
42003024	si Eli yegang i Matat. Na si Matat yegang i Lebi na yegang i Melki, na beke' yegang i Jana na yegang i Jose.
42003025	Ating si Jose in yegang i Matatias, na yegang i Amos. Itueng si Amos yegang i Nahum na' yegang i Esli, si Esli in yegang i Nage,
42003026	ating si Nage yegang i Maat na yegang i Matatias. Si Matatias in yegang i Semei na yegang i Jose. Si Jose gasi in yegang i Juda.
42003027	Ating si Juda yegang i Joana neng yegang i Resa. Si Resa in yegang i Sorobabel neng yegang i Salatiel na' yegang i Neri.
42003028	Ating si Neri yegang i Melki neng yegang i Adi na' yegang i Kosam. Si Kosam yegang i Elmodam neng yegang i Er.
42003029	Ating si Er yegang i Josue neng yegang i Elieser na' yegang i Jorim. Si Jorim yegang i Matat neng yegang i Lebi.
42003030	Ating si Lebi yegang i Simeon neng yegang i Juda na' yegang i Jose. Si Jose yegang i Jonam neng yegang i Eliakim.
42003031	Ating si Eliakim yegang i Melea neng yegang i Mainan na' yegang i Matata. Si Matata yegang i Natan neng yegang i Dabid.
42003032	Ating si Dabid yegang i Jesse neng yegang i Obed na' yegang i Boos. Si Boos yegang i Salmon neng yegang i Naason.
42003033	Ating si Naason yegang i Aminadab neng yegang i Admin na' yegang i Arni. Si Arni in yegang i Esrom neng yegang i Peres na' yegang i Juda.
42003034	Ating si Juda yegang i Jakob neng yegang i Isaak na' yegang i Abraham. Si Abraham yegang i Tera neng yegang i Nahor.
42003035	Ating si Nahor yegang i Serug neng yegang i Reu na' yegang i Peleg. Si Peleg in yegang i Eber neng yegang i Sala.
42003036	Ating si Sala yegang i Kainan neng yegang i Arpaksad na' yegang i Sem. Si Sem in yegang i Noe neng yegang i Lamek.
42003037	Ating si Lamek in yegang i Metusela neng yegang i Enok. Si Enok in yegang i Jared neng yegang i Mahalalel na' yegang i Kainan.
42003038	Ating si Kainan in yegang i Enos neng yegang i Set na' yegang i Adan. Si Adan in yegang et Empu' banar.
42004001	Si Jesus pegtetetegan et Empung Menungang Nakem. Indyari neglembus ne si Jesus teyeg dut danumen et Jordan, indyari pinenekmanan et Empung Nakem na ya meglahyun dut kelnangan.
42004002	Pegdateng ye dun, tinuksu' i Seytan si Jesus. Seled epat na pulung eldew si Jesus kaya lang nengaan, angkansa ya inurapan banar.
42004003	Indyari pineinabu net atin i Seytan penuksu' ye dut ki Jesus, kwan ye, “Ba' ikew Yegang et Empu', isugira' dut batu na' itue e na ipebelua' et kekanen.”
42004004	Indyari siminambag si Jesus, kwan ye, “Nekesurat dut Kesuratan et Empu', na, ‘Diki lang megbiyag taaw pasal dut kekanen lang.’ ”
42004005	Indyari pinebaya' gasi i Seytan dut pinekemelangkew na' bukid, pegketbes sengkeperekan lang pinepayag kenye ginsaʼt milikan et sengkedunyaan.
42004006	Indyari negberes gasi si Seytan kenye, kwan ye, “Ibgey ku dimu ginsaʼt penggewman beke' pegkedeyahan na' itue sabab pinegbaya' ne daken itue, angkansa mekedyari ku mebgey dut sinu-sinu na gaay ku na begeyan.
42004007	Na, ba' ikew mengempu' daken, ginsan ibgey ku dimu.”
42004008	Segwa' siminambag si Jesus kenye, kwan ye, “Nekesurat dut beres et Empu', ‘Pengempua' Begerar mung Empu' Banar beke' ya lang sukuan mu.’ ”
42004009	Indyari pinebaya' gasi i Seytan dut lungsud et Jerusalem. Pegdateng duun timinyeg dye dut terimpukpukaʼt Pegpengempuan na' Benwa et Empu'. Indyari sinugiran ye si Jesus, kwan ye, “Ba' ikew Yegang et Empu', tugpa ne.
42004010	Sabab dut Kesuratan et Empu', ‘Bilinan ye kenyeng dereakan supaya medyeganan ke,
42004011	Beke, sempupuen dye ikew supaya diki ke tegkurihad dut batu.’ ”
42004012	Indyari siminambag si Jesus, kwan ye, “Nesurat, ‘Kasi' pegtuksua' Begerar mung Empu' in.’ ”
42004013	Ganang netbes ne i Seytan ginsan neng penuksu' ye, tinirengan ye ne si Jesus pengsemantara' segwa' peulinan ye nega ba' maya ne menungang timpu gasi.
42004014	Indyari negpeuli' si Jesus dut lungsud et Galilea, asal Empung Menungang Nakem eset kenye. Nehebaran et ginsaʼt taaw na' pelilibut dut lungsud na' atin pasal kenye.
42004015	Sampay negtuldu' ya dut menge' pegtimung-timungan dye, ginsan dye nekebantug kenye.
42004016	Indyari siminurung si Jesus dut lungsud et Nasaret, na ba' embe dineklaan ye. Pegdateng et Eldewʼt Kepeternan, diminuntin dut pegtimung-timungan sabab atin ne neeratan ye. Pegdateng dun timinyeg supaya megbatsa'.
42004017	Binggey dut kenye Kesuratan i Isaias neng tarus et Empu' tagna'. Indyari kinelkad ye ne Kesuratan, nebiyanan ye duntin samat kwantin tugna' ye,
42004018	“Nakem et Empu' dut daken sabab aku pinili' ye supaya menuldu' et Menungang Abar dut menge' miskin. Dinaak ye aku apang ipebunayag dut nepipirisu na dye mepeliwan, ipengmendyari sebarang menge' beleg kebiri' beke' merugeyan sebarang mekeliyutan.
42004019	Beke' ipabar ye ating timpu na bewinen et Empung Begerar kenyeng menge' taaw.”
42004020	Pegketbes linulun ye ne Kesuratan, indyari pineuli' ye ne dut negey kenye in mura narung supaya menuldu'. Indyari ginsaʼt taaw dut seled pegtimung-timungan in nemenengteng dut kenye.
42004021	Indyari tinegnaan ye negsugid dut kedye, kwan ye, “Tiban ating Kesuratan na' nekingeg myu in, netuman ne.”
42004022	Menunga ginsan bebresen dye dut kenye, sampay nelilu' sabab et menunungang menge' bebresen na' liminiwan dut baba' ye. “Diki be itue yegang i Jose?” kwaʼt ingkut dye.
42004023	Siminambag si Jesus dut kedye, kwan ye, “Merali' samat kwantin ketulduan sugiren myu pasal daken, ‘Mengunguru, urui' mena bilug mu!’ Sampay sugiren myu gasi, ‘Buwata' mena dut dimung lungsud ginsaʼt nekingeg kay pasal dut menge' pinemuwat mu dut Kapernaum.’
42004024	Keberbenaran isugid ku dimyu, kaya lang tarus et Empu' keterima-terima dut kenyeng kebenbenwanan.
42004025	“Segwa' sugiran ku kemyuʼt ketentuan, mekansang dut bangsa et Israel na' menge' kelilibunan na' nebeluan dut penewnan i Elias neng tarus et Empu' tagna', sabab et telung teun tenga' kaya lang diminlek, angkansa diminateng kelang urap.
42004026	Temed kaya lang pineruntin et Empu' si Elias dut sinu-sinu selyu ga dut sembatung tumpang na' libun neng nebeluan na tawʼt Sarepat, dut sakup et lungsud et Sidon.
42004027	Mekansang dut bangsa Israel na menge' tegeldew-eldew dut penewnan i Eliseo neng tarus et Empu' tagna', segwa' kaya misan sembatu pinenunga ye selyu si Naaman ga na' tumpang, na sembatung tawʼt Siria.”
42004028	Ganang nekingeg itue e et ginsaʼt menge' taaw dut seled pegtimung-timungan ti', nemengiseg dye banar.
42004029	Nemeniyeg dye ginsan ampa' dye ne pineliwan, sampay ipegdururung dye dut terimpurukaʼt bukid neng binaal dyeng lungsud supaya ipulid dye ya dut pengras.
42004030	Segwa' naya' lang dut pinegketngaan dye na kaya nepenu-penu, indyari nugad ne si Jesus.
42004031	Pegketbes timinugpa ne de Jesus dut Kapernaum, na sembatung sakup et lungsud et Galilea, na dut Eldew et Kepeternan timinagna' pegtuldu' i Jesus dut menge' taaw dut pegtimung-timungan.
42004032	Nelilu' dye banar dut kenyeng menge' tuldu', sabab maya keseg kenyeng menge' bebresen.
42004033	Dut pegtimung-timungan maya sembatung lelaki neng negbegbalig. Negberes ya et mebasag dut ki Jesus, kwan ye,
42004034	“Enu panew mu damen Jesus et Nasaret? Natu' ke be supaya binesanen mu kami? Sewd kay ba' sinu ke. Ikew ating Pasek Metigna' teyeg et Empu'.”
42004035	“Kas kegibek!” kwan i Jesus, “Lumiwan kew dut kenye.” Indyari inugba' et tawʼt kekelyan ating lelaki in ampa' ne liminiwan ating meraat, na kaya ne nekepesakit kenye.
42004036	Indyari ginsaʼt menge' taaw nelilu' sampay nemegbesberes ne, kwan dye, “Enu itueng tuldu' e? Sabab maya keksegan beke' maya kebesagan. Inempangan ye lang meraat neng nakem nemengliwan ne.”
42004037	Na, pagka' kwantin ne abar pasal kenye limingkep dut ginsaʼt pelilibut.
42004038	Indyari nugad ne si Jesus dut pegtimung-timungan, ampa' ne diminuntin dut benwa de Simon. Neginabu duntin, libun neng pengibanan i Simon in pegegnewen. Neneew de Simon pekitabang dut ki Jesus.
42004039	Angkansa diminigwang si Jesus dut kenye, ampa' ye ne dinaak ating egnew mugad. Indyari inibuanan ne megtuy ne nemeruri sampay negpekaan ne dut kedye.
42004040	Ganang megsesdep ne eldew, nememibit menge' taaw et indeginis neng menge' reresanen et menge' mesesakit. Segwa' ganang pegdepnen ye lang et keremut ye ginsan sembatu-sembatu kedye angkansa pemegnunga dye ne.
42004041	Nemengliwan dut kineldaman menge' mereraat beke' megegerwak dye. Kwan et menge' meraat na' nakem, “Ikew na' Yegang et Empu'!” Segwa' pinemulag i Jesus dye, sampay kaya tinugutan ye dye na meres pasal dut kenye sabab pegsesewren dye na Ya ne in ating Kristo.
42004042	Pegdateng et keririkleman, siminurung si Jesus dut kelnangan. Na', menge' taaw memegtulus ne kenye. Ganang nebiyanan dye ne si Jesus, binisara dye ya na endey mena tumireng kedye.
42004043	Segwa' kwan ye, “Keilangan ipabar ku gasi Menungang Abar dut leing kebenbenwanan pasal milikan et Empu', sabab pasal et atin angkan aku dinaak.”
42004044	Indyari negpeabar ne si Jesus dut menge' pegtimung-timungan et menge' tawʼt Judio na dut bangsa et Judea.
42005001	Sembatung eldew, petitiyeg si Jesus dut tindal et dagat et Genesaret, na dut pelilibut ye negsigkit kansang et menge' taaw sabab memegkikingeg pasal beres et Empu'.
42005002	Indyari nebiri' i Jesus duwang gubang pesesengrad dut deplakaʼt dagat segwa' kaya sentin menge' empuʼt gubang in sabab pemenggunas et rambat dye.
42005003	Indyari nekepikir si Jesus sumakat dut sembatung gubang in. Ating gubang Empu' ye si Simon. Indyari narung ne si Jesus dut gubang, pegketbes kwan i Jesus dut kenye, “Isundur-sundura' sengkerit pelawed.” Sasat megearung dut gubang in, sasat gasi pegtutulduan ye ginsaʼt kineldaman in.
42005004	Indyari ganang neketbes net pegtuldu' ye, kwan ye dut ki Simon, “Pelawed-lewera' myu gubang in, pegketbes itana' myu ne ating menge' rambat in supaya keisi' kew sera'.”
42005005	Segwa' siminambag si Simon, kwan ye, “Menunuldu', negsinggebi ne tuyu' kay, segwa' misan sisi' kaya lang nekeisi' kay. Segwa' pagka' ikew ne pegsugid, itaan kay ne menge' rambat tu'.”
42005006	Na, pagka' nebuwat dye ne itue e, nemekeisi' ne et mekansang na' sera' seked-seked kuuyat ne rambat dye.
42005007	Pagka' kwantin ne, pinengempayan dye ne kedyeng menge' iba-iba na dut sembatung gubang ti' na pekabi' dut kedye supaya menabang. Indyari nememunsul ne ampa' dye ne pinenunuan duwang gubang. Na', usa-usa menge' gubang dye kuelneb ne.
42005008	Pagka' samat kwantin ne nebiri' i Simon, tahan lang nepekleb dut titikeran i Jesus, indyari kwan ye, “Pereyuni' ku Empu', sabab aku tu' sembatung tegesala'.”
42005009	Indyari si Simon beke' menge' iba ye nemekelilu' sabab dut deklaʼt sera' neng neisi' dye.
42005010	Megdemikian nemekelilu' si Jakob beke' si Juan neng keyegangan i Sebedeo, na' menge' kebe'baya' i Simon. Indyari kwan i Jesus dut ki Simon, “Kas takut, sabab tihad tiban mengrerambat ke ne et menge' taaw.”
42005011	Indyari pinerunggu' dye ne kedyeng gubang, indyari tinirengan dye ne ginsan, ampa' dye ne naya' dut kenye.
42005012	Ganang dun ne si Jesus dut sembatung lungsud, maya dun sembatung tegeldew-eldew. Pegkebiri' ye ki Jesus megtuy lang nepekleb dut lugta', supaya mengangat et peingasi', kwan ye, “Begerar ba' gayen mu teyen, pegulini' ku.”
42005013	Indyari kintang i Jesus ne kenyeng lengen, ampa' ye ne kimpetan, kwan ye, “Ingin ku, megnunga ke.” Kenematey, atin lang be nebres i Jesus, megtuy ne negulinan.
42005014	Indyari amay-amay negbilin si Jesus dut kenye kwan ye, “Na asi'asi' kasi' pegsugira' dut misan sinu. Segwa' panew ne, ipebirina' bilug mu dut pari', pegketbes megungsud ke et simaya'. Sabab atin ne sara' i Moises ba' pesalan samat dimu neng reresanen tu', beke' atin tenda' dut menge' taaw na ikew kebenaran menunga ne.”
42005015	Segwa' pasal ki Jesus nebuar nega dut kineldaman, angkan menge' taaw memegsurung dut kenye supaya kumingeg beke' megpeuru et kedyeng menge' reresanen.
42005016	Segwa' daran megsurung si Jesus dut kaya lang ketaaw-taaw supaya megpenalang sesayu dut Empu' Banar.
42005017	Sembatung eldew ganang pegtuldu' ne si Jesus, neginabu menge' pari' na' Pariseo beke' menge' menunuldu' et Keseraan i Moises memegarung duntin. Teyeg dye dut iba-ibang menge' lungsud et Galilea, dut Judea, beke' dut Jerusalem. Segwa' esen net ki Jesus keksegan et Empu' Banar supaya menguru.
42005018	Indyari, maya menge' kelelekian memegkekentuang et sembatung rumuy bilug ye na pebubuntul dut demdam ye, ipeglegesan dye na biten dye ya dun supaya meratun dye dut elepan i Jesus.
42005019	Pagka' kaya lang mebiyanan dye sabab et nemegsitsiet ne menge' taaw. Indyari sembatu inlu' dye ninik dye dut timbewʼt sapew, ampa' dye ne linsutan. Pegketbes linsutan dye indyari tinuntun dye ne dut pinegketngaaʼt menge' taaw nega ti', neginalep dut teteyumanan i Jesus neretunan ye.
42005020	Pagka' neerim i Jesus pegandel dye, kwan ye, “Bila', menge' sala' mu inampun ne.”
42005021	Indyari menge' Pariseo beke' menge' menunuldu' et Keseraan nemegpikir-pikir et samat kwantin, “Sinu takung taaw itue e na pegberes et kebusungan e? Diki be Empu' lang mekeampun et menge' keselaan?”
42005022	Segwa' pegsesewren i Jesus sebarang pegpipikiren dye, indyari kwan ye, “Manu pegpikir-pikir kew et samat kwantin?
42005023	Enu merugey sugiren, ‘Inampun ne dimung sala',’ etawa, ‘Teyeg ampa' panew ne?’
42005024	Angkansa, menunga mesewran myu banar na aku, itueng Yegang et Taaw, maya kewasa beke' kepegbayaan et Empu' atuʼt dunya' supaya mengampun et keselaan.” Indyari kwan ye dut rumuy na' taaw in, “Pegbangun ne, bita' ne demdam mu ampa' ke ne muli'.”
42005025	Indyari megtuy ne timinyeg dut elepaʼt ginsaʼt menge' taaw, pinemibit ye ginsaʼt pegbubuntulan ye ampa' ne nuli', na megbebantug dut Empu'.
42005026	Indyari, pagka' kwantin ne neinabu, ginsan dye na dut seled et ating benwa nemeglilu', sampay dye ne gasi nekebantug dut Empu', kwan dye, “Tiban nekebiri' tyu et kelilu'lilung buwat.”
42005027	Pegketbes et itue e, liminiwan si Jesus ampa' ne nugad. Indyari nebiri' ye si Lebi na sembatung menunukut et buwis na megarung dut benwa neng pegsutsukutan. “Baya' daken,” kwan i Jesus dut kenye.
42005028	Indyari timinyeg si Lebi, ampa' ne naya' dut kenye. Ginsan tinirengan ye.
42005029	Pegketbes negpepanyap si Lebi et kelang pegkenkaan sabab lang dut ki Jesus. Duntin neginabu gasi maya menge' menunukut et lugta' beke' maya menge' simpir nekilamud mengaan.
42005030	Indyari nemenawey menge' pari' na' Pariseo beke' menge' menunuldu' et Keseraan i Moises na teyeg et egama dye dut menge' pepengenaran i Jesus, kwan dye, “Manu megsesaru kew mengaan dut menge' mekeselaan beke' menge' menunukut et buwis in?”
42005031	Indyari siminambag si Jesus, kwan ye, “Diki mengeilangan et mengunguru sembatung menunga peresaan ye, selyu lang sebarang tegesakit lang in.
42005032	Diki ku natu' supaya peningkagen sebarang metitigna' in, ba' diki sebarang menge' mekeselaan in supaya memegsusun.”
42005033	Sinugid dye dut kenye, kwan dye, “Menge' pepengenaran i Juan daran megpuasa beke' meningkag, megdemikian menge' ketindegan et menge' Pariseo, segwa' menge' pepengenaran mu daran dye mengaan sampay menginum.”
42005034	Indyari siminambag si Jesus, kwan ye, “Manu, megpuasa be taku' sebarang menge' terisabeng in sementara' iba dye nega lelaki neng ibulun in?
42005035	Segwa' maya timpu, ba' lelaki na' ibulun in kaya ne, ‘Atin pe' megpuasa dye ne.’ ”
42005036	Indyari si Jesus negberes et elagad menge' pinegleinan et menge' tuldu' et menge' Pariseo, beke' eset kenyeng bagung tuldu', kwan ye, “Kaya lang taaw menabas et bagung kumut supaya lang itempel dut lelagi neng kumut. Na ba' binwat ye atin, meusiba' ne ating bagung kumut, beke' ating tinabas na' tetempel dut bagu na' kumut in, diki lang sumugat na itempel dut lelagi neng kumut.
42005037	“Beke' kaya sinu menunu' et bagung alak et ubas dut lelagi neng susunuan na' kulit. Na ba' binwat ye, ipelput et bagung alak et ubas susunuan in sabab et galak et labun ye. Indyari meula' ne alak et ubas in sampay susunuan na' kulit in meusiba' ne.
42005038	Segwa' sebarang bagung alak et ubas in subali' isunu' dut bagung susunuan gasi.
42005039	Beke' kaya sinu, ba' nekeinum net alak neng ubas in meiregan ye nega bagung alak in, segwa' atuʼt megurang in, atin key sugiren ye na ‘Menunga.’ ”
42006001	Sembatung Eldew et Kepeternan, ganang memegtetalib de Jesus dut uma, nememuringgu' menge' pepengenaran ye et seng uheyen. Pinengurut dye beke' kinukut dye sebarang menge' elinseg lang in dut pegpanew dye.
42006002	Indyari nemengingkut menge' pari' na' Pariseo dut kedye, kwan dye, Na' “Manu pememuringgu' kew tiban? Sungsang atin dut Eldew et Kepeternan.”
42006003	Siminambag si Jesus dut kedye kwan ye, “Diki myu be taku' nebatsa' pegdatek pinengurapan de Surutan Dabid tagna' beke' menge' iba ye, ba' enu binwat dye?
42006004	Diki taku' siminled si Surutan Dabid dut Pegpengempuan na' Benwa in, beke' diki be nemengaan dye et sinimaya' neng bengbang in, sampay menge' iba i Dabid pinemgeyan ye nega? Atin teup, menge' pari' lang mekedyari kekaan.”
42006005	Indyari kwan i Jesus dut kedye, “Aku, ating Yegang et Taaw na' Gerar na lebing metaas dut Eldew et Kepeternan.”
42006006	Pegdatek sembatung Eldew et Kepeternan siminurung si Jesus dut pengempuan na' benwa et menge' tawʼt Judio apang menuldu'. Indyari untin maya sembatung piley kewanan neng lengen ye.
42006007	Menge' pari' na' Pariseo beke' menge' menunuldu' et Keseraan megsisipyi' lagi ki Jesus, angkan supaya maya mesumbung dye pasal kenye. Angkansa ating eldew sinipian dye banar ba' menguru si Jesus dut ating Eldew et Kepeternan.
42006008	Segwa' pegsesewren ne i Jesus ba' enu pegpipikiren dye, indyari kwan ye dut maya piley lengen in, “Teyeg pegketbes peteyuma ke dut elepan et ginsaʼt menge' taaw.” Indyari timinyeg ne selus.
42006009	Indyari sinugid i Jesus dut kedye, kwan ye, “Tiban ingkuten ku kemyu, enu patut buwaten dut Eldew et Kepeternan, memuwat et menunga etawa memuwat et meraat, memawi' et biyag etawa mengusiba'?”
42006010	Indyari sinyekan i Jesus ginsan eset pelilibut ye in, pegketbes sinugid ye dut lelaki, kwan ye, “Iktanga' lengen mu.” Indyari kintang i Jesus ne lengen ye. Na, pegketang ye megtuy ne negulinan.
42006011	Segwa' susulu ga nemengiseg menge' pari' na' Pariseo beke' menge' menunuldu' et Keseraan, indyari nemegisun-isun dye ba' enu buwaten dye ki Jesus.
42006012	Sembatung eldew timinungul si Jesus dut bukid. Negsinggebi negpenelang ye dut Empu'.
42006013	Pegdatek keririkleman tiningkag ye kenyeng menge' pepengenaran, pegketbes nemili' ya et sempulu' duwa supaya ngeranen ye et bibilinan dut kenye.
42006014	Indyari ating menge' pinemili' ye, ingaran dye, si Simon, ngineranan ye et Pedro, si Andres neng tipused i Simon, de Jakob, Juan, Pelipe, Bartolome,
42006015	Mateo, Tomas, beke' si Jakob na' yegang i Alpeo, si Simon na pegtingkagan ye et Meketaaw,
42006016	si Judas na' yegang i Jakob, sampay si Judas Iskariote na' negdungdupang gasi.
42006017	Pegketbes nepekenapan si Jesus beke' menge' pepengenaran neng mengengandel ye, indyari nepetaren dye dut kebelnekan. Simpir neng menge' pepengenaran ye esentin gasi, beke' kineldaman gasi menge' tawʼt Judea, tawʼt Jerusalem, sampay menge' tawʼt dagat et bayan et Tiro beke' Sidon.
42006018	Na dye in nemenurung ki Jesus supaya kumingeg beke' petabang et kedyeng menge' reresanen, samat nemegbegbalig in neng nemegnunga.
42006019	Ginsaʼt menge' taaw pemengutew dut ki Jesus, sabab maya basag megliwan teyeg dut kenye, angkan ginsan dye pemegulinan.
42006020	Indyari siminyek si Jesus dut kenyeng menge' pepengenaran, kwan ye, “Mesukud kew na menge' miskin sabab dimyu ating Pengmilikan et Empu'.
42006021	“Mesukud kew sebarang pemegurapan tiban atuʼt dunya' sabab kemyu pebiyagan ba' leyd ne. “Mesukud kew memegsiyak tiban sabab kemyu tumelengkak leyd ti'.
42006022	“Mesukud kew ba' kemyu pegreaten et sebaya' myu, pepeugad, peginlelewen beke' pegbenbersan kew et meyeyaat sabab lang et pegandel myu dut Yegang et Taaw.
42006023	“Sabab samat kwit ti' pineliyutan gasi et menge' kegunggurangan dye menge' tarus et Empu' tagna'. Angkansa meglami-lami kew dut eldew na' atin beke' megtiktindak kew et kesan, sabab kela' isubli dimyu dut langit.
42006024	“Segwa' elula' myu ne menge' mentiri' sabab neterima myu ne lagi kesenangan myu.
42006025	“Elula' myu ne sebarang pemegbiyagan tiban, sabab megderateng eldew na kemyu urapan leyd ti'. Elula' myu ne menge' memegtelengkak tiban, sabab kemyu rumupuk beke' sumiyak leyd ti'.
42006026	“Elula' myu ne ba' ginsaʼt taaw pemantug dimyu, sabab rendema' myu kwantin gasi pegbuwaten et menge' keupu'upuan et kedye neng pemantug dimyu dut menge' embut na menge' tarus.”
42006027	“Temed sugiran ku kemyu menge' megkikingeg; Ingina' myu dimyung menge' kebanta, buwati' myu et menunga sebarang memegiseg dimyu.
42006028	Inungana' myu sebarang pemenukna' dimyu, beke' ipenelangin myu dut Empu' sebarang pemengraat dimyu.
42006029	Ba' maya menuntuk et sembelang rupa myu, ipetempara' gasi kenye sembela' in. Na ba' maya mengagew et repanan mu, pesari' lang misan sampay badyu' mu isien ye.
42006030	Begeyi' myu sebarang memegteew dut dimyu, na ba' maya mengagew et menge' pusaka' myu kasi' myu ne pegisia' peuli'.
42006031	Buwata' myu dut sebaya' myu sebarang gaay myu buwaten et sebaya' myu dut dimyu.
42006032	“Segwa' ba' kesien mu lang sebarang memegkasi lang dut dimyu, enung ganti tegeyen mu? Misan menge' mekeselaan pegkesian dye sebarang memegkasi lang gasi dut kedye in.
42006033	Beke' ba' atin lang buwatan mu et menunga sebarang menunga lang gasi dut dimu, enung pulus na metagey mu? Misan menge' mekeselaan kwantin gasi pegbuwaten dye.
42006034	Megdemikian gasi ba' ipelimbas myu lang sebarang pegsesewren myu na kebayad dut dimu, enung pulus na metagey mu sentin? Misan gang menge' mekeselaan pepelimbasan dye sebaya' dye, sabab pegsesewren dye na maya mebayad kedye.
42006035	Segwa' ingina' myu sebarang menge' kebanta myu. Buwati' myu dye et menunga beke' pelimbasi' myu dye misan ne pegsesewren myu na kaya lang mebayad dye dimyu. Sabab kela' pulus myu, beke' diki lang et atin, sampay gasi teupen na kemyu tantu banar na menge' yegang et Metaas Banar na' Empu'. Sabab Empu' meingesinen dut menge' taaw neng kaya medengdeng beke' dut menge' mekeselaan.
42006036	Keilangan meingesinen kew, samat dimyung Ama' (Empu') neng meiningesien.”
42006037	“Kas kewʼt pengukum et sebaya' myu, supaya diki kew gasi meukuman et Empu'. Kas kewʼt pengdusa, supaya diki kew gasi dusaen. Empuna' myu sebaya' myu supaya empunen kew gasi et Empu'.
42006038	Megey kew beke' supaya kemyu gasi mebgeyan. Menungang penggantang, pereten, yegyegen sampay tumudtud ne dut gegentangan seked mepursan ne dut elepan myu. Sabab penggantang neng ginantang myu kwantin gasi penggantang igantang dimyu et Empu'.”
42006039	Indyari negtuturan et itueng beleybey, kwan ye, “Mekedyari taku' na sembatung beleg mengdundun et sembatung beleg gasi? Diki be ginsan dye in mererabu' dut kinelian?
42006040	Sembatung pegiskul diki lang lumbi dut kenyeng menunuldu', segwa' sebarang tinulduan banar sumali'sali' ne gasi dut kenyeng menunuldu'.”
42006041	“Manu pegsiyekan mu puling dut mataʼt tipused mu? Segwa' kaya mekebiri' mu batang neng nekepuling dut mata mu?
42006042	Enukwan tiban mesugid mu dut tipused mu, kwanen mu, ‘Tipused, ugaren ku puling dut mata mu,’ segwa' dimu kayangga neugad mu batang neng nekepuling dut mata mu? Ikew na' pele'lalu', ugara' mena puling dut mata mu supaya menunga penyek mu mengugad et puling dut mataʼt tipused mu.”
42006043	“Kaya menungang kayu indyari mua' et diki menungang bua', etawa meyaat neng kayu indyari mua' et menunga.
42006044	Sabab menge' kayu mekekilala dut kedyeng menge' bua'. Angkan kityu diki tyu memua' et bua' dut menge' kesuksukan, etawa dut menge' keserenitan.
42006045	Angkansa menge' menunungang taaw buwat dye menununga gasi, sabab menunga pusu' dye, segwa' sebarang menge' mereraat neng menge' taaw mereraat gasi keradya dye, sabab pusu' dye meraat. Sabab sebarang ibres et baba' dye atin dut pusu' dye nega pegmewanan.”
42006046	“Manu pegbetengan myu aku et Begerar, segwa' kaya pegbuwaten myu sebarang menge' pinegberes ku in?
42006047	Na, pegsusugiren ku dimyu ba' enu patus et sebarang memegsurung daken in supaya mengingeg et beres ku, pegketbes buwaten ye atin.
42006048	Patus ye samat negpetiyeg et benwa, negkali et merarem dut batu pegketbes pinetiyeg ye dun usuk ye. Pegdatek liyud, linyuran benwa ye et mebasag, segwa' kaya riminyeg sabab mepangger pengusuk ye.
42006049	Segwa' ating sembatu neng megkingeg et beres ku segwa' kaya pegbuwaten ye, patus ye samat lelaki na' negbenwa segwa' inusukan ye dut egis-egisen, na senu ga pangger ye. Pegdatek linyuran benwa ye, neglahyun lang negba' seked-seked ginsan in nerumbak.”
42007001	Ganang netbes i Jesus ne ginsaʼt tuturan ye neng pemegkikinggen et menge' taaw in, neglahyun ne si Jesus dut lungsud et Kapernaum.
42007002	Indyari negteka' duntin sembatung uripen et kapitaʼt sundalu et Roma pegkesian ye banar itueng uripen na pegsesekitan na peglelpusen ne.
42007003	Ganang neebaran et kapitaʼt sundalu pasal ki Jesus, dinaak ye menge' megurang et menge' tawʼt Judio supaya megsugid ki Jesus ipesurung apang menabang dut kenyeng uripen.
42007004	Ganang diminateng dye ne dut ki Jesus, negpeingasi' dye banar, kwan dye, “Ating taaw patut gasi kineradya ye. Angkansa misan tebangan mu ya.
42007005	Sabab melingew si Kapitan dut kityung bangsa, beke' ya nega gasi negpebaal et benwa na' pegempuan.”
42007006	Angkansa si Jesus naya' ne lang. Pagka' mekabi' dye ne dut benwa, pinesusup i Kapitan ne si Jesus dut pireng menge' bila' ye supaya megsugid. Na samat kwantin pemilin ye, “Gerar, kas net peluug, sabab diki teupen na kesirung kew dut sapew ku.
42007007	Angkan kaya aku nepekabi' dimu sabab nerim ku na diki aku teupen na tumeyuma dimu. Segwa' mengarap ku ne misan bebresen mu lang ipebibit mu uripen ku megulinan ne.
42007008	Sabab aku itue maya metaas dut daken, megdemikian aku maya gasi pegsesekupan ku na menge' kesundeluan. Ba' daaken ku sembatu ‘Manew ke!’ ya mepanew. Dut iba gasi kwanen ku, ‘Ani' ke!’ ya pepekabi'. Ba' sugiran ku daken neng uripen, ‘Buwata' itue!’ atin gasi pegbuwaten ye.”
42007009	Ganang nekingeg itue i Jesus, nelilu' ya banar. Indyari liminingew ya dut kineldaman neng megseselundung kenye, kwan ye, “Misan menge' tawʼt Israel kayangga pe' nekebiri' ku samat kwantin deklaʼt pegandel.”
42007010	Indyari menge' kelelekian neng menge' tinahag in negpeuli' ne dut benwa, segwa' pegdateng dye duntin uripen in negulinan ne.
42007011	Pegketbes et itue, siminurung si Jesus dut lungsud na pegngeranen et Nain. Indyari menge' pepengenaran ye beke' menge' kineldaman nememaya' ne kenye.
42007012	Ganang mekabi' ne dut lelengewan et lungsud na' atin, maya sembatung patey pegpepsanen set rarung surung peliwan dut lelelbengan. Na atin bugtung na' lelaki yegang et nebeluan. Mekansang menge' taaw teyeg dut lungsud na' atin nengiba kenye.
42007013	Pegkebiri' i Jesus dut indu' et natey in, nekeingasi' dut kenye, kwan ye, “Kas net siyak.”
42007014	Pegketbes pinekebian ye rarung in, ampa' ye ne kinutew, indyari nepetaren ne menge' megpepsan et rarung in. “Subur, pegbangun ne!” kwan i Jesus.
42007015	Indyari negbiyag peuli' ating natey beke' narung ne ya, pegketbes mekebres ne. Indyari dinundun ne i Jesus dut indu' ye.
42007016	Pagka' samat kwantin ne, ginsan dye nemenakut ne beke' nemegbantug ne dut Empu', kwan dye, “Maya tiban atuʼt pinegketngaan tyu na metaas na' tarus, natu' Empu' supaya menabang kityu et menge' taaw ye.”
42007017	Itueng abar pasal ki Jesus nebuar dut ginsaʼt Judea sampay dut pelilibut na' menge' lungsud.
42007018	Negtuturan menge' pepengenaran i Juan neng Mememewtismu dut kenye pasal neng menge' neinabu et ating masa.
42007019	Indyari duwa dye pinetingkag i Juan supaya daaken ye sumurung ki Jesus apang mengingkut na, kwanen dye, “Ikew ne be na ating tineked na megderateng, etawa tumagey kay nega dut iba.”
42007020	Ganang nemengdateng ne menge' kelelekian dut ki Jesus, kwan dye, “Si Juan neng Mememewtismu negdaak damen atuʼt dimu supaya mengingkut dimu na ba' ikew ne be itueng pegtetegeyen kay na dumateng, etawa subali' tumagey et iba?”
42007021	Nekeuna ti' mekansang neng menge' reresanen pinegulinan i Jesus, menge' indeginis neng menge' reresanen beke' menge' pepeliyutan et menge' mereraat neng diwata, sampay menge' beleg nemekebiri'.
42007022	Angkansa sinugid i Jesus dut menge' pinengdaak in, kwan ye, “Na, peuli' kew ne, isugira' myu ki Juan sebarang nebiri' beke' nekingeg myu ‘Menge' beleg nemekebiri', menge' pangkul nemekepanew, sebarang tegeldew-eldew nemegulinan, menge' lepak nemekekingeg, menge' patey nemegbiyag peuli', beke' Menungang Abar pineabar dut menge' miskin.’
42007023	Mesukud sebarang menge' taaw na diki duwa-duwa daken.”
42007024	Ganang nemengugad ne menge' dinaak i Juan in, negberes si Jesus, kwan ye dut kineldaman pasal ki Juan, “Enu pegliwanen myu supaya birinen dut kelnangan? Sembatung rebung pegyegyegen et deres?
42007025	Na ba' lein lang, enu pegliwanen myu supaya birinen? Sembatung taaw na menungang pekayan? Dein lang, sabab merga' neng menge' pinekayan beke' mesanang pengebiyagan ye, dye in dut benwa lang et menge' mentiri'.
42007026	Segwa' enu pegliwanen myu supaya birinen? Sembatung tarus et Empu'? Negsugat banar, sabab sugiran ku kemyu, luwas nega dut tarus et Empu'.
42007027	Netuman ne Kesuratan pasal kenye na pegsugiren; ‘Daaken ku daken neng tetehagen muna dut dimu, na ya memanyap et bebyaan dut unaan mu.’
42007028	“Sugiran ku kemyu, dut ginsan neng menge' pinegyegang et menge' kelilibunan, kaya-kaya lang lumbi dut ki Juan. Segwa' sebarang isek-isek dut pengmilikan et Empu' lumbi nega dut kenye.”
42007029	Pagka' nekingeg ne et ginsaʼt menge' taaw sampay menge' menunukut et menge' buwis in bebresen i Jesus, sabab dye in nebewtismuan gasi i Juan, nesulutan dye banar na metigna' arat et Empu'.
42007030	Segwa' menge' pari' na' Pariseo beke' menge' menunuldu' et Keseraan i Moises sabab minendian dye gaay et Empu' pasal kedye. Diki dye nepebewtismu dut ki Juan.
42007031	Indyari, pelembus si Jesus et beres ye, kwan ye, “Enu pesiringan ku itueng menge' pengkataʼt menge' taaw na' itue? Enu sali' dye?
42007032	Sama dye lang et menge' keyengyegangan na memegarung dut pegelnen-elnen na pemeningkag-ningkag dut kesebeyaan dye, ‘Binesalan kay ne kemyu, segwa' kaya lang timinarek kew. Pegnguy-nguyan kay ne damen et siyak, segwa' dimyu memegkesit kew ga.’
42007033	“Sabab natu' si Juan neng mememewtismu, na ya megpupuasa sampay kaya ne nenginum et kelelangu, segwa' pegtendesen myu ga ya et ‘Pegselban et mereraat.’
42007034	Indyari natu' gasi aku neng Yegang et Taaw, pengaan beke' penginum, segwa' pegbersen, ‘Atu' ne si Mereren beke' si Meininumen, bi'bila' et menge' menunukut et buwis beke' menge' mekeselaan!’
42007035	Segwa' kesesewran et Empu' mekebiri' dut menge' menungang kebiyagan et kenyeng mengengandel pinesebenaran et kenyeng menge' keyegangan.”
42007036	Dinangin et sembatung pari' na' Pariseo si Jesus na dut kedye mengaan, angkansa siminurung ya dut benwaʼt Pariseo ampa' ne nampang dut lemisaan.
42007037	Ganang nesewran et sembatung libun neng megpengebiyagan dut keselaan na si Jesus dut benwa et pari' na' Pariseo, sinurungan ye ya duntin beke' nibit et merga' neng bebengluen na' pesusunu' et katsa' na' alabastro.
42007038	Indyari nepekabi' ya dut titikeran i Jesus segwa' megsisiyak lang, indyari tinuruan et luha' ye tiked i Jesus. Indyari kinuskusan ye et buek ye pegketbes inimbuan ye beke' binuakan ye et bebengluen.
42007039	Pegkebiri' et Pariseo neng nengdangin kenye in nekebiri' et itue, kwaʼt pikir ye, “Ba' tantu itueng taaw sembatung tarus et Empu', mekedyaring mesewran ye ba' sinu pengutew kenye in beke' mesewran ye ba' enung pegkelibun ya, na ya sembatung mekeselaan.”
42007040	Indyari sinugid i Jesus, kwan ye, “Simon, maya lang sugiren ku dimu.” “Sugiri' ku, Begerar,” kwan i Simon selus.
42007041	Itueng tuturan sinugid i Jesus kenye, kwan ye, “Maya duwang ketawan nengutang dut sembatung pepeutang. Sembatu in neutang ye limang gatus, sembatu in neutang limangpulu' lang.
42007042	Ganang diki dye ne kebayad, sali' dye duwa pinetawad dut utang dye, na tiban, sinu kedye megmerga' et banar dut negpeutang in?”
42007043	Indyari siminambag si Simon, kwan ye, “Merali', dut pikir ku lang, ating nekeutang et kela' na pinetawad in.” Kwan i Jesus, “Sugat ukuman mu in.”
42007044	Indyari tineyuma i Jesus libun in, kwan ye dut ki Simon, “Kerangan ku samat itueng libun tu', sabab siminled kuʼt benwa mu misan danum kaya lang negey ke supaya ibasa' kuʼt tiked ku samat inarat tyu. Segwa' et itueng libun nepenyu' ye tiked kuʼt luha' ye pegketbes kinuskusan ye et buek ye.
42007045	Kaya mu aku inimbuan samat inarat tyu, segwa' itueng libun tihad nega dut pegseled ye et benwa kaya taren imbu ye dut tiked ku.
42007046	Megdemikian gasi kaya lang binalung mu ulu ku et lana samat inarat tyu, segwa' kenye ga binuakan yeʼt bebengluen tiked ku.
42007047	Angkansa isugid ku dimyu, menge' keselaan ye minaap ne, angkansa kela' pegmerga'. Temed sebarang minaap et isek-isek, atin isek-isek gasi pegmerga' ye.”
42007048	Indyari kwan i Jesus dut libun in, “Menge' keselaan mu pinemaap ne.”
42007049	Indyari menge' iba yeng pemengaan in nemegsiingkut-ingkutan dye kwan dye. “Sinu takung taaw itue e, misan menge' keselaan mekemaap ye?”
42007050	Indyari kwan i Jesus dut libun in, “Dimung pengandel, atin nemuwas dimu. Na' pegnunga-nunga et panew mu.”
42008001	Pegketbes et itue siminurung si Jesus dut lungsud sampay negpelatun-latun dut menge' kebenbenwanan na pepeabar et Menungang Abar pasal et pegmilik et Empu'. Pebebaya' nega kenyeng sempulu' duwang pepengenaran in.
42008002	Megdemikian nememaya' menge' kelilibunan neng pinegulinan ye et begbalig dye sampay indeginis neng menge' reresanen dye. Sembatu ne si Maria, pegngeranen gasi et Magdalena, dut kenye nepeliwan pitung mereraat neng diwata,
42008003	beke' si Juana esawa i Kusa, na pepengendelan i Gobernador Herodes, beke' si Susana sampay mekansang nega iba. Itueng kelilibunan memegtabang dye teyeg dut kedyeng kineredyanan kire Jesus.
42008004	Pagka' mekansang ne menge' taaw netimung pesusurung dut ki Jesus teyeg dye dut leing-leing menge' lungsud, tinuturanan ye dye et itueng beleybey.
42008005	Kwan ye, “Sembatung mengunguma siminurung dut uma ye supaya menabug. Ganang pegsabug ye ne pungu ye iba in, nerebsakan ye dut dalan sampay liminantut. Na itue nebiyaan et bekurkur indyari kinaan ye.
42008006	Iba gasing pungu in nerebuan ye dut kebebetuan, ganang timinuhu' ne, nemengrep ne sabab kaya mekenemugan.
42008007	Ibang pungu in nerabu' dut tegeilemunen tagna' kiminansang menge' ilemunen atin ne nenglemes et luluwaken.
42008008	Segwa' maya iba nerabu' dut menungang lugta'. Timinuhu' seked-seked nua' et kesenggatus, lumbi dut pungu na' nesasad.” Ganang nebres i Jesus ne itue, negsugid et mebasag, kwan ye, “Sebarang maya telinga ikingeg, kumingeg. Maya telinga myu, diki be! Angkansa kingga' myu et menunga.”
42008009	Nengingkut menge' pepengenaran i Jesus, kwan dye, “Enu ingin bersen et beleybey na' itue?”
42008010	Indyari kwan i Jesus, “Ipebebgey ne dut dimyu kesesewran pasal et menge' tagu' ba' pesalan nega dut pegmilik et Empu', segwa' dut iba pegbersen ku lang kedye et pebeleybey supaya; ‘Misan ne sumyek dye, segwa' diki dye kebiri' beke' misan ne kumingeg dye, segwa' diki dye meretian.’ ”
42008011	“Na itue ingin bersen et beleybey: ating pungu, atin ne bebresen et Empu'.
42008012	Sebarang nerabu dut dalan, atin ne dye na nemekekingeg, pegketbes diminateng si Seytan inugad bebresen dut seled pusu' dye supaya diki dye keandel apang mebawi'.
42008013	Sebarang neregdag dut kebebetuan atin ne dye menge' memegenep selus et pegterima pegkekingeg dye lang et beres et Empu', segwa' kaya nekerarem gamut dye. Nemengandel sementara', segwa' pegdatek et maya sulay, nelipatan dye ne.
42008014	Sebarang nerebuan ye dut ilamun, atin ne dye nemekekingeg et bebresen et Empu', temed neraag dye et menge' ginis neng pegpipikiren, beke' kementirian, sampay siminangka' et biyag, angkansa kaya negnunga.
42008015	Sebarang nerebuan ye dut menungang lugta', atin ne dye nemekekingeg et beres et Empu', ipesled ne dye, na maya dye menunga beke' metigna' neng pusu', pegsandal dye seked memua' dye et menunga.”
42008016	“Kaya taaw pegsilu' ye et sembatung saleng, pegketbes sekluban ye et siburan, etawa dut sirib et igaan. Erapun iratun ye dut semberikaran supaya sebarang mengungumbaley kebiri' et binyar ye.
42008017	Megdemikian kaya megtetagu' na', diki nebuar. Sampay kaya lang tinagu' na diki mesewran etawa mebibit nega dut keheyangan.
42008018	Angkansa inungana' myu dimyung pengingeg, sabab sebarang maya neretian ye, begeyan nega et Empu'. Beke' sebarang kaya, ugaran nega gasi, sampay erim yeʼt kenye in, isien nega eset kenye in.”
42008019	Na', nemengduntin ki Jesus kenyeng indu' beke' menge' ketipusdan ye, segwa' diki dye kepekabi' sabab et kineldamaʼt menge' taaw.
42008020	Indyari maya negsugid kenye, kwan ye, “Indu', beke' menge' ketipusdan mu dut liwan. Ingin dye mekipegkita rimu.”
42008021	Sinambag i Jesus, kwan ye, “Sebarang megkingeg beke' megtuman et beres et Empu' atin dye in siringan menge' indu' beke' ketipusdan ku.”
42008022	Sembatung eldew kwan i Jesus dut menge' pepengenaran ye, “Dumipag tyu dut sembelang dagat.” Indyari siminakat dye ne dut gubang ampa' dye ne timinulak.
42008023	Ganang meglelayag dye ne, nekeiga' si Jesus. Kaya enu-enu atin mene ingga' dye diminateng ne ribut, na' nebehanan net dagat gubang dye angkan dye tiban mekedyaring meriwara' ne.
42008024	Indyari kinebiyan net menge' pepengenaran ye pegketbes tiniyag ye si Jesus, kwan dye, “Menunuldu', Menunuldu', metgeb tyu ne!” Indyari negbangun si Jesus. Pegketbes binulag ye deres beke' pemsa' neng menge' gumbang, negdingat bulag ye megtuy timingew begyu sampay limininew.
42008025	“Kaya taku' pegandel myu?” binres ye kenyeng menge' pepengenaran. Bibit merali' et takut beke' penglilu' kedye ginsan. Nemegsiingkut-ingkutan dye kwan dye, “Sinu taku' itue e? Misan deres beke' dagat megibut et bulag ye?”
42008026	Indyari neglenlahyun layag dye surung dut lungsud et Geraseno, dut entek et Galilea.
42008027	Pegdunggu' dye nineug si Jesus dut deplakaʼt dagat. Na' maya siminusup kenye sembatung begbalig teyeg et kebenbenwanan dun. Nekwit ne atin kaya ne pegbadyu' beke' kaya ne dut benwa peglegdengan ye, segwa' daran in dut lelelbengan ne pegigaan ye.
42008028	Pegkebiri' ye ki Jesus, giminerwak ampa' ne nepekleb dut titikeran ye. Pegketbes giminerwak et mebasag, kwan ye, “Enu adyat mu daken, Jesus, Yegang et Ketaas-taasan na' Empu'? Engaten ku teyen dimu asi'asi'. Kasi' ku pegpeliyuti'!”
42008029	Angkansa dinaak i Jesus meraat neng diwata na lumiwan dut lelaki, sabab nekwit-kwit ne pegtagna' et pegbegbalig ye. Beke' misan tungguan beke' sigtaʼt rantay et besi', mekepugta' ye nega sampay pegbiten ya et meraat neng diwata dut kelnangan.
42008030	Indyari iningkut i Jesus, kwan ye, “Enu ingaran mu?” Siminambag gasi dut kenye, kwan ye, “Ingaran ku si Ribu.” Sabab mekeldam neng menge' mereraat neng diwata siminled dut kenye.
42008031	Daran atin menge' mereraat neng diwata negpeasi'asi' na endey dye ipeteptap dut kerereman na kaya seskeran, dut Narka'.
42008032	Indyari dut lugta' na' atin maya banan et menge' biyek na pemenginaan dut iged-iged et bulud. Inangat et menge' mereraat ki Jesus na ipesled dye ne lang dut menge' biyek ti'. Indyari tinugutan ye ne dye.
42008033	Indyari nemengliwan menge' mereraat neng diwata ampa' dye ne siminled dut menge' biyek. Nemengdarak pesedsad menge' biyek surung dut mepengpang nenestarus dut dagat seked nelelmes dye ginsan.
42008034	Ganang nebiri' et menge' mengingipat kwantin ne neinabu, nemengdarak dye pesurung dut lungsud na' atin sampay dut menge' kebenbenwanan supaya ipesewd ba' enu neinabu.
42008035	Indyari nemengliwan menge' taaw supaya birinen ba' enu neinabu. Pegdateng dye dut ki Jesus nebiri' dye begbalig mena ti' neng taaw megarung ne dut titikeran i Jesus, maya ne badyu' ye sampay menunga ne nakem ye. Segwa' tinekutan dye key.
42008036	Mendyari tinuturanan dye et sebarang menge' nekesaksi' in ba' enukwan pinegulinan i Jesus taaw neng begbalig in.
42008037	Pegketbes et atin ginsaʼt menge' taaw et ating lungsud et Geraseno negpeasi'asi' banar ki Jesus na ba' mekedyari mugad ne sabab nesled dye banar et takut. Angkansa siminakat ne ya dut gubang apang tumireng ne kedye.
42008038	Ating taaw negulinan et pegbegbalig ye meingin teyen na maya' ne ki Jesus, segwa' kwan i Jesus kenye,
42008039	“Muli' ke ne lang dut benwa mu, ituturana' kedye ba' enung deklaʼt binwat et Empu' dimu.” Indyari nuli' ne kenye pegdateng ye dun tinuturan ye ne dut menge' taaw et lungsud na atin na ba' enung deklang ginis binwat i Jesus dut kenye.
42008040	Ganang nekepeuli' ne gasi si Jesus dut dipag et dagat, kineldaman timinerima kenye, sabab ginsan dye megtetagey kenye.
42008041	Nepekabi' kenye sembatung pepengendelan et pengempuan na' benwa, ingaran ye si Jairo. Negpekleb dut titikeran i Jesus beke' negpeingasi' na maya' mena kenye dut benwa.
42008042	Sabab meinglew banar kesembatu-sembatung yegang ye na' libun, na megumur pe' et sempulu' duwa. Segwa' sasat si Jesus dut dalan pesurung ki Jairo, mekerumpiet ne lagi et menge' taaw.
42008043	Segwa' pebebaya' dun sembatung libun na pegliwanan et dugu' seled sempulu' duwang teun ne kwit ye, temed kaya sinung mengunguru mekepenunga kenye.
42008044	Indyari nepekabi' dut lilikuran ampa' ye ne kinutew seseyuran et badyu' i Jesus, indyari megtuy timingew pegdudugu' ye.
42008045	“Sinu kiminutew daken?” kwan i Jesus. Segwa' kaya sinu nekaku' megsugid, angkan si Pedro kenye neres, kwan ye, “Menunuldu', mekeldam landu' menge' taaw megrurumpiet dimyu.”
42008046	Segwa' siminambag si Jesus, kwan ye, “Maya kuminutew daken, sabab neresanan ku na maya keseg liminiwan dut daken.”
42008047	Pegka' nerim-erim et libun na diki metagu' ba' enu binwat ye. Angkansa nepekleb dut titikeran i Jesus na megegerger ne. Sinugid ye dut menge' elepaʼt menge' taaw ba' manu kinutew ye si Jesus beke' ba' enukwan ya negulinan megtuy.
42008048	Indyari kwan ye dut libun, “Yegang, pinegulinan ke et dimung pegandel. Na pegnunga-nunga lang.”
42008049	Sasat megbebres nega si Jesus maya sembatu nepekabi' kenye mawa' ye dut benwa i Jairo neng sembatung pepengendelan et pengempuan na' benwa, indyari negsugid atin dinaak ki Jairo, kwan ye, “Yegang mu patey ne, kasi' ne pegsesewa' Menunuldu' in.”
42008050	Pegkekingeg i Jesus et itue, kwan ye dut ki Jairo, “Kas takut, mengandel ke lang. Yegang mu in megulinan.”
42008051	Pegdateng dye dut benwa i Jairo, kaya sinu tinugutan i Jesus na sumled selyu lang si Pedro, si Juan, beke' si Jakob, beke' ama' beke' indu' et yengyegang lang in.
42008052	Meglalam net megsiyak ne menge' ginsaʼt taaw duntin. Segwa' kwan i Jesus kedye, “Kas kewʼt siyak, diki patey ating yengyegang, segwa' megelek lang.”
42008053	Pinegketkesitan et menge' taaw si Jesus, sabab sewd dye patey ne yengyegang.
42008054	Segwa' kimpetan i Jesus keremut ye, kwan ye, “Yegang, pegbangun ne!”
42008055	Indyari negpeuli' nakem ye, pegketbes negbangun. Nengdaak si Jesus na begeyan megtuy et pegkaan.
42008056	Nemeglilu' menge' kegunggurangan et yengyegang, segwa' negpeasi'asi' banar si Jesus na dyangan isugid ba' enu neinabu.
42009001	Pegka' pinetingkag ne i Jesus sempulu' duwang pepengenaran in, pinengbegeyan ye ne dye et basag beke' kepetan na' megpeugad et menge' mereraat neng diwata na diki sesali' sampay megpenunga et ginis neng menge' reresanen.
42009002	Dinaak i Jesus dye supaya gasi megpabar et Menungang Abar pasal et pengmilikan et Empu', beke' gasi megpenunga et menge' mesesakit.
42009003	Kwan ye dut didye, “Kas kewʼt bibit et misan enu dut pepenewan myu, samat tutungkud, sutsuput, lutu', pirak etawa repanan.
42009004	Segwa' ba' embeng benwa na meretengan myu, lumegdeng kew duntin seked ugaran myu lungsud na' atin.
42009005	Na ba' maya sembatung lungsud supama tumerima menge' taaw dimyu, tumireng kew ne et lungsud na' atin itultuga' myu tehuk dut tiked myu, supaya pesebenaran na dye megsesagka' beke' kaya pearap dut Empu'.”
42009006	Indyari nememanew dye ne. Pegdateng dye dut menge' kebenbenwanan sampay negpelatun-latun dye duntin. Pepeabar dye Menungang Abar beke' negpenunga et menge' mesesakit ba' tumka' dut misan embeng pepenewan dye.
42009007	Na nekesewd si Herodes neng Gobernador et ginsan ba' enu neinabu. Indyari negsusa ne pikiran ye sabab pasal ki Jesus, ba' iba pesugiren si Juan kunu' negbiyag ne peuli'.
42009008	Segwa' ba' iba gasi megsugid si Elias kunu' nepebiri', kwan gasi et menge' iba kalu' tagna' neng tarus negbiyag peuli'.
42009009	Segwa' negberes si Herodes kwan ye, “Si Juan be, pineputkan ku net ulu. Segwa' sinu itueng mekehebaran?” Angkansa gay i Herodes banar na mekita ye si Jesus.
42009010	Ganang nemekepeuli' ne menge' pepengenaran i Jesus, tinuturan dye ginsan ki Jesus ba' enu pinemuwat dye. Angkansa, pinebaya' i Jesus ne didye lang pesurung dut sembatung lungsud ingaran ye Betsaida.
42009011	Segwa' nesewran itue et menge' taaw, angkansa nepesunud dye dut kenye. Pegdateng et menge' taaw duntin, tinerima de Jesus et menunga. Indyari tinuturanan ye dye pasal et pengmilikan et Empu', beke' pinegulinan ye sebarang maya reresanen.
42009012	Pegka' megsesdep ne eldew, sempulu' duwang pepengenaran in nepekabi' ki Jesus, kwan dye, “Ipeugara' myu ne menge' taaw in supaya keruntin dye dut menge' kebenbenwanan eset pelilibut in, supaya ketulus dye et menge' pegkaan beke' meigaan. Sabab tiban itue e atu' tyuʼt kelnangan.”
42009013	Segwa' kwan i Jesus, “Begeyi' myu dye et pegkaan.” Siminambag dye, “Maya atue e segwa' lilimang bengbang beke' duruwang betuen neng sera'. Kekaan taku' itueng kansang et taaw tu'? Selyu ba' ingin mu, mengelen kay et pegkaan.”
42009014	Ating masa maya limang ribung kelelekian. Negsugid si Jesus dut kenyeng menge' pepengenaran, kwan ye, “Iperunga' myu dye et teglimangpulu'limangpulu'.”
42009015	Indyari pinarung ne et menge' pepengenaran i Jesus menge' taaw, samat sinugid kedye i Jesus in.
42009016	Insi' i Jesus limang bengbang in, beke' duwang betuen na' sera' in. Indyari timiningara' dut langit ampa' ne negpeselamat. Pegketbes, pinegtektahak ye ne menge' bengbang beke' sera' in. Indyari binggey ye itue dut menge' pepengenaran ye supaya ipenupa' dut menge' taaw.
42009017	Nemekekaan ginsan seked binyagan. Pegketbes tinimung et menge' pepengenaran eped in, seked nemekebaha dye nega et sempulu' duwang tabig.
42009018	Sembatung eldew si Jesus negpenalang dut Empu' ating masa, diri ye, iba ye menge' pepengenaran ye. Pegketbes nengingkut si Jesus kedye kwan ye, “Sinu kunu' aku kwan et kineldaman?”
42009019	Siminambag dye, kwaʼt iba, “Ikew kunu' si Juan neng Mememewtismu. Iba, kwan dye, si Elias. Beke' maya gasi iba pegsugid na ikew tu' sembatung tarus tagna' na negbiyag peuli'.”
42009020	“Segwa' ingkuten ku kemyu pasal daken, sinu aku?” kwaʼt ingkut i Jesus. Indyari siminambag si Pedro, kwan ye, “Kristo et Empu', pinili' et Empu' na mememegbeg.”
42009021	Indyari negpeamay-amay si Jesus na dyangan isugid itue dut misan sinu.
42009022	Kwan ye, “Aku itueng Yegang et Taaw kelabay et ginis neng ketiksaan, sampay reaten nega et menge' megurang, beke' metaas neng menge' pari', beke' menge' menunuldu' et Keseraan, sampay imeteyen nega ya. Segwa' pegdatek iketlung eldew, megbiyag peuli'.”
42009023	Indyari sinugid i Jesus dut ginsan; “Na ba' sinu meingin mibut daken, subali' lipatan ye pasal kenyeng bilug, pesanen ye kenyeng krus, ingin bersen sumandal et keliyutan misan dut kemeteyan, peldew-peldew indyari mibut daken.
42009024	Segwa' ba' sinu megmerga' bilug ye, atin meilangan. Temed ba' sinu meilangan et biyag ye sabab lang et daken, atin muli' nega kenye biyag ye dut langit.
42009025	Enu kepulusan ye sentin ba' sembatung taaw mekeptan ye gana' ginsaʼt lungsud, segwa' diri ye meruntit kesusaan?
42009026	Na ba' aku sampay bebresen ku mendinan menge' taaw et sinu-sinu, megdemikian dye mendinan gasi ya et Yegang et Taaw dut pegatu' ye peuli'. Na derateng atin Yegang et Taaw dun et ketaasan ye beke' ketaasan et Ama' beke' dut metigna' neng menge' dereakan et Empu'.
42009027	Katew, sugiran ku kemyu, indani' myu, maya atue tiban na diki matey seked ingga nebiri' dye Pegmilik et Empu'.”
42009028	Maya ne walung eldew tihad et pegberes i Jesus et itue, pinebaya' ye de Pedro, si Juan beke' si Jakob. Timinungul dye dut bukid. Si Jesus megpenelang dut Empu'.
42009029	Ganang megpenelangin ne ya, negpinda dagbes et rupa i Jesus, badyu' ye kwantin key et seru et eldew in.
42009030	Pegseyek dye, nebiri' dye duwang taaw kelelekian neng natey ne tagna', si Moises beke' si Elias.
42009031	Neperatew kedyeng menge' bilug memegkidyep-kidyep, beke' pememisara ki Jesus. Pegsusugiren dye pasal et ketumanan et paru ki Jesus et Empu' na diki ne mekwit meinabu ne dut lungsud et Jerusalem.
42009032	Mememegiga' ne teyen banar de Pedro sampay menge' iba ye, segwa' nemeketiyag et mebarad beke' nebiri' dye si Jesus beke' duwang menge' kelelekian na megtitiyeg na memegseru menge' bilug dye.
42009033	Ganang memegtitireng ne menge' kelelekian in, negberes si Pedro, kwan ye, “Menunuldu', menunga lengku ba' atu' kay lang mena. Ba' gayen mu, memaal kay et telung tetetluan, sembatu dimu, ki Moises sembatu, beke' ki Elias sembatu.” Nebres ye lang atin sabab kaya hemen-hemen ye.
42009034	Sasat megbebres nega si Pedro, diminateng mekapal na' kunem, beke' neselikupan dye ginsan. Nemeketakut dye sabab dun dye net seled kunem ti'.
42009035	Indyari maya neres teyeg dut kunem na' atin, kwan ye, “Itue e daken na' yegang, na pinili' ku; Kingga' myu ya.”
42009036	Ganang tebes ne neres, pegseyek dye yaya mene si Jesus. Indyari kaya ne ginibek et menge' pepengenaran ye beke' kaya nemegsugid dut sinu-sinu pasal et kedyeng nebiri'.
42009037	Pegkeduwanan, ganang nepesedsad dye ne teyeg dut bukid, mekeldam taaw siminusup ki Jesus.
42009038	Na maya sembatung lelaki teyeg dut kineldaman timiningkag et mebasag. Kwan ye, “Menunuldu', meingasi' ke daken, birina' mena yegang ku na' lelaki, sabab ya bugtung lang na' yegang ku.
42009039	Maya sembatung meraat neng nakem megsaleb kenye. Na ba' sibantu' dumateng meraat neng nakem, megkelat lang gerwak ye; megtuwad mata ye beke' megkesay-kesay ne menge' tiked ye, sampay baba' ye meglabun. Usa-usa diki ne mekeseulian beke' daran pegtiksaen.
42009040	Negpeingasi' ku teyen dut menge' pepengenaran mu na ipeugad ating meraat neng megdapel kenye. Segwa' kaya lang negeesan dye binwat.”
42009041	Kwan i Jesus, “Asal be pengkataʼt mereraat beke' kaya pegandel, seked ingyan ku kemyu pegsendalan? He', bita' atue yengyegang in.”
42009042	Ganang pinekabi' ne ki Jesus yengyegang neng lelaki in, dineplan et mereraat neng diwata ampa' gasi negdengdengen. Ampa' ne sentin nepermak, na pekeykesay mene. Segwa' tinahag i Jesus meraat neng siminaleb kenye in, indyari negulinan ne ating yengyegang. Pegketbes, inuli' i Jesus ne dut ama'.
42009043	Pegka' kwantin ne neinabu, ginsan dye nelilu' dut ketaasan et Empu'. Segwa' ganang pemeglilu'lilu' dye nega ginsan pasal neng ginis na' binwat i Jesus in, negberes si Jesus, kwan ye dut menge' pepengenaran ye.
42009044	“Ipekingga' myu banar itueng isugid ku dimyu; Ating Yegang et Taaw ipealew dut menge' keremut et menge' taaw.”
42009045	Segwa' kaya lang neretian dye ba' enu ingin bersen, sabab inawam itue kedye angkan diki dye meretian. Kaya gasi mekeurem dye mengingkut dut kenye pasal et kenyeng pinegberes in.
42009046	Pemegdawa-dawa menge' pepengenaran i Jesus et ba' sinu lebing metaas kedye ginsan.
42009047	Segwa' pegsesewren i Jesus pikiran dye, angkansa, ipinekabi' kenye sembatung yengyegang in, ipinetiyeg set abi' ye.
42009048	Indyari kwan i Jesus dut kedye, “Ba' ya sinu menerima et yengyegang sabab lang et daken, megsepantun aku tinerima ye. Beke' sebarang menerima daken, sepantun tinerima ye Empu' na' negdaak daken. Sabab ba' sinu lebing mebaba dut dimyu ginsan, ya in mepantun lebing metaas.”
42009049	“Menunuldu'”, kwan i Juan, “nebiri' kay maya sembatung lelaki megpeliwan et mereraat beke' pegsimbehaten ye ingaran mu, segwa' linaang kay ya, sabab diki ya kebe'baya' tyu.”
42009050	Kwan i Jesus, “Kasi' myu ya peglaanga', sabab sebarang diki megsagka' dimyu atin, kekampi myu.”
42009051	Ganang megkekabi' ne timpuʼt iperibuwat i Jesus dut langit, pinaru ye na ya sumurung dut Jerusalem.
42009052	Segwa' negdaak mena et menge' tetehagen ye na muna set kenye. Siminurung dye dut sembatung kebenbenwanan et Samaria supaya penyapen ginsan pasal et tetegeyan neng melegdengan ye.
42009053	Segwa' menge' taaw duntin kaya nenerima ki Jesus sabab ya megsusurung dut Jerusalem, beke' diki lang mekedyari kepetaren si Jesus dut kedye.
42009054	Ganang nebiri' et menge' pepengenaran yeng de Jakob beke' si Juan na samat kwantin pengasip kedye, kwan dye, “Menunuldu', gay mu taku' na sumegina kay et Empu' apang pesanad apuy teyeg dut langit supaya meruhung dye ne?”
42009055	Segwa' tineyuma dye i Jesus indyari binresan ye dye.
42009056	Pegketbes, nepelatun dye dut sembatung rurungan.
42009057	Sasat dye memegpepanew dut dalan, maya sembatung lelaki negsugid ki Jesus, kwan ye, “Mibut ku dimu misan embe tenaan mu.”
42009058	Siminambag si Jesus kwan ye, “Menge' ireng et talun maya lelegdengan dye, beke' menge' begit maya menge' pugad dye, segwa' Aku neng Yegang et Taaw kaya misan metindalan ku.”
42009059	Indyari sinugiran ye sembatung lelaki kwan ye, “Mibut ke daken.” Segwa' siminambung lelaki in kwan ye, “Menunuldu' tuguti' ku mena menglebeng et ama' ku.”
42009060	Segwa' kwan i Jesus dut kenye, kwan ye, “Pesari' ne menge' kaya biyag berapa menglebeng et kedyeng menge' patey, segwa' dimu, sumurung ke apang ipeabar mu pasal pegmilik et Empu'.”
42009061	Indyari maya gasi negsugid dut ki Jesus, kwan ye, “Mibut ku dimu, Menunuldu', segwa' muli' ku pe' supaya memuhun ku mena dut menge' kegunggurangan ku.”
42009062	Negberes si Jesus kwan ye, “Ba' sinu megeraru na daran meglingew dut lilikuran ye, diki menunga atin. Megdemikian, ba' sinu pegsunud daken, temed pegpikiren ye pasal et ibang ginis, diki mekedyari na ya megkeradya dut milikan et Empu'.”
42010001	Pegketbes et itue nemili' si Jesus et pitungpulu' duwa negang menge' pepengenaran ye. Dinaak i Jesus dye tegduwa-duwa; Na muna dut sebarang duntinan yeng menge' lungsud sampay kebeberiuan.
42010002	Negsugid si Jesus kedye, kwan ye, samat itue antangan ye, “Menge' kekeygen mekeldam, segwa' sesenu ga menge' mengengeradya. Angkansa mengangat kew dut Empu' et kekeygen, na megpebibit ya et mengengeyg dut uma ye.
42010003	“Na sumurung kew ne. Pegdeaken ku kemyu samat menge' ipatan dut tengaʼt menge' kumekaan.
42010004	Kas kew net bibit et sutsuput et pirak sampay bayung beke' tempa', beke' kas kew net petaren set dalan ba' maya mekita myu.
42010005	Pegseled myu dut misan sinung benwa, iempanga' myu mena kedye kwana' myu, ‘Dumateng et benwa na' itue kenunganan.’
42010006	Na ba' maya sembatung taaw sentin meireg et kenunganan, kenunganan myu tumeteg set kenye. Segwa' ba' mendi' dye tumerima dimyu, kenunganan muli' dut dimyu.
42010007	Indyari duntin tetegi' set benwa na' meireg et kenunganan. Kana' myu beke' inuma' myu sebarang ipelamak dye dimyu sabab teupen sembatung mengengeradya na menerima et tengdan kenye. Na ba' nekelegdeng kew ne, endey ne megpelatun-latun dut ibang menge' benwa.
42010008	Na ba' sumled kew ne gasi dut sembatung lungsud, kana' myu sebarang ipelamak set elepan myu.
42010009	Pegulini' myu sebarang mesesakit duntin beke' isugira' myu kedye, ‘Mekabi' ne dut dimyu pegmilik et Empu'.’
42010010	Segwa' ba' sumled kewʼt sembatung lungsud na mendi' menerima dimyu, lumiwan kew, indyari surung kew dut dalan pegketbes kwana' myu kedye,
42010011	‘Misan tehuk et lungsud myu na' simingket dut menge' tiked kay tultugen kay nega tenda' et kemyu megsesagka' sabab kemyu ukumen et Empu'. Temed, tantu banar itue ba' pasal et pegmilik et Empu' mekabi' ne!’
42010012	Iperendem ku dimyu pasal et lungsud et Sodoma, ating masa ipnu' et keyeatan. Temed, sugiran ku kemyu, dut eldew na' atin, merugey-rugey ipelabay ketiksaan dut tawʼt lungsud et Sodoma eset lungsud na' atin sebarang diki menerima dimyu in.”
42010013	“Elula' mu ne, tawʼt lungsud et Korasin! Elula' mu ne, tawʼt lungsud et Betsaida! Sabab ba' dut tawʼt lungsud et Tiro beke' tawʼt lungsud et Sidon neinabu menge' kelilu'lilung menge' binwat ku atue, kwit ne merali' taaw nemegsusun dye ne, ampa' nemegbadyu' dye ne et karut beke' nepelpuk dye ne dut abu.
42010014	Segwa' dut eldew et kelang ukuman et Empu', merugey-rugey ipelabay ketiksaan dut lungsud et Tiro beke' Sidon eset ipelabay dimyu.
42010015	Megdemikian dimyu, tawʼt lungsud et Kapernaum, meperibuwat kew be dut langit? Diki, segwa' meruntin kew dut Narka'!”
42010016	Sinugid i Jesus dut menge' pepengenaran ye, kwan ye, “Na, sebarang megkingeg dimyu sepantun aku pegkinggen dye. Sebarang pegmendi' dimyu, sepantun aku pegmendian dye. Segwa' ba' sinu pegmendi' daken, pegmendian ye Empu' na negdaak daken.”
42010017	Indyari memeguli' net enep menge' pitungpulu' duwa neng menge' pepengenaran in. Pegdateng dye nemegtuturan ne ki Jesus, kwan dye, “Begerar, misan menge' meliwanen penelinga damen sabab et pegbateng dut ingaran mu!”
42010018	Sinugid i Jesus kwan ye, “Nebiri' ku si Seytan na neregdag samat kilat teyeg dut langit.
42010019	Katew linugut ku ne dimyu kepengdyarian na lumbut dut menge' seli, beke' menge' bengkenawa beke' menglaang dut ginsaʼt menge' keksegan et kebanta tyung si Seytan. Misan enukwan diki dye mekepesakit dimyu.
42010020	Segwa' kas kewʼt enep sabab et penelinga ne dimyu menge' mereraat neng diwata, segwa' enepi' myu sabab nesurat ne et Empu' Banar ingaran myu dut langit.”
42010021	Ating masa, nebahaʼt enep si Jesus sabab dut menungang nakem na' Empu'. Indyari kwan ye, “Pegbentugen te ikew Ama', Begerar et sengkelangit sampay sengkedunya', sabab inawam mu dut menge' mekesewd pasal et pengmilikan mu kalu' dye gasi megkesewd, segwa' pinereti' myu dut dimung awam pe' keyengyegangan. Tantu banar, Ama', sabab et kwantin mekesulutan ke.
42010022	“Ginsan neng keginisan pinegbaya' ne daken et Ama'. Kaya sinu nekesewd ba' sinu Yegang selyu lang ba' Ama', beke' kaya gasi nekesewd et Ama' selyu lang ba' Yegang, beke' ba' sinu lang kegeayan et Yegang na' pesewran ye.”
42010023	Indyari pegteyuma i Jesus dut menge' pepengenaran ye negberes ya dut kedye-kedye lang, kwan ye, “Mesukud kew sabab mekebiri' myu samat itueng nebiri' myu. Sabab nebibiri' myu samat itue menge' mekebiri' myu.
42010024	Segwa' sugiran ku kemyu na maya menge' tarus et Empu' beke' menge' surutan tagna' na meingin mebiri' samat mekebiri' myu tu', temed kaya mekebiri' dye tagna' beke' kumingeg samat mekekingeg myu tu', segwa' diki dye nekingeg.”
42010025	Indyari maya sembatung biaksa dut Keseraan na timinyeg supaya sulayan si Jesus, kwan ye, “Menunuldu', enu buwaten ku supaya mekpetan ku biyag na kaya seskeran?”
42010026	Indyari siminambag si Jesus, kwan ye, “Enu nesurat dut Keseraan i Moises beke' enu nebatsa' mu duntin?”
42010027	Sinambag ye si Jesus, kwan ye, “Ingina' Begerar na' Empu' mu dut ginsan seled pusu' mu beke' dut ginsan seled kurudua mu, sampay ginsaʼt basag mu, beke' ginsaʼt pikiran mu. Beke' ingina' sebaya' mu samat pegingin mu et bilug mu.”
42010028	“Sugat banar penambung mu,” kwan i Jesus. “Na, buwata' itue supaya ke megbiyag kaya seskeran.”
42010029	Segwa' ingin ye na mesdengan nega ya banar. Angkan iningkut ye gasi si Jesus, kwan ye, “Sinu menge' sebaya' ku?”
42010030	Sinugid i Jesus kwan ye, “Maya sembatung tawʼt Judio pekekenapan teyeg dut Jerusalem surung dut Jeriko, na inepaan et menge' mengrerampas. Limbasan dye ya et badyu' sampay pinegpupukul dye ya, pegketbes tinirengan, singkeran dye tenga'-tenga' mene biyag ye.
42010031	Sukud-sukud teyen timingka' maya sembatung pari' pekekenapan gasi kenye dut ating dalan. Indyari nepayag ye ating lelaki, segwa' kaya ne neglembus, nepelisang lang ya.
42010032	Megdemikian maya gasi sembatung tawʼt Judio na' Lebita na ketabang et menge' pari', pesusurung gasi dut dalan na' atin. Pegkebiri' ye et lelaki na atin, nepelisang gasi ya.
42010033	Segwa' maya sembatung tawʼt Samaria, taaw neng tumpang dut kenye, neng rinampas in. Na pesusurung gasi dut dalan na' atin na duntin ating lelaki. Ganang nebiri' ne ya et tawʼt Samaria, nekeingasi' dut kenye.
42010034	Indyari pinelembusan ye ampa' ye ne binulungan menge' tawan ye, timbungan ye et lana sampay alak dut menge' tawan ye. Pegketbes pinesakat ye lelaki in dut kenyeng kukuraan, binibit ye dut sembatung benwa neng pegbeyaran supaya ipetimuru ye duntin.
42010035	Pegdatek dirikleman nepeliwan et pirak (duwang denaryo), pegketbes tinundul ye dut Empu' et benwa in. Indyari kwan ye dut kenye, ‘Timurua' ya et menunga. Na ba' kepeuli' ku ne atue, beyaran ku rimu sebarang gastu mu beke' sensara' mu.’ ”
42010036	Na, sinugid i Jesus dut biaksa in, kwan ye, “Dut pikir mu, sinu dut telung ketawan na' atin na negpekilala na tantung melingew et sebaya' ye, dut lelaki na' pinukul et menge' mengrerampas in?”
42010037	Indyari negberes ating biaksa dut Keseraan kwan ye, “Ating sembatu na nengingasi' kenye in.” Indyari kwan i Jesus dut kenye, “Sigi, buwata' samat kwantin.”
42010038	Indyari si Jesus beke' menge' pepengenaran ye negleslembus panew dye. Sekali' pineretengan kedye dut sembatung benwa et duwang kelilibunan, ingaran dye si Marta beke' si Maria.
42010039	Indyari ganang dun dye ne, si Maria kenye narung dut abi' i Jesus supaya mengingeg et menge' tuturan ye.
42010040	Segwa' si Marta kenye pegsusa ne et pegperuri ba' enu ipelamak kire Jesus. Pegka' kaya ne nekesandal, nepekabi' si Marta ki Jesus, kwan ye, “Menunuldu', kaya lang be dut dimu atin na aku pesaran ne lang et tipused ku memeruri? Ba' mekedyari teyen isugira' kenye ne aku tebangan ye!”
42010041	Siminambag dut kenye Begerar Jesus, kwan ye, “Marta, Marta, pegsusa beke' eriwara' ke ne banar dut mekansang neng ginis.
42010042	Segwa' seng ginis lang neng menunga keilangan. Ki Maria, kenye pinili' ye atin menunga, na diki itue ugaren kenye.”
42011001	Sembatung eldew si Jesus negpenalang dut Empu'. Ganang neketbes ne, sembatung tindeg ye negsugid dut kenye kwan ye, “Menunuldu', tuldui' kay megpenelang dut Empu' samat ki Juan tinulduan ye kenyeng menge' pepengenaran.”
42011002	Kwan i Jesus dut kedye, “Ba' kemyu megpenelang, kwana' myu, ‘Ama' tyu dut langit, bentugen ingaran Mu. Dumateng ne teyen pengmilikan Mu.
42011003	Begeyi' kay eldew-peldew et pegkaan.
42011004	Empuna' menge' keselaan kay sabab pegempunen kay sebarang negkesala' damen. Beke' kasi' kay pesari' na metuksu'.’ ”
42011005	Indyari bineres i Jesus gasi dut kedye, kwan ye, “Supama, sembatu dimyu maya bi'bila'. Pegdatek tenga' gebi, diminuntin kenye indyari negsugid, kwan ye, ‘La', ba' mekedyari, teyen pelimbasi' ku mena et telung susu na' begas.
42011006	Sabab maya bi'bila' ku nanew dinetengan ye dut daken, na kaya mepekaan ku kenye.’
42011007	Siminambag gasi bi'bila' ye na dut sisingled ti', kwan ye, ‘Kasi' ku ne pegsesewa'! Beke' lelengewan netengleb ne beke' iba menge' keyegangan ku memegiga' ne. Na, diki ku ne mekedyari megbangun nega supaya begeyan ke.’
42011008	Isugid ku dimu,” kwan i Jesus, “misan mendi' ne banar megbangun supaya megey et begas dut bi'bila' ye, segwa', sabab et meleges banar, negbangun ne lang supaya mebgey kenyeng pegengaten.
42011009	“Angkansa isugid ku dimyu: Meneew kew supaya begeyan kew. Pengebiya' kew supaya kebiya' kew. Tumuktuk kew supaya lelengewan ukaban dimyu.
42011010	Sabab sebarang pengangat ya, keterima; Sebarang pengebiya', ya ketulus; sebarang megtuktuk, lelengewan ukaban kenye.
42011011	“Kaya ama' ba' yegang ye megtew et sera', igbey ye seli?
42011012	Etawa ba' mengangat et tilug, enu igbey ye, bengkenawa?
42011013	Deulu' kemyu na mereraat, sewd myu megey et menununga dut menge' keyegangan myu, kwana' mene gasi dimyung Ama' dut langit, diki be ya kebgey et Menungang Nakem na' Empu' sebarang megpengangat kenye?”
42011014	Sene in negpeliwan si Jesus eset taaw et sembatung umew neng mereraat neng diwata. Ganang nepeugad ye ne itue, ating lelaki na negumew, nekebres, indyari nemeglilu' kineldaman.
42011015	Segwa' menge' iba negberes, kwan dye, “Nekepeliwan et meraat sabab et ki Beelsebul, gay bersen ki Seytan, surutan et ginsaʼt mereraat neng diwata.”
42011016	Menge' iba, siminulay ki Jesus, tinewan dye si Jesus pasal et tenda' teyeg dut Langit.
42011017	Segwa' pegsesewren i Jesus ba' enu pegpipikiren dye, kwan ye dut kedye, “Misan embeng pengmilikan, ba' megbagi'bagi' indyari etuanan diri nega, atin mebungkar, beke' dut sembatung benwa megbanta-banta dye, atin megeriwara'.
42011018	Na ba' si Seytan megbagi'bagi' beke' megbanta dye-megdye nega, enukwan sumandal pengmilikan ye? Pinegberes ku itue sabab pegtendesen myu na aku negpeliwan et menge' mereraat neng diwata sabab et ki Beelsebul.
42011019	Tiban ba' megpeliwan kuʼt menge' meliwanen sebaban ki Beelsebul, pikir myu kinung kebesagan na meliwanen nepeugad et dimyung menge' mengingibut? Angkansa dimung menge' mengibut ne atin mengukum dimyu.
42011020	Segwa' ba' aku negpeliwan et menge' meliwanen in sabab et basag et Empu', angkan tiban pengmilikan et Empu' atu' net dimyu.”
42011021	Na sembatung antangan sinugid i Jesus kedye, kwan ye, “Na ba' si Seytan megtutunggu dut kenyeng benwa mebasag, panyap et menge' gelaman, diki lang mepenu-penu menge' pengarta' ye.
42011022	Segwa' ba' ating yegang et Empu' neng lebing mebasag rumumpak ki Seytan, atin pe' ya meraag, pengisien ginsan menge' gelaman dut pinengendelan i Seytan sampay pegbenbegien ye sebarang menge' neisi' ye.”
42011023	Neres gasi kedye si Jesus sembatung antangan, kwan, ye, “Sebarang diki ku kekampi, kebanta ku. Beke' sebarang diki tumabang daken menimung et taaw dut Empu', dye keparak.”
42011024	“Ba' lumiwan sembatung dereakan i Seytan dut sembatung taaw, megsurung atin dut ketugan penulus et mepesngewan ye. Na ba' kaya mebiyanan ye, indyari sugiren ye samat kwantin, ‘Peuli' ku gasi dut minewanan neng tinirengan ku ti'.’
42011025	Pegdateng ye duun mebiri' ye na metlang ne beke' megkikinunga ne ginsan dut seled et minewanan ye.
42011026	Indyari ugaran ye atin pengsementara' segwa' megpeiba gasi et pitu negang menge' dereakan i Seytan na lebing meburangit set kenye. Sumled dye beke' lumegdeng dye ne duntin. Indyari antangan et ating taaw lebing megkeraat banar, diki samat sene ti'.”
42011027	Sasat megbebres nega si Jesus et itueng ginis, maya sembatung libun teyeg dut tengaʼt kineldaman neres et mebasag, kwan ye, “Mesukud ating indu' na negyegang dimu sampay negperuru'”.
42011028	Siminambag si Jesus kwan ye, “Lebing mesukud sebarang megkingeg et beres et Empu' Banar beke' penuman et atin.”
42011029	Ganang megkekedram ne menge' taaw, negberes si Jesus, kwan ye, “Menge' mereraat itueng menge' pengkatan. Megteew dyeʼt menge' kelilu'lilung tenda', segwa' kaya lang mebgey kedye selyu lang, tenda' pasal ki Jonas atin tarus et Empu' Banar tagna'.
42011030	Sabab ba' enukwan tagna' ti' si Jonas pineketenda' dut menge' tawʼt Ninibe, megdemikian Yegang et Taaw sembatung tenda' gasi dut itueng pengkatan.
42011031	Pegdateng dut ukuman et Empu', tumyeg Dengdayang et Selatan, beke' sumagka' ne itueng pengkatan. Sabab ya mawa' nega dut kepuspusaʼt dunya' supaya mengingeg et kesesewran i Surutan Solomon tagna'. Segwa' tiban maya sembatung lebing metaas dut ki Surutan Solomon, na tiban atue e.
42011032	Menge' taaw dut Ninibe tagna' tumyeg ngine dut ukuman et Empu'. Sabab menge' tawʼt lungsud et Ninibe nemegsusun dut abar i Jonas, atin Tarus et Empu' tagna'. Angkansa dye sumagka' itueng pengkatan. Segwa' maya sembatung lebing metaas nega dut ki Jonas na tiban atue e!”
42011033	“Kaya sinu megsilu' et saleng, pegketbes iratun ye dut keteguan. Segwa' pegdatun ye atin dut semberikaran, supaya sebarang kesled kebiri' et telang ye.
42011034	Supama, mata myu, atin silu' et bilug myu. Na ba' mata myu menunga, metlang ginsaʼt bilug myu, ingin bersen menunga pikiran myu. Segwa' ba' mekabu mata myu, melingeb gasi ginsaʼt bilug myu, ingin bersen meraat pikiren myu.
42011035	Na tentua' myu banar ating telang dut dimyu na diki lang megmendyaring kelingban.
42011036	Angkansa, ba' ginsaʼt bilug mu meketlangan, kaya lang bagi' et kelingban, epus metlang ginsan, sama ke et megbibinyar na' silu'.”
42011037	Ganang netimpus ne i Jesus bebresen ye, maya sembatung pari' na' Pariseo nengdangin kenye mengaan dut kedye. Angkansa si Jesus siminurung, pegseled ye, lahyun narung beke' nampang dut kekanan.
42011038	Segwa' neglilu' itueng Pariseo, sabab pegkebiri' ye ki Jesus kaya lang nemasa' et keremut ye mura mengaan samat inarat dye.
42011039	Indyari kwan et Begerar dut kenye, “Kemyung menge' Pariseo, samat menge' sawan beke' raya' pegbesaan liwan lang, temed dut seled myu baha et deren beke' kereatan.
42011040	Kemyung menge' merupang na' taaw! Diki be ating pemuwat et liwan et bilug, atin gasi pemuwat et seled?
42011041	Segwa' ipemegia' myu dut menge' miskin sebarang ba' enu dut seled et raya', indyari ginsan neng ginis megmendyaring melnis dut dimyu.”
42011042	“Elula' kew ne kemyung menge' Pariseo, sabab megbegey kew et ikesempulung bagi' et perina' sampay ginsaʼt menge' tutulnuen dut Empu'. Segwa' peglipatan myu keingesinan dut menge' taaw miskin beke' kurung kemyung pengmerga' et Empu'. Sugat na buwaten myu ating begeyan ikesempulu' et ginsan dut Empu' neng pinegarat, segwa' kasi' myu gasi peglipati' keingasinen dut taaw miskin beke' pegmerganen Empu'. Itueng bagung tuldu'.
42011043	“Elula' kew ne kemyung menge' Pariseo, sabab gey-gaay myu banar marung dut eerungan et menge' metetaas dut pegtimung-timungan beke' menge' kepangling-pangling et menge' taaw dut tetebuan.
42011044	“Sengsayang myu ne sabab patus myu menge' lebeng na kaya menge' tenda' na mekelbutan et menge' taaw na diki dye mekesewran. Angkansa meriri' dye ne et Empu'.”
42011045	Maya sembatung biaksa dut Keseraan kwan ye, “Menunuldu', pegbersen mu atin, samat pepelelew mu gasi kami a.”
42011046	Siminambag si Jesus kwan ye, “Kemyu gasing menge' biaksa dut Keseraan, elula' myu ne, sabab pegbebgeyan myu menge' taaw et menge' sara' beke' simaya'. Misan meliyutan dye tumanen dye, segwa' kemyu misan sengkerit neng ginis mendi' kew menabang.
42011047	“Elula' myu ne sabab pinebalan myu menge' lebeng menge' tarus et Empu', na dye pinematey et menge' keupu'upuan myu.
42011048	Angkansa kemyu tiban negpesebanar na negpekiuyun kew pasal dut ba' enu pinemuwat et menge' keupu'upuan myu. Dye nematey et menge' tarus et Empu', beke' dimyu gasi, kemyu negpebaal et menge' lebeng et menge' tarus.
42011049	Sabab et itue, Empu' dut kenyeng kesesewran negsugid et samat kwantin, kwan ye, ‘Pebitan ku dye et menge' tarus sampay menge' pepengenaran, segwa' mekeldam kedye pengimeteyen, iba in tiksaen dye.’
42011050	Angkansa itueng pengkatan maya dusaen kedye, sabab et keselaan keupu'upuan dye tagna' neng pegimatey dyeʼt ginsaʼt menge' tarus et Empu' tihad negaʼt pegtagna' et sengkedunyaan,
42011051	Tihad nega pegpatey dut ki Abel seked dut pegpatey ki Sakarias, na bininasa dut pinegketngaan et sisimeyaan beke' benwa na' pegempuan. E', isugid ku dut dimyu, itueng menge' pengkatan, dye sukuten kedye ngine ginsaʼt itue.
42011052	“Elula' myu ne kemyung biaksa et Keseraan, sabab inugad myu kunsi' et kesesewran, atin kesesewran pasal dalan surung dut Langit. Asal kemyu kaya ne memegseled, sampay sebarang meingin sumled pegleangen myu.”
42011053	Pegketbes nugad ne si Jesus dut lelegdengan na' atin. Sentin ne tinegnaan et menge' Pariseo beke' menge' biaksa et Keseraan na rinaat dye ne banar. Angkan mekansang neng pinegiingkut dye,
42011054	supaya lang maya malew dye pasal dut kenyeng menge' bebresen.
42012001	Ganang memegderateng menge' ribu-ribung menge' taaw angkan sengketaawan memekelbut net menge' sebaya' dye, negberes mena si Jesus dut menge' pepengenaran ye kwan ye, “Na, meginget-inget kew dut pikembang et menge' Pariseo, ingin bersen kenyeng mepupulitika beke' mekekesewd.
42012002	Sabab kaya lang menge' pegtetekpan na diki metikwasan, beke' kaya lang menge' pegtetagu' na diki mesewran.
42012003	Ba' enu ipegberes myu dut kelingban, atin mekingeg pegdatek eldew. Na ba' enu kinines myu dut telinga, atin ibensag dut ginsaʼt taaw.”
42012004	“Sugiran ku kemyu menge' bi'bila', kasi' myu pegtekuti' sebarang mekepatey et bilug lang beke' pegketbes kaya ne mebutbuwat ye.
42012005	Segwa' ipebiri' ku rimyu ba' sinu banar tekutan myu: Tekuti' myu Empu' Banar, sabab pegketbes mepatey ye bilug, maya gasi basag ye na menimbag dimyu dut Narka'. E', sugiran ku kemyu, tekuti' myu Empu' dut Langit.
42012006	Diki be limang menge' dignes pepelen et duwang siin? Segwa' kaya misan sembatu kedye mekelipatan dut elepan et Empu'.
42012007	Angkansa kas kewʼt takut, sabab lebing merga' kew dut menge' dignes. Deulu' misan buek et ulu myu, ginsan mekeitung ye.”
42012008	“Isugid ku dimyu, sebarang pengilala daken dut elepaʼt menge' taaw, megdemikian atin Yegang et Taaw mengilala gasi dimyu dut elepaʼt menge' dereakan et Empu'.
42012009	Segwa' ba' sinu megmendi' daken dut elepaʼt menge' taaw, megdemikian mendinan ku gasi ya dut elepaʼt menge' dereakan et Empu'.
42012010	Beke', sebarang megberes et sagka' dut Yegang et Taaw, maapen nega. Segwa' ba' sinu meres et meraat pasal Menungang Nakem na' Empu', misan ingyan diki ne empunen.
42012011	‘Na ba' bibiten kew apang periksanen dut elepan et pegtimung-timungan et menge' pegibuten, beke' menge' kepulisan, kas kewʼt pegsusa ba' enukwan itubag myu etawa ba' enu ibres myu.
42012012	Sabab Menungang Nakem na' Empu', menuldu' dimyu ba' enu ipegberes myu dut atin neng lisag.’ ”
42012013	Maya sembatu dut kineldaman negsugid ki Jesus, kwan ye, “Menunuldu', sugiri' tipused ku pasal et pengarta' kay na beginan ye ne aku.”
42012014	Siminambag si Jesus kwan ye, “Lelaki, sinu nenggerar daken na mendyaring ukum etawa memagi' dimyu?”
42012015	Indyari negberes dut menge' taaw, kwan ye, “Meginget-inget kew, etuani' myu ginsaʼt dagbes et rurundingan, sabab biyag et taaw kaya dut kesenangan et pemimiyag ye.”
42012016	Pegketbes sinugid itueng beleybey kwan ye, “Uma et sembatung mentiri' nua' et menunga.
42012017	Indyari nepikir ye, kwana' ye ne in, ‘Enu ne buwaten ku? Sabab baha ne sisingled et legkew ku supaya puguan kuʼt menge' parey ku.’
42012018	Indyari kwan ye, ‘A, sewd ku ne ba' enu buwaten ku. Iperungkat ku ne legkew ku, pegketbes megpetiyeg ku et kela' banar, indyari duntin ku ne puguan ginsaʼt menge' parey sampay menge' pengarta' ku.’
42012019	Indyari sinugid ye nega, kwan, ‘Mekansang ne menunungang ginis neng pinemugu ku in, misan senu negang teun. Megpelahay-lahay ku mene, mengaan, menginum beke' meglami-lami.’
42012020	Segwa' Empu' megsugid kenye, ‘Ikew na' merupang. Itueng gebi biyag mu isien ku ne dut dimu. Na, sinu ne tiban megkemudalan et menge' ginsaʼt pinemanyap mu in?’ ”
42012021	Itue tinutup i Jesus, kwan ye, “Kwantin meinabu dut sebarang pemenimung et pemulawan dut diri dye, segwa' kaya lang dut deklaʼt mentiri' ye na pegsiyekan et Empu'.”
42012022	Indyari negberes si Jesus dut menge' pepengenaran ye kwan ye, “Angkansa sugiran ku kemyu, kas kewʼt pegsusa pasal et dimyung biyag, ba' enu kanen myu, etawa pasal et bilug myu, ba' enu bedyuen myu.
42012023	Biyag lebi nega dut pegkaan, beke' bilug lebi nega dut menge' pegbadyu'.
42012024	Atin lang pemintangi' myu, menge' uwak in; dye in kaya lang pemenasad etawa pemengeyg, beke' kaya lang kuren dye etawa legkew, segwa' pemegumpenan dye et Empu'. Kwana' mene kemyu lebing merga' dut Empu' eset menge' begit.
42012025	Sinu dimyu na ba' megsusa mekedyaring mekedugang et misan seng lisag dut biyag ye?
42012026	Na ba' misan isek-isek neng ginis diki myu mebuwat, manu pegsusaan myu pasal et ibang ginis?
42012027	Atin lang pemintangi' myu ba' enukwan megdekla' menge' belugbug in. Kaya lang atin pemegsensara' etawa pemenahi'. Segwa' sugiran ku kemyu, misan si Surutan Solomon, ya in metaas ne, segwa' kaya lang nekepakay samat burak na' itue e.
42012028	Na ba' enukwan pegpekayan et Empu' menge' peperasen dut menge' tinimbasan, na tiban atue nega, pegdatek diklem tutungen ne dut apuy. Kwana' mene kemyu, diki ye pepekayan? U, menge' taaw na kaya kela' pegandel!
42012029	Ba' kelaʼt atey myu ne pegkaan etawa inumen, endey lang, kasi' myu pegsusai' ba' pasal lang et atin.
42012030	Sabab itueng pinengkataʼt pegngeranen na' taaw ating ginis pegsenseraan dye. Segwa' pegsesewren nega et Ama' myu na keilangan myu atin!
42012031	Segwa' tulusa' myu mena pengmilikan et Ama' Empu' Banar, indyari itueng ginis pegtulusen myu ibgey nega et Empu' dimyu.”
42012032	“Kas kewʼt takut, kemyung pepengenaran ku misan sesenu kew lang neng banan, sabab negeayan et Empu' Ama' na ibgey ye dimyu pegbegbeg dut kenyeng pengmilikan.
42012033	Ipegelna' myu menge' pusaka' myu, indyari ipenabang myu dut menge' miskin. Ba' buwaten myu itue, samat kepulus kew pegsunu' et sutsuput na diki meuley, kementirian myu ne dut Langit na kaya titimpusan. Na dun kaya lang menenakew beke' kaya aney na mengetket.
42012034	Sabab ba' embe mentiri' myu, dun gasi mibut atey myu.”
42012035	Pegketbes, sinugid i Jesus, kwan ye, “Daran penyapen myu dut ulian ku, samat kemyung uripen, megpakay kew et teup na' pinekayan mepengna' megkeradya, beke' daran myu ipedleg silu' myu.
42012036	Samat menge' taaw na megtetagey et kedyeng begerar, ba' ingyan ipeuli' ye teyeg dut bulun, supaya ba' meguli' ne beke' ya sumegina ne, megtuy dye lang ya meukaban et tengleb.
42012037	Mesukud sebarang menge' uripen ba' medetnganan et begerar dye na dye megbebti'. Erapun kwantin pelan isugid ku dimyu, peimeranan begerar in diri ye supaya megpelamak dut kenyeng uripen sampay ipearung ye dye dut kekanan sasat kenye megtetagey supaya sumuku' dut menge' uripen esentin.
42012038	Mesukud sebarang menge' uripen na mebiri' et begerar, na dye panyap misan ya dumateng et tenga' gebi etawa kelang kueldew.
42012039	Segwa' retia' myu itue: ba' empuʼt benwa sewd ye ba' ingyan dateng et menenakew, diki ye pesaran benwa ye mesled.
42012040	Megdemikian dimyu, keilangan megpanyap kew, sabab taka-taka, aku, atin Yegang et Taaw, dumateng ne kaya pegsesewren myu ba' eteg lisag irateng ku.”
42012041	Si Pedro nengingkut kwan ye, “Begerar, pegsugiren mu itueng beleybey dut damen lang, etawa dut ginsan?”
42012042	Bineleybey i Jesus sambag ye kenye, kwan ye, “Ba' supama maya sembatung begerar sumurung dut ibang lungsud. Sinu ating metigna' beke' mependey pengendelan et begerar, atin kumpet et ibang uripen supaya memagi' kedye et menge' kekanen peldew-peldew.
42012043	Mesukud ating nepengendelan na ya mebiri' et begerar dut pegpeuli' ye pegbuwaten ye sebarang pinesuku' kenye in.
42012044	Sugiran ku kemyu et keberbenaran, megmendyaring ipengandel ne kenye ginsaʼt pengarta' ye.
42012045	Segwa' ba' sugiren et uripen kwanen ye, ‘Mekwit-kwit nega peuli' begerar.’ Angkansa tegnaan ye ne pemukulen iba yeng menge' uripen pelibun pelelaki, sampay eluen ye mengaan lang, beke' menginum seked lenguan.
42012046	Pegdateng et eldew keuli' ne begerar ye, segwa' diki ya mebtinan ye beke' mawam ba' eteg lisag irateng ye. Pegka' kwantin meretnganan et Empu', binesanen ye uripen in sampay iratun ye ya dut menge' lelegdengan et menge' taaw neng kaya mengandel.
42012047	“Sabab ating uripen na kaya awam dut kegeayan et kenyeng begerar, segwa' diki negpanyap etawa kaya pegbuwaten ye ba' enu gaay et begerar ye, keterima ya et mekeldam na lipak.
42012048	Segwa' sebarang awam, segwa' megpemuwat et menge' bubuwaten na mekedyaring mekedusa, keterima gasi et pireng menge' lipak. Na', ba' sinu-sinu nepesukuan et kela', kela' gasi tulusen kenye. Beke' dut pinepengendelan et kela' banar, kela' banar gasi tulusen kenye.”
42012049	“Natu' ku supaya mibit et apuy atuʼt dunya', beke' nepedlegan ne teyen itue e!
42012050	Segwa' maya nega ketiksaan terimanen ku, atin nega pegrerasan ku seked ingga pe' meketuman itue daken.
42012051	Pikir myu natu' ku be supaya mibit et kesenangan atuʼt dunya? ‘Diki! Segwa', pegbagi'bagi'. Atin isugid ku banar dimyu.
42012052	Aku tihad tiban sebaban maya lima angkansa dut sengbenwa na megkampi-kampi dye, telung ketawan mengandel daken atu dut duwa, antangan diki duwa atu dut telu.
42012053	Memeggatu-atu dye, ama' atu dut yegang na' lelaki, yegang na' lelaki atu dut ama', indu' atu dut yegang na' libun, yegang na' libun atu dut indu' pengibanan na' libun atu dut menempil na' libun, beke' menempil na' libun atu dut pengibanan na' libun itueng ginisan aku sebaban.’ ”
42012054	Sinugid i Jesus dut kineldaman kwan ye, “Atuʼt bangsa tyu, ba' mebiri' myu kunem periribuwat mawa' dut sedpan, isugid myu megtuy kwan myu, ‘Sibantu' dumlek,’ asal atin meketuman.
42012055	Na ba' dumres gasi selatan, sugiren myu, ‘Sibantu' minit,’ asal meginit.
42012056	Menge' pebi'biri'! Sewd myu mengilala et periama et lugta' beke' lelengew, segwa' manu diki myu mesewran mengilala et tiban neng penewnan, ba' enu meinabu?”
42012057	“Manu diki myu meukum dut diri myu ba' enu metigna'?
42012058	Ba' maya menindal et bebentanan dut menge' ukum, dut dalan nega sulayi' myu ne na kemyu megsulut-sulut. Ba' diki myu buwaten samat kwantin, kalu' reyaken kew dut elepaʼt ukuman. Indyari ibgey keʼt ukum dut pulis, na' seked ikew pirisuen ye.
42012059	Isugid ku dimyu, diki kew ipeliwan seked myu mebeyaran ginsan multa myu, sampay diki ne kurangan misan sembatu siin.”
42013001	Ating masa, maya senung menge' taaw sentin negsugid ki Jesus pasal et pineimatey et senung taaw dut tawʼt Galilea i Gobernador Pilato, na kedyeng dugu' nekelamud dut dugu' et sisimeyaan dye.
42013002	Sinugid i Jesus kwan ye, “Pengirakira myu itueng menge' tawʼt Galilea lebing mekeselaan dut ibang menge' tawʼt lungsud et Galilea sabab et pineliyutan dye samat kwantin?
42013003	Isugid ku dimyu, ‘Diki!’ Megdemikian dimyu mebinasa kew ginsan nega, selyu lang ba' ginsan kew megsusun.
42013004	Etawa samat sempulu' walung ketawan neng natey in sabab neugbaan et melangkew ne benwa dut lungsud et Siloe, pikir myu dye in lebing mesungal dut ibang menge' taaw na' meglelegdeng dut lungsud et Jerusalem?
42013005	Isugid ku dimyu, ‘Diki!’ Megdemikian kemyu ginsan metiksa' gasi, selyu lang ba' megsusun kew et ginsaʼt sala' myu.”
42013006	Pegketbes sinugid i Jesus gasi itueng beleybey, kwan ye, “Maya sembatung taaw na maya sembatu puun et igus peluluwak dut luluwakan ye. Sinurungan ye supaya birinen ba' maya ne bua'. Segwa' kaya lang nebiyanan ye, misan sembatu.
42013007	Angkansa sinugiran ye sembatung lelaki neng megtutunggu dut luluwakan na' atin kwan ye, ‘Maya ne telung teun ne pepeuli'peuli' ku supaya memiri' lang et bua' et igus na' itue, segwa' kaya lang misan sembatu bua' ye. Tebnga' ne lang! Sabab keternung lang dut ibang luluwaken.’
42013008	Sambag et lelaki, ‘Begerar, pesari' lang mena sentin seked seng teun sulayan ku kelian pelibut ye pegketbes burburan ku et pitaba' ye.
42013009	Na ba' mua', menunga! Segwa' ba' diki, atin pe' ipetbeng ne lang.’ ”
42013010	Sembatung Sabadu, atin Eldew et Kepeternan, si Jesus negtuldu' dut sembatung pengempuan na' benwa et menge' tawʼt Judio.
42013011	Negteka', maya sembatung libun sentin na maya ne sempulu' walung teun ne sakit ye sabab et mereraat na' taaw. Kaya ne meketigna', alu' ye pekekeyutung lang.
42013012	Ganang nebiri' i Jesus ya, tiningkag ye na pekabi' dut unaan, kwan ye, “Libun, nepenunga ke ne et reresanen mu.”
42013013	Dimpen i Jesus elima ye dut libun, indyari megtuy nekeunat ne ya. Pegketbes negbantug ne ya dut Empu' Banar dut Langit.
42013014	Segwa' nemengiseg pepengendelan et pengempuan na' benwa et menge' tawʼt Judio, kwan ye, “Maya enem neng eldew supaya megkeradya.” Indyari kwan ye gasi dut menge' taaw, “Teyen dut menge' eldew na atin, kemyu matu' supaya mepenunga kew, diki lang dut Eldewʼt Kepeternan.”
42013015	Sinugid i Jesus kenye, kwan ye, “Kemyu menge' pebi'biri'! Diki be pegbebaran sinu-sinu dimyu dut kukurungan dimyung kesepian etawa kekuraan misan Eldewʼt Kepeternan, beke' pepeliwan myu supaya mepeinum?
42013016	Itueng libun na' itue teyeg dut tutusan i Abraham, keilangan na mekulpasan misan ne Eldew et Kepeternan, sabab sempulu' walung teun ne pegsisigtan i Seytan.”
42013017	Nemeglelew menge' ginsaʼt kesagka' ye, sabab et ating bebresen i Jesus. Segwa' menge' ibang taaw neksanan ginsan sabab et atin neng kelilu'lilung binwat i Jesus.
42013018	Indyari nengingkut si Jesus, kwan ye, “Enukwan ipatus pengmilikan et Empu'? Enu atin peselian ku?
42013019	Itue pelan pesemanan ku. Sali' ye samat sembatung elinseg et mustasa, na insi' et sembatung taaw ampa' ye ne linuwak dut luluwakan ye. Diminekla' negmendyaring sembatung puuʼt kayu, pegketbes menge' kebegitan et lelengew nememugad dut menge' sanga ye.”
42013020	Indyari nengingkut gasi peuli' kwan ye, “Enu gasi pepetusan ku pengmilikan et Empu'?
42013021	Patus ye samat pikembang na insi' et sembatung libun, pegketbes linimbug ye dut kelang timpung na begas seked nepekembang ye itue ginsan.”
42013022	Indyari siminurung si Jesus dut menge' lungsud beke' dut menge' kebenbenwanan na megtutuldu' sasat ya pelelembus dut lungsud et Jerusalem.
42013023	Maya sembatu nengingkut kenye, kwan ye, “Menunuldu', merali' menge' senu lang be neng menge' taaw mebawi'?”
42013024	Indyari kwan i Jesus dut kedye, “Pengmilikan et Empu' samat mepiet neng lelengewan na benwa. Legesa' myu banar na mekesled dut mesigpit na' lelengewan, sabab sugiran ku kemyu, mekansang sumulay sumled segwa' diki lang kesled.
42013025	Na ba' tinengleb ne et Empuʼt benwa lelengewan, kemyu tumyeg mene dut liwan beke' megtutuktuk, sampay megtitingkag. Kwanen myu, ‘Empu', ukabi' damen lelengewan.’ Segwa' kwanen ye, ‘Kaya kilala ku kemyu etawa ba' embe mawa' myu.’
42013026	Indyari sumambag kew, ‘Siminaru kay dimu, nengaan beke' nenginum beke' nekeuna ti' ikew negtuldu' dut lungsud kay.’
42013027	Segwa' empuʼt benwa megsugid kedye kwan ye, ‘Kaya kilala ku kemyu, beke' ba' embe teyeg myu. Angkansa perayu' kew daken kemyu ginsan, neng menge' mememaal et mereraat.’
42013028	“Indyari eluen myu siyak beke' deringet-nget et nipen myu sabab ba' mebiri' myu de Abraham, Isaak, beke' si Jakob, beke' ginsaʼt menge' tarus et Empu' na dut pengmilikan et Empu', segwa' dimyu dyeganan kew dut liwan na diki lang kesled!
42013029	Dumateng menge' taaw teyeg dut sebangan beke' sedpan, iraga' beke' dut selatan, na lumuruk dut kelang kenkaan dut pengmilikan et Empu'.
42013030	Tantu banar maya ne tiban menge' taaw emuri, temed duntin mekeuna dye ne. Beke' maya gasi menge' taaw nekeuna tiban, temed mekeemuri dye ne duntin.”
42013031	Ating masa maya menge' senung pari' na Pariseo siminurung ki Jesus, kwan dye, “Tirengi' ne itueng lungsud beke' sumurung ke ne lang dut misan embe, sabab gaay i Gobernador Herodes na imeteyen ke.”
42013032	Indyari, siminambag si Jesus, kwan ye, “Ire' sugiri' ating merunding, kwana' kenye, ‘Megpeliwan kuʼt menge' meliwanen beke' megpenunga et menge' taaw. Sibantu' diklem beke' keduwanan mura ku metbesan keradya ku.’
42013033	Misan enu nega meinabu, keilangan na mepelembus ku panew ku tiban, diklem, sampay keduwanan, sabab asal, kaya lang tarus et Empu' na matey liwan et lungsud et Jerusalem!
42013034	“U, tawʼt lungsud et Jerusalem, kemyu nematey et menge' tarus et Empu', beke' nemakal et batu dut menge' dinaak surung dimu apang imeteyen. Daran ku ne teyen pegtimungen ginsan dimung taaw, samat pegtimung et sembatung upa dut kenyeng menge' duruy dut kenyeng menge' elad, segwa' mendi' kew.
42013035	Birina' lang, binwat et Empu' metirengan atin menge' benwa myu na kaya ne sunu'. Sugiran ku kemyu, na diki myu ne aku mebiri' peuli' seked mebres myu, kwanen myu, ‘Bentugen ya na matu' sabab et ingaran et Empu' Banar.’ ”
42014001	Sembatung Eldew et Kepeternan ganang pengaan si Jesus dut benwa et sembatung pegkilelanen na' Pariseo, sinipian banar et menge' Pariseo si Jesus.
42014002	Dut teteyumanan ye maya sembatung lelaki na pegtiksaen et sakit ye neng pemantat.
42014003	Iningkut i Jesus menge' Pariseo beke' ating menge' biaksa dut Keseraan i Moises, kwan ye dut kedye, “Sungsang taku' dut Keseraan ba' megpenunga dut Eldew et Kepeternan, etawa diki?”
42014004	Segwa' kaya nemekegibek dye. Indyari kimpetan i Jesus lelaki in ampa' ye ne pinegulinan pegketbes pineugad.
42014005	Pegketbes iningkut i Jesus dye, kwan ye, “Ba' maya sembatung yegang myu etawa sembatung sapi' na negdag dut tebud dut Eldew et Kepeternan, diki myu ya betunen megtuy?”
42014006	Segwa' misan legtik kaya lang nemekesambag.
42014007	Nepangling i Jesus na pegpilinen et menge' mengluluruk sebarang eerungan et menge' metetaas. Angkansa binulili i Jesus, kwan ye dut kenyeng beleybey.
42014008	“Ba' maya mengdangin dimyu dut sembatung pegkenkaan dut eldew et bulun, kas kewʼt arung dut eerungan et menge' metetaas, kalu' maya dinangin dye na lebing kilala dut dimyu.
42014009	Indyari pekebiyan kew et nengdangin in pegketbes sugiran kew et kwantin, kwanen ye, ‘Igbeya' erungan myu dut taaw na' itue.’ Indyari meglelew kew, beke' melegesan kew na marung dut eerungan et menge' sirsimpir lang ti'.
42014010	Segwa' ba' kemyu denginen, atin pilina' myu sebarang eerungan et menge' simpir in, indyari pegdateng et nengdangin in, kwanen ye dut dimyu, ‘Bila', ani' arungi' myu, menunga-nungang eerungan ni'.’ Sabab et atin mepetaas kew dut elepaʼt menge' ibang mengluluruk.
42014011	Sabab ba' sinu meingin ipetaas ye diri ye, ya in mepebaba. Beke' sebarang pepebaba ye diri ye, ya in mepetaas.”
42014012	Indyari sinugiran gasi i Jesus ating pengdangin in, kwan ye, “Ba' ikew negpanyap et penengaldew etawa pengmapun, kasi' pegdengina' sebarang bila' mu, dimung menge' ketipusdan etawa menge' kekempungan etawa menge' mentiri' neng menge' rurungan mu. Na ba' kwantin buwaten mu, peuli' ti' ikew gasi denginen dye, angkansa dye nekeganti ne rimu.
42014013	Segwa' ba' maya pinanyap mu kelang kenkaan, atin dengina' sebarang miskin, menge' pangkul, menge' piley beke' menge' beleg.
42014014	Indyari ikew pesukuran, misan diki dye keganti rimu, temed ikew maya ganti' et Empu' dimu dut pegbiyag peuli' et menge' tawʼt metitigna'.”
42014015	Maya sembatu, iba ye dut lemisaan, nekekingeg et itue e, kwan ye dut ki Jesus, “Mesukud sebarang kekaan dut kelang kenkaan dut pengmilikan et Empu'.”
42014016	Siminambag si Jesus et sembatung susugiren, kwan ye, “Maya sembatung lelaki negpanyap et kelang kenkaan, beke' nengdangin et mekansang neng mengluluruk.
42014017	Pegdateng et eldew ye ne, pinesurung ye kenyeng menge' uripen, supaya megsugid dut sebarang pinengdangin in, kwanen dye, ‘Ani' kew ne, sabab ginsan nepanyap ne.’
42014018	Segwa' sali'sali' negpekiampun dye ginsan. Kwaʼt una in, ‘Keeelen ku lang et lugta', keilangan meruntin ku ampa' mebiri'. Mengangat ku mene dimyu et ampun sabab diki keruntin ku.’
42014019	Sembatu gasi negsugid, kwan ye, ‘Nekeelen ku et limang tegduruwa neng sapi' neng pengeraru, keilangan mesingkewan ku supaya mesulayan ku dye, angkansa maapa' myu mene aku sabab diki keruntin ku.’
42014020	Maya nega sembatu negsugid, kwan ye, ‘Diki ku keruntin sabab bagung bulun ku pe'.’
42014021	“Indyari negpeuli' uripen dut pegibuten ye, pegketbes negsugid. Indyari, empuʼt benwa in niseg, ampa' gasi nengdaak, kwan ye, ‘Manew kew gasi, segwa' tikasa' myu lang. Sumurung kew dut menge' dalan beke' menge' mesigpit na' dalan dut lungsud, sampay menge' miskin pengdengina' myu, menge' pangkul, menge' beleg, beke' menge' piley.’
42014022	Indyari pagka' nebuwat ne et uripen, kwan ye, ‘Begerar, sebarang daak mu damen in, netuman ne, segwa' melugkew nega.’
42014023	Angkansa, negsugid gasi begerar kwan ye dut menge' uripen ye, ‘Sumurung kew gasi peuli' dut menge' kersada sampay dut menge' dalan surungan dut menge' kebudbukiran. Peglelegesa' myu dye na matu', supaya mebahanan ne benwa ku.
42014024	Isugid ku dimyu, sebarang unang dinangin ti' misan sembatu diki dye kerasa et menge' pinepanyap ku neng kelang kenkaan.’ ”
42014025	Mekeldam menge' taaw megbebaya' ki Jesus. Indyari, liminingew si Jesus dut kedye, kwan ye,
42014026	“Ba' sinu mibut daken, subali' pegkasi ye daken luwas nega dut pegkasi ye dut kenyeng ama' etawa indu', kenyeng esawa, etawa kenyeng menge' yegang, menge' ketipusdan. Megdemikian, ba' diki pegkasi dut diri ye atin ya, diki lang megmendyaring mepengendelan ku.
42014027	Beke' ba' sinu megmendyaring tindeg ku keilangan memsan et diri yeng krus, ingin bersen sumandal et keliyutan misan dut kemeteyan, beke' mibut daken.
42014028	“Supama sembatu dimyu na megpetiyeg et melangkew na' benwa, diki be marung mena ya pegketbes itung-itungen ye ba' senu megastu, supaya mesewran ye ba' dyukup ne pirak neng penggastu duntin?
42014029	Sabab ba' meusuk ne pemidyuru', indyari sumked ne lang sentin diki ye ne mepetbes benwa ye, sebarang kebiri' menawey kenye.
42014030	Kwanen dye, ‘Itueng taaw negbenwa, segwa' kaya lang mekebara' ye.’
42014031	“Etawa sembatung surutan megpepanyap supaya menggira dut ibang surutan. Diki be pikir-pikiren ye mena ba' sempulung ribu na' menge' kesundeluan ye enuʼt mekedyaring ilawan ye dut duwangpulung ribu na' menge' kesundeluan na mekidugpak kenye.
42014032	Na ba' nerim ye diki mekedyari, megpeuna ne ya et menge' taaw ye supaya mekipegsulut-sulut sasat merayu' nega menge' keatu ye.
42014033	Megdemikian, ba' pegkasi daken diki lumuwas dut pegkasi ye et diri ye, diki lang ya memendyaring pepengenaran ku.”
42014034	“Asin in menunga. Segwa' ba' manag ne, enukwan nega mepeuli' rasa ye?
42014035	Kaya ne guna dut pitaba' et lugta' etawa misan dut tembakan et dugami. Angkansa itimbag ne lang itue. Na, ba' sinu meingin mekesewd, sebarang kumingeg et ba' enu bersen dimyu et Empu'.”
42015001	Na, maya menge' menunukut et buwis beke' menge' ibang mekeselaan nepekabi' pelibut dut ki Jesus apang kekingeg.
42015002	Segwa' nemenglimut menge' pari' na' Pariseo beke' menge' menunuldu' et Keseraan, kwan dye, “Itueng taaw pegterimanen ye menge' mekeselaan sampay pemegbe'baya' nega mengaan.”
42015003	Indyari, negtuturan si Jesus kedye et sembatung beleybey, kwan ye,
42015004	“Supama sembatu dimyu maya senggatus neng bibili. Indyari nalam sembatu. Diki taku' tirengan ye siyam neng pulu' siyam dut kelnangan, pegketbes tulusen ye inyet nalam in seked mebiyanan ye?
42015005	Na ba' mebiyanan ye ne ating bibili, tenggulen ye atin, na maya keksanan.
42015006	Muli' ya dut benwa ye. Indyari ipetingkag ye menge' bila' ye beke' menge' kerurungan ye. Indyari sugiren ye, ‘Mekilami kew daken, sabab nebiyanan ku ne nalam neng bibili ku in.’
42015007	Sugiran ku kemyu, megdemikian samat kwantin gasi dut langit, mekansang mekeksanan sabab lang dut sembatung mekeselaan na negsusun et sala' ye. Segwa' diki ne banar dut siyam neng pulu' siyam neng metigna' in, sabab diki dye ne keilangan megsusun nega.”
42015008	“Etawa, supama maya sembatung libun na maya sempulu' dublun ye. Indyari nalam sembatu. Diki taku' siluan ye et pelitaan, menilig dut benwa beke' tulusen ye banar seked mebiyanan ye atin?
42015009	Na ba' nebiyanan ye ne itue, denginen ye kenyeng menge' bila' beke' menge' rurungan ye, indyari sugiren ye dut kedye, ‘Mekilami kew daken, sabab nebiyanan ku ne dublun ku neng nalam in.’
42015010	Megdemikian sugiran ku kemyu maya keksanan dut elepaʼt menge' dereakan et Empu' sabab lang dut sembatung mekeselaan na' negsusun et sala' ye.”
42015011	Neglahyun tuturan i Jesus dut kedye, kwan ye, “Maya sembatung taaw na maya duwang kelelekian yegang ye.
42015012	Ating kerinan negsugid dut ama' ye, kwan ye, ‘Ama', igbeya' ne daken menge' bagi' ku dut menge' pusaka' mu in.’ Angkansa pinegbagi'bagi' ne lang et ama' dut kedye.
42015013	Pegketbes et atin, ingga pe' nekwitan banar, pinengakut ne et kerinan ginsaʼt bagi' ye in. Siminurung dut merayung lungsud pegdateng ye dun, duntin ye ne pinenggastu kementirian ye, na kaya sewd-sewd neng pineggegestuan.
42015014	Pagka' negastu ye ne ginsan, diminateng kelang urap dut lungsud na' atin, sampay ya timinagna' ne gasi kesigpitan ye.
42015015	Angkansa siminled net keradya dut sembatung meglelegdeng duntin, indyari pinekeredyanan kenye dut uma, na megpekaan lang et menge' kebiyekan duntin.
42015016	Ingin ye mesunuan beteng ye et misan mene menge' apa neng kekanen et menge' biyek in, segwa' misan sembatu kaya megbegey kenye.
42015017	“Ganang netewtewan ye ne, kwana' ye ne dut diri ye, ‘Dut kineldam-keldam et menge' uripen et ama' ku, maya peglebi-lebi nega kedye menge' kekanen, segwa' daken atue megpatey ku net urap.
42015018	Peuli' ku ne lang dut ama' ku.’ Indyari sugiren ku kenye, ‘Ama', negkesala' ku dut Empu' Banar beke' dimu.
42015019	Diki ne megpatut na tingkagan mu nega akuʼt yegang, isiringa' ku ne lang na sembatu mung tetengdanan.’
42015020	Angkansa timinyeg ne pesurung dut kenyeng ama'. “Segwa' merayu'rayu' nega nepayag ne ya et kenyeng ama', nekeingasi' banar ama' ye. Darak ginsan megsususup et yegang ye, pegdateng megtuy kinekepan ye beke' inimbuan.
42015021	Negberes yegang, kwan ye, ‘Ama', negkesala' ku dut Empu' dut langit beke' dimu. Diki ne megpatut na tingkagan mu nega akuʼt yegang.’
42015022	Segwa' sinugid et ama' dut kenyeng menge' uripen, ‘Sekelia' myu, bita' myuʼt menungang pekayan ampa' myu ne pepekayan. Pesingsingi' myu keremut ye beke' petempai' myu tiked ye.
42015023	Bita' myu atue pinetaba' neng ibun et sapi' in ampa' myu ne sumbelien, megkenkaan beke' meglami-lami tyu.
42015024	Sabab itueng yegang ku samat natey ne pegketbes negbiyag peuli'; Nalam ne teyen segwa' nebiri' ku nega.’ Indyari, tinegnanan dye ne meglami-lami.
42015025	“Segwa' ating masa, uka' in dun negaʼt uma. Ganang megkekabi' ne et benwa, nekekingeg et binesalan beke' tinrekan.
42015026	Angkansa pinetingkag ye sembatung uripen dye, indyari iningkut ye, kwan ye, ‘Enu neinabu duntin?’
42015027	Sinugid et uripen, ‘Ari' mu be nekeuli' ne, beke' ama' myu negpesumbali' et pinetaba' neng ibun et sapi', sabab nekeuli' ne na kaya enu-enu ye.’
42015028	Pagka' kwantin ne, nengiseg uka' in beke' mendi' ne sumled et benwa. Angkansa liminiwan ama' ye, beke' inimuyuk ye uka' in.
42015029	Segwa' sinambag et uka' in dut ama' ye, ‘Birina', megsuku' ku dimu et ginsaʼt menge' teun sampay tiban, na kaya megsemal ku ba' menahag kew. Segwa' misan yegang et kambing kaya binggeyan mu aku supaya meglami-lami kay et menge' bi'bila' ku.
42015030	Segwa' itueng yegang mu neng ari' ku, na' nengamin et sentenga' neng menge' pusaka' mu sabab lang dut megpebeis-beis dut menge' kelilibunan, temed ga in sinumbelian mu nega ya et pinetaba' neng sapi'!’
42015031	Siminambag Ama' ye kenye, ‘Yegang, daran te pegbe'baya' beke' ginsaʼt menge' pengarta' ku in, atin dimu.
42015032	Segwa' tiban, patut lang na meglami-lami tyu, sabab itueng ari' mu samat natey ne, temed tiban negbiyag peuli'; nalam ne ya, segwa' ya tiban nebiyanan ne.’ ”
42016001	Negsugid si Jesus dut kenyeng menge' pepengenaran, kwan ye, “Maya sembatung mentiri' neng lelaki, binaal ye et sembatung uripen na pepengendelan ye. Na itueng taaw na pepengendelan na netendes et pengrugi' et menge' pusaka' et mentiri' neng lelaki.
42016002	Angkansa pinetingkag ye ya beke' iningkut, kwan ye, ‘Enu itueng mekekingeg ku pasal dimu? Ipetura' be daken pasal dut pinekpetan ku dimu, sabab diki ku ne ikew baalen nega et pepengendelan ku.’
42016003	“Indyari, nepikir et pepengendelan in, kwan ye, ‘Enu ne buwaten ku tiban? Sabab pegibuten ku, ugaran ye ne akuʼt keradya. Ne, kaya sewd ku megeraru et lugta' beke' kelewleew ku ne ba' mengangat ku lang et tabang.
42016004	A, sewd ku ne ba' enu buwaten ku, supaya ba' meugaran ku net keradya atue e, menge' taaw menerima daken dut kedyeng menge' binenwa.’
42016005	“Angkansa pinetingkag ye tegesembatu-sembatu menge' nekeutang et kenyeng pegibuten. Iningkut ye meguna in, kwan ye, ‘Senu utang mu dut pegibuten ku?’
42016006	‘Walung gatus neng galun et lana,’ sambag ye. Indyari sinugiran ya et pepengendelan kwan ye, ‘Isia' listaan et utang mu, arung sekali', indyari buwata' ne lang et epat neng gatus.’
42016007	Pegketbes iningkut ye gasi pengeruwa in, kwan ye, ‘Dimu senu gasi utang mu?’ ‘Seng ribung gantang et parey,’ sambag ye. Indyari sinugiran ye ya, kwan ye, ‘Isia' listaan mu, buwata' ne lang et walung gatus.’
42016008	“Pegka' neliling et pegibuten ba' enu inelu' dut menge' nekeutang ti' ating mengrurunding na' pepengendelan ye dinayew ya, sabab ye mekesewd ne. Sabab asal lebing mependey menge' taaw na kaya mengandel et Empu' dut menge' sebaya' dye, eset menge' taaw et silu' na mengandel et Empu'.
42016009	Sugiran ku kemyu, gemita' myu mentiri' atuʼt dunya' na' itue supaya kumeldam bila' myu. Pegdatek patey kew ne, terimanen dye ikew dut benwa dye na kaya seskeran dut langit.
42016010	“Sebarang mekepengendelan et isek-isek mepengendelan gasi et kela'. Segwa' ba' diki mekepengendelan et isek-isek, megdemikian diki gasi mepengendelan et kela'.
42016011	Angkansa ba' diki kew mekepengendelan et menge' mentiri' atuʼt dunya' sinu gasi mekepekpet dimyu et tantung mentiri'?
42016012	Beke' ba' diki ke mekepengendelan et pusaka' et sebaya' mu, sinu gasi megey dimu et pemusakaan et diri?
42016013	“Kaya sembatung uripen kekeradya dut duwang pegibuten. Merganen ye sembatu, indyari sembatu in bentanen ye, etawa esipen ye sembatu, indyari sembatu in mendinan ye. Pirak beke' Empu', diki mekedyari myu mesukuan sama-sama.”
42016014	Ganang nekingeg itueng ginis et menge' tawʼt Pariseo, binulili dye si Jesus sabab meireg dye et pirak.
42016015	Indyari, kwan i Jesus dut kedye, “Kemyung menge' pebi'biri' dut menge' taaw kunu' menunga keradya myu, segwa' sewd et Empu' ba' enu seled atey myu. Sabab sebarang merga' banar dut pemiri' et menge' taaw, segwa' dut pemiri' et Empu' atin kaya keguna-guna.”
42016016	“Menge' Sara' i Moises beke' kityung menge' Kesuratan et menge' tarus et Empu', atin pinepakay seked mene ki Juan neng mememewtismu diminateng. Pegketbes, Menungang Abar pasal et pengmilikan et Empu' pineabar. Angkansa ginsaʼt taaw memegleges kesled pengmilikan et Empu'.
42016017	Segwa' lebing merugey mepapas langit beke' lugta' eset malam sembatung samat ampang et beres et Kesuratan pasal Keseraan et Empu', atin diki lang mepapas seked keskeran.”
42016018	“Sebarang lelaki na memutas et esawa ye, pegketbes, mengesawa ibang libun, ya negkesala' et pegbeis. Beke' ba' lelaki mengesawa et binutasan neng libun, megdemikian negkesala' et pegbeis.”
42016019	“Maya sembatung lelaki na' mentiri' megbebadyu' et menunungang pemekayan, beke' pili' lang neng menge' kekanen pegkanen ye eldew-peldew.
42016020	Beke' maya pelilitid lang set lelengewan ye, sembatung pemengangat neng taaw ingaran ye si Lasaro. Bilug ye baha net upang.
42016021	Gaay ye mengaan misan mene menge' mumu' neng mekeregdag teyeg dut lemisaan et mentiri' in. Menge' ireng megkabi' kenye sampay pegtilaan menge' tawan ye.
42016022	“Diminateng timpu na si Lasaro natey, indyari binibit ne ya et menge' dereakan et Empu' dut abi' i Abraham dut langit. Indyari lelaki na' mentiri' in natey gasi kenye, pegketbes limbeng ne.
42016023	Segwa' nesurungan ye dut Narka', na ya dut seled ketiksaan. Indyari timiningara' nebiri' ye si Abraham merayu' dut langit, abi' ye si Lasaro.
42016024	Angkansa, timiningkag kenye, kwan ye, ‘Upu' Abraham, ingesini' ku, daaka' si Lasaro na iditil ye tuldu' ye dut danum tebes peremigen ye dila' ku, sabab meketiksaan kuʼt apuy na' itue e'.’
42016025	“Na siminambag si Abraham, kwan ye, ‘Yegang, rendema' kwit pebibiyag ke nega, neterima mu ne ginsan neng menunungang ginis. Segwa' si Lasaro, kenye neterima ye menge' keliyutan ginsan. Kenye tiban melahay ne, segwa' dimu dut keliyutan.
42016026	Beke' iba set pinegketngaan tyu, kami beke' ikew, maya elet, kelang pengras, angkan diki ne kesentin sebarang ani' e, beke' diki ne keani' sebarang esentin in.’
42016027	Indyari siminambag mentiri' kwan ye, ‘Ba' kwantin pelan upu' Abraham, ba' mekedyari teyen dut dimu, daaka' ne lang si Lasaro dut benwa et ama' ku.
42016028	Sabab untin maya nega limang ketipusdan ku neng menge' kelelekian. Iperuntina' myu supaya megpeamay-amay kedye, supaya diki dye kesurung atuʼt ketiksaan tu'.’
42016029	“Segwa' siminambag si Abraham kwan ye, ‘Duntin nega maya Keseraan i Moises beke' Kesuratan et menge' tarus et Empu'. Atin subali' endelen dye.’
42016030	‘Diki lang, upu' Abraham,’ kwan ye. ‘Ba' maya teyen sembatu neng mawa' ne natey sumurung kedye, merali' megsusun dye ne.’
42016031	Segwa' sinambag ye ya, kwan ye, ‘Ba' diki dye kumingeg ki Moises beke' dut menge' tarus et Empu', megdemikian diki lang gasi endelen dye sembatung patey misan negbiyag ne peuli'.’ ”
42017001	Sinugid i Jesus dut menge' pepengenaran ye, kwan ye, “Tantu banar, dumateng menge' indeginis neng pesebaban pasal tiharan et pegkesala' et taaw. Segwa' keingasi'ingasi' ating taaw na' tinyegan et pegkekesala' in.
42017002	Menunga nega kenye ba' tekinan et kelang batu liyeg ye beke' itimbag ya dut dagat, endey lang ba' ya teyegan et pegkesala' et misan sembatung yegang na itue.
42017003	Angkansa inget kew. Ba' sebaya' mu megkesala' dimu, bulaga' megtuy. Na ba' megsusun ya, maapa' gasi.
42017004	Ba' ya megkesala' dimu et kepitu seng eldew, indyari kepitu gasi pepeuli'peuli' dimu supaya mengangat et ampun, empuna' ya gasi.”
42017005	Indyari neres menge' pepengenaran ye dut Begerar, kwan dye, “Dugangi' pegandel kay.”
42017006	Indyari siminambag si Jesus, kwan ye, “Ba' maya pegandel myu sali' ye samat isek-isek neng elinseg et mustasa in, mekedyari myu ne sugiran itueng kayu indyari kwanen myu, ‘Megabut ke teyen, pegketbes megubu' ke dut dagat.’ Isugid ku ne sebanar, meinabu dut kayu na' atin ba' enu sinugid myu.”
42017007	“Supama sembatu dimyu maya sembatung uripen pengeraru etawa megtutunggu et menge' bibili. Pegdateng ye mawa' dut uma, sugiren be kenye, ‘Arung ne ani', beke' pengaan ne?’
42017008	Diki be taku' sugiran et pegibuten ye, kwanen ye, ‘Penyapa' ne pengmepunan ku, beke' selini' mena bilug mu pegketbes sukui' ku sasat penginum beke' pengaan ku nega. Pegketbes, mekedyari ke ne menginum beke' mengaan.’ Diki be taku' samat kwantin?
42017009	Beke' megpesukur taku' pegibuten ye sabab nebuwat ye ba' enu sinugid kenye na buwaten? Diki!
42017010	Megdemikian dimyu, pegka' mebuwat myu ne ginsaʼt pinandu' dimyu na buwaten, indyari kwanen myu kami tu', ‘Kami na kaya keguna-guna neng menge' uripen, pegtumanen kay lang ba' enu pinesuku' damen in.’ ”
42017011	Pegsurung i Jesus dut lungsud et Jerusalem, bineyaan ye dut pinegketngaan et bangsa et Samaria beke' Galilea.
42017012	Ganang megkekabi' ne ya dut kebenbenwanan, sempulu' neng kelelekian na maya eldew-eldew siminusup kenye. Indyari nepetaren dye dut mere'rayu'.
42017013	Indyari nemeningkag dye lang et mebasag, kwan dye, “Jesus, Begerar, ingesini' kay!”
42017014	Pegkebiri' ye dut kedye kwan ye, “Panew kew ne, ipebirina' bilug myu dut menge' pari' apang mesewran dye ne na pinenunga kew ne.” Ganang megsusurung dye ne, nemegnunga ne.
42017015	Maya sembatu kedye, ganang nebiri' ye bilug ye menunga ne, negpeuli' kenye dut ki Jesus na megbebensag et pegbantug dut Empu' Banar.
42017016	Pegdateng ye dut elepan i Jesus, megtuy nepekleb dut titikeran ye beke' negpeselamat; segwa' ya lang na' sembatung taaw tumpang teyeg dut bangsa et Samaria.
42017017	Iningkut ya i Jesus, kwan ye, “Diki be sempulu' kew pinenunga in? Embe ne siyam in?
42017018	Kaya lang misan sembatu kedye na nebiri' ku na negpeuli' atue e beke' negpepeselamat etawa megbebantug dut Empu' Banar, selyu lang itueng taaw na tumpang tu'.”
42017019	Indyari kwan ye dut kenye, “Teyeg ne beke' panew ne. Pinenunga ke ne et pegandel mu et daken.”
42017020	Sene in, menge' pari' na' Pariseo nemengingkut ki Jesus, kwan dye, “Ingyan dumateng pengmilikan et Empu' Banar?” Siminambag si Jesus kwan ye, “Pengmilikan et Empu' dumateng na diki lang mebiri' myu.
42017021	Kaya taaw kesugid et ‘Atu' ne e!’ etawa, ‘Duntin ne!’ Sabab pengmilikan et Empu' esen net dimyu.”
42017022	Indyari kwan ye dut kenyeng menge' pepengenaran, “Dumateng timpu na gayen myu teyen na mebiri' misan lang sembatung eldew et Yegang et Taaw, segwa' diki myu mebiri' atin.
42017023	Menge' taaw megsugid, ‘Duntin ne ya!’ etawa, ‘Atu' ne ya e!’ Segwa' kasi' myu dye pegendela'.
42017024	Sabab Aku neng Yegang et Taaw, dumateng mesingan ku samat kilat, mebinyaran ginsaʼt lelengew tihad dut sebangan sumked dut sedpan.
42017025	Segwa' subali' aku sumandal mena et mekansang na' keliyutan beke' mendinan et menge' taaw et tiban neng timpu.
42017026	Samat neinabu dut eldew i Noe tagna' banar, megdemikian eldew ku, atin Yegang et Taaw, kwantin gasi meinabu.
42017027	Menge' taaw pemengaan, pemenginum, pemengesawa, sampay pepeesawa seked lang siminled si Noe dut kapal letew ye. Pegketbes diminateng ne liyud sampay nebinasa ginsan et menge' taaw netetektak atuʼt dunya'.
42017028	“Megdemikian, kwantin gasi neinabu dut eldew i Lot. Menge' taaw pemengaan beke' pemenginum, pemengelen beke' pepelen, pemengluwak beke' pemegbenwa.
42017029	Segwa' ganang diminateng timpu na si Lot pineugad ne dut lungsud et Sodoma, mura diminlek et apuy beke' menge' batu neng megdedleg teyeg dut langit indyari ginsan dye netpu' ne.
42017030	Megdemikian samat kwantin gasi meinabu dut eldew na mebunayag ne Aku neng Yegang et Taaw.
42017031	“Dut eldew na atin, kaya ne misan sinu endey ne ya mineug supaya mengisi' et menge' pengarta' ye ba' ya dut timbewʼt sapew. Megdemikian gasi ba' ya dut uma ye, endey ne ya muli'.
42017032	Rendema' myu esawa i Lot tagna' neng mesmal et atin sabab liminingew nega et pengarta' ye!
42017033	Na ba' sinu meingin menagu' et biyag ye, malam atin. Segwa' ba' sinu meugaran et biyag ye, dumaran atin.
42017034	Sugiran ku kemyu, dut pegdateng ku peuli', dut gebi na' atin, maya duwang ketawan dut iigaan. Sembatu isien, segwa' sembatu metektak.
42017035	Duwang kelilibunan pemenglebek et parey. Sembatu isien, segwa' sembatu metektak.
42017036	Maya duwang kelelekian pemegkeradya dut uma. Sembatu isien, segwa' sembatu metektak dut sembatung ketulduan.”
42017037	“Embe meinabuan et atin, Begerar?” ingkut dye. Indyari siminambag si Jesus teyeg et ketulduan, kwan ye, “Na ba' embe pegderetunan et bangkay, duntin gasi pemegtimung menge' peruni.”
42018001	Indyari, si Jesus negtuturan dut pepengenaran ye et sembatung beleybey supaya ipebiri' kedye na dye subali' daran lang menelangin dut Empu' banar, beke' endey dye sumuen.
42018002	Kwan ye, “Dut sembatung lungsud maya sembatung ukum na kaya megtakut dut Empu' etawa pengasip et menge' taaw.
42018003	Indyari maya gasi sembatung nebeluan na' libun dut ating lungsud na daran megkabi' kenye supaya mengangat et ingasi', kwaʼt libun in, ‘Tebangi' ku sabab dye penaksir daken.’ ”
42018004	“Segwa' kepire ne megmendi' ukum in. Segwa' ketepus-tepusan kwan ye dut diri ye, ‘Misan ne kaya megtakut ku dut Empu' etawa penginasip et menge' taaw, itue ga na' libun e, sabab daran ye lang aku pegsesewen,
42018005	tebangan ku ne lang ya, taka-taka meperaat ye lang pikiran ku sabab et pegatu'atu' ye!’ ”
42018006	Indyari negsugid si Jesus, kwan ye, “Kingga' myu ba' enu binres et meyaat neng ukum in.
42018007	Deulu' Empu', diki Ye be metebangan menge' pinili' Ye, na daran lang megtitingkag kenye eldew gebi?
42018008	Sugiran ku kemyu, meterima dye na megtuy, tabang et Empu'. Segwa', ba' Aku neng Yegang et Taaw kepeuli' ne atue, maya nega taku' mebiyanan ku keendelan dut daken atuʼt dunya' na' itue?”
42018009	Pasal gasi dut menge' taaw na pemiri' dye et diri dye metigna', segwa' pememulili dut menge' sebaya' dye, si Jesus negtuturan et kwantin neng beleybey,
42018010	kwan ye, “Maya duwang kelelekian siminled dut benwa neng Pegpengempuan na' benwa supaya megpenelang dut Empu'. Sembatu in pari' na Pariseo, indyari sembatu in menunukut et buwis.
42018011	Indyari, Pariseo kenye negpenalang et petitiyeg dut Empu', kwan ye, ‘Empu' dut langit negpeselamat ku dimu sabab aku diki samat iba na' menenakew, etawa menge' memumuwat et mereraat, etawa mengbebeis. Beke' diki aku samat itueng taaw neng menunukut et buwis tu'.
42018012	Pegpuasa ku keruwa seled et senglinggu beke' pegbegey ku daken neng ikesempulu' neng bagi' ku et ginsaʼt kineredyanan ku dut dimyu, Empu'.’
42018013	“Segwa' ating menunukut et buwis, kenye dut mere'rayu' lang pegtitiyegan ye, sabab megleew ya. Tumingara' dut langit mendi' ne, misan ga in pegbektulen ye ne debdeb ye sabab et susun, kwan ye, ‘Empu' banar dut langit, meingasi' ke daken, na sembatung mekeselaan.’
42018014	“Segwa' sugiran ku kemyu,” binres i Jesus dut kedye, “itue ga neng lelaki e, menunukut et buwis, nuli' beke' puwas ne sala' ye dut Empu', diki lang samat atin sembatung pari' na Pariseo in. Sabab sebarang pemantug et kenyeng diri, atin mepebaba, segwa' sebarang pepekumbaba et bilug ye, atin key mepetaas.”
42018015	Mendyari nememibit menge' taaw et menge' keyengyegangan dye et ki Jesus supaya ipedpen dye et kenye. Segwa' ganang nebiri' et menge' pepengenaran ye, pinemulag dye.
42018016	Segwa' pinekabi' nega i Jesus menge' keyengyegangan dut kenye, kwan ye dut pepengenaran ye, “Pesari' myu lang ating menge' derisekan na' menge' keyegangan na pekabi' daken. Kasi' myu dye pegbulaga', sabab Pengmilikan et Empu' dut menge' taaw na' mengandel samat itueng menge' keyengyegangan.
42018017	Sugiran ku kemyu et keberbenaran, sebarang diki tumerima et Pengmilikan et Empu' Banar samat pegterima et menge' keyengyegangan diki dye kesled et benwa et Empu' dut langit misan ne ingyan.”
42018018	Indyari maya sembatung pegibuten et menge' tawʼt Judio nengingkut kenye, kwan ye, “Menungang Menunuldu', enu buwaten ku supaya mebiyanan ku biyag na' kaya seskeran?”
42018019	Siminambag si Jesus, “Manu pegtingkagan mu aku et menunga, sabab kaya lang menunga selyu lang ba' Empu'.
42018020	Sewd mu be ating menge' sara' et Empu': ‘Kas megbeis, kas pengimatey, kas penakew, kas megsugid et kaya keberbenaran, sampay untebia' ama' beke' indu' mu.’ ”
42018021	Indyari siminambag ating tawʼt mentiri', kwan ye, “Ginsaʼt sinugid atin, netuman ku ne tihad aku yengyegang nega.”
42018022	Ganang nekingeg itue i Jesus, kwan ye dut mentiri', “Maya nega sembatu kurang mu. Ipegelna' ginsaʼt pengarta' mu pegketbes ibgeya' ating elen dut menge' miskin, indyari keisi' keʼt kementirian dut langit. Pegketbes, matu' ke supaya mibut ke ne daken.”
42018023	Segwa' ganang nekingeg et ating lelaki itue, nekerupuk banar, sabab ya maya kelang kementirian.
42018024	Indyari siminyek si Jesus dut kenye, kwan ye, “Meliyut banar kesled mentiri' dut pengmilikan et Empu' Banar.
42018025	Gamlang kamelyo merugey-rugey nega kesled dut delang et dagum, kas lang sembatung mentiri' na kesled dut pengmilikan et Empu'.”
42018026	Indyari sebarang nemekekingeg et itue, kwan dye, “Ba' kwantin, sinu mekedyaring kebawi'?”
42018027	Siminambag si Jesus, kwan ye, “Sebarang diki lang mekedyari dut menge' taaw, segwa' dut Empu' ginsan mekedyari meinabu.”
42018028	Indyari neres si Pedro, kwan ye dut ki Jesus, “Na birina', pinenirengan kay ginsan sabab lang et kami nibut dimu.”
42018029	Siminambag si Jesus kenye, “Sugiran ku kemyu et keberbenaran. Ba' maya taaw na timinireng et benwa ye, etawa esawa ye, etawa menge' ketipusdan etawa menge' kegunggurangan, etawa menge' keyegangan sabab lang dut pengmilikan et Empu',
42018030	na ya keterima et lebi nega dut penewnan na' itue, beke' biyag na kaya seskeran dut penewnan na' megderateng.”
42018031	Indyari, ginayat i Jesus sempulu' duwa neng menge' pepengenaran ye in, kwan ye dut kedye, “Tiban itue sumurung tyu dut Jerusalem. Na, pesalan gasi dut ginsan neng sinurat et menge' tarus et Empu' tagna' pasal dut Yegang et Taaw, diki mekwit atin metuman.
42018032	Ipelugut ya dut menge' taaw neng diki Judio na pegbelbenglan, inlelewen, pegigban-igban,
42018033	peglelepsan, indyari dut ketimpusan, imeteyen dye gasi ya. Segwa' pegdatek iketlung eldew, ya megbiyag peuli'.”
42018034	Segwa' ginsaʼt itue kaya neretian et menge' pepengenaran i Jesus ba' enu ingin bersen. Indyari tinagu' kedye retian et itue, sabab diki dye nesewran ba' enu lang atin pegbebresen i Jesus in.
42018035	Ganang megkekabi' ne de Jesus dut Jeriko, maya sembatung beleg dut iged et dalan megarung ne lagi supaya megpeingasi'.
42018036	Pegka' nekingeg ye kineldaman memegtetalib ne, iningkut ye ba' enu neinabu.
42018037	Sinugiran dye ya, kwan dye, “Si Jesus neng tege-Nasaret megtetalib.”
42018038	Indyari timiningkag ne, kwan ye, “Jesus, neng keupu'upuan i Surutan Dabid tagna', ingesini' ku.”
42018039	Segwa' binulag et sebarang memeguna in, kwan dye, “Kas kegibek!” Segwa' susulu ga neres et mebasag banar, kwan ye, “Keupu'upuan i Dabid, meingasi' ke daken!”
42018040	Indyari nepetaren si Jesus, pegketbes tinehagan ye na ipekabi' dut kenye.
42018041	Sinugid i Jesus, “Enu ingin mu na buwaten ku et dimu?” Siminambag beleg in, “Begerar, ingin ku teyen kebiri'.”
42018042	Kwan i Jesus dut kenye, “Mekebiri' ke ne, dimung pengandel daken negpenunga dimu.”
42018043	Negdingan lang beres i Jesus, megtuy ne ya nekebiri', sampay neglahyun ne nibut ki Jesus, na megbebantug dut Empu' Banar dut langit. Ganang nebiri' itue et menge' taaw, negbantug dye gasi dut Empu'.
42019001	Si Jesus siminled net lungsud et Jeriko, ganang megtetalib ne teyen.
42019002	Maya dun sembatung lelaki ingaran ye si Sakeo, ya sembatung pengibuten na' menunukut et buwis, beke' sembatung mentiri'.
42019003	Ingin ye mebiri' ba' sinu taku' itueng Jesus na' pegsugiren. Segwa' sabab et mepandak, enung kwanen ye, sabab et kineldaman meglilimben ki Jesus.
42019004	Angkansa, nekepikir ya dumarak dut unaan, indyari ninik dut kayung sikomoro supaya lang mebiri' ye si Jesus. Sabab nerim ye na si Jesus maya' dut dalan na' atin.
42019005	Ganang nekentek ne si Jesus, timiningara', indyari kwan ye, “Sakeo, ineug ne peri, sabab keilangan petaren ku dut benwa mu tiban.”
42019006	Angkansa nineug ne ya et dali'dali', beke' tinerima ye dut benwa ye si Jesus et meksan.
42019007	Ginsaʼt itue nebiri' et menge' taaw, indyari nemegkines-kines, kwan dye, “Timinindal ne dut benwa et sembatung mekeselaan bin.”
42019008	Indyari, timinyeg si Sakeo, beke' negsugid dut Begerar, kwan ye, “Birina' Begerar, tiban ipemgey ku ne dut menge' miskin tenga' menge' pengarta' ku, beke' ba' maya nerugian ku dut sinu-sinu, mekepat ku ne dye beyaran.”
42019009	Indyari kwan i Jesus, “Tiban menge' taaw seled benwa na' itue maya ne kepuwasan et keselaan dye sabab minaap ne et Empu' samat ki Abraham neng keupu'upuan tyu tagna'.
42019010	Sabab Aku, Yegang et Taaw, natu' supaya menulus beke' memawi' et sebarang menge' taaw nalam.”
42019011	Sasat memegkikingeg nega menge' taaw, negtuturan gasi et sembatung beleybey si Jesus, sabab ya mekabi' ne dut Jerusalem, beke' seled pikiran et menge' taaw, dumateng ne megtuy pengmilikan et Empu'.
42019012	Kwan i Jesus, “Maya sembatung metaas na' taaw siminurung dut merayung lungsud supaya buwaten ya et surutan. Pegdatek senung timpu, ya in peuli' nega.
42019013	Indyari pinetingkag ye kenyeng sempulung menge' uripen, pegketbes binggeyan ye kedye-kedye et sembatung dublun. Sinugid et surutan, kwan ye, ‘Ipeuntunga' myu itueng dublun seked kepeuli' ku.’ Indyari nugad ne.
42019014	Segwa' nemengiseg ne lagi kenye ating menge' kesekupan ye beke' nemengdaak dye et menge' taaw na mebilinan supaya megsugid dut metaas ne surutan, kwanen dye, ‘Mendi' kay na itueng taaw na megmendyaring surutan kay.’
42019015	“Segwa' binwat nega ya et sembatung surutan, pegketbes nepeuli'. Pegdateng ye pinetingkag ye menge' uripen na' pinemgeyan ye et menge' dublun in, supaya sewren ye ba' senu ne nepeuntung dye.
42019016	Una in nepekabi', kwan ye, ‘Surutan, ating dublun na' bulawan neng binggey mu daken in, nuntung et sempulu'.’
42019017	Kwaʼt surutan ye, ‘Mependey, menungang uripen ke. Sabab ikew nepengendelan ku et menge' binilin ku misan isek-isek neng ginis, na tiban pekpetan dimu sempulu' na' lungsud.’
42019018	Siminunud gasi keruwang uripen in nepekabi' kenye, kwan ye, ‘Surutan, binggey mu na' sembatung dublun in, nepeuntung ku et lima.’
42019019	Indyari sinugid et surutan ye, kwan ye, ‘Dimu, keptan mu limang lungsud.’
42019020	Indyari nepekabi' gasi sembatung uripen, kwan ye, ‘Surutan, binggey mu na' dublun in, tatap nega, binulungan ku pegketbes tinagu' ku lang.
42019021	Sabab megtakut ku dimyu, sabab kemyu tu' taaw na' mepiret. Pegisien myu sebarang diki dimyu, beke' pegkeygen myu misan diki myu tinugda'.’
42019022	Indyari siminambag kenyeng surutan, kwan ye, ‘Iukum ku dimu dut menge' bebresen mu nega. Ikew na' merupang neng uripen! Sewd mu ne pelan na aku tu' sembatung meburangit na' taaw, pegisien ku sebarang diki daken, beke' pegkeygen ku sebarang diki ku tinugda'.
42019023	Kerey, manu diki mu binangku ating dublun supaya dut pegpeuli' ku meisi', sampay ibun?’
42019024	Angkansa sinugiran ye sebarang memegtitiyeg duntin in, kwan ye, ‘Isia' myu dut kenye ating dublun in, pegketbes ibgeya' myu dut maya sempulu' dublun in.’
42019025	Kwan dye, ‘Surutan, maya ne tu' kenye sempulu' dublun in.’
42019026	“Indyari sambung et surutan in, kwan ye, ‘Dut sebarang mekedyari pengendelan, kenye, atin pepengendelan banar; segwa' sebarang diki mepengendelan et misan kisek-kisek, atin kisek pinengandel kenye isien nega.
42019027	Segwa' bita' myu atu' e sebarang kebanta ku neng mendi' daken na ibuten dye. Pegketbes imeteya' myu dye dut elepan ku.’ ”
42019028	Pegketbes et tuturan i Jesus et itueng beleybey e, nemenungul menge' pepengenaran peselundung ki Jesus pesurung dut lungsud et Jerusalem.
42019029	Ganang napet ye ne menge' lungsud et Betpage beke' lungsud et Betania, duntin atin pegngeranen dye et Bukid et menge' bua' et Olibo, nengdaak si Jesus et duwang pepengenaran ye beke' negbilin et kwantin, kwan ye,
42019030	“Peglembus kew dut sembela' et kebenbenwanan ti', indyari ba' nekesled kew duntin mebiri' myu maya pesisiget neng ibun et kura', misan kasa ingga pe' nekuraan. Pegdateng myu dun bebari' myu pegketbes bita' myu atue e.
42019031	Na ba' maya mengingkut dimyu na kwanen dye, ‘Manu pegbebaran myu atin in?’ Indyari isugira' myu, ‘Maya lang purisnan et Begerar.’ ”
42019032	Indyari, sebarang pinengdaak muna duntin in, nebiri' dye samat sinugid nega dut kedye in.
42019033	Ganang pegbebebaran dye ne teyen ibun et kura' in, empu' et kura' in nengingkut kedye, kwan ye, “Manu pegbebaran myu ibun et kura' ku in?”
42019034	Indyari siminambag dye, “Kepurisnan itue et Begerar.”
42019035	Pegketbes tinundan dye ne surung dut ki Jesus. Ganang nelempikan dye ne et kedyeng menge' repanan ampa' dye pinekura' si Jesus.
42019036	Dut dalan ganang derateng si Jesus, neng megkukura' kinelkaran dalan menge' taaw et kedyeng menge' repanan apang mengampun dye kenye dut pegtalib ye.
42019037	Surung dye ne pesesedsad, teyeg dye dut Bukid et Olibo. Ganang mekabi' net lungsud et Jerusalem, kineldaman et menge' pepengenaran ye neng pesusunud kenye in, timinagna' dye ne neglami-lami sampay nemegbantug dyeʼt mebasag dut Empu' Banar, sabab et ginsaʼt menge' kelilu'lilung menge' tenda' na' nebiri' dye.
42019038	Sinugid dye, kwan dye, “Bentugen tyu tiban itueng surutan na' dinaak atuʼt kityu et Empu' Banar. Begeyan ye kityu et kesenangan teyeg dut langit. Bentugen Empu'!”
42019039	Indyari, maya menge' pari' na' Pariseo pelelamud dut kineldaman, na negsugid ki Jesus, kwan dye, “Menunuldu', bulaga' pe' menge' pepengenaran mu in.”
42019040	Sinambag i Jesus, “Sugiran ku kemyu, ba' dye petimesen, menge' batu atin ne megmara.”
42019041	Ganang megderateng dye ne dut lungsud et Jerusalem, mekepayag i Jesus ne ating lungsud, ampa' ne siminiyak.
42019042	Indyari kwan ye, “U! Ba' mekesewran mu lang teyen, ba' enu keilangan itueng eldew ampa' mekepegbegey dimu et kesenangan! Segwa' itue tiban petetagu' dut penyek mu.
42019043	Dumateng eldew menge' kebanta mu memuwat et menge' pinegparal-paral na' menge' batu beke' pelibutan ke, sampay mesled ke beke' sigpiten ke pesembela'sembela'.
42019044	Mebungkar ke dut lugta', beke' menge' taaw mu memematey, beke' metetegmunan et menge' dingding mu. Diki dye tindanan misan sembatung batu dut sali'sali' yeng batu, sabab diki mu inasip eldew et pegdateng et Empu' banar dimu.”
42019045	Pegketbes siminled si Jesus dut pengempuan na' benwa, pinenempeg ye menge' pepelen in, kwan ye, “Ugad kew atu' e!
42019046	Sabab nesurat dut beres et Empu', kwan, ‘Benwa et Empu', benwa lang et pepenelenginan.’ Segwa' inantang myu samat ‘Tetetluan et menge' mengrerampas.’ ”
42019047	Peldew-peldew elu' i Jesus megtuldu' dut pengempuan na' benwa. Segwa' menge' pegibuten et menge' pari' neng Pariseo, sampay menge' menunuldu' et Keseraan, beke' menge' pegibuten et menge' taaw, gaay dye na imeteyen si Jesus.
42019048	Segwa' diki dye mere'rali' baalan atin, sabab mekansang menge' taaw memegkikingeg kenye banar, mendi' menge' taaw malam misan sembatung beres i Jesus.
42020001	Sembatung eldew ganang megtutuldu' si Jesus pasal et Menungang Abar teyeg dut Empu' dut menge' taaw dut seled et pengempuan na' benwa, indyari nepekabi' kenye menge' pegibuteʼt menge' pari', beke' menge' menunuldu' et Keseraan, iba dye menge' megugurang.
42020002	Kwan dye ki Jesus, “Isugira' damen ba' enung kepegbayaan angkan manu pegbuwaten mu itueng keginisan? Sinu negey dimu et kepegbayaan?”
42020003	Indyari siminambag si Jesus kedye, kwan ye, “Na, meingkut ku gasi kemyu et sembatung ingkut.
42020004	Isugira' myu daken pasal dut pegbewtismu i Juan dut menge' taaw, pikir myu ating kepegbe'baya' teyeg dut Empu' dut langit etawa teyeg dut taaw lang?”
42020005	Indyari nemegisun-isun mena mura dye siminambag, kwan dye, “Supama, ba' sugiren kay teyeg dut Empu' dut langit, indyari sugiren ye damen, ‘Manu diki myu ya pegendelen?’
42020006	Segwa' ba' sugiren tyu teyeg dut menge' taaw lang, merali' menge' taaw tu' memakal ne et batu kityu, sabab andel dye si Juan sembatung tarus et Empu'.”
42020007	Angkansa kwantin ne lang sinambag dye, kwan dye, “Kaya sewd kay ba' embe teyeg.”
42020008	Indyari kwan i Jesus, “Megdemikian daken, diki ku gasi mesugid dimyu ba' enung kepegbayaan angkan manu pegbuwaten ku itueng ginis e.”
42020009	Negtuturan nega si Jesus pasal et sembatung beleybey, kwan ye, “Maya sembatung taaw nengluwak dut kenyeng ubasan, indyari pinekpetan ye dut menge' mengunguma, pegketbes siminurung dut merayung lungsud, segwa' mekutkwitan ya duntin.
42020010	Pegdatek pemumuaan nengdaak et sembatung uripen ye na sumurung dut pinenektakan ti' supaya mengisi' et bagi' et empuʼt luluwakan et ubas dut kenyeng menge' mengunguma. Segwa', pegdateng dun et ating dinaak, pinegpupukul dye sampay pineuli' dye na kaya lang misan sembatung bibit.
42020011	Nengdaak gasi et ibang uripen, segwa' kwantin nega neinabu kenye. Pinegpupukul dye ya, inalew sampay pineuli' et kaya lang bibit.
42020012	Segwa' nengdaak nega peuli', atin ne iketlung pegdaak ye. Megdemikian, limimbi net atin neinabu, sabab pinetewanan dye ne ya sampay tinimbag dye ya peliwan.
42020013	Indyari sinugid et empuʼt luluwakan in, ‘Enu ne buwaten ku tu'? A, sewd ku ne, yegang ku ne lang daaken ku, pegmerganen ku neng banar in. Na ba' ya ne in merali' kalu' kilelanen dye ne ya.’
42020014	Segwa' ganang nebiri' et menge' mengengeradya yegang et empuʼt luluwakan in, nemegisun-isun dye et samat kwantin, kwan dye, ‘Itue ne leyd, mempuan ye.’ Indyari kwan dye, ‘Imeteyen tyu ne lang yegang in supaya ginsaʼt pemusakaan ye, kityu ne mekepusaka' ginsan.’
42020015	Angkansa pineliwan dye ya dut luluwakan et ubas ampa' dye ne ya inimatey.” Na, sinugid i Jesus, “Pegketbes, enu ne buwaten et empuʼt luluwakan pasal et menge' mengunguma in?
42020016	Duntinen ye dye, pegketbes imeteyen ye ginsaʼt menge' mengengeradya in, indyari ipemgey et Empu' ne ginsaʼt luluwakan in dut menge' ibang taaw.” Ganang nekingeg itue et menge' taaw, kwan dye, “Endey lang teyen samat kwantin meinabu.”
42020017	Timinengteng si Jesus kedye beke' nengingkut, kwan ye, “Na, enu ingin bersen pasal ating sinurat tagna' dut Beres et Empu'? ‘Ating usuk na' inendian et mememaal et benwa, atin key negmendyaring penued et benwa.’
42020018	“Sebarang tegsimbakud set penued na' atin melipeng banar, segwa' sebarang medeganan et atin penued merunsak.”
42020019	Indyari menge' menunuldu' et Keseraan i Moises beke' menge' pegibuten et menge' pari' nesewran dye na dye pegsisindiren et beleybey, angkansa pegsipian dye ne si Jesus banar, supaya malew dye ne ya et merali'. Segwa' memegtakut dye dut menge' mekansang taaw megibut kenye.
42020020	Supaya mesipian et menge' pegibuten et pari' beke' menge' menunuldu' et Keseraan et menunga si Jesus, negpebibit dye et menge' meninipi' na megpebe'balu' dye na, dye menge' menunungang menge' taaw. Binwat dye itue supaya malew dye si Jesus dut menge' bebresen ye, supaya ilugut dye dut basag beke' kepegbayaan et Gobernador teyeg Roma.
42020021	Angkansa, menge' meninipi' nengingkut ki Jesus, kwan dye, “Menunuldu', sewd kay sebarang metitigna' atin lang ipesudsugid mu. Diki myu pegtimpangen menge' taaw angkan ipegtuldu' myu sebarang keberbenaran na' dalan et Empu'.
42020022	Sugat taku' na kami megbayad et buwis dut ki Surutan Sesar, etawa diki sugat?”
42020023	Segwa' pegsesewren i Jesus kedyeng mereraat na' pegpipikiren, indyari kwan ye,
42020024	“He', begeyi' myu aku et sembatung siin neng denaryo. Kinung pata' itue beke' kinung ingaran nekesurat atue e?”
42020025	“Ki Sesar,” kwan dye. Indyari kwan i Jesus dut kedye, “Ba' kwantin ibgeya' myu dut ki Surutan Sesar sebarang ki Surutan Sesar, beke' igbeya' myu dut Empu' sebarang dut Empu'.”
42020026	Kaya lang mekeisian dye et sala' si Jesus misan enu nega buwaten dye, sabab kenyeng menge' pegebresen dut elepaʼt menge' taaw. Beke' pemeglilu' dye banar dut kenyeng sambag. Angkan, kaya dye ne nemekegibek.
42020027	Na' maya ibang menge' tawʼt Saduseo, pemegsugid dye na kaya ne taaw pegbiyag nega peuli' dut Empu' dut langit. Angkan dye diminuntin dut ki Jesus supaya mengingkut kenye.
42020028	“Menunuldu',” kwan dye, “tagna' ti' beres et Empu' sinurat i Moises damen, kwan, ‘Na, ba' matey uka' in beke' metirengan ye esawa ye et kaya nemegyegangan, itieng tipused et lelaki in atin gasi keilangan pesubli' mengesawa kenye supaya maya tutusan dye sabab dut tipused ye.’
42020029	Segwa' pitu dyeng memegtipused. Uka' in nengesawa segwa' kaya nemegyegangan seked lang natey.
42020030	Indyari inesawa gasi et sumunud neng tipused in ating libun.
42020031	Pegketbes inesawa gasi et pengetlu in, megdemikian kwantin ginsan neinabu dut pitung menge' memegtitipused in. Nemematey dye ginsan kaya lang nemegyegangan dye.
42020032	Ketepus-tepusan natey ne gasi libun in.
42020033	Na, tiban, dut pegbiyag peuli' et menge' natey, sinu kedye megmendyaring esawa et libun in, sementara' pitu in nesawa ye ginsan?”
42020034	Indyari siminambag si Jesus, kwan ye, “Menge' taaw et itueng penewnan pelibun pelelaki pemengesawa dye
42020035	Segwa' sebarang keruntin dut langit, atin teupen dut ating penewnan pegdatek pegbiyag peuli' teyeg et kemeteyan, kaya dye ne pemengesawa.
42020036	Beke' diki dye ne matey, sabab mesiringan dye samat menge' dereakan ne et Empu'. Dye in menge' yegang et Empu' Banar, sabab dye negbiyag peuli' dut menge' patey.
42020037	Na, itue pesebenaran dut tuturan pasal dut megdedleg na' kayu. Atin beres et Empu' sinurat i Moises. Misan si Moises pinepesewd duntin na menge' patey megbiyag nega peuli', sabab tiningkag ye Empu', Empu' i Abraham, Empu' i Isaak, beke' Empu' i Jakob
42020038	Empu' diki lang Empu' et menge' patey, segwa' Empu' et menge' biyagan, sabab dut kenye biyagan ginsan.”
42020039	Na maya senung menunuldu' et Keseraan siminambag, kwan dye, “Menunga sambag mu, Menunuldu'.”
42020040	Angkansa kaya ne misan sembatu nega nengurem mengingkut ki Jesus.
42020041	Indyari kwan i Jesus dut kedye, “Enukwan mesugid dye na' ating Kristo pinili' et Empu' memegbeg, ya upu' i Surutan Dabid tagna'?
42020042	Misan si Dabid, beres ye nesurat dut buuk et Menge' Kanta, kwan ye, ‘Empu' negsugid dut daken Begerar ku, marung ke dut tampa' kewanan ku,
42020043	seked mebuwat ku dimung menge' kebanta meetagan et tiked mu.’
42020044	“Na' tiningkagan i Surutan Dabid atin Kristo et ‘Begerar ku.’ Enukwan ya megmendyaring upu' i Dabid?”
42020045	Sasat memegkikingeg nega menge' taaw dut kenye, negberes si Jesus dut kenyeng menge' pepengenaran, kwan ye,
42020046	“Ingeti' myu sebarang menge' menunuldu' et Keseraan. Geygaay dye megbadyu' et sulung ampa' dye manew, beke' ingin dye na dye syuman et menge' taaw dut tetebuan. Gay dye gasi menge' eerungan et menge' metetaas na dut menge' pengempuen na benwa tyu neng menge' tawʼt Judio, beke' menge' peguntebien na' menge' eerungan dut menge' pegkenkaan.
42020047	Diki lang et atin, sampay pegrundingan dye kebiyagan et menge' nebebeluan. Pegketbes dye menelangin na' mebubuwat dut Empu', supaya ipebiri'biri' dut menge' taaw ne dye menununga keradya dye. Angkansa ating menge' taaw lebing mebegat nega idusa kedye.”
42021001	Na, dut seled et benwa pengempuan na' Templo pegseyek i Jesus, nebiri' ye menge' taaw neng mentiri' nenunu' et kedyeng bebgey dut tungtuung na' pegsunuan et menge' pirak na' pegbegey dut Empu'.
42021002	Indyari, nebiri' ye gasi sembatung miskin banar neng libun na nebeluan nenunu' et ganang duruwang siin lang.
42021003	Indyari kwan i Jesus, “Sugiran ku kemyu et keberbenaran, itueng libun na' miskin neng nebeluan nenunu' et lebi dut kedye ginsan.
42021004	Sabab ginsaʼt itueng menge' ibang taaw, pinemgey dye neglebi lang dut kedyeng menge' mentiri'; segwa' ya, misan ne miskin, sinunu' ye ginsaʼt kenyeng ikebiyag.”
42021005	Sengmenung menge' taaw pemengdayew pasal dut benwa pegpengempuan na' Templo. Pegliluen dye ating menge' inukir-ukiran na' batu beke' menge' penggayun na' bebgey dut Empu'. Segwa' kwan i Jesus,
42021006	“Sebarang menge' nebibiri' myu in, dumateng timpu na kaya misan sembatung batu na petitimbew dut sesali' yeng batu, ginsaʼt atin ipererban.”
42021007	“Menunuldu',” kwan dye, “Ingyan itue meinabu? Beke' enu tenda' na itue meinabu?”
42021008	Indyari siminambag si Jesus, kwan ye, “Peginget-inget kew, supaya diki kew mawam. Sabab mekansang matu' betengen dye ingaran ku. Na ekuen dye, kwanen dye, ‘Aku tu' Kristo!’ beke', ‘Ating timpu mekabi' ne mepapas dunya'!’ Na asi'asi' banar, kas kewʼt ibut kedye.
42021009	Na ba' kekingeg kewʼt menge' gira beke' banta, kas kewʼt takut, sabab itueng pesalan meinabu mena, segwa' ba' pasal dut kepuspusan itueng penewnan, ingga pe' dumateng megtuy.”
42021010	Pegketbes sinugid i Jesus kedye, kwan ye: “Bangsa megatu dut sali' ye Bangsa, penggewman megatu dut sali' ye penggewman.
42021011	Yumegyeg dut lungsud, kelang urap beke' damat dut iba-ibang lungsud, beke' menge' ketettakut neng menge' meinabu beke' kelang menge' tenda' teyeg dut langit.
42021012	Segwa' mura meinabu ginsaʼt itueng ginis, pengelewen kew sampay peniksaen. Indyari igbey dye kemyu dut menge' pegempuen na' benwa tyu neng menge' tawʼt Judio ampa' ukumen, sampay ipepirisu dye kemyu. Beke' bibiten kew dut elepaʼt menge' surutan sampay Gobernador apang ukumen sabab lang et pegandel myu daken.
42021013	Segwa' liwanan ye itue, na kemyu mekepeabar kedye pasal daken.
42021014	Segwa', kasi' myu pegrasi' ba' enu ipengdiawab myu pasal dut dimyung diri.
42021015	Sabab aku megey dimyu et bebresen beke' kesesewran, supaya misan sembatung kebanta myu, diki dye ne kedawa etawa kepeilu.
42021016	Misan menge' kegunggurangan myu, dye menumbung dimyu. Diki lang et dye in, sampay menge' ketipusdan myu, menge' bila' myu. Na dye megpepatey et senu dimyu.
42021017	Ginsaʼt menge' taaw mengiseg dimyu sabab lang dut daken.
42021018	Segwa' misan sembatung buek myu, diki lang megabut.
42021019	Na ba' kesandal kew, maya mepulus myu biyag dut langit kaya keskeran.”
42021020	“Na ba' mebiri' myu ne Jerusalem nepelibutan net menge' kesundeluan, retia' myu ne diki mekwit ipebungkar ating lungsud.
42021021	Na ba' negkwantin ne, menge' tawʼt Judea keilangan sumekali' sumurung dut kebudbukiran. Beke' sebarang menge' taaw dut seled negaʼt lungsud keilangan ne memengliwan, beke' endey ne sumled et lungsud sebarang dut kebenbenwanan.
42021022	Sabab timpu et pegtiksa' diminateng ne, na atin ne ketumanan et ginsaʼt nesurat dut seled Kesuratan et Empu' Banar.
42021023	Ating eldew keingasi'ingasi' sebarang menge' libun na' megebteng beke' menge' pegdururuan! Sabab kelabay menge' tawʼt Judio et kelang keliyutan dut lungsud, beke' iseg et Empu' atu dut menge' taaw na' itue.
42021024	Senu kedye matey sabab et menge' keterman, sampay menge' iba pemungpungen dye beke' bibiten dye samat menge' nepipirisu in dut ginsaʼt lungsud. Ating Jerusalem rumbaken et menge' leing-leing taaw seked timpu et menge' leing-leing taaw tebes ne.”
42021025	“Maya menge' tenda' mebiri' dut segit, bulan, beke' menge' bituen. Dut dunya', menge' leing-leing taaw memenyak beke' mebebenteng dye sabab et deguk et menge' derekelang gumbang.
42021026	Menge' taaw melelpusaʼt takut sabab dut menge' ketetekutan, beke' megsusa dut ba' enu negang menge' meinabu dut sengkelingkepaʼt lungsud, sabab menge' sunu' et lelengew gumleng.
42021027	Dut ating masa, mebiri' dye aku, atin Yegang et Taaw, na dut inarak, megderateng na maya kepengdyarian beke' kelang ketaasan ku.
42021028	Na ba' tuminagna' ne meinabu itueng ginis, tumyeg kew beke' tumingara' menge' ulu myu, sabab mekabi' ne dimyung kelkatan.”
42021029	Indyari tinuturan i Jesus itueng beleybey, kwan ye, “Seyeki' myu ating puuʼt igus, beke' menge' ibang puuʼt kayu in.
42021030	Na ba' megdeun bagu ne, mesewran myu na megkekabi' ne pemulagan.
42021031	Megdemikian, ba' mebiri' myu ne na meinabu ne itueng ginis, sewd myu ne na mekabi' ne gasi pengmilikan et Empu'.
42021032	Sugiran ku kemyu et keberbenaran, meinabu mena ginsaʼt itueng ginis mura memematey ginsaʼt taaw pebibiyag tiban.
42021033	Langit beke' dunya' mepapas, segwa' daken neng bebresen, diki lang mepapas.”
42021034	“Segwa', meginget-inget kew, kalu' mebegatan pusu' myu et kenepsuan, peglangu-langu, beke' menge' kesesewan et pikiran. Sabab kalu' ating emuring eldew et pegukum et Empu' diki myu pegsesewren, samat bingkasan kewʼt baweg.
42021035	Sabab atin dumateng dut ginsaʼt meglelegdeng et sengkinlebaʼt lungsud, na kaya misan sinu keilag.
42021036	Angkansa keilangan daran kew minget. Subali' kew daran megpenalang dut Empu', supaya metengkisan myu ginsaʼt meinabu, supaya ketiyeg kew et kaya leew dut elepan ku, Yegang et Taaw.”
42021037	Eldew-peldew daran pegtuldu' si Jesus dut pengempuan na' benwa. Indyari, pegdatek gebi megliwan pesurung dut Bukid et menge' Olibo, untin ne pegeldewan kenye.
42021038	Meriklem nega banar menge' taaw megduntin dye dut pengempuan na' benwa, apang mengingeg et tuldu' i Jesus kedye.
42022001	Tiban megkekabi' ne Pegkenkaan et Bengbang na kaya Pikembang na pegngeranen et Neketalib.
42022002	Indyari menge' pegibuten et menge' pari', beke' menge' menunuldu' et Keseraan i Moises megegna' et menungang timpu supaya mepatey dye si Jesus et tagu', temed memegtakut dye dut menge' mekansang taaw.
42022003	Indyari siminaleb si Seytan dut ki Judas, na pegngeranen gasi et Iskariote. Na ya sembatu dut sempulu' duwa pepengenaran i Jesus.
42022004	Pegketbes, siminurung si Judas dut pegibuten et menge' pari', beke' menge' pegibuten et menge' mengdidyaga dut pegpengempuan templo na' benwa, supaya mengupakat kedye ba' enukwan ye ipegdagang si Jesus kedye.
42022005	Neksanan dye banar beke' nemegsulut-sulut dye na si Judas begeyan dye et pirak.
42022006	Nesdengan ne si Judas pegketbes atin, sembatu mene pegtetegeyen ye timpu, supaya mepalew ye si Jesus dut kaya lang kineldamaʼt menge' taaw.
42022007	Indyari diminateng ne eldew et Kenkaan et Bengbang na kaya Pikembang. Pegka' isien dye ne ibun et bibili neng isimaya' dut Empu' sabab et Kenkaan et Neketalib.
42022008	Dinaak i Jesus si Pedro beke' si Juan, na samat kwantin pemilin ye, kwan ye, “Ire' panew kew kityu, beke' penyapa' myu kityu supaya kekaan tyu et Kenkaan et Neketalib tu'.”
42022009	“Embe gaay mu na penyapan kay et atin in?” kwan dye.
42022010	Indyari kwan i Jesus, “Pegseled myuʼt lungsud, maya sembatung lelaki na mesusup myu na megpepsan et siburan na maya danum. Ating taaw ibuti' myu, seked dut ba' embeng benwa seldan ye.
42022011	Pegdateng dun, isugira' myu dut empuʼt benwa in, kwana' myu, ‘Negpeingkut damen Menunuldu' ba' embe kunu' atue bilik et menge' mengungumbaley, supaya kanan ye et Kenkaan et Neketalib iba ye, kaming menge' pepengenaran ye?’
42022012	Indyari turunan ye kemyu dut dibuwat et kelang bilik, panyap ne menge' kegemitan. Indyari dun, kew ne megpanyap.”
42022013	Indyari nepanew dye ne, pegdateng dye dun nebiyanan dye ginsaʼt sinugid kedye i Jesus in. Angkansa, nepanyap dye pasal lang dut Kenkaan et Neketalib.
42022014	Ganang napet ne timpu, si Jesus beke' menge' pepengenaran ye, memegampang ne dut kekanan.
42022015	Indyari, kwan ye dut kedye, “Geygaay ku ne banar na mengaan et Kenkaan et Neketalib, na iba ku kemyu, mura ku kelabay et keliyutan.
42022016	Sabab isugid ku dimyu, diki ku ne kekaan peuli' samat itue e, seked metuman banar itue tantung retian ye dut pengmilikan et Empu'.”
42022017	Pegketbes, meisi' i Jesus sawan, ampa' ne pineselematan ye dut Empu' Banar ating sawan. Pegketbes kwan ye, dut menge' pepengenaran ye, “Kewaa' myu itue, indyari pegbenbegia' myu minum.
42022018	Sabab isugid ku dimyu, sumked ne tiban diki ku ne keinum peuli' et duru' et bua' et ubas, seked dumateng pengmilikan et Empu'.”
42022019	Pegketbes, nengisi' gasi et bengbang, ampa' ne negpeselamat dut Empu'. Indyari, pinegrekrepik i Jesus, pegketbes binggey ye ne dut kedye, kwan ye, “Itue antangaʼt bilug ku na binggey et dimyu. Na, buwata' myu itue tenda' et pengrendem myu daken.”
42022020	Megdemikian gasi, pegketbes et pengmepunan, nisi' gasi si Jesus et sawan, kwan ye, “Itueng inuman tenda' et bagung pinegsulutan et Empu' beke' ketaawan set dugu' ku, na binuak sabab dut dimyu.
42022021	“Birina' myu, segwa' maya iba ku pengaan atueʼt lemisaan, neng megdagang daken.
42022022	Aku, ating Yegang et Taaw, matey megtuy sabab atin pinandu' et Empu'. Segwa' keingasi'ingasi' ating taaw na mengdagang daken.”
42022023	Indyari, tinegnanan dye ne megsiingkut-ingkutan na ba' sinu kedye memuwat et kwantin in ki Jesus.
42022024	Indyari maya gasi liminiwan pegdawa-dawa dye pasal ba' sinu kedye metaas.
42022025	Indyari, kwan i Jesus kedye, “Menge' surutan et menge' leing-leing menge' taaw, atin menge' pegibuten et ginsan. Beke' sebarang maya kepegbe'baya' et menge' taaw, gay dye mesugid et menge' taaw ‘Meketabang dye et bangsa’.
42022026	Segwa' dimyu endey samat kwantin. Erapun, sebarang pinekemetaas dimyu, ya mantang samat isek-isek neng yengyegang. Beke' sebarang pegibuten, ya mantang samat tetehagen.
42022027	Segwa' sinu ating metaas, ating megampang dut lemisaan etawa ating pemeruri kenye? Diki be ating megampang dut lemisaan? Segwa' diki kwantin dut daken. Nebiri' myu aku sama ku net tetehagen dut pinegketngaan myu.
42022028	“Kemyu, iba ku na timinatas dut menge' pegsulay neng nelebayan ku.
42022029	Beke' aku megey dimyu et sembatung pengmilikan ampa' dimyu pemegbeg, samat pengmilikan neng binggey et Ama' ku dut daken ampa' pemegbeg.
42022030	Supaya kemyu kekaan beke' keinum dut lemisaan ku na dut pengmilikan ku dut langit. Beke' marung kew dut menge' metaas na' eerungan. Supaya kemyu, mengukum dut sempulu' duwa na pengkataʼt bangsa et Israel.”
42022031	“Simon, inangat i Seytan na sulayan ke samat pegtaap et begas apang mepili' in.
42022032	Segwa' negpenalang ku dut Empu' pasal dimu, na dimung pengandel diki lang meraag. Na ba' ikew kepeuli' ne, ipebesaga' pegandel et menge' iba mung pepengenaran.”
42022033	Segwa' siminambag si Simon, kwan ye, “Begerar, timbes ku ne nemikir, mibut ku dimu misan dut pipirisuan beke' dut kepeteyan.”
42022034	Siminambag si Jesus, kwan ye, “Isugid ku dimu Pedro, mura sibantu' memalu' lumbu', meketlu mu ne aku pinesunguan na kwanen mu na diki mu aku kilala.”
42022035	Indyari nengingkut si Jesus kedye, kwan ye, “Kwit pegdeaken ku kemyu, kaya lang sutsuput myu, retrambit etawa menge' tempa', kinurang kew be?” “Kaya lang!” sambag dye.
42022036	Indyari sinugiran i Jesus ne dye, kwan ye, “Segwa' tiban, ba' maya sutsuput myu beke' retrambit, bibita' myu ne. Na ba' kaya lang kelang tukew myu, ipegelna' myu dimyung repanan, pegketbes, mengelen kew et sembatung tukew.
42022037	Angkansa sinugid ku dimyu, subali' metuman ne atin sinurat dut Kesuratan et Empu' Banar. Kwan ye, ‘Temed, pinebaya' ya dut menge' meyeyaat taaw.’ Angkansa nesurat mawa' dut daken, beke' netuman dye ne tiban.”
42022038	Indyari menge' pepengenaran ye negberes ki Jesus, kwan dye, “Birina' Begerar, itue ne e, duwang menge' tukew.” Kwan i Jesus, “Mekedyari ne atin.”
42022039	Megsurung si Jesus dut Bukid et menge' Olibo samat sene nega in, beke' gasi sampay menge' pepengenaran ye megibut kenye duntin.
42022040	Pegdateng ye duntin, kwan ye dut kedye, “Peningkag kew dut Empu' supaya diki meraag kew et menge' tuksu'.”
42022041	Indyari nepere'rayu' ne si Jesus dut kedye. Rayu' ye maya merali' meptaʼt sengkebekalan et batu, ampa' ne siminelukud pegketbes negpenalang dut Empu'.
42022042	Kwan i Jesus, “Ama' dut langit, ba' megaay ke teyen, ugara' itueng keliyutan megderateng daken. Segwa' diki teyeg dut gaay ku, erapun metuman gaay mu nega in.”
42022043	Indyari nepebiri' kenye sembatung dereakan et Empu' teyeg dut langit, supaya ipebasag ya.
42022044	Indyari ganang mekesusa ne banar pikiran ye, lebi net atin siminurug ne banar pegpenelang ye dut Empu', seked-seked linget ye sama meneʼt dugu' neng megtetaras dut lugta'.
42022045	Pegka' neketbes ne negpenalang, nepeuli' ne si Jesus dut menge' pepengenaran ye. Neretnganan ye na memegiga' dye ne sabab lupug et rupuk.
42022046	“Manu megiga' kew?” ingkut i Jesus dut kedye, “Ire' pegbekaya kew ne beke' pegpenelang kew dut Empu' supaya diki kew meraag et tuksu'.”
42022047	Sasat megbebres nega si Jesus, kineldaman nemengdateng ne. Indyari, si Judas, na sembatu dut sempulu' duwang pepengenaran, ya ne penginunaan dut kedye. Pinekebian ye si Jesus supaya mengarek dut kenye.
42022048	Segwa' si Jesus nengingkut kenye, kwan ye, “Judas, ipegdagang mu be aku, Yegang et Taaw, dut sembatung arek?”
42022049	Ganang nebiri' et menge' pepengenaran i Jesus na kwantin ne neinabu, kwan dye, “Begerar, tigbasen kay ne dye?”
42022050	Indyari maya ne sembatu kedye neketigbas dut sembatung uripen et metaas na' pari', nesampal kewanan neng telinga ye.
42022051	Segwa' kwan i Jesus, “Tengewi' ne atin!” Ampa' ne, dimpen ye telinga et uripen in, indyari megtuy ne negulinan.
42022052	Indyari negberes si Jesus dut menge' pegibuteʼt pari', beke' menge' pegibuten et menge' dyagaʼt benwa dut pegpengempuan na' Templo benwa beke' dut menge' megurang na' nemenurung dut ki Jesus supaya mengalew kenye, sugid i Jesus kedye, “Aku be pegibuten et menge' mengrerampas, angkan manu nibit kew ne et menge' keterman sampay menge' pupukul?
42022053	Eldew-peldew pemegbe'baya' tyu dut seled et pegpengempuan na' benwa, kaya myu aku pegsegkewen. Segwa' tiban ne timpu myu banar neng pinandu' et Empu', apang malew myu aku. Itue timpu et pegibuten et menge' mereraat neng diwata sampay kepegmilik ne kelingban.”
42022054	Sinagkew dye si Jesus, pegketbes binibit dye ya dut seled benwa et metaas na' pari'. Indyari nibut nega si Pedro dut kenye, segwa' dut mere'rayu' lang.
42022055	Ganang pemegnengnarang menge' ibang taaw neng nemegsesarung ne dut tengaʼt legwas et benwa et metaas na' pari', memegarung dye ginsan, peiibut si Pedro kedye.
42022056	Indyari maya sembatung uripen na' libun duntin dut pegnengnerangan ti'. Dut telang et apuy pegtengtengan ye banar si Pedro, indyari, kwan ye, “Itueng taaw iba i Jesus!”
42022057	Segwa' negpeilu si Pedro, kwan ye, “Libun diki ku ya kilala.”
42022058	Ingga pe' nekwit et atin, maya gasi sembatung lelaki nekepangling kenye, kwan ye, “Ikew nega sembatung iba dye!” Segwa' keruwa ne siminambag si Pedro, kwan ye, “Lelaki dein lang aku!”
42022059	Indyari maya ne merali' seng lisag kekwiten ye, maya gasi nekepangling kenye, kwan ye, “Diki megsala', itueng taaw na' itue iba nega i Jesus, sabab ya tawʼt Galilea.”
42022060	Indyari ketlu ne siminambag si Pedro, kwan ye, “Lelaki, kaya sewd ku ba' enu pegbebresen mu in!” Sasat megbebres nega si Pedro, kiminerengek ne manuk.
42022061	Indyari liminingew si Jesus, pegketbes tinengtengan ye si Pedro. Indyari nerendeman ne i Pedro pasal pinegberes i Jesus kenye sene ti', na kwan, “Mura sibantu' kumerengek manuk, meketlu mu ne aku sunguan.”
42022062	Pagka' kwantin ne, liminiwan si Pedro, dun ne ya siminiyak banar.
42022063	Ating menge' lelaki na' megtutunggu ki Jesus in, atin neguna nemelbengel beke' nemukul ki Jesus.
42022064	Pinlengan dye mata i Jesus, ampa' dye ne ingkuten, kwan dye, “Tekera', sinu nemukul dimu?”
42022065	Diki lang et atin sampay ginis neng penudia'sudia' dye ki Jesus.
42022066	Pegdatek simimbut ne eldew, menge' megurang et menge' tawʼt Judio, menge' pegibuteʼt menge' pari' beke' menunuldu' et Keseraan nemegtimung-timung dye ne. Indyari pinetampar ne si Jesus dut kedye.
42022067	Kwan dye ki Jesus, “Ba' ikew ating Kristo, isugira' damen.” Segwa' siminambag si Jesus kedye, kwan ye, “Ba' isugid ku dimyu, diki kew lang gasi mengandel daken.
42022068	Beke' ba' ingkuten ku kemyu, diki kew lang gasi sumambag.
42022069	Segwa' tihad tiban aku, neng Yegang et Taaw, marung ne dut tampa' kewanan et kekinsegan na' Empu' dut Langit.”
42022070	Indyari ginsan dye nengingkut dut kenye, kwan dye, “Ba' kwantin, ikew Yegang et Empu' Banar dut langit?” Siminambag si Jesus, “Sugat kew kemyu negsugid, na' aku ne tu'.”
42022071	Indyari kwan dye ginsan, “Manu nega menulus tyuʼt ibang pesebanar? Nekingeg tyu ne gasi dut kenye, sabab dut baba' ye nega liniwanan.”
42023001	Pegketbes nemeniyeg ne ginsaʼt nemegurung-urung in, ampa' ne binibit si Jesus dut ki Gobernador Pilato.
42023002	Pegdateng dun peginteksiren dye ne si Jesus, kwana' ne et sumbung dye in, “Itueng taaw nesipatan kay na ya pegtuldu' dut ginsaʼt bangsa na mengatu. Pegbulilien ye pasal dut pegbayad et buwis dut ki Surutan Sesar, beke' pegsugiren ye na ya kunu' ating Kristo, sembatung surutan.”
42023003	Angkansa iningkut i Pilato si Jesus, kwan ye, “Ikew ne be tu' surutan et menge' tawʼt Judio?” Sambag i Jesus, “Banar samat pegsugiren mu in.”
42023004	Indyari pinesewd i Gobernador Pilato dut menge' metaas na' pari' beke' dut menge' taaw, kwan ye, “Kaya mesebaban ku kenye supaya ya meretunat ukuman.”
42023005	Segwa' memegleges dye ga, kukwana' dye ne in, “Pegeriweraen ye ginsaʼt menge' tawʼt bangsa et Judea sabab dut kenyeng menge' ipegtuldu'. Tinegnanan ye dut bangsa et Galilea sampay ne nekapet atue e.”
42023006	Ganang nekingeg i Gobernador Pilato itue e, iningkut ye gasi si Jesus na ba' ya tawʼt Galilea.
42023007	Pagka' netentuan ye ne na si Jesus seled kepet i Gobernador Herodes, pinelusu i Pilato si Jesus dut ki Herodes, segwa' ating timpu si Herodes dut lungsud et Jerusalem.
42023008	Ganang nebiri' i Gobernador Herodes si Jesus, neksanan ya banar, sabab nekwit ne gaay ye na mebiri' si Jesus. Tihad negaʼt pegkesewd ye pasal kenye, na pegeerapen ye ne na mebiri' si Jesus memuwat et kelilu'lilung menge' tenda'.
42023009	Indyari iningkut i Herodes si Jesus et mekansang na' ingkut, segwa' kaya lang siminambag si Jesus.
42023010	Ating masa, menge' pegibuteʼt menge' pari' beke' menge' menunuldu' et Keseraan memegtitiyeg duntin, pegsusumbung dye banar si Jesus et mebegat.
42023011	Indyari pinegbelbenglan dye ne si Jesus sampay ininlelew ne de Gobernador Herodes beke' menge' kesundeluan ye. Pegketbes pinepekayan dye ya et merga' na' pemekayan et surutan, mura pinelusu i Herodes peuli' dut ki Pilato.
42023012	Atin gang masa de Herodes beke' si Pilato nemegsutsulut ne, segwa' sene ti' memegbebanta dye.
42023013	Indyari pinetingkag i Gobernador Pilato menge' pegibuteʼt menge' pari', menge' pegibuten, beke' menge' taaw.
42023014	Indyari kwan ye dut kedye, “Itueng taaw binibit myu atuʼt daken sabab ya, pegsugiren myu na sembatung penuldu' dut menge' taaw supaya mengamuk. Segwa' nesewran ku atuʼt elepan myu, na, kaya pesebaban pasal dut dimyung menge' penendes kenye.
42023015	Misan si Gobernador Herodes, kaya lang nebiri' ye sala' i Jesus, angkan pineuli' ye atuʼt kityu. Nebiri' myu ne atin na kaya mebutbuwat ye supaya mepatut na ya medusa et ikematey.
42023016	Angkansa, pelepsan ku ne lang ya et mekansang, pegketbes ipeliwan ku ne ya.”
42023017	Sinugid i Pilato itue sabab kaba'kaba' dumateng timpuʼt Kenkaan et Neketalib si Pilato pepeliwan et sembatung pirisu.
42023018	Segwa' nemegbensag net atin, nemegsali', kwan dye, “Imeteyen itueng taaw! Segwa' si Barabas ne lang ipeliwan.”
42023019	Si Barabas nepirisu ating masa sabab ya nengamuk dut lungsud beke' nengimatey.
42023020	Sabab et gaay i Pilato na ipeliwan si Jesus angkansa negberes gasi peuli'.
42023021	Segwa' kaya ne memegtitinep mara dye, kwan dye, “Iransang dut krus, iransang dut krus, iransang dut krus!”
42023022	Segwa' negberes gasi si Pilato kedye, atin ne pengetlung ingkut ye, kwan ye, “Manu? Enung meraat na nebuwat i Jesus? Sabab daken kaya nesewran ku na ya medusa et ikematey. Angkansa pelepsan ku ne lang ya et mekansang, pegketbes ipeliwan ku ne ya.”
42023023	Segwa' masi-masi dye ga na pemegmara, kwan dye, “Subali' atin iransang dut krus!” Ketepus-tepusan, nengindaag mara dye nega in.
42023024	Angkansa timinugut ne lang si Pilato pasal et pegayen dye in.
42023025	Indyari pineliwan ye ne lang si Barabas, ating taaw na' nepirisu sabab et nengamuk beke' nengimatey in. Segwa' nilugut ne lang i Pilato si Jesus dut menge' sundalu supaya mebaal dye ne keiregan et menge' taaw, na iransang dut krus.
42023026	Ganang peglulusu ne et menge' sundalu si Jesus, dinundun dye si Simon, neng tawʼt Sirin, mawa' ye dut kebenbenwanan. Pinetaren dye ya ampa' ne pinepepsan dye krus dut kenye na pesusunud dut lilikuran i Jesus.
42023027	Kineldamaʼt menge' taaw peseselundung dut ki Jesus. Pebebaya' menge' kelilibunan neng memegsisiyak beke' memeglelalam sabab et ingasi' dye dut ki Jesus.
42023028	Indyari liminingew si Jesus dut kedye, kwan ye, “Menge' kelilibunan et lungsud et Jerusalem, kasi' myu aku pegsiyaki'. Segwa', siyaki' myu dimyung menge' bilug beke' dimyung menge' keyegangan.
42023029	Sabab dumateng timpu na kwantin mebres myu, kwanen myu, ‘Mesukud sebarang menge' bantut na kelilibunan, menge' kelilibunan na' kaya nemegmentung, beke' menge' kelibunan na' kaya neruruan et memulek.’
42023030	Indyari, sugiren dye dut menge' kebudbukiran, ‘Perbani' kay ne!’ beke' dut menge' bulud, ‘Timbuni' kay ne!’
42023031	Sabab ba' kwantin neng ginis buwaten et taaw dut taaw kaya sala', enu buwaten dye ba' dut meraat neng taaw?”
42023032	Indyari maya gasi duwang ketawan na' mereraat, peglulusu peringan dut ki Jesus supaya imeteyen gasi.
42023033	Pagka' nekeapet dye ne dut bulud ngeranen et “Bengkarak”, rinansang dye ne dun si Jesus dut pinegketngaan et ating duwang mereraat. Sembatu rinensangan kenye dut tampa' kewanan, sembatu dut tampa' gibang i Jesus.
42023034	Indyari negberes si Jesus, kwan ye, “Ama' empuna' dye neng negperansang daken dut krus, sabab kaya pegsesewren dye ba' enu binwat dye.” Pegketbes pinegbagi'bagi' menge' sundalu kenyeng menge' repanan, segwa' pinebia' dye et pesudsukuran.
42023035	Menge' taaw in memegsesarung duun, ganang menge' pegibuten pemenginlelew ne gasi ki Jesus, kwan dye, “Menge' iba pinemawi' i Jesus; subali' gasi bewinen ye bilug ye, ba' ya tantung ating Kristo, atin pinili' et Empu' Banar ampa' memegbeg.”
42023036	Menge' kesundeluan gasi nepekabi' dut kenye, na pemenginlelew kenye. Indyari binggeyan dye ya et langgew.
42023037	Indyari kwan dye, “Ba' ikew Surutan et menge' tawʼt Judio, ala, bewina' bilug mu!”
42023038	Sinugid dye itue sabab dut uluan i Jesus maya mebatsa' na nekesurat et samat kwantin: “Itue e Surutan et menge' Tawʼt Judio.”
42023039	Sembatung meraat na' rinansang set abi' i Jesus in, penginlelew gasi ki Jesus, kwan ye, “Na diki be ikew na ating Kristo? Ala, bewina' diri mu sampay gasi damen.”
42023040	Segwa' ating iba ye neng meraat nemulag kenye, kwan ye, “Kas pegberes et samat kwantin! Manu kaya ne megtakut ke dut Empu', misan se'sali' tyu neng telu inukum et kwantin.
42023041	Dinusa kite in, sugat neng pengukum sabab dut menge' pinemuwat te. Segwa' itue si Jesus, kaya lang nemuwat et mereraat.”
42023042	Indyari kwan ye, “Jesus, rendema' ku key pegdateng mu dut dimung pengmilikan beke' ba' megmilik ke ne.”
42023043	Indyari siminambag si Jesus, kwan ye, “Sugiran ku ikew et keberbenaran, tiban nega keibut ke ne daken dut lungsud et kesenangan dut langit.”
42023044	Ganang meglilisag sempulu' duwa tengeldew, liminingeb ginsaʼt dunya' seked lisag telu et mapun.
42023045	Sabab eldew kaya negey et binyar ye, beke' kumut neng diningding dut seled na' pengempuan na' benwa in, diminingan lang neuyat tenga'.
42023046	Indyari negberes si Jesus et mebasag kwan ye, “Ama' Empu' dut langit, ipengarap ku dut keremut mu daken neng kurudua.” Ganang nebres ye lang itue, nebugtuan net ginawa.
42023047	Ganang nebiri' et kapitan et menge' sundalu na samat kwantin neinabu, binantug ye Empu', kwan ye, “Kebenaran itueng taaw e, tantung metigna'.”
42023048	Ganang menge' kineldaman neng nemegtingtimung ampa' nemekesaksi' et pegransang nebiri' dye ne samat kwantin neinabu, binektul dye debdeb dye sabab et rupuk, ampa' ne nemenguli'.
42023049	Segwa' sebarang nemekekilala ki Jesus in, pebebaya' ne esentin menge' kelilibunan neng nememaya' kenye tihad nega dut bangsa et Galilea, dut mere'rayu' lang pegtitiyegan dye, pegseserungan dye lang ginsaʼt menge' neinabu ki Jesus in.
42023050	Indyari maya sembatung lelaki ingaran ye si Jose. Na ya sembatung kunsial beke' sembatung menungang taaw beke' metigna'.
42023051	Sabab ya kaya nesulutan dut kekunsialan pasal et menge' pinikir beke' binwat ki Jesus. Ya in tawʼt lungsud et Arimatea, sakup et Judea, beke' ya in sembatu gasing megtetagey et pengmilikan et Empu'.
42023052	Sinurungan i Jose si Gobernador Pilato supaya tewen ye bangkay i Jesus dut krus ti' supaya ilbeng.
42023053	Giminaay si Pilato. Indyari, pegdateng i Jose dut krus, binibit ye ne peineug bilug i Jesus. Pegketbes binerugkusan ye et kumut neng gedyilew ampa' ne limbeng ye dut batu na' rinuangan, misan sembatu ingga pe' nelbengan.
42023054	Na mapun et Biyirnis ne, ating eldew megtetagna' ne pegpanyap et Eldew et Kepeternan, Sabbat etawa Sabadu.
42023055	Indyari maya menge' libun kwit ti' megibut ki Jesus teyeg nega dut lungsud et Galilea, na nepesunud ki Jose angkan nebiri' dye limbengan, beke' ba' enukwan pengdatun duntin et bangkay i Jesus.
42023056	Pegketbes nemenguli' ne dut benwa indyari nemegpanyap net lana beke' bebengluen supaya ibalung dut bilug i Jesus. Segwa' nepetaren dye dut Eldewʼt Kepeternan, sabab dye megsunud dut Keseraan et Empu'.
42024001	Ganang diminateng ne unang eldew et senglinggu, meririklem et linggu nega siminurung ne ating menge' kelilibunan dut lebeng i Jesus, nememibit et menge' bebengluen neng pinemanyap dye.
42024002	Pegdateng dye dun, nebiri' ating kelang batu na tinembel eset lebeng i Jesus, netelubid ne perayu'.
42024003	Segwa' ganang nemenled dye ne in, kaya ne nebiri' dye bilug i Jesus na' Begerar in.
42024004	Pegka' riminaas dye ne banar, atin mene pegingga' dye tu' duwang kelelekian na memegbebadyu' na' megseru' samat kilat mene, na pemetitiyeg eset abi' dye.
42024005	Sabab et neknaran dye, ating menge' kelilibunan nepekleb dye mene dut lugta'. Segwa' negberes ating menge' kelelekian dut kedye, kwan dye, “Manu pegtulusen myu ating biyag na taaw dut tengaʼt kelbengan?
42024006	Pasal ki Jesus, kaya ne atue e, negbiyag ne peuli'! Mekerendeman myu be kwit pegbersen ye dimyu in sasat ya iba-iba myu nega dut Galilea ti' kwan ye,
42024007	‘Keilangan Aku, Yegang et Taaw, ilugut dut menge' mekeselaan, supaya iransang dye aku dut krus, pegketbes biyagen nega peuli' dut iketlung eldew.’ ”
42024008	Indyari nerendeman et menge' kelibunan ba' enu sinugid kedye i Jesus kwit ti'.
42024009	Ganang negpeuli' dye ne teyeg dut lebeng ti', tinuturan dye ginsaʼt itueng ginis dut sempulu' isa neng menge' pepengenaran i Jesus in sampay dut menge' iba. Dye in negpabar dut menge' pepengenaran in.
42024010	Ating menge' kelilibunan de Maria Magdalena, si Juana, si Maria neng indu' i Jakob, beke' menge' iba neng nememaya' dut kedye in.
42024011	Segwa', ingga pe' nemengandel et atin dut menge' kelilibunan in, sabab kedyeng tuturan penganal dye samat kaya lang keberbenaran.
42024012	Segwa' timinyeg si Pedro kenye ampa' ne negdarak surung dut lebeng. Pagka' duun ne ya, pegligat ye supaya siyekan seled, atin mene nebiri' ye menge' repanan neng binerugkus ki Jesus in, kaya ne iba. Pegketbes nugad ne. Peglilu' pikiren ye ba' enu ne neinabu.
42024013	Atin negang eldew, maya diminuntin duwang pepengenaran dut sembatung rurungan na pegngeranen et Emaus, maya menge' sempulu' isa kilometro rayu' ye teyeg dut lungsud et Jerusalem.
42024014	Pegsusugiren dye pasal ginsaʼt neinabu dut ki Jesus.
42024015	Ganang pemegtuturan ne beke' pemegdawa-dawa dye ne pasal et itueng menge' neinabu, nepeabay ne si Jesus dut kedye.
42024016	Segwa' ingga pe' nekilala dye si Jesus.
42024017	Indyari nengingkut si Jesus kedye, kwan ye, “Enung pesalan pegsusugiren myu sasat kew memegpepanew?” Indyari nepetaren dye, segwa' menge' rupa dye merupuk.
42024018	Si Kleopas siminambag kenye, kwan ye, “Merali' ikew lang na' meglelegdeng dut lungsud et Jerusalem na kaya nekesewd et ba' enu neinabu duntin et itueng ketetebes lang et senung eldew e?”
42024019	“Enung ginis?” kwan i Jesus. “Pasal et ki Jesus neng tawʼt Nasaret!” sambag dye. “Ya sembatung tarus et Empu' Banar. Maya basag bebresen ye beke' menge' buwat ye dut elepaʼt Empu' beke' dut menge' taaw.
42024020	Segwa' damen neng menge' pegibuten et menge' pari', sampay damen neng menge' pegibuten na' tawʼt Judio, atin linugut ne dut Gobernador Pilato si Jesus supaya dusaen et kepeteyan, sampay ipineransang dye ya dut krus.
42024021	Indyari pegeerapen kay na ating memawi' si Jesus dut menge' bangsa et Israel. Beke' iba, itue ne iketlung eldew tihad dut peginabu et itue e.
42024022	Beke' nerugnan net atin, sabab damen neng menge' kelilibunan pinelilu' dye banar kami, sabab keineng meririklem pegka' nemengduntin dye dut lebeng i Jesus,
42024023	kaya ne nebiyanan dye kenyeng bilug. Pegketbes siminurung dye dut damen, indyari nemegsugid na maya nebiri' dye menge' dereakan et Empu', na atin ne negsugid kedye na si Jesus negbiyag ne peuli'.
42024024	Indyari, menge' iba kay nemenurung ne dut lebeng, pegdateng dye dun, samat sinugid nega et menge' kelilibunan in, temed si Jesus lang in kaya ne nebiri' dye.”
42024025	Kwan i Jesus dut duwang pepengenaran ti', “Merupang kew pelan, beke' melalay kew mengreti' beke' mengandel dut ginsan menge' pinegberes et menge' tarus et Empu' kwit ti'!
42024026	Diki be taku' subali' itueng Kristo kelabay mena et itueng ginis mura ya kesled dut kenyeng ketaasan?”
42024027	Pinesewd i Jesus ne lagi dut Kesuratan et Empu' ba' enu nekesurat dut ginsaʼt Kesuratan pasal dut diri ye, beke' timinagna' dut Kesuratan i Moises beke' ginsaʼt tarus et Empu' tagna' ti'.
42024028	Ganang mekabi' dye ne dut pegsusurungan dye neng kebenbenwanan, nengyama si Jesus samat gaay ye na ipelahyun ye nega panew ye.
42024029	Segwa', lineges dye ya banar, kwan dye, “Petaren ne atu' damen. Iba, megsesdep ne eldew.” Angkansa naya' ne lang dut kedye.
42024030	Ganang memegampang dye ne dut lemisaan, nengisi' si Jesus et bengbang ampa' ye ne pineselematan Empu' Banar. Indyari pinegbisbitas ye beke' tinegnanan ye ne negey dut kedye.
42024031	Atin lang nebuwat ye megtuy ne netikwasan mata dye sampay nekilala dye ne si Jesus, indyari megtuy ne lang nalam dut penyek dye.
42024032	Indyari nemegingkut-ingkutan dye ne, kwan dye, “Diki be taku' angkan pelan menunga pegresanen et seled pusu' tyu sasat ya pegsudsugid kite dut dalan ti', sampay pinereti' ye nega Kesuratan et Empu' dut kite?”
42024033	Pagka' samat kwantin ne, megtuy dye ne timinyeg pesurung muli' dut lungsud et Jerusalem. Pegdateng dye dun, neretnganan dye pemegurung-urung ating sempulu' isa neng menge' pepengenaran, beke' maya nega iba dye.
42024034	Indyari kwan et menge' pepengenaran, “Keberbenaran pelan ating Begerar negbiyag ne peuli', bina' lang sampay dut ki Simon negpebiri' gasi.”
42024035	Pegketbes ating duwa teyeg et Emaus negtuturan gasi pasal ba' enukwan neinabu dut kedyeng pepenewan, beke' ba' enukwan dye nekilala si Jesus ganang pinegbisbitas ye ne bengbang in.
42024036	Sasat pemegsudsugid dye nega pasal et itue, sekali' pegingga' dye tu' petitiyeg ne si Jesus dut pinegketngaan dye, kwan ye, “Kesenangan meseʼt dimyu.”
42024037	Nemekeknad sampay nemeketakut, sabab nebluan dyeʼt endelimew.
42024038	Indyari si Jesus negberes dut kedye, kwan ye, “Manu nemeketakut kew beke' manu pegduwa-duwa pikiran myu?
42024039	Birina' myu menge' keremut ku beke' menge' tiked ku. Aku ne itue! Kutewa' myu sampay seyeki' myu! Sabab sembatung endelimew kaya lang uned beke' tulang samat mekebiri' myu dut daken in.”
42024040	Ganang nebres i Jesus ne itue e, pinebiri' ye tawan ye eset keremut beke' dut tiked ye dut kedye mawaʼt ransang in.
42024041	Segwa' ingga pe' nemekeandel dye segwa' et dye meksan beke' melililuen. Indyari iningkut i Jesus dye, kwan ye, “Maya mekaan atue e?”
42024042	Indyari, binggeyan dye ya et linaga' na' sera'
42024043	ampa' ye ne kinawa'. Pegketbes kinaan ye dut kedyeng elepan.
42024044	Indyari kwan i Jesus dut kedye, “Netuman ne ba' enu pegsugiren ku rimyu kwit ti', na aku iba-iba myu nega. Ginsan in subali' metuman samat sinurat dut Kesuratan et Empu' pasal daken samat dut Keseraan i Moises, beke' dut menge' buuk et menge' tarus et Empu', beke' dut buuk et menge' Kanta.”
42024045	Indyari, tinulduan ye kedye supaya meretian dye ating menge' Kesuratan et Empu'.
42024046	Kwan i Jesus dut kedye, “Itue ne e, ba' enu sinurat kwit ti': Na ating Kristo neng pinili' et Empu' pemegbeg subali' pengimeteyen, segwa' megbiyag nega ya peuli' mapet iketlung eldew.
42024047	Nesurat ne gasi dut Kesuratan, tiharan dut lungsud et Jerusalem, sumked dut ginsaʼt menge' bangsa et dunya', keilangan ipeabar pasal pegsusun et menge' taaw dut Empu', beke' kemeapan et Empu' menge' keselaan dye sabab et atin kineradya i Jesus et kedye.
42024048	Kemyu menge' saksi' et itueng menge' ginis.
42024049	Aku sumurung supaya melusu dut dimyu ating ipinengaku' et daken neng Ama' Empu' dut langit. Angkansa peteteg kew mena dut lungsud et Jerusalem seked nepeleplep dimyu Empu' et basag teyeg dut dibuwat langit.”
42024050	Indyari pinebaya' i Jesus menge' pepengenaran ye dut lungsud et Betania. Kintang ye kenyeng menge' keremut ampa' ye dye pinehandek.
42024051	Sasat pegpepehandek ye dye, amat-amat ne si Jesus periribuwat dut langit.
42024052	Pegketbes binantug dye si Jesus, indyari nemenguli' dye ne dut lungsud et Jerusalem na meksan dye ne banar.
42024053	Pegdateng dye dut lungsud et Jerusalem, eldew-peldew dye dut Templo pengempuan na' benwa, daran-peraran na megbebantug dut Empu'.
43001001	Dut sengkepunan maya ne Ya in pegngeranen Beres, kebaya' et Empu' Banar dut langit ating Beres, beke' atin neng Beres, Empu' Banar.
43001002	Ating Beres kebaya' et Empu' dut sengkepunan.
43001003	Ginuna et ating Beres ginsan neng keginisan sabab et tahag et Empu'. Dipara ating Beres kaya negmendyari ginsan neng neguna.
43001004	Dut ating Beres puun et biyag, beke' ating biyag silu' et menge' taaw.
43001005	Ating silu' megtetlang dut kelingban, segwa' ating silu' diki melkepan et kelingban.
43001006	Indyari, maya sembatung lelaki tinahag teyeg dut Empu' ingaran ye si Juan.
43001007	Natu' si Juan supaya megsaksi', beke' megpesebanar pasal et ating silu', apang ginsan taaw kekingeg sampay mengandel et silu'.
43001008	Diki lang si Juan atin silu', imbes ya natu' supaya menaksi' pasal et ating silu'.
43001009	Na, ating tantung silu', ingin bersen ating beres, na tumlang dut ginsan et taaw, negeatu' ne atuʼt dunya'.
43001010	Ating silu' in pesi, natu' ne et dunya'. Misan dunya' neguna sabab ye, segwa' sengketaawan kaya nekekilala dut kenye.
43001011	Nepeatu' ating silu' dut kedye na atin kenyeng bangsa, segwa' dye na atin kenyeng ginuna, kaya megterima kenye.
43001012	Segwa' sebarang megterima ating Beres, sampay pengandel dut ingaran ye, dye in metingkag na menge' yegang et Empu'.
43001013	Na dye in megmendyaring menge' yegang et Empu', diki teyeg dut dugu' etawa keinginan et bilug, etawa napsu' et megesawa, temed ipinegyegang dut Empu' sabab et kegeayen et Empu'.
43001014	Na, ating Beres negmendyaring taaw samat kityu beke' liminegdeng et sementara' atuʼt kityu. Nebiri' tyu benyar et kenyeng ketaasan. Na itue, ketaasan et kesemba-sembatung yegang et Empu' Ama'. Na Ya baha et redyiki' beke' keberbenaran.
43001015	Si Juan negpesebanar pasal ating Beres. Merensag beres i Juan, megsusugid kwan ye, “Itue ne pesi Ya, na pegsugiren ku in, ‘Na Ya ne pebibinyan dut daken, temed lebi nega set daken sabab ya una nega dut daken tiyeg negaʼt sengkepunan.’ ”
43001016	Sabab Ya, ating Beres, puspus et kasi. Indyari, ginsan tyu merali' neketerima et redyiki' ye daran-peraran.
43001017	Sabab ating Keseraan et Empu' binggey tagna' pebiya' dut ki Moises, segwa' redyiki' beke' keberbenaran et Empu' binggey kityu sabab ki Jesus Kristo. Ya in pegingeranen dye Beres et Empu'.
43001018	Kaya sinu-sinu nekebiri' et Empu', selyu lang ating sembebatung yegang ye, na dut abi' et Empu' Ama'. Na Ya negpebunayag et Empu' dut kityu, sabab ya sali'sali' et Empu'.
43001019	Na, atin masa pesebanar i Juan pasal et Empu'. Ganang diminateng ne menge' dinaak et menge' pegibuten et tawʼt Judio mawaʼt lungsud et Jerusalem, dinaak in menge' pari' beke' menge' Lebita supaya ingkuten si Juan ba' sinu ya.
43001020	Kaya ne negpeilu si Juan, segwa' pinesebenaran ye ne, kwan ye, “Lein lang aku Kristo neng mememawing megderateng.”
43001021	Iningkut dye ya, “Ba' kwantin, sinu ke? Ikew be si Elias neng tarus tagna'?” Kwan ye, “Lein lang aku.” Nengingkut dye peuli', kwan dye, “Ikew taku' Atin Tarus?” Sinambag i Juan, “Lein.”
43001022	Dut ketimpus-timpusan kwan dye, “Sinu ke? Tubaga' kay supaya maya mesugid kay dut negtahag damen. Enu mesugid mu pasal et diri mu?”
43001023	Si Juan siminambag dut bebresen i Isaias na tarus et Empu', kwan ye, “Aku, ‘Atin pegberes na sembatung megtitingkag dut kelnangan: kwan, Ipetignaa' myu dalan et Empu'!’ ”
43001024	Na, itueng menge' dinaak teyeg et menge' Pariseo, na metaas neng pegibuten et menge' tawʼt Judio.
43001025	Nemengingkut gasi kenye, “Manu pegbewtismu ke ba' diki ikew Kristo, etawa si Elias, etawa Atin Tarus megtetagey kityung bangsa?”
43001026	“Pegbewtismu ku daken et danum,” sambag i Juan, “segwa' maya megtitiyeg eset pinegketngaan myu na diki myu nekilala.
43001027	Ya na meglulundug daken. Diki lang teupen na aku memabad et sisiget et tempa' ye, sabab diri ya lebing metaas daken.”
43001028	Itue neinabu dut lungsud et Betania dut dipag et danum et Jordan, na ba' embe pegbewtismuan i Juan.
43001029	Leing eldew nebiri' i Juan si Jesus megsesentin kenye. Kwan i Juan, “Siyeki' myu si Jesus, antangen ye bibili neng iungsud et Empu', na mengugad et sala' ginsan taaw et sengkedunyaan!
43001030	Ya ne in pesi pegbentuan ku kwit ti', ‘Na sembatung lelaki na meglulundug daken, lebi nega et daken, sabab meguna nega dut daken tiyeg sengkepunan.’
43001031	Misan aku, kaya sewd ku na Ya ne atin pesi, segwa' angkan aku pegbewtismu et danum supaya mepebunayag Ya dut menge' tawʼt bangsa et Israel.
43001032	-
43001033	“Diki ku banar Ya nekilala sene in, segwa' Empu' na nenahag daken supaya megbewtismu et danum, Ya ne negpekilala. Kwaʼt Empu', ‘Kebiri' ke et Empung Nakem mineug samat aksang teyeg et langit, sampay sumaleb sembatung lelaki. Ya ne na megbewtismu et Empung Nakem.’ ” Indyari, nepesebenaran i Juan pasal ki Jesus, kwan ye, “Daken, nebiri' ku et Nakem na' Empu' nineug samat aksang tiyeg et langit, sampay siminaleb ki Jesus.
43001034	Nebiri' ku na atin neinabu, sampay pepesebenaran ku na itue ne, si Jesus ating Yegang et Empu' Banar.”
43001035	Siminunud neng eldew, nepeuli' gasi dut danum et Jordan si Juan beke' duwang pepengenaran ye.
43001036	Ganang nebiri' i Juan si Jesus megtetalib, kwan ye, “Siyeki' myu ti' be, Bibili neng ipesimaya' et Empu'.”
43001037	Ganang nekingeg et duwang pepengenaran ating bebresen i Juan, nepeselundung dye ki Jesus.
43001038	Peglingew i Jesus nebiri' Ye dye na megseselundung kenye. Pegketbes iningkut Ye dye, “Enu pegtutulusen myu?” Kwan dye, “Rabi, retian ye ‘Menunuldu'’, embe peglelegdengan Mu?”
43001039	“Ani' kew,” kwan i Jesus, “Apang mebiri' myu.” Angkansa nememaya' dye beke' nebiri' dye ba' embe peglelegdengan ye. Diminuntin dye menge' lisag epat et mapun. Na ginebi dye ne duntin.
43001040	Si Andres neng tipused i Simon Pedro na sembatu dut duwa ti' na nekekingeg et pegbebresen i Juan, beke' nepeselundung ki Jesus.
43001041	Megtuy tinulus i Andres tipused yeng si Simon beke' tinuturanan ye, “Ne,” kwan ye, “Nebiri' kay ne atin Mesias!” Ingin bersen, atin Kristo.
43001042	Pegketbes binibit ye si Simon dut ki Jesus. Na siminyek kenye si Jesus beke' negsugid, “Ikew si Simon, yegang i Juan. Pengeranan ku ne ikew tiban et Sepas.”
43001043	Pegdiklem nepikiran i Jesus pinegmenunga sumurung dut Galilea. Nebiri' ye si Pelipe, kwan ye dut kenye, “Baya' daken.”
43001044	Si Pelipe samat ki Andres beke' ki Pedro, teyeg dye ginsan dut lungsud et Betsaida.
43001045	Nebiyanan i Pelipe si Natanael. Pegketbes sinugiran ye ya, “Nebiyanan kay ne na sembatung sinurat tagna' i Moises dut Keseraan et Empu' beke' gasi sinurat et menge' tarus et Empu' na Ya si Jesus tawʼt Nasaret, neng yegang i Jose.”
43001046	“Tawʼt Nasaret! Maya taku' lumiwan na menunga teyeg duntin?” ingkut i Natanael. “Ani' ke, siyeki'!” kwan i Pelipe.
43001047	Ganang nebiri' i Jesus si Natanael megsusurung kenye, kwan i Jesus, “Anie e taaw et Israel banar, ya diki mengdurupang.”
43001048	“Enukwan mu aku nekilala?” ingkut i Natanael. Timinubag si Jesus, “Mura ke tiningkag i Pelipe, nebiri' ku ne lagi ikew dut sirung et puun et igus.”
43001049	Pegketbes negsugid si Natanael, “Rabi, ikew ne tu' yegang et Empu', ikew ne tu' surutan et Israel.”
43001050	Kwan i Jesus, “Nengandel ke sabab lang dut sinugid ku dimu na nebiri' ku ne lagi ikew dut sirung et puun et igus? Kebiri' ke nega et derekerang ginis na luwas nega et itue.”
43001051	Pegketbes sinugid i Jesus dut ginsan, “Sugiren ku kemyu et keberbenaran, mebiri' myu meukaban langit, beke' menge' dereakan et Empu' tumindal mineug pesurung dut daken, ating Yegang et Taaw.”
43002001	Ganang iketlung eldew, maya bulun dut lungsud et Kana dut probinsiya et Galilea. Na, duntin indu' i Jesus.
43002002	Si Jesus beke' kenyeng pepengenaran dinangin gasi dut pegbulunan.
43002003	Na ganang kinabus et inumen neng alak, negsugid indu' i Jesus kenye, kwan ye, “Kaya ne inumen.”
43002004	Sinugid i Jesus kenye, “Indu', enu pekilamud mu daken? Ingga pe' diminateng timpu na ipebiri' basag ku dut menge' taaw.”
43002005	Negsugid gasi indu' ye dut menge' tetehagen, kwan ye, “Ibuta' myu ba' enu sugiren ye dimyu.”
43002006	Na, duun maya enem neng siburan na' batu, kede sembatu mekesunuan lengku menge' duwangpulu' etawa telumpulung galun et danum. Itueng danum seled et ating menge' siburan peusalen et menge' tawʼt Judio et arat pinegarat pasal pegbebasa' et keremut.
43002007	Negsugid si Jesus dut menge' tetehagen, “Behani' myu et danum.” Na, ampa' dye binaha ginsan seked dut baba'.
43002008	Pegketbes, sinugid i Jesus kedye, “Na tiban sumeuk kew, bita' myu dut mengengerigra dut pegkenkaanan.” Angkansa nememibit dye.
43002009	Ganang netimtiman et mengengerigra dut pegkenkaanan ating danum na negmendyaring inumen neng alak. Na diki ye nesewran ba' embe mawa' et ating inumen, segwa' nesewran et menge' tetehagen na nemeneuk et danum in. Pegketbes, tiningkag ye lelaki neng pegbubulunen.
43002010	“Na,” sinugid ye kenye. “Misan sinu, meguna pepelamak et menunungang alak. Indyari, ganang kela' ne neinum et menge' taaw, mura megpelamak et sumirib-sirib neng inumen. Segwa' pinemuri myu pinekemenungang alak seked tiban.”
43002011	Itue una-una et menge' tenda' na kelilu'lilu' na binwat i Jesus. Binwat ye itue dut lungsud et Kana na dut probinsiya et Galilea. Na untin pinebunayag ye ketaasan ye. Sumampay menge' pepengenaran ye nemengandel kenye.
43002012	Pegketbes et itue, negpesanad de Jesus dut lungsud et Kapernaum. Megbebaya' indu' ye, menge' ketipusdan ye, sampay menge' pepengenaran ye. Duntin timineteg dye et senu-senung eldew.
43002013	Ganang megapet ne timpu et Kenkaan et Neketalib et menge' Judio, siminurung si Jesus dut lungsud et Jerusalem.
43002014	Set Templo neng Benwang Pengempuan et menge' tawʼt Judio, nebiri' ye menge' taaw pemegdagang-dagang et menge' sapi', menge' bibili, sampay menge' aksang apang iunsud dut Empu'. Beke' nebiri' ye gasi menge' taaw pegsemsembian et pirak memegarung et lemisaan.
43002015	Nemaal si Jesus et lelapes neng tali, ampa' ye ne pineglelepsan peliwan et Templo ginsan menge' bibili beke' menge' kesesepian. Pinegsesabug ye menge' parakparak neng siin et menge' menenambi' et pirak, sampay tinuarang menge' lemisaan dye.
43002016	Sinugid i Jesus dut memegdagang et menge' aksang, kwan ye, “Pengugara' myu atin atue. Kasi' myu pegbuwata' et benwaʼt deregangan benwa et Ama' ku!”
43002017	Ganang nebiri' dye itue, nerendeman et menge' pepengenaran ye nesurat dut Kesuratan et Empu', kwaʼt, “Samat megdereleg et apuy seled pusu' ku sabab et peglingew et benwa mu, u Empu'.”
43002018	Pegketbes, nemengingkut menge' pegibuten et menge' tawʼt Judio dut ki Jesus, kwan dye, “Enu tenda' na mepebiri' mu damen na maya pesebanar na binwat mu itue?”
43002019	Siminambag si Jesus, kwan ye, “Ba' rungkaten myu itueng Templo, pegketbes ipetiyeg ku lang et telung eldew.”
43002020	Negsugid menge' tawʼt Judio, kwan dye, “Uy na', epatnempulu' enem neng teun binaal itueng templo. Na dimu, tebsen mu lang et telung eldew?”
43002021	Pegbersen ye inantang ye dut templo, segwa' pegsindiren ye bilug ye.
43002022	Leyd, pegketbes na si Jesus negbiyag ne peuli' teyeg et kepeteyan ye dut krus, nerendeman et menge' pepengenaran ye kwit binres ye. Sampay nengandel dye dut Kesuratan et Empu' beke' dut beres na pinegberes i Jesus.
43002023	Ganang dun ne si Jesus dut lungsud et Jerusalem dut menge' Eldew neʼt Kenkaan et Neketalib, mekansang taaw nekebiri' et menge' kelilu'lilung tenda' na binwat ye, beke' nemengandel dut kenye.
43002024	Segwa' kaya nengarap si Jesus dut kedye et diri ye, sabab sewd ye pikiran et ginsan et menge' taaw.
43002025	Na diki keilangan i Jesus maya pegpesebanar kenye et sinu-sinu pasal et taaw, sabab mekesewran ye ba' enu dut seled et pusu' et menge' taaw.
43003001	Maya sembatung lelaki na Pariseo, ingaran ye si Nikodemo na sakup et mememegbeg et taaw et Judio.
43003002	Nengumbaley ya dut ki Jesus sembatung gebi beke' negsugid, kwan ye, “Menunuldu', nesewran kay ikew tu' sembatung menunuldu' na teyeg dut Empu' Banar. Sabab kaya sembatu mekekeradya et kelililu'lilu' na menge' tenda' na pegbaalen mu ba' Empu' kaya set dimu.”
43003003	Timinubag si Jesus, kwan ye, “Sugiran ku ikew et keberbenaran, selyu lang taaw ipegyegang peuli', diki ye mebiri' pengmilikan et Empu'.”
43003004	Iningkut i Nikodemo, kwan ye, “Enukwan taaw ipegyegang peuli' ba' ya megurang ne? Tantu diki ya keseled keruwa peuli' dut seled beteng et indu' ye apang ipegyegang peuli' gasi.”
43003005	Tuminubag si Jesus, “Sugiran ku ikew et keberbenaran, selyu taaw ipegyegang et danum beke' Nakem et Empu', diki ya keseled dut Pengmilikan et Empu'.
43003006	Ba' ipegyegang et taaw, asal taaw, segwa' ba' ipegyegang et Nakem et Empu', asal ya nemengdyaring meinempuen eset biyag ye.
43003007	Kas ke meglilu' et sinugid ku dimu, na, keilangan myu ginsan ipegyegang peuli',” kwan i Jesus.
43003008	Sinugid gasi i Jesus kenye, kwan ye, “Megtepiyug deres ba' embe gaay ye. Mekingeg mu eriweswes ye, segwa' diki mu mesugid ba' embe teyeg etawa embe surungan ye. Kwantin antangan ye dut menge' taaw ne ipinegyegang et Nakem et Empu'.”
43003009	“Enukwan meinabu itu'?” ingkut i Nikodemo.
43003010	Iningkut i Jesus kenye, “Diki be menunuldu' keʼt Israel? Na, diki mu meretian ginsan neng itue?
43003011	Sugiran ku ikew et kebenaran, pegbersen kay mayang nesewran kay, beke' pepesebenaran mayang nebiri' kay. Segwa' kemyu neng menge' taaw, diki nega mengasip et damen neng pesebanar.
43003012	Enukwan myu mandel pegbersen ku dimyu pasal et keginisan dut langit, ba' diki myu endelen pegbersen ku pasal et keginisan atuʼt dunya?
43003013	Kaya sinu diminuntin dut langit selyu lang ya ne mawa' teyeg dut langit. Kaya iba ya ne Yegang et Taaw.
43003014	“Samat kwantin dut kelnangan tagna', ganang ipineribuwat i Moises seli neng tumbaga na binaal ye, (apang ba' sinu tininduk et seli beke' sumiyek et atin dibuwat et usuk, megulinan dye.) Angkansa megsepantun gasi aku, Yegang et Taaw, keilangan iperibuwat dut usuk,
43003015	supaya ba' sinu mengandel daken maya biyag na kaya seskeran dut elepan et Empu' Banar.
43003016	“Sabab mekasi banar Empu' eset menge' taaw atueʼt sengkedunyaan, ne binggey ye kenyeng bugtung na Yegang supaya isimaya', supaya sebarang mengandel kenye diki lang metiksa' dut Narka', segwa' maya biyag na' kaya seskeran dut elepan et Empu' Banar.
43003017	Sabab diki lang pinelusu et Empu' kenyeng yegang supaya ukuman apang dusaen menge' taaw atueʼt sengkedunyaan, imbes supaya puwasen ye menge' taaw mawaʼt keselaan dye.
43003018	“Sebarang mengandel eset ating Yegang et Empu' diki ne meukuman et Empu'. Segwa' sebarang diki mengandel, inukum ne, sabab kaya nengandel daken, na ating kesembatu-sembatung Yegang et Empu'.
43003019	Na inukum dye, sabab natu' ne aku eset dunya, samat silu' dut kelingban, segwa' menge' taaw et sengkedunyaan iningin dye nega lingeb eset telang, sabab kedyeng keradya mereraat.
43003020	Sebarang megpemuwat et meraat, megiseg et telang, sabab mendi' megpekabi' et telang supaya diki mebunayag menge' mereraat neng keradya dye.
43003021	Segwa' sebarang megpengebiyagan dut keberbenaran pepekabi' dut telang supaya mebunayag kenyeng menge' nekeradyang bubuwaten sabab et pegandel ye dut Empu'.”
43003022	Pegketbes et itue, siminurung si Jesus beke' menge' pepengenaran ye dut probinsiya et Judea. Na dun dye liminegdeng beke' nemengbewtismu.
43003023	Si Juan gasi negbewtismu dut Enon abi' et Salem, sabab mekansang danumen, beke' daran memegsurung kenye duntin menge' taaw na megpebewtismu.
43003024	Sabab ating masa ingga pe' nepirisu si Juan.
43003025	Kasa in nemegsagka' menge' pepengenaran i Juan dut sembatung Judio pasal et pegbebasa' neng pinegarat.
43003026	Siminurung dye dut ki Juan, kwan dye, “Rabi, inyet iba-iba mu beke' pepesebenaran mu pasal kenye dut dipag et Jordan, na ya pegbewtismu gasi. Duun megsurung kenye ginsan.”
43003027	Tuminubag si Juan, “Kaya enu-enu meterima et taaw selyu igbey kenye teyeg et Empu' dut langit.
43003028	Kemyu ne mekepegpesebanar ba' enu pegsugiren ku, ‘Diki aku Kristo, atin pinili' et Empu' memegbeg, segwa' aku linusu mena dut kenye.’
43003029	Sabab pegelban neng libun apang gasi dut nengeleb neng lelaki. Dut terisabeng gasi, sasat ya megtetagey, pegkikinggen ye lang gibek-gibek. Na' pegkekingeg ye et bensag et lelaki na ipebulun, neksanan ne ya banar. Megdemikian ne kwantin tiban aku beke' si Jesus. Dyukup ne keksanan ku sabab kenyeng pegdateng.
43003030	Sabab keilangan ne si Jesus periribuwat, aku gasi pesesanad ne.”
43003031	“Ya ne teyeg dut dibuwat langit metaas eset ginsan. Na ya teyeg dut dunya, dut dunya' gasi beke' pegberes samat ya na atuʼt dunya. Angkansa ya ne mawa' dut langit metaas eset ginsan.
43003032	Pepesebenaran ye menge' nebiri' sampay nekingeg ye dut dibuwat langit. Segwa' merahang lang pengandel et pesebanar ye.
43003033	Sebarang taaw mengandel et kenyeng pesebanar, pepesebenaran et taaw Empu' keberbenaran.
43003034	Sabab ya ne na pinelusu et Empu', pegberes et beres teyeg et Empu', sabab Empu' negbegey kenye et Nakem Ye et kesukupan.
43003035	Pegmerganen et Empu' Ama' yegang ye, beke' binggey ye ginsan neng keginisan dut gewman ye.
43003036	Mayang sinu mengandel et ating Yegang et Empu' maya biyag kaya seskeran. Segwa' ba' sinu megmendi' dut ating Yegang et Empu', diki kebiya' et biyag kaya seskeran. Segwa' kutuk et Empu' dut kedye, diki mepapas.”
43004001	Ganang neebaran et menge' Pariseo na lebing mekansang ne negayat beke' nebewtismuan i Jesus eset ki Juan.
43004002	Segwa' banar ye, diki lang si Jesus nengbewtismu, erapun kenyeng menge' pepengenaran key.
43004003	Pagka' kwantin ne, atin beres nesewran nega i Jesus. Na tinirengan ye dut probinsiya et Judea, nepeuli' gasi dut probinsiya et Galilea.
43004004	Segwa' keilangan ye tumalib dut probinsiya et Samaria.
43004005	Angkansa duminateng si Jesus dut kebenbenwanan et probinsiya et Samaria pegngeranen Sikar, mekabi' et lugta' na binggey i Jakob tagna' dut yegang yeng si Jose.
43004006	Na duntin Tebud i Jakob, narung si Jesus dun sabab et nelupug ne et pegpanew-panew ye. Na meginapet ne et tengeldew.
43004007	Maya sembatung libun na tege-Samaria na duminateng dun apang menageb. Negsugid si Jesus kenye, “Mekedyari be menginum et danum myu?”
43004008	Ating masa kaya sentin menge' pepengenaran ye sabab nemengelen et pegkaan.
43004009	Negsugid ki Jesus libun neng Samaritano, kwan ye, “Ikew Judio, aku Samaritano. Manu megtew ke daken et danum na inumen?” (Sabab diki mekedyari mekeiba-iba tawʼt Judio dut tawʼt Samaritano).
43004010	Siminambag si Jesus, kwan ye, “Ba' mekesewran mu lang ba' enu binggey et Empu' dut taaw beke' ba' sinu itueng penew dimu et inumen, merali' tumew ke daken et danum, beke' begeyan ke et danum neng biyag.”
43004011	Siminambag libun kenye, kwan ye, “Ila', kaya tu' teteur mu apang iseuk, sabab merarem itueng tebud. Embe meisian mu et itueng biyag neng danum?
43004012	Na tagna' ti' negey dameng keupu'upuan tyu ne si Jakob et tebud na itue. Na atue sampay ya nekeinum nega, kwantin gasi kenyeng keyegangan beke' menge' kesepian, beke' ibang menge' ipatan ye. Metaas ke nega be taku' dut damen neng keupu'upuan na si Jakob?”
43004013	Timinubag si Jesus, kwan ye, “Sebarang minum et danum na itue tuknewen nega peuli'.
43004014	Segwa' ba' sinu keinum et danum na' igbey ku kenye, diki ne ya tuknewen peuli'. Tantu banar, danum neng pegebgey ku in megmendyaring senep dut seled ye, na musbu periribuwat sumked dut biyag na kaya seskeran.”
43004015	Sinugid et libun dut kenye, kwan ye, “Ila', kwantin, begeyi' ku et danum na pegsugiren mu in, supaya diki ne tuknewen ku peuli', sampay pepeuli'peuli' ku nega atue apang menageb et danum.”
43004016	Sinugid i Jesus kenye, “Panew ne, tingkaga' esawa mu mura kemyu peuli' atue.”
43004017	“Kaya lang esawa ku,” tubag et libun. Segwa' negsugid si Jesus kenye, “Banar pegsugiren mu na kaya esawa mu.
43004018	Temed banar ye, ikew maya ne lima bulnut mu, pegiban-ibanen mu tiban in, lein lang esawa mu. Banar gasi atin pegsugiren mu in.”
43004019	“Ila',” kwan et libun, “kedam ku ga be, tarus ke.
43004020	Menge' kegunggurangan kay pemegempu' dye set itueng bukid e. Segwa' kemyu na menge' Judio, pegsugiren myu, subali' dut Jerusalem lang pegempuan.”
43004021	Sinugid i Jesus, kwan ye, “Mengandel ke daken, libun, mapet timpu ba' embe pengempuan myu et Empu' Ama', diki lang itueng bukid lang, etawa dut Jerusalem lang.
43004022	Kemyu menge' Samaritano, megpengempu' kew, segwa' diki myu mekekilala, ating pegempuen myu. Na, temed damen megpengempu' kay mekesewran kay, sabab ating mememawi' teyeg dut menge' tawʼt Judio.
43004023	Sabab megderateng ne timpu, na atue ne pesi tiban, na menge' banar neng mengengempu', pegempuen dye Empu' Ama' dut Nakem beke' keberbenaran. Samat atin pegtutulusen et Empu' Ama' na menge' mengengempu' kenye.
43004024	Empu' Banar tawʼt langit, angkansa mayang mengempu' kenye, subali' megpengempu' teyeg et seled atey dye beke' dut keberbenaran.”
43004025	Negsugid libun, kwan ye, “Sewd ku pasal et Mesias, pegsugiren na Kristo, na megderateng. Ba' ya dumateng ne, ipereti' ye ginsan damen.”
43004026	Negsugid si Jesus, “Aku ne pesi, itue na megberes dimu!”
43004027	Pegketbes et atin, nemekepeuli' ne menge' pepengenaran ye, segwa' nemeglilu'lilu' sabab nebiri' dye na nemegsudsugid iba ye libun. Segwa' kaya nesewran dye nengingkut dut libun, “Enu gaay mu?” etawa ki Jesus, “Manu pekisudsugid ke kenye?”
43004028	Pegketbes tinektak et libun kenyeng sesegban ampa' ne nuli' dut lungsud in, beke' pinegsisampay ye dut menge' taaw, kwan ye,
43004029	“Ani' kew, birina' myu, maya lelaki na negsugid daken pasal ginsan buwat na nebuwat ku. Itue ne merali' pegngeranen dye et Kristo.”
43004030	Nemengliwan menge' taaw dut kebenbenwanan apang dumuntin dut ki Jesus.
43004031	Pinegleleges et menge' pepengenaran ye, kwan dye, “Rabi, pengaan mena.”
43004032	Segwa' negsugid si Jesus kedye, “Maya pegkaan ku na diki myu pegsesewren.”
43004033	Angkansa nemegbungburung dye, “Kalu' maya nibit kenye et kekanen ye,” kwan dye.
43004034	Kwan i Jesus, “Pegkaan ku beke' kebiyagan ku, tumanen ba' enu keinginan et Empu' banar neng negtahag daken, seked pinekeradya daken tebsen ku.
43004035	Diki be pegsugiren myu na epat negang bulan mura mengeyg? Isugid ku dimyu, imukrata' mata myu, siyeki' myu uma be ti' beke' siyeki' myu keldamen et menge' taaw neng pelilibut tyu. Lutu' ne, mekedyari ne keygen.
43004036	Iantang et bua' itueng menge' taaw, misan tiban pasal et mengengeyg, meketerima ne et bagi' ye. Kwantin gasi tiban megkekeyg ne gasi et bua' dut biyag na kaya seskeran, angkansa mengunguma beke' mengengeyg memegkesan dye sali'sali'.
43004037	Sabab banar ne itueng pegsugiren, ‘Sembatu negpesasad, iba gasi mengengeyg.’
43004038	Tinahag ku kemyu supaya mengeyg, atin ne lein kemyu negsasad. Sengketaawan negsensara' sentin, temed keygen myu kedyeng pinegsenseraan.”
43004039	Mekansang ne menge' tawʼt Samaritano et itueng lungsud nemengandel ki Jesus, sabab et pesebanar et libun na atin, na kwan ye, “Nesewran ye ginsan ba' enu nekeradya ku!”
43004040	Angkansa, ganang negpekabi' dut ki Jesus menge' Samaritano, inangat dye na tumeteg mena ya dut kedye. Na tumineteg si Jesus dun et duwang eldew.
43004041	Sabab et menge' bebresen i Jesus kiminansang menge' mengengandel.
43004042	Sinugid dye dut libun, “Diki lang sabab ye dut bebresen mu nengandel kay, segwa' tiban, tantung ya ne nekingeg et dameng bilug sampay nesewran kay ne, si Jesus ne banar mememawi' et menge' taaw atuʼt dunya'.”
43004043	Pegketalib et duwang eldew, nugad si Jesus eset lungsud et Sikar, siminurung dye dut probinsiya et Galilea.
43004044	Sabab pegsugiren ye kwit ne ti', na sembatung tarus, ba' dut kenyeng diring lungsud, kaya kebentugan ye.
43004045	Ganang diminateng ne si Jesus dut Galilea, tinerima ya et menunga menge' tawʼt Galilea, sabab nebiri' dye ginsan na binwat ye dut Kenkaan et Neketalib dut lungsud et Jerusalem, sabab ating masa nemegteka' dye duntin.
43004046	Angkansa siminurung si Jesus peuli' dut lungsud et Kana dut Galilea. Na dut Kana binelyu ye danum negmendyaring inumen (alak) tagna' ti'. Na, dun maya sembatung pegibuten na mesakit kenyeng yegang na lelaki dut lungsud et Kapernaum.
43004047	Ganang neebaran ye na si Jesus nepeuli' dut Galilea teyeg dut Judea, siminurung ya megtuy dut ki Jesus supaya megpeingasi' na ba' mekedyari pesanad dut Kapernaum apang pegulinan kenyeng yegang, sabab kupatey ne.
43004048	Sinugid i Jesus kenye, “Subali' kebiri' kew mena et menge' kelilu'lilung tenda', temed ba' diki kew kebiri', diki kew mengandel.”
43004049	Negsugid ating pegibuten, kwan ye, “Ila', ba' mekedyari, duntina' mena daken, mura yegang ku matey.”
43004050	Sinugid i Jesus, “Muli' ke ne. Negulinan ne yegang mu.” Pagka' atin ne inandel ye bebresen i Jesus pegketbes nugad.
43004051	Ganang dun nega ya et dalan, sinusup ya et kenyeng tetehagen. Na negsugid kenye na menunga ne kenyeng yegang na lelaki.
43004052	Angkansa iningkut ye dye ba' eteg lisag negulinan yegang ye. Sinugid dye kenye, “Inibuanan et egnew ye kegapun meglilingkid eldew meglilisag sembatu.”
43004053	Nerendeman ye na neginalep banar lisag na pegsugid kenye i Jesus, na kwan, “Yegang mu negulinan ne.” Angkan ginsan et seled benwa et pegibuten nemengandel ki Jesus, na ya ating Yegang et Empu' Banar.
43004054	Itue ne ikeruwang kelilu'lilung tenda' na binwat i Jesus pegsurung ye dut probinsiya et Galilea teyeg dut probinsiya et Judea.
43005001	Pegketbes et itue, maya gasi pegkenkaan et menge' tawʼt Judio. Angkansa tuminungul si Jesus dut lungsud et Jerusalem.
43005002	Dut lungsud et Jerusalem, mekabi' dut Lelengewan et Bibili, maya libtung duntin, na pegngeranen set beres et Hebreo Betesda. Na dut pelilibut ye maya limang benwa tetegeyan et taaw.
43005003	Atue netimung ginsan menge' bulensekiten ne menge' taaw. Maya menglulubid menge' beleg, menge' pangkul, beke' menge' patey sembela' bilug.
43005004	(Sabab maya timpu na dereakan et Empu' mineug supaya kewkewen ye libtung. Ba' sinu keuna tumlep dut danum, megnunga megtuy, misan enung ginis nega sakit ye.)
43005005	Maya untin sembatung lelaki telumpulu' walung teun ne sakit ye.
43005006	Nebiri' i Jesus na pebubuntul untin beke' nesewran ye na samat kwantin ne lagi kekwiten et peresaan ye. Iningkut i Jesus ya, “Ingin mu be megnunga?”
43005007	“Ila',” kwan et bulensekiten in, “Kaya lang misan sinu megtabang daken supaya ipesbur aku ba' danum kewkewen ne. Sasat ku pesbur ne teyen maya ne nekeuna set daken.”
43005008	Pegketbes negsugid si Jesus kenye, kwan ye, “Teyeg ne! Bita' ne iigaan mu! Indyari manew ke ne!”
43005009	Negnunga megtuy lelaki in. Binikyat ye iigaan ye, mendyari nanew ne gasi. Atin neng eldew et Sabadu, Eldew et Kepeternan dut menge' taaw Judio.
43005010	Angkansa nemegsugid menge' pegibuten et Judio dut lelaki ne' pinenunga, kwan dye, “Eldew et Kepeternan tiban! Diki lang mekedyari biten mu iigaan mu.”
43005011	Segwa' tinubag ye, “Maya lelaki na negpenunga daken, sugid ye, ‘Bikyata' igan-igaan mu in, mendyari manew ke!’ ”
43005012	Na iningkut dye ya, kwan dye, “Sinu itueng taaw na negsugid dimu na, ‘Bikyata' igan-igaan mu mendyari manew ke’?”
43005013	Segwa' kaya nekilala ye ba' sinu negpenunga kenye, sabab si Jesus nugad ne dut kineldaman.
43005014	Pegketbes et itue nebiyanan i Jesus ya dut Templo (pengempuan neng benwa) beke' sinugid i Jesus kenye, “Birina', menunga ke ne. Kas ne pegkesala' kalu' lumbi nega sentin meinabu dimu.”
43005015	Nugad ne lelaki ampa' ye ne sinugiran menge' pegibuten et menge' tawʼt Judio, kwan ye, “Si Jesus pelan negpenunga daken.”
43005016	Na sabab negpemuwat si Jesus et Eldew et Kepeternan, sentin ne pegtagna' et pegraat kenye et menge' pari' et Judio.
43005017	Segwa' timinubag si Jesus kedye, kwan ye, “Misan Ama' ku pegkeradya sampay itueng eldew, megdemikian daken, pegkeradya ku gasi.”
43005018	Sabab et itueng pinegberes, angkan tiban pegsisipian dye si Jesus apang lebing imeteyen ya, diki lamang et pegsungsang et Eldew et Kepeternan, temed sampay pegsugiren dye na pegtingkagen i Jesus Empu' Banar na kenyeng Ama', beke' nekisali' ya dut Empu'.
43005019	Tinubag ginsan itue i Jesus, kwan ye, “Sugiran ku kemyu et keberbenaran, kaya mebutbuwat et akung Yegang et diri lang, segwa' mayang pegbuwaten ku atin lang et mekebiri' ku dut pegkeredyanen et Ama' ku. Sabab ba' enu buwaten et Ama', megdemikian akung Yegang ye atin gasi buwaten ku.
43005020	Sabab pegmergaen et Ama' aku, kenyeng Yegang, beke' pepebiri' ye daken ginsan bubuwaten ye. Sampay megpebiri' ya et daken et menge' lebi negang kelilu'lilung ginis dut kepengliluan myu supaya menglilu' kew banar.
43005021	Sabab ba' enukwan menge' patey bengunen et Empu' Ama' peuli' beke' begeyan yeʼt biyag, megdemikian aku, Yegang et Empu', kebgey gasi et biyag dut sebarang meinginan ku begeyan et atin.
43005022	Misan Empu' Ama' diki mengukum et sinu-sinu, segwa' pinegbaya' ye ginsan ukuman dut daken, na Yegang ye.
43005023	Supaya ginsan bumantug daken samat pegbantug dut Empu' Ama'. Sebarang diki bumantug dut Yegang et Empu' diki gasi pegbantug dut Empu' Ama' na negtahag daken.
43005024	“Asal banar sugiren ku dimyu, sebarang megkingeg et daken neng bebresen, beke' mengandel kenye na negtahag daken, maya biyag na kaya seskeran. Beke' diki ne dusaen dut Narka', imbes ne inubu' ne ya dut biyag teyeg dut kepeteyan.
43005025	Sugiran ku kemyu banar,” kwan i Jesus, “na megderateng ne timpu, na asal tiban ne, beres et Yegang et Empu' mekekingeg et menge' taaw na diki mengandel, antangan dye menge' patey. Sebarang megkingeg beke' mengandel, na atin megbiyag.
43005026	Sabab Empu' Ama' maya kepengdyarian menggey et biyag, beke' akung Empu' Yegang binggeyan ye gasi et kepengdyarian na menggey et biyag.
43005027	Na binggeyan gasi aku et Empu' et kepegbayaan mengukum, sabab aku pegtingkagen Yegang et Taaw.”
43005028	“Kas kew meglilu' pasal itue, sabab maya timpu na misan dun net lebeng kekingeg nega et bebresen ku.
43005029	Pegketbes memengliwan dye eset menge' lebeng, sebarang negpemuwat et menununga megbangun dut kebiyagan kaya keskeran dut langit. Segwa' sebarang negpemuwat et kereatan megbangun dye dut kedusaan kaya keskeran dut Narka'.”
43005030	Negsugid si Jesus, “Ba' daken lang kaya mekebutbuwat ku. Pegukumen ku mayang mekekingeg ku lang teyeg dut Empu', angkansa daken neng ukuman metigna', sabab teyeg dut keinginan et Empu' na negtahag daken.
43005031	Ba' aku lang megpesebanar et bilug ku, daken neng pesebanar diki mekedyari terimanen.
43005032	Segwa' maya iba negpesebanar pasal dut daken, beke' sewd ku na kenyeng pesebanar pasal daken keberbenaran.
43005033	Negtahag kew sumurung dut ki Juan, beke' negpesebanar ya et keberbenaran pasal dut daken.
43005034	Diki ku keilangan pesebanar et taaw, segwa' pegbersen ku lang pasal ki Juan supaya mebawi' kew.
43005035	Si Juan sepantun silu' na megdedleg beke' megbebgey et telang, na neksanan kew et diki nekwit dut telang ye.
43005036	Segwa' maya pesebanar pasal dut daken na lebi negaʼt pesebanar i Juan. Sebarang menge' keradya na binggey et Empu' daken supaya tebsen, na atin ne pesi pegbuwaten ku. Na atin pegbuwaten ku negpesebanar na aku tinahag et Empu' Ama'.
43005037	Empu' Ama' na negtahag daken. Ya ne pesi negpesebanar pasal dut daken. Kekwiten diki myu nekingeg beres ye beke' nebiri' kenyeng deregbesan.
43005038	Etawa kenyeng bebresen kaya megteteg dut dimyu, sabab diki kew pengandel dut aku neng tinahag ye.
43005039	Pegbatsa' myu banar dut Kesuratan et Empu' sabab nepikir myu duun maya meisi' myu na biyag kaya seskeran dut langit. Beke' itueng menge' Kesuratan negpesebanar pasal dut daken.
43005040	Segwa' mendi' kew mengandel eset daken supaya teyen megbiyag kew et kaya seskeran dut langit.”
43005041	Sinugid i Jesus dut menge' pari' et Judio, kwan ye, “Diki ku kegeayan bentugen aku et teyeg dut taaw.
43005042	Segwa' sewd ku seled pusu' myu. Beke' sewd ku na kaya pegmerga' et Empu' dut seled pusu' myu.
43005043	Natu' ku atue sabab et tinahag aku et Empu' Ama' ku, segwa' diki myu aku pegterimanen. Temed ba' maya ibang taaw matu' et dimyu sabab dut kenyeng ingaran, pegterimanen myu.
43005044	Enukwan kew kepengandel daken ba' pegterimanen myu pegbantug lang et taaw petetaaw? Segwa' diki kew megkeradya supaya meisi' myu pegbantug teyeg dut ating sembebatung Empu' Banar dut langit.
43005045	Segwa' kasi' myu pikira' na aku megsumbung dimyu dut elepaʼt Empu' Ama' dut emuring ukuman ye. Imbes si Moises tagna' na pegeerapen myu, ya megsumbung dimyu.
43005046	Ba' nengandel kew ki Moises, mengandel kew gasi daken, sabab negsurat ya pasal daken dut seled Kesuratan et Empu'.
43005047	Segwa', sabab diki myu endelen sebarang sinurat ye, enukwan myu meandel menge' pinegberes ku in?”
43006001	Pegketbes et itue, duminipag si Jesus dut sembelang dipag et dagat et Galilea, na pegtingkagen dye gasi neng dagat et Tiberias.
43006002	Segwa' mekansang taaw nibut dut kenye sabab nekebiri' dye et menge' kelilu'lilung tenda' na binwat dut menge' taaw na' mesakit, ganang ipinenunga ye dye.
43006003	Pegketbes tuminungul de Jesus beke' menge' pepengenaran ye dut kilid et bukid beke' nemengarung duntin.
43006004	Mekabi' ne tagna' Paskuwa, atin Kenkaan et Kerendeman Neketalib et menge' tawʼt Judio.
43006005	Pegsiyek i Jesus mekansang taaw pesusurung dut kenye, kwan ye ki Pelipe, “Embe elnan tyu et menge' pegkaan supaya maya kanen et menge' taaw na itue?”
43006006	Nengingkut et itue supaya sulayan ye lang, sabab sewd ye ne lagi ba' enu buwaten ye.
43006007	Siminambag si Pelipe kwan ye, “Tengdan dut walung bulan et pegkeradya, diki lang keelen et pegkaan supaya ipekaan dut ginsan, merali' tegkasa-kasa ga sumubu' sengketaawan.”
43006008	Maya sembatung pepengenaran ye, si Andres tipused i Simon Pedro, negberes, kwan ye.
43006009	“Maya anie e, sembatung yegang neng lelaki maya kenye limang betuen neng bengbang neng sebada, beke' maya duwang derisekan neng sera'. Segwa' senu ga metenaan ye eset keldamen et taaw na itue?”
43006010	Negsugid si Jesus, kwan ye, “Perunga' menge' taaw in.” Dun maya mekapal neng keberirian. Nemengarung menge' taaw, na sebarang lelaki lang menge' limang ribu keldamen dye. (Sampay menge' kelilibunan beke' keyegangan duntin pebebaya' gasi.)
43006011	Kimpetan i Jesus bengbang et yengyegang, ampa' ne negpeselamat dut Empu', pegketbes ampa' dye ne pinemgey dut ginsan et menge' taaw na memegarung. Megpesangka' dye lang misan senu nega kanen dye, kwantin gasi binwat ye dut sera'.
43006012	Ganang nemeketbes ne nemengaan, sinugiran i Jesus menge' pepengenaran ye, kwan ye, “Timunga' myu ginsan menge' eped dye in, supaya diki meudyasan.”
43006013	Angkansa pinenimung dye ne ginsan, nebaha sempulu' duwang tibung et pinegputek-putek neng bengbang na neped dye nengaan.
43006014	Ganang nebiri' et menge' taaw menge' kelilu'lilu' neng tenda' ne atin binwat i Jesus, sinugid dye kwan dye, “Landu' banar itue ne na' Tarus et Empu' megderateng atuʼt dunya.”
43006015	Nebi'biri' i Jesus samat maya pikir dye na legesen dye ya buwaten dye et surutan, segwa' mendi' megay ye. Imbes neperayu' yaya ye siminurung peuli' dut budbukid.
43006016	Pegdateng et menginsarem ne, nepesanad menge' pepengenaran ye dut deplakan.
43006017	Na duun nemenakat et gubang supaya dumipag dye sumurung dut lungsud et Kapernaum. Indyari, pegdateng et meliblingeb ne, segwa' si Jesus kayangga pe' nekebaya' dut kedye.
43006018	Na, nasag deres beke' diminekla' gumbang.
43006019	Ganang pegka' pegayung dye ne, napet dye merali' menge' lima etawa enem neng kilometro ne. Nebiri' dye si Jesus megpepanew dut timbew et dagat. Pekekabi' dut gubang si Jesus pegkebiri' dye, nemenakut ne.
43006020	Segwa' sinugid i Jesus kedye, kwan ye, “Kas kewʼt takut, aku itue.”
43006021	Angkansa nemengsan dye na ampa' ne pinesakat dye ya dut gubang. Na megtuy gubang nekerunggu' dut durungguan.
43006022	Pegdatek diklem, nepetaren menge' kineldaman dut sendipag et dagat. Nebiri' dye na maya lang senggubang duntin. Pikir dye, ba' kwantin, kaya lang merali' nekesakat si Jesus dut gubang na' atin. Tantu menge' pepengenaran ye lang nemengugad. Kaya pebebaya' si Jesus.
43006023	Segwa' maya menge' gubang na teyeg dut lungsud et Tiberias nemengdunggu' mekabi' dut pinegpekaanan i Jesus et menge' taaw et bengbang. Atin bengbang mura dye negkenkaan si Jesus negpeselamat mena dut Empu' Banar.
43006024	Pegka' nesewd-sewran et kekeldaman na kaya duntin si Jesus sampay menge' pepengenaran ye, nemenakat dye dut gubang surung dut lungsud et Kapernaum supaya ebianen si Jesus.
43006025	Ganang nebiyanan dye ne dut sendipag et dagat, iningkut dye si Jesus, “Rabi (Menunuldu'), kengyan pegdateng mu atue?”
43006026	Siminambag si Jesus, kwan ye, “Sugiran ku kemyu et kebenaran, pegtulusan myu daken, diki lang sabab ye et menge' kelilu'lilung menge' tenda', temed sabab ye dut bengbang na nekaan myu seked binyagan kew.
43006027	Kasi' myu pegsengserai' pegkaan na mekeusiba' lang, temed pegsengserai' myu pegkaan na kumwit dut biyag na kaya seskeran. Na atin igbey ku, ating Yegang et Taaw, rimyu, sabab pinengerapan ne aku et Empu' Ama'.”
43006028	Pegketbes iningkut dye si Jesus, “Enu keredyanen kay apang mekeradya kay menge' keinginan et Empu'?”
43006029	Siminambag si Jesus, “Keinginan et Empu' itue ga be, mengandel kew daken na kenyeng dinaak.”
43006030	-
43006031	Sinugid dye dut ki Jesus, “Enung menge' tenda' na pegbuwaten mu apang mebiri' kay beke' mengandel dimu? Enu buwaten mu? Nemengaan menge' kegunggurangan tyu et kekanen neng manna dut kelnangan. Tiaʼt dut Kesuratan ti' et Empu', ‘Binggeyan ye dye et pegkaan teyeg et langit supaya maya kanen dye.’ Enu taku' neng keradya pegbuwaten mu?”
43006032	Negsugid si Jesus kedye, kwan ye, “Sugiran ku kemyu et keberbenaran, diki lang negey si Moises dimyu et banar neng pegkaan teyeg dut langit. Segwa', atin Ama' ku negey dimyu banar neng pegkaan teyeg dut langit.
43006033	Sabab ating pegkaan et Empu', atin ne ya megineug mawa' dut langit na megey et biyag na kaya seskeran dut ginsan taaw atueʼt sengkedunyaan.”
43006034	“Begerar,” kwan dye, “Begeyi' kay ne daran-peraran et ating pegkaan.”
43006035	Pegketbes negsugid si Jesus, “Aku ating pegkaan na mekepegbegey biyag. Ba' sinu kumabi' daken, diki ne urapen, beke' ba' sinu mengandel daken diki ne tuknewen.
43006036	“Segwa' samat pegsugiren ku dimyu, nebiri' myu ne aku temed diki nega mengandel kew.
43006037	Pepekabi' daken ginsan neng taaw na igbey et Ama' ku. Ginsan dye mengandel daken pepekabi' daken, diki ku dye sempegen.
43006038	Nineug ku teyeg dut langit diki apang buwaten ku daken neng keinginan. Imbes, buwaten ku keinginan et Empu' negtahag daken.
43006039	Na itue keinginan et Empu' negtahag daken, na diki ku pesaran na malam misan sembatung taaw na binggey ye daken. Segwa' biyagen ku dye peuli' dut emuring eldew.
43006040	Sabab itue keinginan et Empu' Ama'. Sebarang kebiri' dut daken yegang ye, beke' mengandel dut daken maya biyag na kaya seskeran, beke' biyagen ku ya peuli' dut emuring eldew.”
43006041	Na menge' Judio nemegkiskines pasal ki Jesus sabab dut sinugid ye, “Aku ating pegkaan na teyeg dut langit.”
43006042	Kwan dye, “Diki taku' itue si Jesus, yegang i Jose. Nesewran tyu ama' beke' indu' ye? Enukwan pegsugiren ye tiban atin, kwan ye, ‘Nineug ku teyeg dut langit.’ ”
43006043	Kwan i Jesus, “Kas kew ne pegkiskines.
43006044	Kaya sinu mekepekabi' daken selyu lang ya in ipekabi' et Ama' na negtahag daken. Sebarang mengandel daken mibit na biyagen ku ya peuli' dut emuring eldew.
43006045	Nesurat dut Kesuratan et menge' Tarus et Empu', kwan, ‘Na dyeng ginsan penulduan et Empu'.’ “Sebarang megkingeg dut Empu' Ama' beke' negkesewd dut kenye, atin pepekabi' daken.
43006046	Kaya sinu nekebiri' dut Empu' Ama' selyu lang aku na teyeg dut Empu'. Aku lang na nekebiri' dut Empu' Ama'.
43006047	“Isugid ku dimyu et keberbenaran, sebarang mengandel daken maya biyag na kaya seskeran.
43006048	Aku pegkaan na mekepegbegey et biyag,” sinugid i Jesus.
43006049	“Kegunggurangan myu nemekekaan et manna dut kelnangan tagna', segwa' nemematey dye nega.
43006050	Temed itue pegkaan tiban nineug teyeg dut langit, angkansa sebarang taaw kekaan diki lang matey.
43006051	Aku biyag neng kekanen na nineug teyeg dut langit. Ba' kanen et taaw itueng kekanen, megbiyag ya misan ingyan. Itueng kekanen, daken neng uned. Na atin ipemgey ku apang pebibiyag et kaya seskeran menge' taaw atuʼt dunya',” kwan i Jesus.
43006052	Na nemegsagka'sagka' dye banar na menge' tawʼt Judio, kwan dye, “Enukwan ye igbey kenyeng uned supaya kanen tyu?”
43006053	Kwan i Jesus kedye, “Isugid ku dimyu et keberbenaran, selyu lang kanen myu uned et Yegang et Taaw beke' inumen kenyeng dugu', kaya lang biyag dut dimyu.
43006054	Sebarang kumaan et uned ku beke' minum et dugu' ku maya biyag na kaya seskeran. Na biyagen ku ya peuli' dut emuring eldew.
43006055	Sabab daken neng uned banar na kekanen, beke' daken neng dugu' banar na inumen.
43006056	Sinu-sinu mengaan et daken neng uned beke' minum et daken neng dugu' petetaren ne dut daken, beke' aku dut kenye.
43006057	Samat pebibiyag na' Empu' Ama' na negtahag daken, kwantin gasi aku pebibiyag sabab dut Empu' Ama'. Angkansa sinu-sinu megpengaan dut daken megbiyag sabab ku.
43006058	Itue e pegkaan nineug teyeg dut langit. Misan kenggunggurangan tyu nemekekaan et manna, nemematey dye nega. Segwa' sebarang mengaan et itueng kekanen megbiyag et kaya seskeran.”
43006059	Pinegberes i Jesus itue sasat penuldu' dut pengempuan na benwa neng sinagoga dut lungsud et Kapernaum.
43006060	Ganang nekingeg itue kekensangan et menge' pepengenaran i Jesus negsugid, “Mebegat neng tuldu' itue. Sinu mekedyari kekingeg et atin?”
43006061	Segwa' pegkesewd i Jesus na menge' pepengenaran ye na nemegkiskines pasal itue. Kwan i Jesus kedye, “Sabab be et itue tirengan myu aku?
43006062	Enukwan gasi ba' mebiri' myu aku, atin Yegang et Taaw, peribuwat dut langit na ba' embe mawa' ku sene in!
43006063	Empung Nakem megbegey et biyag. Segwa' keseg et taaw kaya kegunaan menggey et biyag et taaw. Sebarang pinegberes ku dimyu, atin igbey biyag sabab atin teyeg nega et Empung Nakem.
43006064	Segwa' maya nega dimyu kaya pengandel daken,” sinugid i Jesus. Sabab sewd i Jesus tihad sengkepunan ba' sinu kedye diki mengandel, beke' ba' sinu mengakal supaya ipegdagang diri ye.
43006065	Sinugpatan i Jesus bebresen ye, kwan ye, “Angkan ne itue pegsugiren ku dimyu, kaya sinu kepekabi' daken selyu lang tugutan ya et Ama' Empu'.”
43006066	Ating masa mekansang ne pepengenaran i Jesus timinireng kenye, beke' kaya ne nibut dut kenye.
43006067	Sinugid i Jesus kedye, dut sempulu' duwa in, kwan ye, “Kemyu gasi? Gaay myu mugad?”
43006068	Siminambag si Simon Pedro dut kenye, “Begerar, sinu nega ibuten kay? Eset dimu ne beres et biyag na kaya seskeran.
43006069	Nengandel beke' nesewran kay na ikew ating sembebatung kaya sala' et Empu'.”
43006070	Siminambag si Jesus, kwan ye, “Diki be pinili' ku kemyung sempulu' duwa in? Segwa', maya sembatu dimyu sinelban i Seytan.”
43006071	Pepetudyaʼt bebresen i Jesus ki Judas, na yegang i Simon Iskariote. Na ya neng sembatu dut sempulu' duwa na mengakal ki Jesus peuli' ti'.
43007001	Pegketbes et itue, siminurung si Jesus dut leing-leing kebenwanan et probinsiya et Galilea. Pikir ye ne lumegdeng et merayu' dut probinsiya et Judea. Sabab duntin maya menge' tawʼt Judio megtetagey mematey kenye.
43007002	Segwa' ganang mekabi' ne pegkenkaan et menge' tawʼt Judio pasal et Kerendeman et menge' Tetetluan et menge' Judio dut kelnangan,
43007003	menge' tipused i Jesus negsugid dut kenye, kwan dye, “Subali' mugad ke atue e beke' sumurung ke dut Judea, supaya menge' pepengenaran mu kebiri' et menge' bubuwaten mu neng kelilu'lilu'.
43007004	Kaya misan sinu pegtagu' et keradya ye ba' ingin ye mebantug et ginsang menge' taaw. Pegbuwaten mu ne lang gasi itueng ginis, pebiri' ke ne dut ginsan menge' taaw atueʼt dunya'.”
43007005	Sinugid itue et menge' tipused i Jesus, sabab kenyeng menge' ketipusdan, kayangga pe' megpengandel dut kenye.
43007006	Kwan i Jesus kedye, “Sugat neng timpu ku ingga pe' diminateng; Segwa' dut dimyu misan enung timpu mekedyari.
43007007	Kaya miseg dimyu menge' taaw. Segwa' dye megiseg daken, sabab pinesebenaran ku kedyeng keradya neng mereraat.
43007008	Kemyu mene dumuntin dut kenkeanan dut lungsud et Jerusalem. Mendi' ku mena daken, sabab daken neng sugat neng timpu ingga pe' diminateng.”
43007009	Pegimbes et bebresen ye, nepetektak dut Galilea.
43007010	Segwa', ganang nemekeugad ne menge' ketipusdan i Jesus pesurung dut kenkeanan dut Jerusalem, nepeselundung gasi ya. Segwa' kaya nesewran et menge' kineldaman, na petetagu' lang.
43007011	Na pegtutulusen ya et menge' tawʼt Judio dut kenkeanan sampay nemengingkut-ingkut ne, “Embe ne ating lelaki?”
43007012	Eset kineldamaʼt taaw limingkep bungburung pasal kenye. Kwan et iba, “Menungang taaw atin.” Kwan et iba gasi, “Meraat, sabab pengakal lang et menge' taaw.”
43007013	Kaya misan sinu mekeurem na megsugid et enu-enu pasal ki Jesus eset elepan et kineldaman, sabab megtakut dye et menge' pegibuten et tawʼt Judio.
43007014	Megtetetnga' pe' et Kenkaan et Kerendeman et menge' Tetetluan, si Jesus diminuntin dut Templo na pengempuan neng benwa apang menuldu'.
43007015	Nemenglilu' menge' pegibuten et tawʼt Judio sampay nemengingkut, kwan dye, “Enukwan negkesewd itueng taaw sementara' kaya pinegiskulan?”
43007016	Siminambag si Jesus, kwan ye, “Pegtuldu' ku diki teyeg dut pinegiskulan ku. Segwa' mawa' dut Empu' negtahag daken.
43007017	Ba' keinginan et sinu-sinu na buwaten ye keinginan et Empu', mekilala ye na ba' daken neng tuldu' teyeg dut Empu' etawa ba' teyeg dut daken lang.
43007018	Sebarang pegberes pasal et kenyeng bubuwaten, supaya bentugen bilug ye kaya menunga. Segwa' ba' sinu pegberes pasal et bubuwaten ye apang ikebantug dut negtahag kenye, ya metigna' neng taaw, banar kaya embut dut kenye.”
43007019	Sinugid gasi i Jesus dut kedye, kwan ye, “Tagna' ti', diki be binggey i Moises dimyu atin Keseraan et Empu'? Segwa' kaya misan sembatu dimyu nekesunud. Manu ingin myu aku imeteyen?”
43007020	Siminambag kineldaman, kwan dye, “Banar ne, megsesaleb dimu diwata i Seytan! Sinu meingin mengimatey dimu?”
43007021	Kwan i Jesus kedye, “Sene ti', maya kineradya ku ganang sembatung kelilu'lilung tenda' dut Eldew et Kepeternan, na ginsan kew neglilu'.
43007022	Diki be negey si Moises et arat et pegtutuli' et menge' keyegangan myu? (Temed diki teyeg itue ki Moises, imbes dut menge' kegunggurangan.) Na pegtulien myu yengyegang misan ne dut Eldew et Kepeternan.
43007023	Segwa' ba' pegtulien myu yengyegang dut Eldew et Kepeternan supaya diki belegbagen Keseraan i Moises, manu angkan megiseg kew raken sabab et pinenunga ku sengkebilugan et taaw dut Eldew et Kepeternan?
43007024	Kasi' myu pegukumi' sebarang deregbesan, segwa' mengukum kew et metigna'.”
43007025	Pasal et atin maya nemengingkut menge' taaw et lungsud et Jerusalem, kwan dye, “Diki be itueng taaw pegsenggupan dye peteyen?
43007026	Na itue ne ya, pegberes atuʼt elepan tyu. Manu gasi kaya pegsegkaan dye pasal dut kenye? Merali' nekilala et menge' pegibuten na si Jesus ne ating Kristo, ating Mesias tyu?
43007027	Segwa' nesewran tyu ba' embe mawa' et itueng lelaki. Segwa' ba' dumateng Mesias, kaya sinu mekesewd ba' embe banar mawa' ye.”
43007028	Ganang megtutuldu' si Jesus dut pengempuan neng benwa na' Templo pinerensag ye bebresen ye, kwan ye, “E', pegpikiren myu taku' mekekilala myu aku, beke' ba' embe minewanen ku. Segwa' diki natu' ku atue et daken neng gaay, temed sabab et gaay et kebebenaran neng negtahag daken. Na diki myu ya nekilala.
43007029	Segwa' daken, nekilala ku ya sabab mawa' ku dut kenye beke' ya negtahag daken.”
43007030	Sabab et atin pegperuen dye ya elewen, temed kaya mekeaku' mengalew sabab ingga pe' diminateng timpu et ketiksaan ye.
43007031	Maya gasi dut kineldaman na nengandel ki Jesus, kwan dye, “Na, banar, itueng taaw Mesias, sabab kaya ibang taaw kebaal et lebi nega eset menge' kelilu'lilung tenda' na binwat et lelaki na itue.”
43007032	Nekingeg et menge' pari' na' Pariseo bungburung et menge' kineldaman pasal ki Jesus. Pagka' kwantin ne menge' pegibuten et menge' pari' sampay gasi menge' Pariseo negtahag et kesundeluan supaya mengalew ki Jesus.
43007033	Kwan i Jesus, “Megbebaya' tyu nega tiban. Segwa' diki ne mekwit, pegketbes in, peuli' ku ne dut negtahag daken.
43007034	Tulusen myu aku, segwa' diki myu aku mebiyanan. Beke' diki kew keruntin dut pegsusurungan ku.”
43007035	Nemegsudsugid menge' tawʼt Judio, kwan dye, “Embe taku' tenaan et lelaki na itue na diki tyu ya mebiyanan? Merali' tenaan ye dut menge' nemegpekparak neng menge' kekempungan tyu dut lungsud et Griego, beke' megtuldu' dut menge' taaw et Griego?
43007036	Enu ingin yeng bersen na pegsugiren ye, ‘Tulusen myu aku, segwa' diki myu aku mebiyanan.’ Beke', ‘diki kew keruntin dut pegsurungan ku?’ ”
43007037	Dut ketimpusaʼt pinekemergang eldew et kelang Kenkaan et Kerendeman et menge' Tetetluan, timinyeg si Jesus beke' negberes et merensag, “Ba' sinung taaw pegtutuknewen, pekabi' daken apang keinum.
43007038	Sebarang mengandel daken, samat pegbersen dut Kesuratan et Empu', ‘Antangan ye murbur danum dut seled ye megmendyaring ikebiyag et kaya seskeran.’ ”
43007039	Ingin bersen ye, itue e Nakem et Empu', sebarang mengengandel dut kenye leyd ne ti' meterima dye itueng Nakem et Empu'. Tatap ating eldew ingga pe' negbey Nakem, sasat si Jesus ingga pe' neperibuwat peuli' dut langit apang bentugen.
43007040	Ganang nekingeg itueng bebresen, mekansang kedye negberes, kwan dye, “Ya ne tantung ating Tarus et Empu' na pegtegeyen tyu.”
43007041	Iba gasi negberes, “Ya ne atin Kristo.” Segwa' iba pemengingkut nega, kwan dye, “Lein ya ating Kristo. Sabab atin Kristo diki teyeg dut Galilea.
43007042	Diki be pegbersen dut Kesuratan et Empu' na ating Kristo teyeg dut tutusan i Surutan Dabid tagna', beke' teyeg dut lungsud et Betlehem, lungsud na' dineklaan i Surutan Dabid?”
43007043	Angkansa menge' taaw negbagi'bagi' ne pasal lang i Jesus.
43007044	Maya taaw meingin ya elewen, segwa' kaya neburwan dye.
43007045	Negpeuli' menge' kesundeluan dut menge' pegibuten et menge' pari' sampay dut menge' Pariseo. Na dye nengingkut kedye, kwan dye, “Manu diki myu binibit atue?”
43007046	Siminambag menge' kesundeluan, kwan dye, “Kengyan masa ne kaya sinu nekepegberes samat pinegberes et ating lelaki.”
43007047	“Ingin myu bersen, nebitbibit ye gasi kemyu?” kwan et menge' Pariseo.
43007048	“Maya ne be taku' menge' pegibuten etawa menge' Pariseo nengandel kenye?
43007049	Kaya! Segwa' mesuknaan itueng kineldaman, sabab kaya kesewd-sewran dye pasal et menge' Keseraan i Moises.”
43007050	Si Nikodemo, na sembatung Pariseo iba-iba dye, na siminurung nekeuna ti' dut ki Jesus, nengingkut.
43007051	Kwan ye, “Megsugat be dut ukuman tyu ba' sembatung taaw diki mena sewd-sewren ba' enu nebuwat ye?”
43007052	Siminambag dye, “Ikew teyeg dut Galilea gasi? Resan-resana' na mebiri' mu na kaya tumbu' na' tarus dut Galilea.”
43007053	Pegketbes nemenguli' dye tegsembatu dut kenye-kenyeng benwa.
43008001	Segwa' si Jesus siminurung dut Bukid et Olibo.
43008002	Ganang meririkleman ne, negpebiri' ya peuli' dut pengempuan neng benwa (Templo). Na, mekansang taaw nepekabi' dut kenye. Narung gasi ampa' ye dye tinulduan.
43008003	Menge' menunuldu' et menge' sara' beke' menge' pari' na Pariseo nemibit et sembatung libun ne netkanan pegbeis. Pinetiyeg dye eset kinetngaan et kineldaman.
43008004	Sinugid dye ki Jesus, kwan dye, “Menunuldu', itueng libun inalew kay sabab netkanan pegbeis.
43008005	Dut Keseraan binggey et Empu' ki Moises tagna', si Moises negsugid damen na bekalen et menge' batu seked matey ba' sinu memuwat samat binwat ye tu'. Enu mesugid mu ramen?”
43008006	Kwantin pengingkut dye supaya lang si Jesus sulayan, apang maya mesumbung dye pasal dut kenye. Segwa' diminunguk lang si Jesus beke' negsutsurat et keremut ye dut lugta'.
43008007	Pegka' sigi-sigi ne ingkut dye kenye, timinyeg si Jesus et metigna' beke' negsugid kedye, kwan ye, “Ba' sinu dimyu kaya negkesala', atin mena meguna ne memakal kenye.”
43008008	Neperunguk gasi si Jesus peuli', na negsurat gasi dut lugta'.
43008009	Segwa' ganang nekingeg dye itue, kenye-kenye mene mugad, meguna megurang-gurang, sed-seked si Jesus mene netinda, iba ye libun na' petitiyeg et elepan ye.
43008010	Timinyeg gasi si Jesus beke' nengingkut kenye, kwan ye, “Libun, embe dye ne? Kaya be misan sembatu kedye nengdusa dimu?”
43008011	“Menunuldu', kaya misan sembatu!” kwan ye. “Megsepantun daken diki lang mengdusa dimu,” kwan i Jesus, “Manew ke ne, kasi' ne pegerut-eruti' megkesala'.”
43008012	Ganang negberes peuli' si Jesus dut menge' taaw, kwan ye, “Antangan ku samat silu' et ginsaʼt taaw atueʼt sengkedunyaan. Sebarang mibut daken, diki lang manew dut kelingban, sabab maya silu' et biyag, (na megbebgey et telang eset pikiran et menge' taaw).”
43008013	Binulili et menge' Pariseo ya, kwan dye, “Kaya misan sinu pepesebanar dimu selyu ikew lang. Angkansa dimung pesebanar kaya kebenaran.”
43008014	Kwan i Jesus, “Misan ne aku lang pegpesebanar pasal diri kung bilug, pesebanar ku kebenaran. Sabab sewd ku ba' embe mawa' ku, sampay ba' embe gasi ulian ku. Segwa' dimyu, kaya pegsesewren myu ba' embe mawa' ku, etawa ba' embe surungan ku.
43008015	Ukuman myu, ukuman lang et taaw petaaw. Segwa' daken, kaya neukum ku misan sembatu.
43008016	Segwa', ba' mengukum ku, ukuman ku sugat, sabab diki lang yaya ku. Iba ku si Ama', neng nengdaak daken.
43008017	Dut dimyung Keseraan nesurat na, kwan, ‘Ba' duwang taaw megpesebanar, atin kebenaran.’
43008018	Aku ne sembatu negpesebanar pasal daken neng bilug, ikeruwa na negpesebanar daken, atin net nengdaak daken, daken neng Ama'.”
43008019	Mendyari iningkut dye si Jesus, “Na' embe tu' ama' mu?” Kwan i Jesus, “Diki myu aku kilala etawa daken neng Ama'. Ba' mekilala myu aku, mekilala myu gasi Ama' ku.”
43008020	Pinegberes ye itue sasat pegtuldu' ya dut seled benwa pengempuan na' Templo, dut sisingled na maya susunuaʼt keserekaan. Segwa' kaya misan sembatu pengalew kenye sabab ingga napet sugat neng timpu ye.
43008021	Angkansa, pinegberes gasi peuli' i Jesus, kwan ye, “Kepembe-embe ku nega, sampay megtustulus kew raken, segwa' matey kew megbebaya' nega dimyung keselaan. Diki lang keruntin kew dut sinurungan ku.”
43008022	Sabab et itue nemegsiingkut-ingkut menge' pegibuten et tawʼt Judio, “Imeteyen ye merali' bilug ye? Sabab manu itue pinegberes ye, kwan ye, ‘Diki kew kesurung dut pegsusurungan ku?’ ”
43008023	Sinugid i Jesus dut kedye, kwan ye, “Kemyu mawa' atuʼt sirib, aku mawa' dut dibuwat langit. Kemyu mawa' atuʼt dunya', segwa' aku diki lang mawa' atuʼt dunya'.
43008024	Atin angkan sinugid ku dimyu, na, matey kew megbe'baya' dimyung keselaan. Sabab, ba' diki mengandel kew na aku in, si Aku Ne Ya, matey kew lang megbebaya' nega menge' keselaan myu.”
43008025	“Sinu ke taku' banar?” neingkut dye. Sambag i Jesus, kwan ye, “Atin ne pesi samat pegsugiren ku in, tihad nega tagna' nega ti'.
43008026	Mekansang teyen ipegberes ku dimyu supaya iukum dimyu. Segwa' metigna' ya in nengdaak daken, sampay ba' enu nekingeg ku dut kenye, atin ipebunayag ku dimyu atuʼt sengkedunyaan tu'.”
43008027	Segwa' diki dye neretian ba' enu pegsugiren i Jesus pasal dut kenyeng Ama', ingin bersen Empu' Banar.
43008028	Angkansa kwan i Jesus, “Ba' meperibuwat myu ne Yegang et Taaw dut erigi, ampa' myu sentin mesewran na asal aku ne atin ne ya. Na mekesewran myu gasi, kaya pegbutbuwaten ku et daken neng bilug ba' diki pegbersen ku samat mekekingeg ku teyeg dut Ama'.
43008029	Na iba-iba ku ya, ne nengdaak daken na diki ye aku tirengan et yaya ku, sabab tatap ku pegbuwaten sebarang mekeksan kenye.”
43008030	Sasat megbebres nega si Jesus pasal et itue, mekansang nemengandel dut kenye.
43008031	Sinugid i Jesus dut menge' tawʼt Judio na nemengandel dut kenye, kwan ye kedye, “Ba' mibut kew daran dut menge' tuldu' ku, kemyu tantung menge' pepengenaran ku.
43008032	Na mesewran myu keberbenaran teyeg et Empu'. Ating keberbenaran memawi' dimyu teyeg dut peguripen.”
43008033	Na sinambag dye ki Jesus, kwan dye, “Pangkat inupu' kami i Abraham. Na kaya misan kasa nenguripen damen. Manu pegsugiren mu na bewinen kay?”
43008034	Siminambag si Jesus, kwan ye, “Asal banar na pegsugiren ku dimyu, sebarang negkesala', uripen et keselaan.
43008035	Na' diki dumaran uripen dut sembatung pegkeredyanan ye dut pamilya, segwa' dumaran ating Yegang et pamilya misan ingyan.
43008036	Angkansa ba' bewinen ke et Yegang, banar na nekebawi' ke ne, sabab Yegang maya keseg ye.
43008037	Sewd ku na pangkat inupu' kew i Abraham. Segwa' meingin kew na imeteyen aku, sabab kaya ne awang dut seled pusu' myu beberesen ku.
43008038	Pegbersen ku sebarang nekebiri' ku dut elepaʼt Ama' ku, segwa' dut dimyu pegbuwaten myu gasi sebarang nekingeg myu dut Ama' myu.”
43008039	“Si Abraham ama' kay,” kwan dye. Segwa' kwan i Jesus, “Ba' kemyu keyegangan i Abraham, buwata' myu gasi ba' enu keradya i Abraham.
43008040	Na atin negsugid dimyu et keberbenaran na nekingeg ku dut Empu'. Segwa' pegsesenggupan myu aku imeteyen. Si Abraham kaya nekekeradya samat kwantin.
43008041	Pegkeredyanen myu tu' samat pegkeredyanen et Ama' myu.” Siminambag dye, kwan, “Diki lang kami yegang dut liwan. Imbes sembatu lang ama' kay, na atin, Empu' lang.”
43008042	Kwan i Jesus kedye, “Ba' Empu' banar Ama' myu, teyen inginen myu aku, sabab teyeg ku dut Empu'. Na tiban, natu' ku atue, diki lang natu' kuʼt sabab et ingin ku, imbes dinaak et Empu' aku.
43008043	Manu kaya mekeretian myu ba' enu pegbersen ku? Sabab kaya pegkinggen myu ba' enu pegbersen ku.”
43008044	Sinugid gasi i Jesus kedye, kwan ye, “Kemyu yegang i Seytan, na keinginan myu samat keinginan et buwaten et ama' myu. Na ya mengingimatey et taaw tihad tagna' nega. Na, kaya megibut dut keberbenaran sabab kaya dut kenye keberbenaran. Ba' mengembut, pegberes et keembutan, na atin ne tubuanan ye, sabab ya puun et ginsaʼt menge' taaw neng membut.
43008045	Segwa', sabab pegbersen ku pasal dut keberbenaran, diki megpengandel kew.
43008046	Sinu dimyu mekepesebanar na aku negkesala'? Ba' sembatung taaw pegsugid et kebenaran, manu diki myu endelen?
43008047	Sebarang menge' taaw na pengandel et Empu' megkingeg dye dut beres et Empu'. Na sebaban angkan manu diki kew megkingeg, sabab diki kew taaw na pengandel et Empu'.”
43008048	Siminambag ki Jesus menge' tawʼt Judio, kwan dye, “Diki taku' sugat na pegsugiren kay na ikew tawʼt Samaritano, leing tawʼt Judio, beke' pegselban et diwata i Seytan?”
43008049	Siminambag si Jesus, kwan ye, “Kaya lang aku pegselban et diwata i Seytan. Segwa', daken, pegbentugen ku Ama' ku. Temed dimyu pegterwanan myu nega aku.
43008050	Kaya pegtulusen ku kebentugan ku. Segwa' maya sembatu megtulus na bentugen ye aku. Itue na ya, atin na' mengungukum.
43008051	Asal banar pegsugiren ku dimyu, sebarang penuman et menge' bebresen ku, diki kelabay et kemeteyan na kaya seskeran.”
43008052	Segwa' kwaʼt menge' Judio, “Na' tiban kay netantu na ikew sinlebat diwata i Seytan! Si Abraham natey sampay menge' tarus et Empu'. Segwa', pegberes ke nega et ba' taaw metuman et beres mu, diki kelabay et (ikeruwang) kemeteyan na kaya seskeran.
43008053	Metaas ke nega be taku' et damen neng ama' neng si Abraham? Na ya natey, kwantin gasi menge' tarus. Kwan mu lang sinu ke?”
43008054	Siminambag si Jesus, kwan ye, “Ba' ipetaas ku bilug ku, kaya guna et ketaasan ku. Segwa' ama' ku pegpetaas daken, na atin ne pegsugiren myu na Empu' myu banar.
43008055	Segwa' diki myu ya nekilala, temed aku mekekilala kenye. Na supama, ba' sugiren ku diki ku nekilala Empu', ba' kwantin, membut ku samat dimyu. Temed kilala ku Ya banar beke' pegtumanen ku Ya.
43008056	Megunang gunggurang myung si Abraham tagna' ti' neksanan sabab nesewran ye mebiri' ye eldew et pegatu' ku atueʼt dunya. Na nebiri' ye na eldew et pegatu' ku sampay neksanan.”
43008057	Kwan et menge' tawʼt Judio, “Ingga' pe' nekeumur ke et limangpulung teun, segwa' nebiri' mu ne si Abraham?”
43008058	Segwa' kwan i Jesus, “Asal, mura si Abraham pinegyegang, lelagi ku ne!”
43008059	Sabab et itue, nememurut dye et menge' batu ibakal ki Jesus. Segwa' nepetagu' si Jesus pegketbes liminiwan dut pengempuan neng benwang Templo.
43009001	Pegtalib i Jesus, nebiri' ye sembatung lelaki beleg ne lagi tihad nega dut pegyegang kenye.
43009002	Iningkut et menge' pepengenaran ye, kwan dye, “Menunuldu', sinu negkesala', itueng lelaki etawa kenyeng gunggurang, na ya pinegyegang et beleg?”
43009003	Sinambag i Jesus, kwan ye, “Diki itueng lelaki etawa menge' gunggurang ye negkesala'. Segwa' negkwantin itue supaya keradya et Empu' mepebiri' dut kenyeng biyag.
43009004	Sasat eldew nega, subali' keredyanen tyu menge' keradya et Empu' Banar negdaak daken. Gebi megapet, ganang kaya ne misan sinu mekekeradya.
43009005	Sementara' atu' ku nega et dunya', aku silu' et sengkedunyaan, megbegey et telang dut pikiran et menge' taaw.”
43009006	Ganang nebres i Jesus itue, nibeg dut lugta' ampa' ye pinerusu' et ibeg ye. Pegketbes pinadlis yeʼt mata et lelaki neng beleg.
43009007	“Panew!” kwan i Jesus kenye, “Dumun ke dut libtung et Siloe.” (Na ingin bersen Siloe, Tinahag). Angkansa, lelaki nanew. Pegdateng dun nengiramus, na neketuun ne, ampa' ne nuli'.
43009008	Menge' rurungan ye beke' menge' nekebiri' kenye et kwit nega ya pepeingasi', nemegsudsugid dye, kwan dye, “Diki be sali' itue neng lelaki kwit ti' megarung atue sampay pengangat et ingasi'?”
43009009	Maya iba pegberes na ya ne. Temed kwaʼt iba, “Lein, kebiri' tyu lang samat ya.” Segwa' kwan ye, “Aku ne pesi itue!”
43009010	Nemengingkut menge' taaw kenye, kwan dye, “Enukwan neketuun ne mata mu in?”
43009011	Sinambag ye, “Ating lelaki ne pegngeranen si Jesus nemaal et rusu' ampa' ye pinadlis et mata ku. Dinaak ye aku dumun dut libtung et Siloe ti' apang mengiramus. Angkansa, nepanew ku, pegdateng duun ampa' ku ne nengiramus, na neketuun ku ne.”
43009012	“Embe ne ating lelaki?” kwan dye. “Iste ku,” tinubag ye.
43009013	Pegketbes, ating taaw na beleg na negnunga, binibit dye dut menge' tawʼt Pariseo.
43009014	Na nemaal si Jesus et rusu' beke' negpemukrat et mata et lelaki neng beleg dut eldew et Sabadu, atin eldew et diki pengengeredyanan eset arat et menge' tawʼt Judio. (Angkansa, dut pikiran et Pariseo binelabag i Jesus arat dye.)
43009015	Angkansa binisara gasi atin taaw neng beleg na neketuun et menge' Pariseo ba' enukwan ya neketuun. Kwan et lelaki, “Pinedlisan i Jesus lang et rusu' mata ku, pegketbes nengiramus ku, na' tiban mekebiri' ku ne.”
43009016	Maya menge' ibang Pariseo negsugid, kwan dye, “Ating lelaki diki teyeg dut Empu', sabab kaya pegtumanen ye eldew et diki pengengeradyanan.” Segwa' iba nengingkut kwan dye, “Enukwan kekeradya et kelilu'lilung tenda' ba' ya maya mekeselaan?” Angkansa nemegdapit-dapit ne.
43009017	Sekali' tu', iningkut dye peuli' ating lelaki na beleg tagna', “Enu mesugid mu kenye? Pasal et mata mu nepetuun ye?” Kwan et lelaki, “Ya in Tarus et Empu'!”
43009018	Kaya nengandel menge' pegibuten et menge' tawʼt Judio na ya beleg tagna' na tiban neketuun ne, sed-seked pinetingkag dye kenyeng gunggurang.
43009019	“Yegang myu be itue?” ingkut dye. “Itu' be na pegsugiren myu na pinegyegang na beleg? Enukwan na ya nekebiri' tiban?”
43009020	Siminambag menge' gunggurang ye, kwan dye, “Sewd kay ya yegang kay, asal atin pinegyegang na' beleg.
43009021	Segwa' tiban, ba' enukwan ya neketuun etawa mata ye nemukrat, kaya sewd kay. Ingkuta' myu ya, sabab meumur ne. Ya ne megtuturan dimyu.”
43009022	Sinugid et menge' kegunggurangan ye itue sabab megtakut dye dut menge' pegibuten et tawʼt Judio. Na atin pelan pegbehumen et menge' pegibuten ne lagi, na sebarang megsugid na si Jesus in Kristo, ipeugad ya dut benwang sinagoga, ating pengempuan na benwa dye.
43009023	Angkansa samat kwantin ne nesugid et menge' gunggurang ye, kwan dye, “Ingkuta' myu ne ya sabab meumur ne.”
43009024	Ipengeruwa ne pinetingkag dye lelaki na neketuun. Kwan dye kenye, “Isugira' et kebebenaran! Empu' mekekingeg. Sabab sewd kay itueng lelaki, si Jesus, mekeselanan.”
43009025	Segwa' kwan ye, “Iste ku ne ba' ya in mekeselanan, temed sembatu lang sewd ku, aku beleg temed tiban nekebiri' ku ne.”
43009026	Pegketbes iningkut dye ya, kwan dye, “Enu kineradya i Jesus rimu? Enukwan ye ipinetuun mata mu?”
43009027	Segwa' kwan ye, “Kesusugid ku lang, diki myu nekingeg. Manu ingin myu kinggen nega peuli'? Ingin myu taku' kemyu mendyaring sembatung pepengenaran ye?”
43009028	Pegketbes ininlelew dye ya, kwan dye, “Ikew lang pepengenaran et taaw na itue e! Segwa' kami pepengenaran ki Moises.
43009029	Nesewran kay na Empu' negberes ki Moises, segwa' itueng lelaki, kaya nesewran kay ba' embe teyeg ye.”
43009030	Siminambag lelaki, kwan ye, “Na kelilu'lilu' itue e! Diki myu nesewran ba' embe teyeg ye, segwa' ya nekepetuun et mata ku.
43009031	Nesewran tyu na kaya pegkinggen et Empu' sebarang mekeselaan. Pegkinggen et Empu' sebarang meinempuen na megtuman et keinginan ye.
43009032	Kaya misan sinu na nekekingeg kwit na kwan sembatung pinegyegang na beleg maya nepetuun et mata ye.
43009033	Ba' itueng lelaki diki teyeg dut Empu', kaya mebutbuwat ye.”
43009034	Sabab et itue, kwan dye, “Ikew, ipinegyegang ke dut kaya ne ereteret neng keselaan, manu mengindu' ke ramen?” Pegketbes sinempeg dye ne ya peliwan et pengempuan neng benwa.
43009035	Pegka' kwantin ne, neebaran i Jesus na tinimbag et menge' pegibuten peliwan ating taaw neng beleg na neketuun. Indyari, pegkebiya' ne kenye, kwan i Jesus, “Mengandel ke taku' dut Yegang et Taaw?”
43009036	“Sinu ya, Menunuldu'? Sugiri' ku supaya mengandel ku kenye!”
43009037	Kwan i Jesus, “Nebiri' mu ne ya. Na ya ne pesi megbebres dimu.”
43009038	Indyari kwan et lelaki, “Begerar, pengandel ku!” Ampa' ne siminelungkud apang pengempuen ya.
43009039	Kwan i Jesus, “Natu' ku atuʼt dunya' apang meukum menge' taaw. Seng bagi' dye antangen menge' beleg, sabab awam dye et kebebenaran pasal et Empu'! Dye in memengdyaring mekebiri'. Sembatung bagi' gasi, antangen dye samat kaya beleg, sabab kebluan dye kesewd dye ginsan pasal et Empu', temed sala'. Dye in megmengdyaring beleg.”
43009040	Maya menge' ibang Pariseo na mekabi' dut kenye nekekingeg, kwan dye, “Enu? Kami tu' beleg?”
43009041	Kwan i Jesus, “Ba' beleg kew, ingin bersen kemyu banar awam et keberbenaran et Empu', kaya kedusaan myu. Segwa' tiban sugiren myu na kemyu meketuun, ingin bersen gasi nesewran myu kebebenaran, angkansa megtetaren kedusaan et Empu' eset dimyu, sabab kemyu kaya pengandel et keberbenaran.”
43010001	Tinuturan i Jesus itueng beleybey, kwan ye, “Sugiran ku kemyu et keberbenaran, ba' taaw diki lang maya' dut lelengewan et kukurungan et menge' bibili, segwa' minik et ibang bebyaan supaya keseled, na ya menenakew, mengrerampas.
43010002	Segwa' ba' mayang taaw megbaya' dut lelengewan et kukurungan et menge' bibili, atin key mengingipat et menge' bibili.
43010003	Pegukaban kenye et menununggu lelengewan. Beke', megkingeg menge' bibili ye et beres ye. Pegtingkagen ye kenyeng menge' bibili dut kedye-kedyeng ngaran sampay ya penguna kedye peliwan et kukurungan.
43010004	Pegka' nepeliwan ye ne ginsan menge' bibili ye, ya ne megpenguna kedye, na megsunud kenye sabab sewd dye kenyeng pengluluwaan.
43010005	Segwa' ba' ibang taaw mene diki dye megsunud. Sampay peperayu' dye sabab kaya sewd dye pengluluwaan et ibang taaw.”
43010006	Ginamit i Jesus itueng beleybey et bebresen, segwa' diki dye meretian ba' enu pegbersen ye kedye.
43010007	Angkansa negberes peuli' si Jesus, kwan ye, “Sugiran ku kemyu banar, Aku antangan ye samat lelengewan et menge' bibili.
43010008	Ginsan neng nemeguna daken, dye in nemenuldu' et kaya kebe'benaran. Antangan dye samat menge' menenakew beke' mengrerampas. Segwa' kaya megkingeg kedye menge' bibili, (ingin bersen menge' pengandel daken).
43010009	Aku antangan ye samat lelengewan; ba' sinu sumled dut daken, ya mebawi'. Mekedyari ya sumled etawa lumiwan, beke' kebiya' et menungang kebiyagan.
43010010	Memegatu' menenakew supaya menakew beke' mengimatey sampay mengrungkat. Segwa' daken, natu' ku supaya maya biyag dye seked dut epus kesenangan.
43010011	“Aku antangan ye samat menungang mengingipat et menge' bibili. Ipegbaya' et menungang mengingipat kenyeng biyag supaya mebawi' menge' bibili ye.
43010012	Segwa' ba' pegtengdanan lang neng mengingipat et bibili, pegtirengan ye lang menge' bibili, ba' mebiri' ye megderateng ne menge' ireng et talun. Pegtirengan ye lang seked pinegpekparak menge' bibili et menge' ireng et talun. Seukat lein lang ya mengingipat banar, beke' lein kenye ating menge' bibili.
43010013	Megpelegyu ya puun sabab pegtengdanan lang beke' kaya permerganen ye menge' bibili.
43010014	Aku antangan ye samat menungang mengingipat. Nesewran ku daken neng bibili, beke' menge' bibili kilala dye aku.
43010015	Samat Ama' kilala ye aku, beke' daken kilala ku gasi Ama'. Sampay pepegbaya' ku daken neng biyag dut menge' bibili ku, ingin bersen menge' pengandel daken.
43010016	Maya menge' bibili ku na kaya atuʼt seled kukurungan et bibili. Keilangan biten ku gasi dye atue. Sampay dye kumingeg et daken neng beres, apang megsengbanan, beke' sembatu mengingipat dye.
43010017	“Angkan manu Ama' ku meingin daken sabab pinegbaya' ku biyag ku, pegketbes megbiyag ku peuli'.
43010018	Kaya sinu kepatey daken ba' diki itugut ku, segwa' tud ne ipegbaya' ku biyag ku. Sabab maya basag ku matey etawa megbiyag peuli'. Itueng kepengdyarian neisi' ku dut daken neng Empu' Ama'.”
43010019	Sabab et itueng pinegberes, nemegbagi'bagi' gasi menge' tawʼt Judio.
43010020	Maya iba negsugid, “Pegselban ya et mereraat beke' negbegbalig ne. Manu pegkinggen myu nega ya?”
43010021	Segwa' sinugid et iba, kwan dye, “Diki kwantin bebresen et sembatung sinleban et mereraat. Diki mekedyari mepetuun et mereraat sembatung beleg!”
43010022	Na ating masa, timpu et pememeratan. Diminateng ne Kenkaan et Kerendeman et Pegpepanyap Tagna' et Puun neng Pengempuan neng Benwa na' Templo dut lungsud et Jerusalem.
43010023	Si Jesus megpepanew dut Benwang Pengempuan dut pentaran i Surutan Solomon tagna' ti' na' pegsesepewan.
43010024	Nemengagap menge' tawʼt Judio pelilibut kenye, kwan dye, “Seked ingyan na kami megalang-alang dimu ba' sinu ke banar. Tentua' ne damen megsugid ba' ikew banar ating Kristo, ating pinili' et Empu' memegbeg damen.”
43010025	Negsugid si Jesus, kwan ye, “Pegsugiren ku ne dimyu, segwa' kaya pengandel kew. Pegkebiri' myu et menge' kelilu'lilung pinemuwat ku dut kepengdyarian et Ama' ku, mesewran myu ne ba' sinu banar aku.
43010026	Segwa' diki kew pengandel, sabab diki kemyu menge' bibili ku, ingin bersen menge' mengengandel ku.
43010027	Menge' mengengandel ku antangan dye samat bibili ku, megkingeg daken neng beres. Kilala ku dye beke' megsunud dye raken.
43010028	Pinemgeyan ku dye et biyag neng kaya seskeran dut langit, beke' diki dye mebinasa dut Narka'. Kaya lang sinu mekeagew teyeg dut daken.
43010029	Ama' ku, negey kedye dut daken. Lebing metaas Empu' Ama' eset ginsan. Kaya lang sinu keagew teyeg dut Ama' ku.
43010030	Aku beke' Ama' sembatu.”
43010031	Ganang nekingeg dye itue, maya menge' tawʼt Judio nememurut gasi et batu supaya si Jesus bekalen seked matey.
43010032	Siminambag si Jesus, kwan ye. “Mekansang ne pinebiri' ku dimyu menge' kelilu'lilu' neng keradya na tinahagan daken et Empu' Ama'. Na, embe dut ginsan neng keradya ku na maya sabab ye na ingin myu aku bekalen seked matey?”
43010033	Kwan et menge' tawʼt Judio, “Diki kay ikew bekalen sabab et menge' menungang keradya mu, segwa' bekalen kay ikew sabab megpeempu'empu' ke, sabab ikew taaw lang, temed pegpesiring-siring ke et Empu' banar.”
43010034	Kwan i Jesus kedye, “Diki be nekesurat dut Kesuratan myu, ‘Sinugid ku menge' empu' kew?’
43010035	Ba' pegngeranen ya dut kedye ‘menge' empu'’ sebarang nenerima et beres et Empu', beke' diki mekedyaring berubaen Kesuratan,
43010036	enukwan gasi pegsugiren myu itue pasal aku neng pinahin et Ama', beke' dinaak ye aku dut dunya'. Pegtendesen myu aku et pegpeempu'empu' lang, sabab be et sinugid ku, ‘Na' aku Yegang et Empu'?’
43010037	Kasi' myu aku pegendela' ba' diki ku buwaten et bubuwaten et Ama' ku.
43010038	Segwa' ba' pegbuwaten ku, misan diki kew mengandel daken, endela' myu menge' bubuwaten ku na kelilu'lilu', apang mesewran myu beke' meretian myu na Ama' atuʼt daken, beke' aku dut Ama', sesembatu kay.”
43010039	Ingin dye gasi teyen elewen si Jesus, segwa' nekelapas dut kedye.
43010040	Pegketbes, nepeuli' si Jesus dut sendipag et danum et Jordan, dut tampa' pinegbewtismuan i Juan eset menge' taaw nekeuna ti'. Na, timineteg si Jesus duntin.
43010041	Mekansang taaw siminarung ki Jesus duntin. Nemegsudsugid dye duntin, kwan dye, “Kaya nekekeradya si Juan et kelilu'lilung tenda', segwa' kebe'benaran ginsan neng sinugid i Juan pasal ki Jesus.”
43010042	Mekansang gasi nemengandel ki Jesus duntin.
43011001	Maya sembatung lelaki na mesakit, ingaran ye si Lasaro. Ya tawʼt Betania. Duun peglegdengan ye, dut benwa et tipused yeng si Maria beke' si Marta.
43011002	Na, si Maria, atin ne nengluung et bebengluen dut Begerar beke' rinipnasan ye et buek tiked i Jesus tagna' ti'. Atin tipused i Maria, si Lasaro, mesakit ne.
43011003	Angkansa negpebibit et bebresen dut ki Jesus menge' ketipusdan i Lasaro, kwan dye. “Begerar, si Lasaro neng bila' mu banar mesakit!”
43011004	Ganang nekingeg i Jesus itue, kwan ye, “Itueng sakit na itue diki lang ikepatey. Atin, apang kebentugan et Empu', supaya Yegang et Empu' mebantug sabab et itue.”
43011005	Kelang pegbi'bila' i Jesus kire Marta, ki Maria, beke' ki Lasaro.
43011006	Ganang neebaran ye na si Lasaro mesakit, duwang eldew nega taren i Jesus dut lelegdengan ye.
43011007	Pegketbes sinugid ye dut kenyeng pepengenaran, “Peuli' tyu mena dut probinsiya et Judea.”
43011008	“Segwa' Menunuldu',” kwan dye, “ingga nekwit ingin et menge' pegibuten et menge' taaw Judio ikew bekalen seked matey, segwa' tiban taku' peuli' ke gasi duntin?”
43011009	Kwan i Jesus kedye, “Endey kew kesusa, diki be sempulu' duwang kelisagan seked gebi? Na ba' megpepanew tyu sementara' eldew nega, diki tyu mesugbak, sabab mekebiri' tyu telang et eldew atuʼt sengkekinleban.
43011010	Segwa' ba' manew tyu et gebi, mekesimbakud sabab kaya lang silu' kityu.”
43011011	Pegketbes i Jesus neres, sinugid ye kedye, “Bibila' tyung si Lasaro megiga'. Angkansa, sumurung ku dun supaya tiyagen ku ya.”
43011012	Siminambag menge' pepengenaran ye, kwan dye, “Begerar, ba' ya megiga', megnunga nega.”
43011013	Pegsugiren i Jesus, sabab et patey ne si Lasaro. Segwa' menge' pepengenaran ye penganal dye samat nekeiga' lang in.
43011014	Tinantu i Jesus ne banar susugiren ye kedye, kwan ye, “Si Lasaro patey ne banar.
43011015	Na, sabab dut dimyu, meksan ku na kaya duntin ku, supaya mengandel kew banar. Na, sumurung tyu ne.”
43011016	Si Tomas, pegngeranen dye na si Kambar, negsugid dut menge' ibang pepengenaran, kwan ye, “Na, sigi maya' tyu apang megunung-unung tyu matey.”
43011017	Pegdateng i Jesus dut lungsud et Betania, nesewran ye na epat neng eldew ne peglebeng ki Lasaro.
43011018	Rayu' et Betania dut lungsud et Jerusalem, mekabi' et telung kilometro.
43011019	Mekansang menge' tawʼt Judio memengduntin ki Marta beke' ki Maria supaya memulilang kedye sabab tipused dye natey.
43011020	Ganang nekingeg i Marta si Jesus megderateng, sinusup ye si Jesus, segwa' si Maria nepetektak dut seled benwa.
43011021	“Begerar,” kwan i Marta ki Jesus, “Ba' atu' ke teyen, diki natey tipused ku.
43011022	Segwa' nesewran ku misan tiban igbey rimu et Empu' ba' enu engaten mu kenye.”
43011023	Kwan i Jesus kenye, “Tipused mu megbiyag peuli'.”
43011024	Siminambag si Marta, kwan ye, “Sewd ku megbiyag ya peuli' dut pegbiyag peuli' dut emuring eldew.”
43011025	Kwan i Jesus kenye, “Aku kebiyag peuli' et menge' patey beke' aku puun et biyag. Sebarang pengandel daken, dye megbiyag, misan dye matey.
43011026	Sampay, sebarang biyagan neng nengandel daken, diki lang matey et misan ingyan. Pegendelen mu itue?”
43011027	“E', Begerar!” kwan i Marta, “Nengandel ku ne ikew Kristo, ating Yegang et Empu', na ya ne natu' dut ginsan taaw et sengkedunyaan.”
43011028	Pegketbes, na si Marta neres, nuli' ne beke' tiningkag ye tipused ye si Maria na pekabi' ampa' kininesan ye, kwan ye, “Menunuldu' atue ne, pegtingkagen ye ikew.”
43011029	Ganang nekingeg i Maria itue, megtuy timinyeg, siminurung dut ki Jesus.
43011030	Segwa' ingga pe' nekeseled si Jesus dut kebebenwanan, untin nega ya et pinegsusupan dye i Marta.
43011031	Ganang nebiri' et menge' tawʼt Judio neng iba-iba i Maria dut benwa megpemulilang kenye, nepangling dye derali' ginsan si Maria timinyeg beke' liminiwan, pineselundungan dye ya. Nebluan dyeʼt dumuntin si Maria dut lebeng supaya ipesngew ye untin siyak ye.
43011032	Ganang nerateng i Maria dut pegpepeternan i Jesus, nepekleb ye eset titikeran i Jesus, kwan ye, “Begerar, ba' atu' ke pe' teyen, kaya natey tipused ku.”
43011033	Pegkebiri' i Jesus megsisiyak si Maria, sampay menge' tawʼt Judio na nepeselundung kenye in memegsisiyak gasi. Riminupuk ne gasi si Jesus.
43011034	Iningkut i Jesus kedye, “Embe limbengan myu?” Siminambag dye, “Baya' damen apang mebiri' mu.”
43011035	Indyari, siminiyak si Jesus.
43011036	Kwan et menge' tawʼt Judio, “Birina' myu ba' enukwan pegingin ye dut ki Lasaro!”
43011037	Segwa' maya senu nemegsudsugid, “Pinetuun i Jesus mata et beleg. Manu diki ye mebuwat na teyen diki matey si Lasaro?”
43011038	Riminupuk banar gasi peuli' pikiran i Jesus, pegdateng dut limbengan. Itue singkab pegtetengleben et kelang batu.
43011039	Dinaak dye i Jesus, kwan ye, “Ugara' myu ating batu.” Segwa' kwan i Marta, tipused et natey in, “Begerar, merali' buruk ne, sabab epat neng eldew ne set seled singkab in.”
43011040	Pegketbes kwan i Jesus, “Diki be sinugid ku ne rimu, ba' mengandel ke lang, mebiri' mu kebesagan et Empu' banar?”
43011041	Angkansa, inugad dye ne batu. Pegketbes, timiningara' si Jesus ampa' negpenalang, kwan ye, “Ama', megpeselamat ku dimu na kiningeg mu aku.
43011042	Nesewran ku, daran mu pegkikinggen aku, segwa' pegsugiren ku itue sabab et kineldaman neng pelilibut atue e megkikingeg, supaya dye mengandel na dinaak mu aku.”
43011043	Ganang nesugid i Jesus itue e, timiningkag ya et mebasag, “Lasaro, liwan ne!”
43011044	Liminiwan megtuy ating patey neng taaw na negbiyag peuli', ginsaʼt bilug ye beke' lengen sampay tiked ye pegbebedberen et gedyilew, beke' pegbubulungan et seputangan rupa ye. Kwan i Jesus kedye, “Buklua' myu gedyilew in, ipepenewa' myu ne.”
43011045	Angkansa mekansang menge' tawʼt Judio na nemengdateng na kebaya' i Maria, nemengandel ki Jesus, sabab nebiri' dye ba' enu kineradya ye.
43011046	Segwa' maya iba diminuntin dut menge' Pariseo beke' negtuturan dye pasal et kineradya i Jesus.
43011047	Mendyari menge' pegibuten et menge' pari', beke' menge' Pariseo negsitingkag dut menge' Kekunsialan. “Enu pegisun-isunan tyu?” kwan dye, “Pasal et itueng taaw na pegkeradya et menge' kelilu'lilung tenda'.
43011048	Ba' pesaran tyu lang et kwantin, ginsaʼt taaw mengandel kenye, beke' kalu' matu' menge' kesundeluan et bangsaʼt Romano, na mengrungkat et Pengempuan na Benwa sampay mengagew et bangsa tyu.”
43011049	Segwa' maya sembatung taaw, ngaran ye si Kaipas, na Metaas neng Pari' et teun na atin negsugid kedye, “Kaya banar mekesewran myu.
43011050	Kaya keretian myu na', gam ne sembatung taaw lang matey sabab eset ginsan neng taaw, sampay sengkebangsanan diki mebinasa.”
43011051	Sinugid ye itue diki lang kwan teyeg kenye, imbes teyeg dut pegkemetaas ye et ating teun. Tineked ye na matey nega si Jesus sabab dut bangsa et Israel.
43011052	Beke' diki lang atin lang neng bangsa, temed gasi apang pegtingtimungan dut sembatu et menge' nemegpekparak na keyegangan et Empu'.
43011053	Angkansa tihad et ating eldew, pinaru dye na ipepatey si Jesus.
43011054	Angkansa, ba' manew si Jesus, kaya ne pepelamud dut menge' tawʼt Judio. Segwa' nepesurung dut lungsud na mekabi' dut kelnangan, dut kebenbenwanan pegngeranen Epraim. Dun ya liminegdeng, iba menge' pepengenaran ye.
43011055	Ganang megeapet ne kerendeman et Kenkaan neng Neketalib et menge' tawʼt Judio. Mekansang nemenungul dut lungsud et Jerusalem supaya tumanen dye arat pinegarat neng pegbasa' et bilug mura dye sumurung eset Kenkaan et Neketalib.
43011056	Na pegtutulusen dye si Jesus. Ganang dun dye net seled Puun neng Pengempuan neng Benwa na' Templo, nemegingkut-ingkut dye ne, kwan dye, “Enu dut pikir myu? Diki ne lengku si Jesus sumarung atuʼt pegkenkaanan?”
43011057	Negpesewd menge' pegibuten et menge' pari' sampay menge' Pariseo, na kwan, “Ba' sinu kebiri' ki Jesus, megsugid ba' embe, supaya malew.”
43012001	Enem neng eldew mura dumateng Pegkenkaan et Kerendeman et Neketalib tagna', si Jesus diminateng dut lungsud et Betania, lungsud na pegeldengan i Lasaro, na binyag i Jesus peuli'.
43012002	Pinenyapan dye si Jesus et pegkaan et mapun. Si Marta negpelamak, si Lasaro neperingan ne kenye nengaan dut lemisaan.
43012003	Si Maria, kenye nengisi' et tenga' litro et merga' neng bebengluen neng nardu, indyari binuak ye dut tiked i Jesus. Pegketbes, rinipnasan ye et buek ye. Sinet ne et benglu seled benwa.
43012004	Segwa' si Judas Iskariote, na pepengenaran neng mengengakal ki Jesus, negsugid, kwan ye,
43012005	“Manu diki pinelen pebengluen in supaya pirak in ipemgey ne dut menge' miskin. Sabab, arga' ye megtuuk ne et seng teun neng tengdan et pegkeradya.”
43012006	Sinugid ye itue, diki sabab ye na maya ingasi' ye et menge' miskin, temed sabab ye ya menenakew. Sabab ya pegpupunduan et pirak dye, iba in pegtagu' ye ne.
43012007	Siminambag si Jesus, kwan ye, “Pesari' myu ne ya na buwaten ye itue, sabab itueng pebengluen pinanyap ye ne lagi mapet dut kelbengan ku.
43012008	Sabab menge' miskin neng taaw daran atuʼt dimyu, beke' kemyu ketabang nega kedye. Segwa' aku diki dumaran atue na keiba dimyu.”
43012009	Ganang nesewran et kineldamaʼt tawʼt Judio na si Jesus dut Betania, diminuntin dye. Diminuntin dye diki lang sabab si Jesus lang, temed supaya mebiri' dye si Lasaro na binyag i Jesus peuli'.
43012010	Angkansa menge' pegibuteʼt pari' nemaru na imeteyen dye gasi si Lasaro.
43012011	Sabab et ki Lasaro mekansang menge' tawʼt Judio na nepeparak dut menge' pari' et Judio beke' nemengandel ki Jesus.
43012012	Pegdateng diklem, neebaran et kineldamaʼt taaw neng nemengluruk dut pegkenkaanan na si Jesus pesusurung dut lungsud et Jerusalem.
43012013	Angkansa nemengrapi' dye et deun et menge' betu', ampa' ne nemengliwan dye supaya sumusup kenye, kwan dye, “Hosanna! Bentugen ya na megderateng sabab kepengdyarian et Empu' Banar. Bentugen Surutan et Israel.”
43012014	Nebiri' i Jesus sembatung budyang neng asno, ampa' ye kinuraan, samat dut sinurat eset Kesuratan et Empu', kwan,
43012015	“Kas kew takut, menge' tawʼt lungsud et Jerusalem! Birina' Surutan myu megderateng, megkukura' dut budyang neng asno!”
43012016	Mena in, ingga pe' itue neretian et menge' pepengenaran ye. Ganang si Jesus nepetaas ne dut dibuwat langit, atin pe' neretian dye ne na itue pelan nesurat ne lagi pasal kenye, na asal pesi kwantin neinabu kenye.
43012017	Mekansang siminusup dut ki Jesus sebarang taaw na nekekingeg et tuturan pasal et menge' kelilu'lilung tenda' ye.
43012018	Sabab kineldaman et iba-iba i Jesus ating masa negpesebanar dut kenyeng binwat na pegtingkag ye dut lebeng ki Lasaro, sampay binyag ye peuli' teyeg dut kepeteyan.
43012019	Angkansa menge' Pariseo nemegsudsugid kwan dye, “Kaya ne mebutbuwat tyu. Birina' myu, ginsaʼt menge' tawʼt sengkedunyaan bin megsunud ne dut ki Jesus.”
43012020	Maya gasi menge' tawʼt Griego na nemenungul dut lungsud et Jerusalem dut pegkenkaanan supaya mengempu'.
43012021	Nepekabi' dye dut ki Pelipe neng pepengenaran i Jesus na tege-Betsaida dut probinsiya et Galilea. Na sinugid kenye keilangan dye, kwan dye, “Ila', mekedyari kay be mebiri' si Jesus?”
43012022	Sinugid gasi i Pelipe ki Andres, pegketbes dyeng duwa gasi negpesewd ki Jesus.
43012023	Kwan i Jesus, “Diminateng ne timpu ku. Na pebentugen ne aku atin Yegang et Taaw.
43012024	Tantu banar be pegsugiren ku dimyu, ba' diki iluwak myu sembatung elinseg, daran atin sembatu lang. Temed ba' iluwak myu dut lugta', antangen ye samat natey neng ilbeng, na tumuhu' beke' kumansang bua' ye.
43012025	Megdemikian gasi dut taaw. Sebarang pegmerganen biyag ye atuʼt dunya', matey nega, beke' diki megbiyag et kaya seskeran dut langit. Segwa' sebarang taaw kaya pegmerganen ye biyag ye atuʼt dunya', ya in maya meterima ye dut biyag na kaya seskeran.
43012026	Sebarang pegkeradya daken subali' mibut daken, ba' embe ku, duntin gasi mengengeradya ku. Kekesian banar et Ama' sebarang mengengeradya ku.”
43012027	Na pinebti' i Jesus, kwan ye, “Na tiban pegsusa atey ku. Enu bersen ku, ‘Ama', bewina' ku sabab megderateng ne ketiksaan ku?’ Temed diki! Itue ne pesi, sabab ye angkan natu' ku itueng ketiksaan na resanen ku ne itue.
43012028	Ama', ipebirina' bantug mu!” Pegketbes maya nekingeg dye beres et Empu' Ama' teyeg dut langit, kwan, “Pinebiri' ku ne, sampay ipebiri' ku nega peuli'.”
43012029	Nekingeg et kineldaman et taaw kwan dye, “E! Diminuldug ne!” Kwan et iba, “Negberes kenye sembatung dereakan et Empu'!”
43012030	Kwan i Jesus, “Pinekingeg itueng beres na itue sabab et dimyu, diki sabab et daken.
43012031	“Na, tiban ne timpu et pegukum et Empu' et ginsang taaw atueʼt sengkedunyaan. Na ugaren ku ne tiban pekekes et pegibuten et menge' meraat neng taaw. Na ya si Seytan neng megmimilik et sengkedunyaan tu'.
43012032	Segwa', aku, ganang meperibuwat dut erigi ne teyeg dut dunya', ipekabi' ku ginsan neng menge' taaw dut daken.”
43012033	Sinugid i Jesus itue supaya ipesewd ba' enukwan ya matey, na ransangen dye ya dut krus et kayu.
43012034	Negberes kineldaman et taaw duntin, “Nekingeg kay dut Kesuratan et Empu' na ating Kristo tumeteg daran-peraran. Manu pegsugiren mu na subali' iperibuwat dut erigi beke' peteyen Yegang et Taaw? Sinu taku' itueng Yegang et Taaw?”
43012035	Sinugid i Jesus kedye, kwan ye, “Diki ne mekwit na meiba-iba myu silu' na megpetelang et pikiran myu. Manew kew sasat iba-iba myu nega silu' supaya diki kew melingban. Diki lang mesewran et megpanew et melingeb ba' embe surungan ye.
43012036	Angkansa, sasat maya nega silu', mengandel kew dut silu' supaya megmendyaring pepengenaran kew dut silu'.” Pegkesugid et itue, si Jesus nugad, tebes in nepetagu'.
43012037	Misan ne nemekebiri' et menge' kelilu'lilung tenda' na kineradya i Jesus dut elepan et menge' taaw, temed kaya nega nengandel dye.
43012038	Apang metuman samat sinugid i Isaias na' tarus et Empu' tagna', na kwan, “Empu' dut langit, sinu nengandel et beres kay, beke' sinu pinebirinan et Empu' Banar na kenyeng kebesagen?”
43012039	Angkansa, kaya dye nemengandel sabab samat pegsugiren nega i Isaias, kwan,
43012040	“Binleg ye kedyeng menge' mata sampay pineknel atey dye supaya diki kebiri' mata dye, etawa kereti' pikiran dye. Angkansa,” kwan et Empu' Banar, “apang diki ne kepeuli' daken supaya gasi teyen maapen ku keselaan dye.”
43012041	Si Isaias negsugid et itue sabab nebiri' ye ba' enukwan kebentugan et Mesias, beke' nebres ye pasal ki Jesus.
43012042	Segwa' misan menge' pegibuten, mekansang nemengandel ki Jesus. Temed kaya negpekilala dye sabab megtakut dye dut menge' Pariseo na dye ugaren dut sinagoga.
43012043	Sabab kelaʼt atey dye na bentugen dye et taaw luwas nega eset pegbantug kedye teyeg dut Empu'.
43012044	Pegketbes neres si Jesus et merensag, kwan ye, “Sebarang taaw nengandel daken diki nengandel dut daken lang, temed sampay dut Empu' Banar negtahag daken.
43012045	Sebarang nekebiri' daken, nekebiri' gasi dut negtahag daken.
43012046	Natu' ku atuʼt sengkedunyaan. Na akung antangan samat silu' na megtetelang dut pikiran et menge' taaw, supaya sebarang mengandel daken diki lang dumaran dut kelingban.
43012047	Ba' mayang taaw megkingeg et beres ku, segwa' kaya pegtumanen ye, diki lang ukumen ku ya. Sabab natu' ku atue e diki mengukum et ginsaʼt taaw et sengkedunyaan, segwa' natu' ku supaya memawi' lang.
43012048	Dut emuring eldew maya sembatu mengukum dut sebarang megmendi' daken beke' kaya megterima et beres ku. Na atin mengukum kenye dut beberesen ku.
43012049	Sabab kaya lang pegbersen ku na teyeg dut daken lang, segwa' teyeg dut Empu' Ama' na negtahag daken. Na dinaak ye aku ba' enu keilangan na isugid ku, etawa ba' enukwan penugid ku.
43012050	Na pegsesewren ku menge' daak ye menurun dut biyag na kaya seskeran. Angkansa sebarang pegbersen ku ba' enu pegsugiren daken et Empu' Ama', atin lang gasi ipenugid ku.”
43013001	Mekabi' ne banar Kenkaan et Kerendeman et Neketalib. Pegsesewren ne i Jesus na mekabi' ne timpu ye matey beke' tumireng ne et dunya' indyari peuli' ne dut Empu' Ama'. Kela' pegmerganen i Jesus dut kenyeng menge' pepengenaran atuʼt dunya, angkansa ipinebiri' ye kepuspusaʼt kasi ye kedye.
43013002	Nemengaan et mapun de Jesus iba ye menge' pepengenaran ye. Siminaleb ne si Seytan dut pikiran i Judas Iskariote, na yegang i Simon, supaya mengakal ki Jesus.
43013003	Sewd i Jesus na binggey ne kenye et Empu' Ama' ginsan kepengdyarian. Pegsesewren ye na ya teyeg dut Empu' beke' ya peuli' gasi dut Empu'.
43013004	Pegketbes nengaan et mapun, timinyeg ne ya, binuklu' ye kenyeng lapis ampa' ne negbegkes et gimpew dut bebagan ye.
43013005	Pegketbes in, sinunuan ye et danum pelenggana, ampa' ye ne pinemesaan tiked et menge' pepengenaran ye. Beke' pineyran ye et gimpew neng pegkekerbeten ye.
43013006	Nepekabi' si Jesus dut ki Simon, na negsugid ki Jesus, “Begerar, manu ikew memasa' et tiked ku?”
43013007	Siminambag si Jesus, kwan ye, “Diki mu neretian ba' enu pegbuwaten ku tu', segwa' dut leyd ne mesewran mu ne.”
43013008	“Diki lang!” kwan i Pedro, “Kasi' pegbesei' tiked ku!” Segwa' kwan i Jesus, “Ba' diki pebasa' ke daken, lein lang mengengandel ku ikew.”
43013009	Angkansa kwan i Pedro, “Begerar, diki tiked ku lang, temed sampay lengen beke' ulu ku gasi!”
43013010	Kwan i Jesus, “Sebarang taaw na nepenyu' ne, kaya ne daki bilug ye, keilangan mene besaan tiked ye lang. Segwa' kemyu melinas ne atey myu, temed diki lang ginsan kew.”
43013011	Sabab nesewran i Jesus ba' sinu mengakal kenye. Angkansa sinugid na kwan, “Diki lang ginsan kew melinas.”
43013012	Ganang netbes ye ne nemasa' kedyeng menge' tiked, negbadyu' ne, ampa' ne nepeuli' dut kenyeng inerungan dut kekanan. Sinugid ye kedye, kwan, “Nesewran myu taku' ba' enu binwat ku dimyu?
43013013	Pegtingkagen myu aku et Menunuldu' beke' Begerar, asal, sugat aku ne pesi.
43013014	Na, ba' aku Begerar beke' Menunuldu' myu, na nemasa' et menge' tiked myu, kwantin gasi buwaten myu. Subali' gasi megsibasa' kew et tiked et sebaya' myu.
43013015	Binggeyan ku kemyu et sungtuhan supaya maya sunsunen myu samat binwat ku dimyu.”
43013016	Kwan i Jesus, “Asal banar, kaya tetehagen lebing metaas dut kenyeng pegibuten, etawa dereakan lebi negang metaas dut megdaak kenye.
43013017	Na tiban nesewran myu ne itueng ketulduan ku. Mesukud kew banar ba' buwaten myu itue.”
43013018	Sinugid gasi i Jesus kwan ye, “Diki dut dimyu ginsan na pegsugiren ku itue. Sabab megkekilala ku sebarang pinili' ku. Segwa' supaya metuman atin dut Kesuratan et Empu', kwan, ‘Ya na sumaru et pegkaan ku, ya ne sagka' daken.’
43013019	“Pegsugiren ku itue rimyu mura meinabu. Sabab ba' itue meinabu ne, mengandel kew ne banar na aku si aku ne pesi.”
43013020	Kwan i Jesus, “Pegsugiren ku rimyu, sebarang megterima et menge' dinaak ku, sepantun atin aku ne tinerima ye. Sebarang penerima daken, terima dye gasi Empu' na negdaak daken.”
43013021	Ganang nesugid ne i Jesus itue, negsusa pikiran ye, kwan ye, “Sugiran ku kemyu, maya sembatu dimyu ipegdagang beke' ipealew aku.”
43013022	Negsisiyek-siyek ne menge' pepengenaran ye, diki nesewran ba' sinu pegsisindiren ye.
43013023	Maya sembatu kedye na pepengenaran ye mekmi' ki Jesus, pesesendig et debdeb i Jesus.
43013024	Kinurit ya i Simon Pedro ampa' ye ne kininesan, kwan ye, “Ingkuta' be ba' sinu pegsisindiren ye in?”
43013025	Nepesendig peuli' dut debdeb i Jesus, kwan ye, “Begerar, sinu taku' pegsindiren mu in?”
43013026	Kwan i Jesus, “Ba' sinu begeyan ku et bengbang na dinitil ku, ya ne.” Ganang neritil ye ne bengbang ampa' ye ne binggey ki Judas na yegang i Simon Iskariote.
43013027	Pegka' nekawa' ne i Judas tinapay ampa' ye ne kinaan, si Seytan siminaleb ne kenye. Kwan i Jesus ki Judas, “Buwata' ne sekali' ba' enu pegpipikiren mu!”
43013028	Segwa' kaya neretian et menge' pepengenaran ye dut lemisaan ba' manu kwantin sinugid ye ki Judas.
43013029	Pengreti' sesenu dye tinahag lang si Judas na mengelen et keilangan dye dut Kerendeman et Kenkaan, sabab ya megkekepet et pirak dye. Iba in pengreti' dye na subali' ya meneraka lang dut menge' miskin.
43013030	Ganang nepurut ye ne tinapay, nugad ne megtuy. Atin negang gebi.
43013031	Ganang neketelikud ne si Judas, kwan i Jesus,“Na tiban aku, ating Yegang et Taaw, mebunayag ne ketaasan ku beke' mebunayag gasi ketaasan et Empu' pebiya' daken.
43013032	Ba' mebunayag ne ketaasan et Empu' sabab aku, kwantin gasi mebunayag ne ketaasan et Empu' megtuy daken, ating Yegang et Taaw.
43013033	Menge' mergang pepengenaran ku, diki ne mekwit pegbebaya' tyu. Tulusen myu aku temed diki myu aku mebiyanan. Samat sinugid ku dut menge' tawʼt Judio, megdemikian, sinugid ku tiban dut dimyu, ba' embe surungan ku, diki kew keruntin.”
43013034	Sinugid gasi i Jesus, kwan ye, “Bagung tahag igbey ku rimyu, meginginan kew et tegsembatu-sembatu dimyu samat pegingin ku dimyu. Keilangan kwantin gasi dimyu na meginginan kew et tegsembatu-sembatu dimyu,
43013035	supaya mekilala et ginsaʼt taaw na kemyu menge' pepengenaran ku, ba' neginginan kew et tegsembatu.”
43013036	Sembatu nengingkut ki Jesus, si Simon Pedro, kwan ye, “Begerar, embe surungan mu?” Kwan i Jesus kenye, “Ba' embe surungan ku, diki ke keibut tiban, segwa' peuli' ti' keibut ke nega.”
43013037	Segwa' kwan i Pedro, “Begerar, manu diki kebaya' ku dimu tiban? Ipeglila' ku biyag ku dimu!”
43013038	Pegketbes negsugid si Jesus, kwan ye, “Ipeglila' mu taku' biyag mu sabab lang et daken? Sugiran ku ikew et kebenaran, mura kumerengek lumbu', ketlu mu ne sugiren na kaya kilala mu aku.”
43014001	Sinugid gasi i Jesus, kwan ye, “Kasi' myu ipesusa' atey myu sabab et bebresen ku. Mengarap kew dut Empu', sampay mengarap kew gasi daken.
43014002	Dut benwa et Empu' Ama' ku, mekansang sisingled. Ba' diki megkwantin, isugid ku dimyu. Na, sumurung ku dun supaya penyapan ku kemyu et menge' lelegdengan.
43014003	Ba' duntin ku ne, nepenyapan ku ne kemyu et lelegdengan, peuli' ku gasi apang isien ku kemyu. Ba' embe legdengan ku, untin gasi legdengan myu.
43014004	Na, mesewran myu dalan sumurung dut lelegdengan na surungan ku.”
43014005	Kwan i Tomas, “Begerar, diki mesewran kay ba' embe pegsusurungan mu. Enukwan kesewd kay dalan?”
43014006	Siminambag si Jesus, kwan ye, “Aku dalan surung dut Empu', beke' aku puun et keberbenaran, sampay puun et biyag. Kaya misan sinu mekesurung dut Empu' Ama' selyu lang ba' ya mengandel daken.
43014007	Ba' kilala myu aku, mekilala myu gasi Ama' ku. Tihad tiban, kilala myu ne sampay nebiri' myu ne Ya.”
43014008	Sinusi i Pelipe kwan ye, “Begerar, ipebirina' damen Ama' supaya mesdengan kay ne.”
43014009	Kwan i Jesus, “Mekwit myu na aku bina'baya', beke' diki mu aku nekilala, Pelipe? Sebarang nekebiri' daken, banar nekebiri' ne dut Ama' ku. Manu nega pegsusien mu na kwan, ‘Ipebirina' be damen Ama'?’
43014010	Kaya pengandel ke na aku tu' dut Ama', beke' Ama' atu' gasi et daken, sesembatu kay? Menge' beres na sinugid dimu, diki lang daken gaked, imbes teyeg atin dut Ama'. Na atuʼt daken na pegkeradya et kenyeng menge' bubuwaten.
43014011	Endela' ku ba' sugiren ku na aku dut Ama', beke' Ama' atuʼt daken. Etawa, endela' ku sabab et menge' kelilu'lilung tenda' na binwat ku.”
43014012	Kwan i Jesus, “Sugiran ku kemyu et kebenaran, sebarang maya pegandel dut daken, buwaten ye et lebi nega et itueng binwat ku. Mekedyari ye buwaten lebi nega eset binwat ku sabab surungan ku ne dut Empu' Ama' ku.
43014013	Ba' enu engaten myu sabab et pegandel myu daken, atin buwaten ku supaya gasi mebantug Ama' sabab et binwat ku, yegang ye.
43014014	Ba' maya engaten myu daken sabab et pegandel myu daken, buwaten ku atin.”
43014015	Sinugid gasi i Jesus, kwan ye, “Ba' kela' pegingin myu daken, tumanen myu ba' enu tinahag ku.
43014016	Beke' aku mengangat dut Ama', na begeyan kew et sembatung menenabang supaya meiba-iba myu et daran, megsubli daken.
43014017	Itueng menenabang, atin ne Menungang Nakem na' Empu'. Menge' taaw et sengkedunyaan kaya megterima dut Menungang Nakem na penuldu' et keberbenaran, sabab kaya mekekilala dye ya etawa mekebiri'. Segwa' dimyu mekekilala myu ya, sabab ya meglelegdeng dut seled myu. Na atin dumaran set dimyu.
43014018	Diki ku tirengan kemyu na samat ilu-ilu. Seulinen ku nega kemyu atu'.
43014019	Diki ne mekwit, menge' tawʼt sengkedunyaan diki ne kebiri' daken. Segwa' dimyu mebiri' myu nega aku. Sabab aku megbiyag et kaya seskeran, kwantin nega dimyu megbiyag kew gasi et kaya seskeran.
43014020	Dut ating eldew, mesewran myu na aku dun net Ama' ku, sesembatu kay. Beke' mesewran myu gasi na aku dut dimyu, kemyu dut daken, sesembatu tyu.
43014021	“Sebarang megingin daken, pegtumanen ye menge' daak ku. Na ya ne megingin daken. Sampay atin ya inginen gasi et Ama' ku. Kwantin gasi daken peginginen ku ya, sampay ipereti' ku kenye.”
43014022	Mendyari, sinugid i Judas, diki lang si Judas Iskariote, kwan ye, “Segwa', Begerar, manu ingin mu na dut damen ke lang megpereti', diki dut ginsan menge' taaw et itueng sengkedunyaan?”
43014023	Siminambag si Jesus, kwan ye, “Sebarang megingin daken, tumanen ye daken neng menge' tuldu'. Sampay Ama' ku meingin kenye, beke' duwa kay et Ama' ku dumun et kenye supaya ya ne baalen kay et lelegdengan.
43014024	Sebarang diki megingin daken, diki ye tumanen daken neng menge' tuldu'. Nekingeg myu itueng beres diki lang daken gaked, temed teyeg ki Ama' na negdaak daken.
43014025	“Sinugid ku rimyu ginsan na' itue sasat iba-iba myu nega aku.
43014026	Segwa' daaken et Ama' Empu' surung dimyu Ating Menenabang, na Ya ating Empung Nakem na' Empu'. Na Ya negsubli daken. Ya menuldu' dimyu sampay megperendem et ginsan neng sinugid ku dimyu.”
43014027	Sinugid gasi i Jesus, kwan ye, “Kesenangan itektak ku dimyu. Kesenangan ku gaked igbey ku dimyu. Diki lang igbey ku dimyu kesenangan samat pegigbey et menge' tawʼt sengkedunyaan. Kasi' myu ipesusa' atey myu, beke' kas kewʼt ketakut.
43014028	Nekingeg myuʼt kwit pinegberes ku dimyu, kwan ku, ‘Mugad ku, segwa' peulinan ku nega kemyu?’ Ba' aku iningin myu, meksanan kew sabab surung ku tu' dut Ama'. Sabab, Ama' lebing ketaasan ye dut daken.
43014029	Pinegberes ku ne lagi dimyu tiban mura metuman itue. Na ba' metuman ne, atin pe' mengandel kew ne daken.
43014030	Diki ku ne pekwiten bebresen ku dimyu, sabab megderateng ne surutan atueʼt dunya', ating pegibuten et menge' meraat na taaw, si Seytan. Diki ya kepegewla daken.
43014031	Angkansa, pegbuwaten ku sebarang menge' daak et Ama', supaya mesewran et ginsan neng taaw et sengkedunyaan na peginginen ku Ama'. Na', tiyeg kew ne, untin tyu ne!”
43015001	Indyari, tinuturan i Jesus, kwan ye, “Aku antangan ku samat banar na puun et ubas. Ama' ku antangan ye samat mengingipat et itueng puun et ubas.
43015002	Pegputken ye sebarang sanga eset daken na diki megbua'. Sebarang sanga na megbua', atin pegpetlangan ye, pegugaran ye et menge' deluru' supaya kumansang bua' ye.
43015003	Netlangan kew ne, sabab et beres na sinugid ku dimyu.
43015004	Tumeteg kew daken, aku gasi dumaran dut dimyu. Kaya lang sanga mua' ba' kaya petetangen dut puun. Kwantin gasi dimyu, diki kew kekeradya et menunga selyu lang mengandel kew daken.
43015005	“Aku antangan ye puun et ubas, kemyu menge' sanga ku. Ba' sinu tumeteg daken, aku gasi dumaran dut kenye. Na ya kebua' et mekeldam, ingin bersen kekeradya et menunga banar. Ba' peparak kew daken, kaya menunga mebutbuwat myu.
43015006	Ba' sinu diki tumeteg daken, sepantun samat sanga na tinimbag ba' metuug ne. Pegpuruten tebes in, na itimbag dut apuy supaya metutung.
43015007	Ba' kemyu tumeteg daken, beke' beres ku tumeteg gasi dimyu, mekedyari misan enu-enung engaten myu, na atin igbey ku dimyu.
43015008	Na ba' megbuwat kew et mekeldam neng menungang keradya, na atin kebentugan et Ama' ku dut langit, beke' mepesebenaran gasi na kemyu pepengenaran ku.
43015009	Ba' enukwan pegingin daken et Ama', kwantin gasi pegingin ku dimyu. Na tiban, tumeteg kew daken neng pegingin.
43015010	Ba' tumanen myu menge' bilin ku, timineteg kew ne et pegingin ku. Samat pegtuman ku et menge' daak et Ama' ku, na aku megteteteg ne et pegingin ye.
43015011	“Sinugid ku itue dimyu supaya mepeeset dimyu keksanan ku, apang dimyung keksanan medyukup.
43015012	Itue e ibilin ku, megsiinginan kew et tegsembatu-sembatu dimyu, samat pegingin ku dimyu.
43015013	Kaya pegingin et sembatu luwas nega eset pegingin et sembatung taaw na itue, ilila' ye biyag ye sabab et menge' bi'bila' ye.
43015014	Kemyu menge' bibila' ku, ba' tumanen myu menge' bilin ku.
43015015	Tihad tiban, diki ku ne kemyu antangaʼt uripen, sabab diki lang pegsesewren et dereakan sebarang pegbuwaten et pegibuten ye. Angkansa itingkag ku dimyu bibila' ne. Sabab ginsan nekingeg ku teyeg dut Ama' ku, pinereti' ku dimyu.
43015016	Diki lang kemyu nemili' daken, imbes aku nemili' dimyu beke' nemilin dimyu supaya mepanew kew beke' megkeradya kew et daran neng menungang keradya. Atin keradya myu mepagen sampay dumaran, diki megpinda. Angkansa igbey dimyu et Ama' misan enu engaten myu dut ingaran ku.
43015017	Itue e daak ku dimyu, meginginan kew et tegsembatu-sembatu dimyu.”
43015018	Sinugid i Jesus dut pepengenaran ye, kwan ye, “Ba' megiseg dimyu menge' taaw et sengkinleban et dunya', rendema' myu na aku mena pegisgan dye.
43015019	Supama ba' kemyu sesali' dut ginsan taaw atueʼt sengkedunyaan na megsagka' dut Empu', negkesian kew et taaw sabab kemyu sali' kedye. Segwa', kemyu diki lang sesali' dut menge' taaw atueʼt sengkedunyaan. Temed pinili' ku kemyu teyeg kedye. Angkansa megiseg dye dimyu.
43015020	Rendema' myu menge' pinegberes ku dimyu, ‘Kaya tetehagen metaas dut kenyeng pegibuten!’ Ba' tiniksa' et ibang taaw aku, kemyu gasi tiksaen dye. Ba' inandel dye tuldu' ku, endelen dye gasi tuldu' myu.
43015021	Kwantin pemibit dye dimyu sabab kemyu megsunud et menge' ketulduan ku, sabab diki dye nekilala Empu' sembatung negdaak daken.
43015022	Ba' diki natu' ku na negberes kedye, kaya teyen nesewran dye sala' dye. Segwa' tiban, misan megenu, diki dye ne kedawa et keselaan dye.
43015023	Sebarang megiseg daken, megiseg gasi dut Ama' ku.
43015024	Ba' kaya teyen nekebiri' dye et menge' kelilu'lilung nekeradya ku na misan sinu diki kekeradya samat kwantin, kaya lang teyen keselaan dye. Segwa' tiban, nebiri' dye ne menge' kelilu'lilung tenda' na binwat ku. Temed ga in megiseg dye nega daken sampay dut Ama' ku.
43015025	Segwa' itueng neinabu supaya metuman ba' enu nekesurat dut kedyeng Keseraan teyeg dut Empu', kwan, ‘Megiseg dye daken na kaya pesebaban.’
43015026	“Segwa' ba' katu' ne Menenabang na deaken ku teyeg dut Ama' Empu', atin Empung Nakem na pegtuldu' et keberbenaran na lumiwan teyeg dut Ama' Empu', Ya in megpesebanar pasal daken.
43015027	Kemyu megpesebanar gasi pasal et daken sabab neiba-iba ku kemyu dut sengkepunan.”
43016001	Sinugid gasi i Jesus dut menge' pepengenaran ye, kwan ye, “Sinugid ku dimyu ginsan neng itue e supaya diki kew meugaran et pengandel pasal daken.
43016002	Maya eldew megderateng ipeliwan dye kemyu dut sinagoga, atin pengempuan neng benwa. Asal, megapet ne timpu na sinu mengimatey dimyu, keblan dye na nekesuku' dye dut Empu'.
43016003	Na' keredyanen dye itue dimyu sabab diki dye nekilala Ama' etawa aku.
43016004	Segwa' sinugid ku dimyu itue e, supaya ba' dumateng ne timpu et ketiksaan dye, merendeman myu na ba' enu pinegberes ku dimyu kwit ti'. Angkan kaya sinugid ku lagi pasal itue dimyu sabab iba-iba myu nega aku.”
43016005	“Tiban sumurung ku ne dut negtahag daken. Segwa' misan sembatu dimyu kaya nengingkut daken, na kwan, ‘Embe surungan mu?’
43016006	Sabab sinugid ku ne itueng ginis, mebaha kew ne banar et kerupukan.
43016007	Segwa' sugiran ku kemyu et kebenaran, dut pegugad ku maya kepulusan myu. Sabab ba' diki ku mugad, diki matu' atin Menenabang. Segwa' ba' mugad ku, ya daaken ku sumurung dut dimyu.
43016008	Ba' dumateng ne Menenabang, pesebenaran Ye dut menge' tawʼt sengkedunyaan pasal dut keretian et keselaan, keretian et ketignaan, beke' dut keretian et keukuman et Empu'.
43016009	Ipereti' kedye na maya sala' dye, sabab kaya dye pengandel dut daken.
43016010	Ipereti' kedye pasal dut ketignaan ku, sabab aku mugad sumurung dut Empu' Ama', na diki myu ne aku mebiri'.
43016011	Ipereti' gasi kedye pasal dut keukuman et Empu', sabab si Seytan surutan et itueng sengdunyaan sanad, neukuman ne.”
43016012	Sinugid gasi i Jesus, kwan, “Mekansang nega teyen isugid ku dimyu, segwa' ingga mepikiran myu mibit et tiban-tiban nega.
43016013	Temed ba' dumateng ne Nakem na' Empu' na petuldu' et keberbenaran, ya menuldu' dimyu et ginsan neng kebenaran. Diki lang ya mekepegberes dut diri ye lang, segwa' ipegberes ye sebarang nekingeg ye teyeg et Empu'. Na ipebunayag ye ginsan neng keginisan ba' enu dumateng.
43016014	Ya megbantug daken, sabab sebarang ipebunayag ye dut dimyu ginsan teyeg daken.
43016015	Ginsan neng teyeg dut Ama', yeen ku. Angkansa pegsugiren ku, na Nakem na' Empu' mengisi' dut daken neng bebresen, na ipebunayag ye gasi dut dimyu.
43016016	Diki ne mekwit, diki myu ne aku mebiri'. Diki gasi mekwit-kwitan, mebiri' myu gasi aku.”
43016017	Maya menge' pepengenaran i Jesus negsisugid-sugid dye, “Enu ingin ye bersen na kwan ye, ‘Na, diki ne mekwit, diki myu ne aku mebiri'. Diki gasi mekwit-kwitan, mebiri' myu gasi aku?’ Beke' ‘Sabab sumurung ku dut Ama'.’?”
43016018	Nemegsiingkut-ingkutan dye gasi, “Enu ingin ye bersen, ‘Na, diki ne mekwit?’ Diki tyu meretian ba' enu pegbersen ye in.”
43016019	Nesewran i Jesus na ingin dye mengingkut kenye pasal et itue e. Angkansa sinugiran i Jesus dye, kwan ye, “Pemegsiingkut-ingkutan kew be ba' enu ingin ku bersen tiat sinugid ku dimyu in, ‘Diki ne mekwit, diki myu ne aku mebiri'. Diki gasi mekwit-kwitan, mebiri' myu gasi aku?’
43016020	Sugiran ku kemyu et kebenaran, kesiyak kew beke' rumupuk kew, segwa' menge' taaw atueʼt sengkedunyaan meksan. Rumupuk kew, segwa' rupuk myu megmendyaring keksanan.
43016021	Samat sembatung libun na' mengganak pegteterman sabab diminateng ne timpu ye. Segwa' ba' nundas ne memulek, melipatan ye ne sakit sabab et keksan ye na nundas ne memulek dut dunya'.
43016022	Kwantin gasi dimyu, tiban megrurupuk kew ne gasi. Segwa' ba' pekibiri' ku gasi dimyu ne peuli', meresanan myu gasi meglebi-lebi neng keksanan. Na, kaya sinu mekeugad et keksanan na' atin.
43016023	“Pegdateng et eldew na' atin, kaya ne dimyu mengingkut daken et enu. Asal banar igbey dimyu et Ama' ku sebarang engaten myu sabab et pengandel myu daken.
43016024	Seked tiban kaya pengangat kew et enu-enu sabab et pengandel myu daken. Mengangat kew supaya keterima kew, apang keksanan myu mesukup.”
43016025	Sinugid i Jesus kedye, kwan, “Seukat ne pegberes ku dimyu et beleybey. Dumateng timpu na diki ku ne bersen dimyu samat itueng bebresen, segwa' bentelen ku ne dimyu, megsugid pasal dut Ama' ku.
43016026	Pegdateng et eldew na' atin, mengangat kew et Empu' sabab et pengandel myu daken. Kaya pegsugiren ku na engatan ku kemyu dut Ama' ku,
43016027	Sabab Empu' Ama' megingin dimyu, sabab iningin myu aku beke' nengandel kew na aku teyeg dut Empu' Ama'.
43016028	Banar, teyeg ku dut Empu' Ama' beke' natu' kuʼt sengkedunyaan. Segwa' tiban tumireng ku gasi dimyu atuʼt sengkedunyaan, beke' peuli' ku ne dut Empu' Ama' ku dut langit.”
43016029	Na kwan et menge' pepengenaran ye, kwan dye, “Tiban pegberes ke ne et mebentel, diki ne mekawad neng bebresen.
43016030	Na tiban, nekesewran kay ne na ikew kesewd ginsan neng ginis, diki keilangan na ingkuten ke nega et sinu-sinu. Sabab et itue, nengandel kay ne teyeg ke dut Empu'.”
43016031	Iningkut i Jesus, kwan ye, “Banar be, nengandel kew ne daken tiban?
43016032	Segwa' megderateng timpu, na asal diminateng ne, na kemyu megpekparak, megkenye-kenye kew ne et lelegdengan myu. Tirengan myu aku et aku-aku mene. Segwa' diki lang yaya ku mene, sabab Ama' ku nega iba-iba ku.
43016033	Sinugid ku itueng ginis, supaya maya kesenangan myu sabab negsembatu kew dut daken. Sabab atuʼt sengkekinleban maya ketiksaan myu, sabab et taaw kaya pegendelen dye Empu'. Segwa' kepenggera' myu seled myu, sabab neraag ku ne dut pegibuten dye, si Seytan.”
43017001	Pegketbes nesugid i Jesus itue e, timiningara' dut langit ampa' ne negpenalang, kwan ye, “Ama', diminateng ne timpu, ipebantug aku, dimung yegang, supaya bentugen ke gasi et aku na yegang mu.
43017002	Sabab binggeyan mu aku et kepegewlaan dut ginsan neng taaw na mekedyari ku begeyan et biyag na kaya seskeran dut ginsan na binggey mu daken.
43017003	Dye in sebarang maya biyag na kaya seskeran, subali' mekilala dye ikew na sembatu lang beke' banar na Empu', beke' aku neng si Jesus Kristo, na dinaak mu atuʼt dunya'.
43017004	Na Empu' dut dibuwat, nepebunayagen ku dimung kebentugan atuʼt dunya' sabab nebuwat ku ginsan sebarang keradya na pinekeradya mu daken.
43017005	Na tiban, Ama', ipetaasa' ku dut elepan mu et ketaasan na pinegiba-ibanan te mura negmendyari sengkedunyaan.”
43017006	“Pinebunayag ku ikew dut menge' taaw na binggey mu daken mawa' dut sengkedunyaan. Dye in dimu, indyari binggey mu dye daken, beke' tinuman dye dimung beres.
43017007	Na tiban nesewran dye ne na ginsan neng binggey mu daken teyeg dut dimu banar.
43017008	Sabab sinugid ku kedye menge' bebresen na sinugid mu daken, beke' itue tinerima dye ne. Nesewran dye na kebenaran na teyeg ku dut dimu, beke' nengandel dye na ikew negdaak daken.
43017009	Pegpenelang ku dye, diki lang pegpenelang ku eset ginsan taaw atuʼt sengkedunyaan, temed sebarang binggey mu lang daken, sabab dye dimu banar.
43017010	Ginsan dut daken dimu, beke' ginsan dut dimu, atin daken gasi. Maya bantug daken sabab dye pengandel daken.
43017011	Diki mekwit ku atuʼt sengkedunyaan. Sabab megsusurung ku dut dimu. Segwa' dye in binggey mu daken, atu' dye negaʼt sengkedunyaan. Pasek na Ama', timurua' dye et kebesagan et kepengdyarian mu, atin kepengdyarian na binggey mu daken supaya dye megsembatu samat kite na negsembatu.
43017012	Sasat aku atu' nega et kedye, pegtimuruen ku dye beke' kaya nenu dye sabab kebesagen et kepengdyarian mu na binggey daken. Kaya lang nalam, selyu lang dut sembatung mepesurung dut kedusaan supaya metuman Kesuratan et Empu'.
43017013	“Megsusurung ku ne dimu tiban, segwa' pegbersen ku itue sasat atu' ku nega et dunya', supaya mebehanan seled dye et keksanan ku.
43017014	Binggey ku ne kedye dimung beres. Segwa' menge' taaw atuʼt sengkedunyaan memegiseg kedye, sabab dye taaw tumpang ne atuʼt dunya', samat aku na taaw tumpang gasi atuʼt dunya'. Sabab ama' kay dut langit.
43017015	Diki ku pegpenelang supaya menge' pepengenaran ku ugaren mu atuʼt dunya', segwa' timurua' dye dut ki Seytan neng mereraat.
43017016	Dye in taaw tumpang atuʼt sengkedunyaan, kwantin gasi daken. Sabab kaya sali' pikiran kay eset tawʼt kaya pegandel et Empu'.
43017017	Ipetigna' mu dye dut keberbenaran. Ating beres mu keberbenaran.
43017018	Samat pegdaak mu daken atuʼt menge' taaw et sengkedunyaan, daaken ku dye gasi dut menge' tawʼt sengkedunyaan.
43017019	Sabab dut kedye ilila' ku diri ku dut dimu, kwantin gasi dut kedye na ilila' dye dut dimu ne gasi banar.
43017020	“Pegpenelang ku diki dut kedye lang. Pegpenalangan ku gasi sebarang mengandel daken sabab et menge' pegpeabar dye.
43017021	Na, Empu' Ama', supaya ginsan dye megmendyaring sembatu kwantin samat ikew set daken, beke' aku dut dimu, supaya dye tumeteg gasi set kite; apang menge' tawʼt sengkedunyaan mengandel banar na aku dinaak mu.
43017022	Binggey ku ne kedye kebentugan na binggey mu daken, supaya dye megsembatu samat kite na negsembatu.
43017023	Aku tumeteg dut kedye, samat ikew tumeteg atuʼt daken, supaya dye megsembatu banar. Beke' mepesewd dye dut sengkekinleban na dinaak mu aku beke' iningin mu dye samat pegingin mu daken.
43017024	Na Ama', gay ku sebarang binggey mu daken na megbe'baya' kay ne ba' embe ku, beke' mebiri' dye kebentugan ku, na atin kebentugan na binggey mu daken, sabab minerga' mu ne aku mura neguna sengkedunyaan.
43017025	Metigna' neng Ama', seukat ne diki ke nekilala et taaw atuʼt sengkedunyaan. Segwa' aku nekekilala dimu, beke' nesewran et menge' pepengenaran ku ikew negdaak daken.
43017026	Ipinekilala ku ikew dut kedye. Na, ipelembus ku na ipekilala ke kedye, supaya pegingin dye dut menge' sebaya' dye megmendyaring samat pegingin mu daken beke' supaya aku medaran dut seled pusu' dye.”
43018001	Ganang netbes i Jesus negpenalang, nugad ya iba ye menge' pepengenaran ye nementel dye dut belnek et Kedron. Dut sembelang kilid maya keluluwakanan et menge' puun neng olibo. Menge' pepengenaran ye beke' ya siminurung duntin.
43018002	Sewd i Judas, na negpelen kenye, ba' embe tampar ye, sabab si Jesus daran pemegtingtimung iba ye menge' pepengenaran ye dut ating Keluluwakanan neng Olibo.
43018003	Angkansa si Judas neperuntin dut Keluluwakanan neng Olibo, megtuturun dut menge' kesusundeluan et tawʼt Roma beke' mekansang neng mengdidyaga dinaak et menge' pegibuten et pari' beke' menge' Pariseo. Maya bibit dye menge' pelyatut, sisiluan, beke' gelaman.
43018004	Pegsesewren ginsan i Jesus ba' enu meinabu kenye, indyari liminiwan beke' nengingkut, kwan ye, “Sinu keilangan myu?”
43018005	Siminambag dye, kwan dye, “Si Jesus ne tawʼt Nasaret.” Kwan gasi i Jesus, “Aku ne pesi itue.” Si Judas neng mengengakal esentin, iba dye na petitiyeg.
43018006	Ganang nesugid i Jesus, “Aku ne pesi itue,” nekepesurut dye pegketbes neugba' dye dut lugta'.
43018007	Iningkut i Jesus gasi dye peuli', “Sinu keilangan myu?” Kwan dye, “Jesus ne tawʼt Nasaret.”
43018008	Siminambag peuli' si Jesus, kwan ye, “Pegsugiran ku ne kemyu, na aku ne pesi itue! Ba' aku keilangan myu pesari' myu menge' pepengenaran ku mugad.”
43018009	Itue neinabu, supaya metuman ating pinegberes dut pegpenalangen ye dut kenyeng Empu' Ama', “Diki ku pesaran mebinasa misan sembatu na binggey mu daken.”
43018010	Si Simon Pedro na maya sabli' ye, giminabut ampa' ne timinigbas dut sembatung tetehagen et Metaas neng Pari'. Neputek tampa' kewanan neng telinga ye. Ingaran et tetehagen na' atin si Malko.
43018011	Binulag i Jesus si Pedro, “Isuba' peuli' sabli' mu! Manu diki sendalan ku ketiksaan na binggey daken et Empu' Ama' ku?”
43018012	Angkansa nealew si Jesus et menge' kesundeluan, iba dye pegibuten et kesundeluan beke' menge' pegibuten et menge' tawʼt Judio. Pinungpung dye ya.
43018013	Binibit dye mena dut ki Anas na pengibanan i Kaipas, ating Metaas neng Pari' ating teun na atin.
43018014	Si Kaipas negsugid dut menge' pegibuten et menge' tawʼt Judio kwit ti' na lebing menunga na sembatu lang matey sabab dut ginsan et menge' taaw.
43018015	Si Simon Pedro beke' sembatung pepengenaran megseselundung ki Jesus. Sabab itueng sembatung pepengenaran kilala et Metaas neng Pari', na naya' dut ki Jesus dut seled uukuman et benwa et Metaas neng Pari'.
43018016	Segwa', si Pedro nepetektak dut liwan et lelengewan. Ating sembatung pepengenaran na kilala et metaas neng pegibuten et Pari', nepeuli', ampa' ne binisara ye ating libun na megtutunggu et lelengewan na ipeseled si Pedro.
43018017	Nengingkut ki Pedro ating libun na megtutunggu et lelengewan, kwan ye, “Diki be ikew na sembatu neng pepengenaran et taaw na itie?” Siminambag si Pedro, kwan ye, “Dein lang aku.”
43018018	Na ating gebi meramig, angkansa menge' tetehagen et pegibuten sampay menge' pulis memegtitiyeg pelibut et bagat apuy supaya menengnarang. Si Pedro gasi iba dye petitiyeg duntin supaya menengnarang nega in.
43018019	Sementara', iningkut et Metaas neng Pari' si Jesus pasal et kenyeng menge' pepengenaran beke' menge' tuldu' ye.
43018020	Siminambag si Jesus, kwan ye, “Aku negberes ketemparan dut ginsan taaw. Daran aku pegtuldu' dut menge' sinagoga etawa dut Templo neng pengempuan na' benwa, na ba' embe pegtingtimungan et menge' tawʼt Judio, kaya pegberes ku et petagu'.
43018021	Manu nega ingkuten mu aku? Atin ingkuta' mayang nekekingeg daken. Tantu sewd dye ba' enu pinegberes ku.”
43018022	Ganang nesugid itue i Jesus, timpal rupa ye et sembatung pegibuten na eset abi' ye. “Kwantin taku' sumambag dut Metaas neng Pari'?” kwan ye.
43018023	Kwan i Jesus, “Ba' nekepegberes ku et sala', pesebenari' ba' embe sentin na diki sugat. Segwa' ba' pinegberes ku in banar, manu timpal mu aku?”
43018024	Pegketbes, pinelusu i Anas si Jesus na pegpupungpungen nega, dut ki Kaipas ne Metaas neng Pari'.
43018025	Sasat petitiyeg nega si Pedro sabab penengnarang, iningkut gasi ya, “Banar taku' na diki lang ikew na sembatung pepengenaran ye?” Negpeilu gasi, kwan ye, “Lein lang aku.”
43018026	Nengingkut sembatung tetehagen et Metaas neng Pari' na kampung et ating tetehagen na tinigbas i Pedro telinga ye nengingkut kenye, kwan ye, “Diki be ikew atin na nebiri' ku in na iba-iba ye dut Keluluwakan et Olibo?”
43018027	Negpeilu gasi peuli' si Pedro. Negdingan lang et atin kiminerengek manuk.
43018028	Teyeg ki Kaipas linusu si Jesus et menge' tawʼt Judio dut kelang benwa na lelegdengan i Gobernador Pilato na tinahag dut lungsud et Romano. Na atin kukueldew nega et Eldew et Kenkaan. Angkansa ingga nemenled et tawʼt Judio dut kelang benwa sabab kalu' meririan dye sabab siminled dye dut benwa et tawʼt tumpang. Na ba' kwantin diki dye kekaan dut Kenkaan et Kerendeman et Neketalib.
43018029	Angkansa, si Pilato ne lang liminiwan dut kedye beke' nengingkut, kwan ye, “Enung penaksir myu sagka' eset taaw na itue?”
43018030	Siminambag dye, kwan, “Ba' diki ya mengengeradya et meraat, diki kay biten atuʼt dimung pegukum.”
43018031	Kwan i Pilato, “Isia' myu ya, ukuma' myu ne ya dut dimyung Keseraan.” Kwan gasi et menge' tawʼt Judio kenye, “Diki kay kepegewla na mengukum et kepeteyan.”
43018032	Neinabu itue supaya metuman bebresen i Jesus pasal et ba' enung kepeteyan na ipatey ye.
43018033	Nepeuli' si Pilato dut seled et kelang benwa, ampa' ye ne pinetingkag si Jesus. Pegketbes, iningkut ye si Jesus, kwan ye, “Ikew taku' surutan et menge' tawʼt Judio?”
43018034	Siminambag si Jesus, kwan ye, “Nesugid mu atin teyeg lang dimu, etawa sinugid dimu et kineldaman pasal daken?”
43018035	Siminambag si Pilato, kwan ye, “Kwan mu lang, lengku, aku tu' tawʼt Judio? Taaw sampay Metaas neng Pari' mu nega nibit dimu atuʼt daken. Enu taku' binwat mu?”
43018036	Kwan i Jesus, “Pengmilikan ku kaya lang atuʼt sengkedunyaan. Ba' sengkedunyaan na itue, atue pengmilikan ku, merali' menge' tetehagen ku ipegatu dye aku supaya diki aku mebgey dut menge' pegibuten et menge' tawʼt Judio. Segwa' kaya lang atuʼt sengkedunyaan na itue pengmilikan ku.”
43018037	Sinugid i Pilato, kwan ye, “Ba' kwantin, ikew sembatung surutan?” Siminambag si Jesus, “Sugat pegsugiren mu in, na aku sembatung surutan. Itue pesi sabab ye na angkan aku pinegyegang. Sabab gasi et itue na natu' kuʼt sengkedunyaan supaya pesebenaran ku keberbenaran. Sebarang dut keberbenaran megkingeg daken.”
43018038	Iningkut i Pilato, “Enu taku' keberbenaran?” Pegkeingkut i Pilato, liniwan ye gasi menge' tawʼt Judio, kwan ye, “Kaya nebiri' ku sala' dut kenye.
43018039	Temed maya arat myu na aku mekedyaring megpeliwan et sembatung pirisu dut eldew et Kenkaan et Kerendeman et Neketalib. Ingin myu taku' na ipeliwan ku ne lang itueng Surutan et menge' tawʼt Judio?”
43018040	Negbegbensag dye, “Endey lang! Endey lang ya in! Segwa', si Barabas ipeliwana'!” Temed si Barabas sembatung mengrerampas.
43019001	Angkansa pineisi' i gobernador Pilato si Jesus, ampa' ye ne pinelepsan.
43019002	Na, maya sundalu nememaal dyeʼt kayu ne suksukan antangan ye samat kuruna et surutan ampa' dye ne pinepleng dut ulu i Jesus. Sampay gasi pinetepisnan dye si Jesus et ubien neng kumut, samat kumut et surutan.
43019003	Menge' kesundeluan leyd-leyd dye pekabi' dut ki Jesus na supaya inlelewen beke' sugiren lang kwan, “Megbiyag Surutan et menge' Tawʼt Judio!” Ampa' dye ne gasi pegtetpalen rupa ye.
43019004	Liminiwan gasi si Pilato kwan ye dut menge' tawʼt Judio, “Siyeki' myu, ipineliwan ku ne ya dut dimyu supaya mesewran myu na kaya nebiri' ku sala' dut kenye!”
43019005	Ganang liminiwan ne si Jesus, segwa' megepleng ne et kuruna neng suksuk, beke' maya nega tapis ye neng ubien, kwan i Pilato dut kedye, “Atue ne lelaki!”
43019006	Pegkebiri' et menge' metaas neng pari' beke' menge' pegibuten et menge' tawʼt Judio, nemegbensag kwan dye, “Iransang dut krus! Iransang dut krus!” Segwa' siminambag si Pilato, kwan ye, “Isia' myu ya beke' kemyu ne mengransang kenye dut krus. Sabab ba' dut daken lang, kaya nebiri' ku sala' dut kenye!”
43019007	Memeglebi ga menge' tawʼt Judio, kwan dye, “Maya sara' kay na pegsugiren dut Keseraan et Empu', subali' ya imeteyen, sabab pegsugiren ye ya Yegang et Empu'!”
43019008	Ganang nekingeg itue i Pilato, lebi neng timinakut banar.
43019009	Ampa' ne siminled peuli' dut benwa. Pegdateng dun, iningkut i Pilato si Jesus, kwan ye, “Embe taku' teyeg mu?” Segwa' kaya ne timinubag si Jesus kenye.
43019010	Kwan i Pilato dut kenye, “Mendi' ke ne be mekibisara daken! Kaya mu be nesewran na aku maya basag na mekedyari ku ikew mepeliwan etawa megperansang dut krus?”
43019011	Segwa' siminambag si Jesus dut kenye, kwan ye, “Diki lumbi basag mu dut daken, selyu lang igbey rimu basag teyeg et Empu' banar dut dibuwat langit. Angkansa sebarang nemibit daken atuʼt dimu, lebing mebegat keselaan dye.”
43019012	Tihad sentin pegpikir-pikiren teyen i Pilato na ipeliwan si Jesus. Segwa' menge' tawʼt Judio mara ginsan megsusugid, kwan dye, “Ba' ipeliwan mu itueng taaw na' itue, diki ke beybagay et Surutan et bangsaʼt Roma. Sabab mayang sinu pemirmikir megsurutan, atin megsagka' dut Surutan.”
43019013	Ganang nekingeg i Pilato itue, pineliwan gasi si Jesus ampa' ne narung dut eerungan et mengungukum dut “Pentaran na Batu,” pegngeranen dut bebresan et Hebreo atin “Gabata.”
43019014	Eldew na atin, eldew et pegpanyap et Senglinggung Kerendeman et Kenkaan et Neketalib. Na atin ugtu ne eldew. Kwan i Pilato dut menge' tawʼt Judio, “Itue ne e surutan myu!”
43019015	Segwa' memegberes ga et merensag, kwan dye, “Peteyen ne ya! Peteyen ne ya! Iransang ne dut krus!” Kwan i Pilato kedye, “Iransang ku be ya na dimyung surutan?” Segwa' kwan et menge' pegibuten et menge' pari', “Kaya lang surutan kay selyu lang Surutan dut bangsaʼt Roma!”
43019016	Pegketbes et atin, binggey i Pilato kedye si Jesus apang iransang. Angkansa, insi' et menge' sundalu si Jesus.
43019017	Pinepsan dye si Jesus et krus pesurung dut pegderetunan et “Bengkarak et Taaw” na pegngeranen dut bebresen et Hebreo atin “Golgota.”
43019018	Atue e rinensangan kenye dut krus naʼ kayu. Beke' maya duwa neginabu rinansang atin neng masa. Pineglimbangan dye ya, si Jesus, ne dut pinegketngaan dye.
43019019	Maya siminurat et tenda' lagi binaal i Pilato supaya ipekpel dut dibuwat yuntuk et krus. Kwaʼt tutugnaan ye, Si Jesus Tawʼt Nasaret neng Surutan et menge' Tawʼt Judio.
43019020	Mekansang neng menge' tawʼt Judio nekebatsa' et itueng surat dut rinensangan ki Jesus, sabab mekabi' lang ating lungsud na' atin. Nesurat itue gasi dut menge' bebresen et Hebreo, Latin, beke' Griego.
43019021	Angkansa nemegsugid ki Pilato menge' pegibuteʼt pari', kwan dye, “Kasi' isurata', ‘Surutan et menge' Tawʼt Judio’, erapun, ‘Keblan Ye lang na Ya Surutan et menge' Tawʼt Judio!’ ”
43019022	Segwa' kwan i Pilato, “Ba' enu nesurat ku, atin nesurat ne! Diki ne mekedyari beguen nega peuli'.”
43019023	Dut pegransang ki Jesus et menge' sundalu, pinengisi' dye badyu' ye ampa' dye pinegbagi'bagi' et epat neng kebegian, tegsengbagi' ga sengketaawan. Segwa' atin mene kaya tinahak dye suleb ye in sabab kaya mekansang tangkir ye, sembatu ga tetehian ye teyeg dibuwat surung pesanad.
43019024	“Dyangan tyu uyaten,” kwan dye, “segwa' pegpesukuran tyu ba' sinu mempuan ye.” Neinabu itue supaya metuman atin ne nesurat dut Kesuratan et Empu', na kwan, “Pinegbe'bagi' dye menge' repanan ku beke' pinegpesukuran dye badyu' ku.” Na samat kwantin binwat et menge' kesundeluan.
43019025	Mekabi' dut krus pegtitiyegan et indu' i Jesus sampay kenyeng minan, beke' si Maria na esawa i Kleopas, beke' si Maria Magdalena.
43019026	Pegkebiri' i Jesus et indu' ye beke' mekmi' neng si Juan na kenyeng pepengenaran na megtitiyeg gasi mekabi' dut krus, kwan i Jesus dut indu' ye, kwan ye, “Pegmerganen ku neng libun, atin si Juan negsubli daken yegang mu.”
43019027	Kwan i Jesus gasi dut ki Juan neng mekmi', kwan ye, “Atin indu' mu.” Tihad sentin, itueng pepengenaran ye binibit ye ne indu' i Jesus dut benwa ye.
43019028	Pegketbes et itue, pegkesewd i Jesus na netuman ne ginsan. Apang gasi metuman ne banar atin nesurat dut Kesuratan et Empu', kwan ye, “Pegtutuknewen ku.”
43019029	Maya esentin mangkuk baha et langgew. Angkansa dinitil dye gapas dut langgew ampa' dye siningat dut yuntuk et kayu neng isopo, ampa' dye ne sinuyak dut baba' i Jesus.
43019030	Pegkesepsep i Jesus et langgew, kwan ye, “Nepuwas ne.” Pagka' kwantin ne nepedunguk si Jesus. Pegpedunguk ye, nebugtuan ne et ginawa.
43019031	Na atin eldew et Biyirnis, Eldew ne et Pegpanyap-panyap dut arat et menge' tawʼt Judio, sabab diklem Eldew ne et Diki Megkeradya dye. Angkansa, inangat dye ki Pilato na pemerien ne menge' betiis supaya matey megtuy menge' taaw neng rinansang dut krus, apang meugad ne bilug dye dut krus mura tumagna' Eldew et Diki Megkeradya. Mendi' dye menge' patey neng bilug tumeteg dut krus megsing Eldew et Diki Megkeradya, sabab ating eldew pegmerganen dye.
43019032	Angkansa nemengdateng menge' kesundeluan supaya memari' et betiis et menge' taaw. Pegdateng pinemari' dye betiis et unang taaw dut abi' i Jesus, pegketbes sembatu gasi in.
43019033	Ganang dut ki Jesus ne, pagka' nebiri' dye patey ne, kaya ne binari' dye betiis ye.
43019034	Segwa' maya sembatu sundalu siminurak et budyak dut kikilid i Jesus. Pegabut ye, siminpuk mene dugu' lamud et danum.
43019035	Mayang taaw nekebiri' et itue negpesebanar beke' kenyeng pesebanar kaya embut. Sewd ye na pegsusugid keberbenaran, beke' pepesebenaran ye supaya mengandel kew.
43019036	Sabab neinabu itue supaya metuman atin nesurat dut Kesuratan et Empu', na pegsugiren, “Misan sembatu neng tulang ye, kaya lang nebari'.”
43019037	Beke' samat pegsugiren gasi dut sembatung Kesuratan, na kwan, “Pegsisiyekan dye na ya pegsusuraken dye.”
43019038	Pegketbes et itue, si Jose neng tawʼt Arimatea, sembatu gasing pepengenaran i Jesus, siminurung dut ki Pilato, supaya engaten ye bilug i Jesus. Pagka' tinugutan ne i Pilato, diminuntin ne. Segwa' ganang diminuntin ne, kaya lang negpesewd ya na sembatung pepengenaran i Jesus sabab megtakut dut menge' tawʼt Judio. Pegdateng dun, megtuy ye insi' bangkay i Jesus dut dibuwat et krus.
43019039	Inibanan ya i Nikodemo, na atin nekeuna ti' diminuntin ki Jesus et tenga' gebi in. Nibit si Nikodemo et limangpulung kilo neng bebengluen neng pineglamud neng mira beke' aloe.
43019040	Dyeng duwa nengisi' et patey neng bilug i Jesus, nemedbed et bilug neng patey in dut kumut neng gedyilew na maya mamut ye, sabab kwantin arat et menge' tawʼt Judio ba' maya ilbeng.
43019041	Dut pinegrensangan kenye maya duntin keluluwakanan. Dut keluluwakanan na' atin, maya bagung lelbengan misan kasa kayangga pe' nelbengan.
43019042	Angkansa duntin ne lang limbengan dye, sabab mekabi' lang. Sabab gasi Eldew et Pegpanyap mura Eldew Diki Megkeradya et menge' tawʼt Judio.
43020001	Na, ganang meliblingeb nega dut meriklem et eldew et Linggu, si Maria Magdalena siminurung dut lebeng. Pegbiri' ye, netelilid ne pegtetembel neng batu.
43020002	Angkansa diminarak pesurung dut ki Simon Pedro beke' dut sembatung pepengenaran na mekmi' ki Jesus. Kwan i Maria, “Insi' dye ne Begerar dut lebeng be ti'! Na', diki kay ne mesewran ba' embe ne binitan dye!”
43020003	Angkansa, de Pedro beke' sembatung pepengenaran ye siminurung gasi dut lebeng.
43020004	Dyeng duwa nemegdarak. Segwa' metikas sembatung pepengenaran in, neunan ye si Pedro diminateng dut lebeng.
43020005	Pegdateng ye, megtuy liminigat. Nebiri' ye menge' kumut neng gedyilew i Jesus pereratun mene. Segwa' kaya lang kenye siminled.
43020006	Segwa' si Pedro neng nekeemuri, pegdateng ye, megtuy siminled dut lebeng. Nebiri' ye gasi ganang kumut neng gedyilew i Jesus pereratun mene.
43020007	Kumut neng kinurumung dut ulu i Jesus nelulun ne pereratun mene dut iged-iged, neseriri' ne dut kumut neng gedyilew.
43020008	Sabab et atin, siminled gasi ating pepengenaran na diminateng meguna dut lebeng. Pegkebiri' ye et atin negkwantin ne, mura nengandel ya na si Jesus megbiyag peuli'.
43020009	Tatap nega, ingga neretian dye na pegsugiren dut Kesuratan et Empu', na si Jesus megbiyag peuli' teyeg dut kepeteyan.
43020010	Pegketbes nemenguli' ne menge' pepengenaran dut kedye-kedyeng benwa.
43020011	Segwa' si Maria, petitiyeg nega dut liwan et lebeng, megsisiyak. Sasat megsisiyak nega, liminigat dut seled et lebeng.
43020012	Duntin nebiri' ye duwang dereakan et Empu', megbebadyu' et gedyilew, megarung dut dinetunan et bilug i Jesus. Sembatu dut uuluan, sembatu dut titikeran.
43020013	Iningkut et duwang dereakan et Empu', kwan dye, “Libun, manu megsiyak ke?” Kwan et libun, “Pegsiyakan ku sabab insi' dye daken neng Begerar, beke' kaya nesewran ku ba' embe binitan dye.”
43020014	Pegberes yeʼt atin, peglingew ye tu' nebiri' ye si Jesus megtitiyeg, segwa' ingga pe' nepi'pitewan ye na atin ne si Jesus.
43020015	Kwan i Jesus, “Libun, manu megsiyak ke? Sinu pegtulusen mu?” Siminambag si Maria, kwan ye, “Ila', ba' ikew nengisi', isugira' daken ba' embe dinetunan mu supaya isien ku.” Kwantin penugid i Maria sabab nebluan ye lang et mengingipat lang et keluluwakanan esentin.
43020016	Segwa' kwan i Jesus kenye, “Maria.” Ampa' ne nepeteyuma si Maria dut kenye. Ganang nepi'pitewan ye ne, sinugid ye, kwan ye, “Raboni!” Atin bebresen et Hebreo gay bersen, “Menunuldu'”.
43020017	Kwan i Jesus dut kenye, “Kasi' ku mena pegkepti', sabab ingga pe' neketurun ku dut Empu' Ama'. Segwa', sumurung ke dut menge' pepengenaran ku, beke' tuturani' dye na', ‘Peuli' ku ne dut Ama' ku. Na ating Ama', Ama' myu gasi. Ya Empu' ku, megdemikian Ya Empu' myu gasi.’ ”
43020018	Pagka' kwantin ne nepesurung si Maria Magdalena dut menge' pepengenaran. Pegdateng duntin, pinabar ye na kwan ye, “Nebiri' ku Begerar in!” Ampa' ye ne tinuturan samat sinugid kenye i Jesus.
43020019	Na atin eldew et Linggu, unang eldew et senglinggu dut arat et menge' tawʼt Judio. Pegdateng et gebi et ating eldew et linggu, ganang negtingtimung menge' pepengenaran i Jesus, tinengleb dyeʼt meget menge' lelengewan sampay penendewan, sabab megtetakut dye dut menge' pegibuten et menge' tawʼt Judio. Pagka' kwantin ne, siminled si Jesus, kaya bekbeynek dye, atin mene tu' sinugid ye et pinegketngaan dye, “Kesenangan matu' et dimyu.”
43020020	Pagka' nebres i Jesus ne itue, pinebiri' ye kenyeng elima beke' kikilid. Pagka' nebiri' dye Begerar neksanan dye banar.
43020021	Negsugid si Jesus peuli' dut kedye, “Kesenangan matu' et dimyu. Ba' enukwan pegdaak daken et Ama', kwantin gasi deaken ku kemyu.”
43020022	Na ganang nesugid ye ne itue, binuhaan ye dye, kwan ye, “Terimana' myu Pasek na Nakem na' Empu'.
43020023	Ba' maapen myu menge' sala' et menge' taaw, maapen dye gasi et Empu'. Segwa' ba' diki maapen myu menge' sala' et menge' taaw, diki gasi maapen et Empu' dye.”
43020024	Segwa' si Tomas pegngeranen na si Didymus, ingin bersen “Kambar”, sembatu dut sempulu' duwang pepengenaran kaya sentin pegdateng i Jesus dut tinengleb neng sisingled.
43020025	Tinuturan et ibang pepengenaran na kwan, “Nebiri' kay Begerar!” Segwa' kwan i Tomas, “Diki ku mengandel, selyu lang ba' mebiri' ku lesut et ransang elima ye, beke' ipeseled kuʼt tuldu' ku dut delang et menge' ransang, beke' meluek kuʼt keremut ku kikilid ye, atin pe' mengmemana ku ne.”
43020026	Pegketalib et senglinggu, nemegtingtimung gasi peuli' menge' pepengenaran i Jesus dut metingreb neng benwa. Segwa' si Tomas pelelamud ne kedye. Sunggu metingreb ne benwa, atin mene ingga' dye tu', pegbiri' dye tu', petitiyeg ne si Jesus dut pinegketngaan dye, kwan ye, “Kesenangan meseʼt dimyu.”
43020027	Negsugid si Jesus ki Tomas, kwan ye, “Tomas, isuwela' tuldu' mu anie, siyeki' be keremut ku in. Na, iktanga' keremut mu ampa' mu ne iluek elima mu dut kikilid ku ni'. Na, ingang kas ne pegduruwa, mengandel ke ne.”
43020028	Kwan i Tomas ki Jesus, “Begerar ku beke' Empu' ku.”
43020029	Kwan i Jesus kenye, “Sabab et nebiri' mu aku, mura ke nengandel. Mesukud sebarang kaya nekebiri' segwa' nengandel daken.”
43020030	Mekansang negang menge' kelilu'lilung tenda' nebuwat i Jesus dut elepan et kenyeng menge' pepengenaran na kaya nekesurat eset buuk na itue.
43020031	Segwa' nesurat itue atu' supaya mengandel kew si Jesus na atin ne Mesias, etawa Kristo, ating Yegang et Empu', beke' sebarang mengengandel kenye maya biyag na kaya seskeran dut langit.
43021001	Pegketbes et itue, negpebiri' peuli' si Jesus dut menge' pepengenaran ye dut abi' et dagat et Tiberias. Neinabu itue samat kwantin tuturan ye: Atin masa, memegbebaya' menge' pepengenaran i Jesus dut deplakan et dagat.
43021002	Indyari dye in de Simon Pedro, si Tomas pegngeranen Kambar, si Natanael tege-Kana dut probinsiya et Galilea, beke' duwang yegang i Sebedeo beke' duwang ibang pepengenaran i Jesus.
43021003	“Megdyeul ku daken,” kwan i Simon Pedro kedye. “Maya' kay dimu!” kwan dye. Angkansa neperagat dye ne, pegdateng duun nemenakat ne dut gubang. Segwa' ating gebi kaya lang nekeisi' dye.
43021004	Merimdiklem nega, si Jesus megtitiyeg dut egis, segwa' kaya nepi'pitewan et menge' pepengenaran ye na ya ne si Jesus.
43021005	Timiningkag si Jesus kedye, kwan ye, “Menge' bila', maya sera' myu?” Tubag dye, “Kaya lang.”
43021006	“Na, irebua' myu rambat myu dut tampa' kewanan et gubang myu, keisi' kew et mekansang.” Angkansa dinabu' dye. Pegbatun dye tu' usa-usa diki dye mebitua' petindal dut gubang sabab et derekerang menge' sera'.
43021007	Pepengenaran neng mekmi' ki Jesus, kwan ye dut ki Pedro, “Begerar pelan atin!” Pegkekingeg i Pedro, “Begerar pelan atin,” insi' ye lelepisan ye ampa' ye ne sinamut mura nepesbur dut dagat.
43021008	Segwa' ibang menge' pepengenaran i Jesus naya' ne dut gubang peiged megrerayak dye et rambat na baha et menge' sera', sabab diki banar merayu' dut deplakan. Maya lang menge' limangpulung depa lang rayu' ye.
43021009	Ganang nekerunggu' dye, nebiri' dye na maya ne menge' sera' beke' bengbang na pegtetepaan dut baga et apuy.
43021010	Kwan i Jesus kedye, “Bibit kew anie et senu-senung sera' neng neisi' myu.”
43021011	Si Simon Pedro, kenye neperibuwat ne dut gubang, pegketbes rinayak ye ne rambat dut deplakan. Nebaha et senggatus limangpulu' telung menge' derekerang menge' sera'. Segwa' misan kwantin keldamen kaya lang neuyat.
43021012	Kwan i Jesus kedye, “Ani' kew ne, mengaan tyu mena et pengdirikleman.” Kaya misan sinu kedye neng menge' pepengenaran na meketuakal na mengingkut kenye, na kwan, “Sinu ke?” sabab sewd dye atin ne Begerar.
43021013	Nepekabi' si Jesus, ampa' nengisi' et bengbang pegketbes pinemgey ye dut kedye. Kwantin gasi kineradya dut sera'.
43021014	Itue ne iketlung pegpebiri' i Jesus dut kenyeng menge' pepengenaran pegketbes na ya negbiyag peuli' teyeg dut kepeteyan.
43021015	Ganang netbes dye ne nengaan, negsugid si Jesus dut ki Simon Pedro, kwan ye, “Simon, yegang i Juan, banar be na peginginen mu aku lebi nega et menge' itueng kesebeyaan mu peginginen aku?” “E', Begerar!” kwan i Pedro, “Pegsesewren mu meingin ku dimu.” “Na',” kwan i Jesus, “Peruria' menge' mengengandel ku samat mengingipat et menge' ibun et bibili, ipekana' dye.”
43021016	Negberes gasi peuli' si Jesus, kwan ye, “Simon yegang i Juan, banar be na pegingin mu daken?” “E', Begerar!” kwan i Pedro, “Pegsesewren mu na peginginen ku ikew.” Kwan i Jesus, “Mengingipat et menge' bibili ku, ingin bersen, menge' mengengandel ku.”
43021017	Iketlu ne mingkut kenye, kwan i Jesus, “Simon, yegang i Juan, peginginen mu taku' aku?” Ruminupuk si Pedro sabab ketlu ne iningkut kenye, kwan ye, “Peginginen mu taku' aku?” Timinubag gasi si Pedro, kwan ye, “Begerar, sewd mu ginsan neng ginis, sewd mu na peginginen ku ikew.” Sinugid i Jesus, “Na, timurua' menge' bibili ku, ingin bersen gasi, timurua' menge' mengengandel ku.”
43021018	Sinugid i Jesus ki Pedro, kwan ye, “Asal, isugid ku rimu, kwit ti' yengyegang ke nega sewd mu ne megimara, beke' megsurung ke misan embe gaay mu surungan. Segwa', pegurang mu ne, iktang mu mene lengen mu supaya pebedyuan ke et sebaya' mu, beke' dundunen ke mene ba' embe diki ingin mu surungan.”
43021019	Sinugid i Jesus itue supaya ipesewd ba' enukwan si Pedro matey, supaya sabab et kwantin mebantug ye Empu'. Indyari kwan i Jesus ki Pedro, “Mibut, ke daken!”
43021020	Liminingew si Pedro, nebiri' ye na megsusunud kedye pepengenaran neng mekmi' ki Jesus. Itue ne sembatung nepesendig dut derebdeban i Jesus dut pegkaan dye dut emuring pengmepunan. Na ya nega in negsugid, kwan, “Begerar sinu taku' megperagang dimu?”
43021021	Ganang nebiri' i Pedro si Juan, kwan ye, “Begerar, enukwan gasi meinabu kenye?”
43021022	Siminambag si Jesus kenye, “Supama, ba' ingin ku na dumaran ya seked et kepeulian ku atuʼt dunya', enu dut dimu? Ikew, subali' mibut daken!”
43021023	Sabab et itue, nebuar pipitnaan sampay dut menge' mengengandel, na itueng pepengenaran diki lang matey. Segwa' kaya lang sinugid i Jesus na ya diki ne matey. Erapun sinugid ye lang, “Supama, ba' ingin ku na dumaran ya seked et kepeulian ku atuʼt dunya', enu dut dimu?”
43021024	Itueng pepengenaran ye na negpebnar et itueng ginisan, beke' negsurat et itue. Nesewran kay kenyeng pesebanar keberbenaran.
43021025	Mekansang nega teyen binwat i Jesus. Segwa' ba' isurat ginsan, merali' ba' pikiren ku misan sengkedunyaan diki lang kalu' isunu' menge' buuk pasal et binwat i Jesus.
44001001	Pegmerganen neng Teopilo: Tinuturan ku eset daken neng unang buuk binuwat beke' pegtuldu' i Jesus sengketegnaan,
44001002	seked dut eldew na Ya in ipinedibuwat ne dut langit. Mura si Jesus siminurung duntin, binilinan ye pebiyaʼt Nakem et Empu' itueng menge' bibilinan na pinili' Ye.
44001003	Ganang epat neng pulung eldew neketalib et kenyeng kemeteyan indyari pegkebiyag peuli', ya in nepebiri' kedye et mekansang neng timpu, apang pesebenaran dye na ya in biyag. Dye in nemekebiri' kenye, beke' nekipegtuturan ye kedye pasal et pengmilikaʼt Empu'.
44001004	Indyari sasat Ya in kebe'baya' dye mengaan pinemilinan kedye nega, kwan, “Dyangana' kew mena mugad dut lungsud et Jerusalem. Tegeya' myu duntin tinange' et Ama' ku neng pegsugiren ku dimyu in.
44001005	Sabab negbewtismu pesi si Juan et danum, segwa' diki ne mekwit indyari bewtismuan kew nega et Nakem et Empu'.”
44001006	Angkansa ganang negtingtimung ne si Jesus beke' kenyeng menge' bibilinan, nemengingkut dye kenye, kwan, “Begerar, ikew ne be taku' menggey peuli' et tiban neng timpu ating patut na pengmilik dut menge' tawʼt Israel?”
44001007	Siminambag ya, “Binetang et Ama' et menge' timpu beke' eldew atin et kenyeng diring kepengyedian, indyari diki ne keilangan mesewran myu nega ba' ingyan taku' atin.
44001008	Segwa' begeyan kew et kepengyedian pegkeineug dimyu et Nakem et Empu', indyari kemyu tu' megmendyaring menge' saksi' ku dut lungsud et Jerusalem, dut sengketelingkepaʼt probinsiya et Judea beke' Samaria, beke' dut ketimpusaʼt dunya'.”
44001009	Pegkesugid et itue, ya in periribuwat ne dut langit sasat megesiyek dye dut kenye, indyari nelimbenan ne ya et kunem.
44001010	Sasat memegtetengteng dye nega dut langit, timinyeg megtuy na eset abi' dye in duwang kelelekian megbebadyu' et meputi'.
44001011	Kwan dye, “Menge' tawʼt Galilea, manu taku' atu' kew na megtitingara' dut langit? Periribuwat na si Jesus dut langit, atin megpeuli' samat nebiri' myu neng ya in neng periribuwat.”
44001012	Negpeuli' menge' bibilinan i Jesus dut lungsud et Jerusalem, mawa' dut Bukid et menge' Puun et Olibo, na lengku menge' sembatu kilometro rayu' et panew dye sabab atin lang rayu' na pegtutugut mepenewan dye ba' Eldew et Kepeternan.
44001013	Pegdateng dye eset kedyeng pegeeldengan eset lungsud in, neglahyun dye dut dibuwat sisingled. Itue menge' ingaran et menge' bibilinan negtimung duun: de Pedro, Juan, Jakob, Andres, Pelipe, Tomas, Bartolome, Mateo, beke' Jakob neng yegang i Alpeo, si Simon neng memimisara, beke' si Judas neng yegang i Jakob.
44001014	Daran dye pemegbe'baya' megpenelang meglelamud menge' kelilibunan, beke' si Maria neng indu' i Jesus, sampay menge' ketipusdan i Jesus.
44001015	Mekelabay menge' senung eldew, negtingtimung usa-usa menge' senggatus duwangpulung mengengandel. Indyari, timinyeg si Pedro eset elepan dye apang megpebunayag.
44001016	Kwan ye, “Menge' ketipusdan, keilangang metuman itueng pegbersen atueʼt Kesuratan neng pegsugiren et Nakem et Empu' pebiya' et beres i Surutan Dabid tagna' pasal ki Judas neng nenguna eset menge' nengalew ki Jesus.
44001017	Sene ti', kebaya' ya eset damen beke' kesembatu eset pegsuku' key et pegpebunayag.”
44001018	Itueng kebeyaran eset kenyeng pegakal, inelen i Judas et sembatung sukud neng lugta'. Atu' ne ya nengurug, negba' et suwi', limimput kenyeng beteng beke' liminiwan kenyeng bituka.
44001019	Nesewran itue et ginsan neng megeeldeng eset lungsud et Jerusalem, angkansa pesi pegngeranan uma na itue Akeldama eset kedyeng bebresan. Ingin bersen atin, Uma et Dugu'.
44001020	Sinugid i Pedro, “Tiban, nekesurat dut Menge' Kanta, ‘Lahyunan lelegdengan ye ne pereyunan. Indyari dyangan ne legdengan et misan sinu nega.’ Nekesurat gasi, ‘Keredyanen neʼt iba in itueng kenyeng bubuwaten.’
44001021	-
44001022	“Angkansa subali' kay memili' et sembatung meiba-iba kay bilang saksi' dut pegkebiyag peuli' i Jesus. Keilangan itue sembatung menge' mekebe'baya' damen et ginsang timpu na mekepemiyagan eset damen si Empung Jesus, tegnanan neng bewtismuan ya i Juan seked na iperibuwat dut langit.”
44001023	Nemili' dye et duwang lelaki, si Matias beke' si Jose na pegngeranaʼt Barsabas beke' pegtingkagan gasiʼt Justo.
44001024	Indyari dye in negpenalang, kwan, “Begerar, sewd myu na ba' enu dut seled pusu' et ginsang taaw, ipekilelana' damen na ba' embe eset itueng duwa tu' neng pinili' mu,
44001025	apang megmendyaring bibilinan na metuman et keradya neng tinelikuran i Judas, ganang ya in siminurung dut lungsud na merapat eset kenye.”
44001026	Nemegetgebutan dye ne, indyari si Matias mesukud. Ya key in nedugang dut sempulu' isa neng bibilinan i Jesus.
44002001	Ganang diminateng ne Eldew neʼt Pentekostes, mengtingtimung ginsan neng mengengandel dut rungrupungan ti'.
44002002	Indyari megtuy nekingeg sembatung degurgur mewanaʼt langit meblan neʼt eriweswes et mebasag neng deres, siminled dut benwang pegrungrupungan dye ti' beke' ginsang seled et benwa nekingeg atin.
44002003	Maya nebiri' dye samaʼt menge' dilep et apuy neng samat dila' ba' birinen. Liminatap menge' itue beke' nineug dut tegsembatu-sembatu et kedye.
44002004	Pinenleran dye ginsan et Nakem et Empu'. Angkansa, nemenagna' dye nemekebres et leing-leing bebresan et menge' menunumpang neng sigun et pinebres kedye et Empung Nakem.
44002005	Ating timpu, mekansang Judio neng mesinunuren et pegandel dye et Empu' nemenumbaley gasi dut Jerusalem teyeg dut lein-leing lungsud dye.
44002006	Ganang nekingeg dye ating beres samat singgurung et mebasag neng deres nemengabi' kineldaman et taaw. Nemeglilu' dye banar sabab nekingeg et ginsan neng taaw menge' pegsusugiren et menge' bibilinan dut kekenyeng bebresan.
44002007	Kaya dye neretian itue sabab et peglilu' dye. Sinugid dye, kwan, “Diki be menge' tawʼt Galilea ginsan neng lelaki neng megbebres?
44002008	Enukwan taku' itue? Mekekingeg tyu pegbersen dye et diri tyung bebresan.
44002009	Kityu tu' menge' tawʼt Partia, menge' tawʼt Media, menge' tawʼt Elam, na megeldeng eset probinsiya et Mesopotamia, dut Judea beke' eset Kapadosia, eset Ponto beke' dut probinsiya et Asia.
44002010	Iba tyu atue menge' tawʼt Prigia, menge' tawʼt Pampilia, menge' tawʼt Egipto, sampay dut menge' sakup et Libya mekabi' dut Sirene. Maya gasi kityu na menge' Judio banar beke' menge' taaw leing Judio neng nengandel et tuldu' tyu. Maya gasi sebarang menge' menunumpang na teyeg dut Roma.
44002011	Maya taaw gasi neng teyeg dut pulew et Kreta beke' teyeg et bangsa et Arabia. Enukwan nekingeg tyu ginsan na megbebres dye et lein-leing bebresan tyu pasal et menge' kelilu'lilung keradya et Empu'.”
44002012	Sabab et peglilu' dye neminan dye et pikir. Nemegingkut-ingkut dye, kwan, “Enu taku' retian et itue?”
44002013	Segwa' sebarang iba in, pinesungguan dye ne neres, kwan,“Menge' langu lang atin!”
44002014	Segwa' timiniyeg si Pedro beke' sempulu' isang bibilinan, beke' negberes et mebasag, kwan, “Menge' bi'bila' ku neng tawʼt Judio, beke' ginsan kew neng menge' megeeldeng et lungsud et Jerusalem, kingga' myu et menunga dakeng bersen apang mesewran myu.
44002015	Kaya melangu itueng menge' taaw, na samat pegpikiren myu, sabab atin pe' lisag siyam et meriklem.
44002016	Erapun, atin pe' netuman ne tiban itueng pegsugiren i Joel na tarus tagna', kwan:
44002017	‘Kwan et Empu', Meinabu eset menge' emuring eldew buwaten ku itue. Begeyan ku et Dakeng Nakem apang sumled dut ginsan neng taaw. Indyari megpebunayag dimyung menge' yegang, libun lelaki, bebresen Ku; beke' mekebiri' et menge' terebinbinen teyeg daken dimyung menge' kesuburan, indyari maya meteginep teyeg Daken dimyung kelelekian neng umuran.
44002018	Dut menge' eldew na atin peseleran Ku gasi et Nakem Ku eset Dakeng menge' tetehagen neng kelelekian beke' kelilibunan, indyari megpebunayag dye bebresen Ku.
44002019	Megpepebiri' ku et menge' keli'lilu' dut dibuwat langit, beke' menge' tenda' atuʼt lugta' samat kwantin: dugu', apuy, beke' mekapal neng tabuk.
44002020	Lumingeb eldew, indyari rumegang samat dugu' bulan mura dumateng Eldew et Empu', ating metaas beke' bantug na' eldew.
44002021	Indyari sebarang taaw neng tumeew Daken apang meingesian Ku, atin menge' taaw mebawi' et pegukum Ku.’ ”
44002022	Pelahyun binres i Pedro, kwan ye, “Menge' tawʼt Israelita, kinggen myu itue. Itueng si Jesus neng tawʼt Nasaret, Ya in tinahag et Empu'. Pegpesebenaran itue et menge' kelilu'lilung kebesagan beke' menge' keknad-eknad, beke' menge' tenda' na binuwat et Empu' pebiya' Ye. Sewd myu itue sabab ginsan in neinabu ne dimyu.
44002023	Segwa' itueng si Jesus na isinabar eset dimyu kuyun dut gaay beke' pegsewd lagi et Empu' dut sengketegnanan nega, atin ipineransang myu dut krus et kayu beke' ipinepatey eset menge' mekeselaan.
44002024	Segwa' ya in binyag peuli' et Empu', beke' pinelayam eset kepengyedian et kemeteyan. Sabab kepeteyan diki mekedyari tumerna eset kenye.
44002025	Samat sinugid i Surutan Dabid tagna' pasal ki Jesus, kwan, ‘Nebiri' ku na daran eset abi' ku Empu', Ya in iba ku angkansa diki ku meparu.
44002026	Sabab itu' nenep dakeng pusu', beke' melami na negkanta daken neng dila' dimu, pegketbes petetaren bilug ku sabab maya pegarap.
44002027	Sabab diki Mu Empu' mepesaran kurudua ku tu' dut dunyaʼt menge' patey, beke' diki Mu itugut na muruk dut lebeng ating Pasek Metignang Memegsuku' Mu.
44002028	Tinuldu' mu eset daken menge' dalan surung dut biyag, sabab et Ikew iba ku, aku tu' apew-apew et keenepan.’ ”
44002029	Pelahyun binres i Pedro, kwan ye, “Menge' sebaya' ku, mesugid ku eset dimyu neng tantu na kegunggurangan tyu neng si Surutan Dabid natey pegketbes linebeng, atue negaʼt kityu kenyeng lebeng seked tiban.
44002030	Segwa' sabab tarus gasi si Dabid, nesewran ye tinange' et Empu' kenye na megmendyaring surutan samat kenye in sembatung kenyeng menge' keupuan.
44002031	Na nebiri' yeng lagi' beke' nenarus i Surutan Dabid tagna' pasal et keredyanen et Empu', na ipebiyag ye peuli' ating Mesias neng si Kristo, sabab bineres ye, ‘Na kaya pinesaran ya in eset Narka', atin dunya' et menge' patey, beke' kaya tinugut na muruk kenyeng bilug dut lebeng.’
44002032	“Si Jesus in ating Mesias, sabab ya in binyag peuli' et Empu'. Indyari kaming ginsan saksi' et kenyeng pegbiyag peuli'.
44002033	Ganang iperibuwat ya eset kewanan et Empu', tinerima ye eset kenyeng Ama' tinange' et Nakem et Empu', pegketbes binggey ye eset damen itueng Nakem et Empu', samat nebiri' beke' nekingeg myu tiban na ating begey ye mepebunayag eset kityu.
44002034	Kaya diminibuwat dut langit si Surutan Dabid, erapun ya key negsugid, ‘Negberes Begerar Empu' dut dakeng Empu', marung ke eset dakeng tampa' kewanan,
44002035	seked na tantung mepesuku' ku dimyu itueng menge' kebanta mu.’
44002036	“Angkansa subali' myu mesewran, ginsang tawʼt Israel, na itueng si Jesus ne rinansang myu dut krus, Ya ne tu' binwat et Empu' na Begerar na Mesias, ingin bersen, si Kristo!”
44002037	Nesusa banar kedyeng pikiran ganang mekingeg itue, indyari iningkut dye si Pedro beke' ibang menge' bibilinan, kwan dye, “Menge' ketipusdan, enu ne dameng buwaten?”
44002038	Siminambag si Pedro, kwan, “Pegsusunan myu ginsan beke' telikuran itueng dimyung menge' keselaan, indyari megpebewtismu kew samat mengengandel i Jesus Kristo apang kemyu tu' empunen. Pegketbes meterima myu begey et Empu', ating Nakem et Empu'.
44002039	Sabab itueng tange' et Empu' tudyu eset dimyu beke' eset dimyung menge' yegang, beke' dut ginsan neng mere'rayu', dut kede agitan et Begerar na' Empu' tyu.”
44002040	Mekansang nega tinuturan i Pedro apang pesebenaran itueng kenyeng sinugid, indyari negpesewd ya eset kedye, “Pereyuni' myu itueng belingkeg neng taaw tiban apang kemyu in mebawi' et Empu'.”
44002041	Angkansa sebarang nengandel eset kenyeng sinugid in negpebewtismu. Ating eldew telung ribung ketawan ne nekedugang kedye neng menge' mengengandel.
44002042	Indyari negpelembus dye eenaran et penenuldu' et menge' bibilinan in, beke' nemegbe'baya' dye samat memegtitipused dut pegpukputek et bengbang bilang keremdeman et kemeteyan i Jesus sampay dut pegpenelang.
44002043	Sabab dut mekansang neng keli'lilu' beke' tenda' nebuwat pebiya' eset menge' bibilinan, negmilik eset ginsan meglelamud nunga beke' takut.
44002044	Indyari negbe'baya' ginsan neng mengengandel beke' pinegbulun dut ginsan kedyeng pengarta.
44002045	Pinegelen dye itueng lugta' beke' pengarta' dye, indyari pinegelnan pegbenbeginen dut ginsan kuyun eset pengengeilangan et kede sembatu.
44002046	Eldew-peldew dye in pemegtingtimung dut pengempuan na' benwa neng Templo. Pemegbisbitas et bengbang dut kedyeng benwa, beke' pemegsesaru na mesegya seled pusu'.
44002047	Pemegbebantug dye dut Empu' beke' pegesipan dye et ginsang taaw. Kede eldew pegdugangan et Empu' dut kedyeng ketimungan sebarang menge' mebawi' et menge' keselaan dye.
44003001	Kasa in dut menge' lisag telu et mapun, siminurung dut Pengempuan na' Benwa neng Templo de Pedro beke' si Juan sabab timpu itie et megpenelang.
44003002	Eset mekabi' lelengewang neng pegngeranan et Meayad, maya sembatung lelaki na' pangkul ne lagi sengkeganak. Ya in pegbibiten esentin eldew-peldew apang meneew et pirak dut menge' megseled dut Benwa Pengempuan na' Templo.
44003003	Ganang mebiri' ye de Pedro beke' si Juan sumled ne dut Pengempuan na' Benwa, ya in neneew et siin.
44003004	Tinengtengan ya et duwa in, indyari sinugiran ya i Pedro, kwan, “Sumiyek ke damen!”
44003005	Siminyek ne ya in kedye, pemikir ye begeyan ne ya et siin in.
44003006	Segwa' sinugid i Pedro kenye, kwan, “Kaya pirak ku etawa bulawan, temed erapun maya ibgey ku dimu. Dut kepengdyarian i Jesus Kristong tawʼt Nasaret, kepanew ke.”
44003007	Kineptan ye eset kewanan keremut itueng pangkul mura timinyeg. Pegketbes nasag sekali' menge' tiked bubuku' et lelaki.
44003008	Limineksut ya in beke' timinagna' nanew. Peleksut-leksut ya megseled dut Pengempuan na' Benwa megbebaya' dye, beke' mesegyang megbebantug dut Empu'.
44003009	Nebiri' et ginsan na ya in megpewpanew beke' megbebantug dut Empu'.
44003010	Neglilu' dye banar sabab et neinabu kenye ganang nekilala dye naya' ya neng miskin sene ti' megearung beke' meneew et siin dut Meayad neng Lelengewan et Pengempuan na Benwa.
44003011	Sasat megekpet ya kire Pedro beke' ki Juan eset bagi' na Templo neng sarimbar pegngeranaʼt Portiko i Solomon, memegderarak na memegkekabi' eset kedye menge' taaw na nemeglilu' eset neinabu.
44003012	Pegkebiri' i Pedro eset menge' taaw, pinegberes ye kedye, kwan, “Menge' tawʼt Israelita, manu angkan taku' neglilu' kew eset neinabung itue? Manu taku' angkan pegsiyekan myu kami et kwantin? Keblan myu taku' pinepanew kay ya pebiyaʼt dameng diring kepengyedian etawa lengku sabab et dameng pasek ketignaan?
44003013	Diki, erapun itueng Empu' et kityung keupu'upuan, de Abraham, Isaak beke' i Jakob, Ya in nenggey et pinekemetaas et kebentugan eset Kenyeng Dedeakan neng si Jesus pebiya' itueng negulian. Segwa' Ya in binggey myu dut kepengyedian apang imeteyen beke' pineilu eset teyumanan i Gobernador Pilato, na inukuman ye na ipelayam ne Ya in.
44003014	Ya in pasek metigna' beke' mebentel, segwa' negmendi' kew nega Kenye, beke' misan ga atin, tineew myu nega sembatung taaw na memematey atin key ipelayam.
44003015	Pinatey myu pegmewanan et biyag, segwa' Ya in biniyag peuli' et Empu', indyari saksi' kay et itueng neinabu.
44003016	Itueng kepengyedian i Jesus sampay pegandel kenye nepekseg eset lelaking itue na kebiri' beke' kilala myu. Neinabu itue sabab et pegpengandel kay ki Jesus. Itueng pegpengandel ki Jesus na tantung nekepegulin ginsan eset kenye samat dimyung ginsan mekebiri' in.
44003017	“Indyari tiban menge' ketipusdan, sewd ku na dut pegimatey ki Jesus kaya nesewran myu dimyung pegbuwaten, megsepantun kwantin gasi dimyung menge' pegibuten.
44003018	Segwa' eset binwat myu netuman ne itueng nekwit neng pegpepebunayag et Empu' eset pebiyaʼt menge' tarus Ye tagna', kwan, na si Kristo neng Mememawi' keilangan metiksa' sampay imeteyen.
44003019	Angkansa megsusun kew ne beke' peuli' mengandel dut Empu' apang ugaren ye dimyung menge' keselaan. Indyari begeyan kew et Empu' menge' timpu et kepeternan teyeg et elepan et Begerar.
44003020	Indyari tehagen gasi et Empu' si Jesus, itueng Mesias na binwat ye tudyu eset dimyu.
44003021	Ya in subali' tumerna mena dut lelegdengan et Empu' seked dumateng timpu et pegbebagu et ginsan neng ginis, kuyun eset pinebunayag et Empu' pebiya' et menge' metigna' neng tarus ye mewanan nega sene ti'.
44003022	Supama, sinugid i Moises, ‘Memili' Begerar neng Empu' et sembatung kedugu' myu beke' buwateng tarus samat daken. Kinggen myu ginsan neng bersen ye dimyu.
44003023	Indyari ginsan neng diki kumingeg eset tarus na atin ipeseriri dut menge' taaw et Empu' pegketbes binesanen.’ ”
44003024	Sinugid nega i Pedro, kwan, “Asal negpebunayag gasi pasal eset menge' eldew na itue na ating menge' tarus, tinegnanan ki Samuel beke' ginsang sumunud eset kenye.
44003025	Menge' tinange' et Empu' pebiya' et menge' tarus Ye tudyu eset dimyu eset pinegsulutan binuwat et Empu' beke' dimyung keupu'upuan. Sabab binres Empu' ki Abraham, kwan, ‘Ipenunga ku ginsan neng taaw eset dunya' pebiya' et dimyung tungtung-inupu'.’
44003026	“Angkansa pinebiyag peuli' et Empu' itueng Kenyeng Dedeakan neng Mesias, indyari Ya in tinahag eset dimyung menge' tawʼt Judio una-una et ginsan apang ipenunga kew beke' tebangan tumelikud eset dimyung meraat neng pengebiyagan.”
44004001	Ganang megebres nega de Pedro beke' si Juan dut menge' taaw, pegdateng menge' pari' sampay kapitan et menge' mengdidyaga eset Pengempuan na' Benwa beke' menge' Saduseo.
44004002	Megiiseg dye ne banar eset duwang bibilinan in sabab pegpebunayag dye eset menge' taaw na si Jesus tu' negbiyag peuli', na itue kebenaran megbiyag peuli' menge' patey.
44004003	Angkansa inalew dye duwa in, segwa' kinulung menaʼt pipirisuan seked kinedikleman, sabab atin neng masa gebi pe'.
44004004	Segwa' megsepantun kwantin, mekansang nekekingeg et kedyeng penuldu' eset megpengandel ki Jesus, indyari nekeapet limang ribu itungan et menge' kelelekian na megpengandel.
44004005	Kinedikleman nemegtimung dut lungsud et Jerusalem menge' pegibuten et menge' Judio, iba dye menge' megurang et bangsa beke' menge' menunuldu' et Keseraan binggey ki Moises.
44004006	Kebaya' dye de Anas na pinekepegibuten et pari', sampay de Kaipas, de Juan, de Alejandro beke' ginsang keusbaan neng metaas na pari'.
44004007	Pineelep dye si Pedro beke' si Juan beke' iningkut, kwan, “Dut enung kepengyedian etawa sinu negey dimyu et kepegbe'baya' pegbuwaten neng keulinen itue?”
44004008	Siminambag si Pedro na lulus et Nakem et Empu', kwan ye, “Menge' pegibuten beke' menge' megurang et menge' taw,
44004009	na ba' pegingkuten mu kami tiban pasal eset kenunganan kay eset pangkul na itue beke' ba' enukwan ya negulinan,
44004010	sewra' myu ginsan beke' ginsang tawʼt Israel na itueng taaw megetiyeg eset dimyung teyumanan na tantung negulinan ne sabab dut kepengyedian i Jesus Kristong tawʼt Nasaret. Ya in dimyung pineransang dut krus, segwa' binyag ya peuli' et Empu'.
44004011	Si Jesus ne tu' pesalan et sinurat et Empu' dut Kesuratan tagna' ti', kwan, ‘Itueng batu na minendinan myu na tegepetiyeg et benwa, na ya ne negmendyaring batung penued.’
44004012	“Sabab eset sirung et langit atueʼt dunya', maya sembatu lang na binggey et Empu' eset mekebawi' et taaw, na ngaran Ye si Jesus Kristo.”
44004013	Neglilu' menge' pegibuten et tawʼt Kekunsialan neng Sanedrin eset keureman pinebiri' de Pedro beke' i Juan. Lebi ne ganang mesewran dye na menge' bibilinan itue taaw lang, masi kaya nega pinegiskulan, nesewran dye ne ating kesewran beke' ketuwakalan i Pedro beke' i Juan sabab na neiba-iba dye i Jesus sasat biyag Ya nega in.
44004014	Indyari ganang mebiri' dye itueng taaw neng pinegulinan na megetiyeg eset abi' dye, kaya nemekebres atu eset kedye in.
44004015	Angkansa pineliwan mena eset pinegtimungan et Kekunsialan neng Sanedrin menge' bibilinan sampay taaw neng pinegulinan, mura nemegsudsugid menge' pegibuten, kwan,
44004016	“Enu buwaten tyu eset menge' taaw tu'?” ingkut dye. “Sabab sewd neʼt ginsang tawʼt lungsud et Jerusalem beke' diki tyu mepeilu na sembatung keli'lilu' neinabu pebiyaʼt kedye tu'.
44004017	Apang diki ne itue mepelatun-latun, dyenganen tyu ne dye na endey dye isudsugid dut misan sinu pasal eset ingaran i Jesus.”
44004018	Angkansa pinetingkag dye peuli' de Pedro, beke' sinugiran na dyangan ne megbesberes etawa menuldu' nega pasal et ingaran i Jesus.
44004019	Segwa' siminambag de Pedro beke' si Juan, kwan, “Kemyu ne mengukum ba' embe mebentel dut penyek et Empu', na menelinga eset dimyu etawa sumunud ki Empu'.
44004020	Sabab diki mekedyari kay na diki mengabar neng dameng nebiri' beke' nekingeg.”
44004021	Indyari lebi ne ating binresan dye, mura dye pinepanew. Kaya mebirinan dye et kebelingkegan apang medusaan itueng duwa, sabab megbebantug et Empu' ginsan menge' taaw sabab et kelilu'lilung tenda' na neinabu.
44004022	Sabab itueng lelaking pinegulinan dye lebi ne epat neng pulu' teun ne umur ye.
44004023	Ganang nepelayam ne de Pedro beke' si Juan, siminurung dye ne dut menge' kesebeyaan dye neng mengengandel, indyari sinugid dye ne itueng bineres et menge' pegibuteʼt pari' beke' menge' megurang et bangsa.
44004024	Ganang mekingeg itue, negbe'baya' dye negpenalang dut Empu'. Sinugiran dye, “Pineketaas neng Begerar, ginuna mu et langit beke' lugta', sampay dagat beke' ginsang ginisan esentin.
44004025	Kemyu negberes pebiya' eset Pasek Metigna' neng Nakem Mu ganang negsugid dameng keupu'upuang si Surutan Dabid na dimyung dereakan, kwan, ‘Manu taku' kelang iseg et menge' lein Judio sagka' Empu'? Manu taku' megbahum menge' taaw neng kaya kepulusan?
44004026	Nekepanyap mengatu menge' surutan eset dunya', indyari negtingtimung menge' pegibuten atu eset Begerar Empu' beke' ating Pinili' Ye neng memegbeg et ginsan. Ya ne si Kristo.’
44004027	“Na banar neinabu ating Kesuratan sabab nemegtimung dut lungsud ne itue de Surutan Herodes beke' de Gobernador Ponsio Pilato, kebaya' menge' lein Judio beke' ginsang tawʼt Israel, apang megbahum atu eset dimyung pasek metigna' neng dedeakan na si Jesus, Ya in pineyran mu et lana apang memegbeg.
44004028	Tinuman dye ginsan neng ginisan neng merapat buwaten neng binetang mu sene nega ti' pasal et kebegbesagan mu.
44004029	Indyari tiban Begerar, kinggen Mu ba' enu menge' pegsesenggupan dye kami. Tebangan Mu dimung mengengeradya na mekepengabar et mepangger eset dimung beres.
44004030	Iktanga' dimung lengen et kebesagan apang mekepegulin kay et menge' sakit beke' mekebuwat kay et menge' kelili'lilung tenda' sampay menge' ibang keli'lilu' pebiya' dimung pasek metigna' neng dedeakan na si Jesus.”
44004031	Pegketbes dye megpenelang, yiminegyeg et pegtingtimungan dye. Ginsan dye in sinleran ne et Nakem et Empu' beke' mepangger na mengabar et bebresen i Empu'.
44004032	Negsembatu seled pusu' beke' seled pikiran et ginsang mengengandel, indyari kaya dye pegpikiren et misan sinu na diri ye lang pengarta' ye, imbes atin kedyeng ginsan.
44004033	Pelahyun pegpesebanar et kelang kepengyedian menge' bibilinan eset pegbiyag peuli' et Begerar Jesus. Indyari pegbegey banar et Empu' kenyeng redyiki' eset kedyeng ginsan.
44004034	Kaya kekurangan eset kedye, sabab sinu-sinu kedye ne maya lugta' etawa menge' benwa, indyari itieng pinegelnan dye.
44004035	Atin pirak pegbegey dye dut keptan eset menge' bibilinan. Pegbenbeginen gasi itue kuyun dut pengengeilangan et kede sembatu.
44004036	Supama, maya taaw ngaran ye si Jose. Ya sembatung tawʼt Lebitang pinengganak et pulew et Siprus. Kwantin binuwat i Jose, angkansa peningkag eset kenye Bernabe et menge' bibilinan, gay bersen, “Pengimuyuk etawa Metinebangen”.
44004037	Pinegelen ye kenyeng uma, pegketbes binggey eset menge' bibilinan itueng pinegelnan ti'.
44005001	Segwa', maya memegesawa na negpeelen gasi et lugta'. Si Ananias ingaran et lelaki in, libun in si Sapira.
44005002	Indyari kinurangan i Ananias itieng pinegelnan in, na sewd gasi et kenyeng esawa, pegketbes binggeyan ye gasi itieng dut keptan et menge' bibilinan in et behagi'.
44005003	Angkansa sinugid i Pedro, “Ananias, manu taku' angkan pineselban ke i Seytan, indyari nengakal ke ki Nakem et Empu'? Manu taku' angkan kinurangan itieng pinegelnan et lugta beke' akalen mu na ikew ibgey ginsan neng pirak dut Empu'?
44005004	Sasat kayangga pe' pinegelen lugta' in, diki be taku' dimu atin? Indyari ganang nepegelen, diki be dimu itieng nepegelnan? Manu tegaha' nepikiran mu kurangan atin? Lein dut taaw ke nengakal erapun eset Empu' ke key nengakal.”
44005005	Ganang nekingeg itue i Ananias, ya in patey ne negba', indyari ginsan neng nekekingeg eset neinabung itue in sinleran et kelang takut.
44005006	Indyari timinyeg menge' kesuburan, binulungan bangkay in, pegketbes binibit dye ya dut liwan, indyari linebeng.
44005007	Pegketalib et menge' telung kelisagan, diminateng kenyeng esawa si Sapira, segwa' kaya penedsewd eset neinabu.
44005008	Megtuy nengingkut si Pedro eset kenye, kwan, “Isugira' be daken ba' itue ga pinegelnan et lugta' myu in?” Sambag ye, “E' be, atin ga be.”
44005009	Angkansa sinugid kenye i Pedro, “Manu taku' pinegsembetuan myu sulayan itieng Nakem et Begerar? Birina'! Atin eset lelengewan ne itieng menge' nenglebeng eset dimung esawa, indyari ikew gasi tiban bibiten dye dut liwan.”
44005010	Megtuy negba' si Sapira eset titikeran i Pedro pegketbes natey. Pegseled et menge' kesuburan, nebiri' dye na patey ne ya. Angkansa binibit dye gasi bangkay ye beke' limbeng dye eset abit lebeng et esawa ye.
44005011	Nemeketakut et kela' ginsang tawʼt mengengandel in beke' ginsang nemekeabar in pasal et itueng neinabu.
44005012	Mekansang menge' tenda' beke' keli'lilu' binuwat menge' bibilinan dut pinegtengaan et menge' taaw. Nemegtingtimung dut Portiko i Surutan Solomon ginsan neng mengengandel in.
44005013	Kaya misan sembatu et menge' kaya pemengandel in nememaya' eset kedye sabab et takut, misan ne inesipan dye et menge' taaw.
44005014	Segwa' pekansang neng pekansang itueng menge' kelelekian beke' kelilibunan pemengandel dut Empu' sampay naya' kedye.
44005015	Sabab et ginsaʼt binwat et menge' bibilinan, binibit dut menge' dalan menge' tegesakit indyari pinengdatun eset menge' degdatag beke' demdam, apang pegtalib i Pedro mesugat et kenyeng eninu eset misan menge' senu mene eset kedye in beke' megnunga dye ne.
44005016	Indyari diminateng gasi mekansang taaw mawa' dut menge' kebebenwanan dut pelibut-libut et lungsud et Jerusalem, pegbibiten kedyeng menge' tegesakit beke' misan sinleban na pepeliyutan et meyaat neng diwata, indyari dyeng ginsan pinegulinan.
44005017	Angkansa megimbeng ne gasi Pinekepegibuteng Pari' beke' menge' kesebeyaan ye na kebaya' eset rupungaʼt menge' Saduseo. Pikiren dye ne keilangan maya buwaten dye atu de Pedro.
44005018	Inalew dye menge' bibilinan pegketbes pinepirisu.
44005019	Segwa' pegkegebi inukaban et dereakan et Begerar pipirisuan pegketbes pineliwan menge' bibilinan. Sinugid ye kedye, kwan,
44005020	“Sumurung kew dut Pengempuan na' Benwa neng Templo, indyari menuldu' pasal et bagung pemimiyag ne itue.”
44005021	Nenelinga gasi menge' bibilinan, angkansa megkukueldew ne diminuntin dye samat netahagan dye dut Pengempuan na' Benwa, pegketbes nenuldu' dyeʼt menge' taaw duntin. Ganang diminateng Pinekepegibuten et Pari' beke' kedyeng menge' kesebeyaan, tiningkag dye ginsan neng meumur eset bangsa et Israel dut pegrupung et ginsang tawʼt Kekunsialan neng Sanedrin. Pineisi' dye dut pipirisuan menge' bibilinan.
44005022	Segwa' pegdateng duntin et menge' mengdidyaga in, kaya dye ne esentin. Angkansa negpeuli' dye ne dut kelang benwa et Sanedrin, indyari kwantin penuturan,
44005023	“Nebiri' kay nekekunsi' et menunga itueng pipirisuan indyari megetiyeg mengdidyaga in dut lelengewan. Segwa' ganang ukaban kay ne, kaya ne taaw nebiri' kay dut seled!”
44005024	Ganang mekingeg itue, nelipeng menge' pegibuteng pari' beke' kapitan et mengdidyaga eset Pengempuan na' Benwa, beke' diki mesewran dye pikiran na ba' enu neinabu eset menge' bibilinan.
44005025	Segwa' maya diminateng beke' negsugid eset kedye, kwan, “Birina'! Itueng menge' kelelekiang pinirisu myu in, duun dye neʼt Templo pemenuldu' eset menge' taaw.”
44005026	Angkansa itieng kapitan siminurung dut Pengempuan na' Benwa, kebaya' kenyeng menge' tindeg. Nepebaya' dye, segwa' diki dye nengleges sabab metakut dye ne kalu' dye in bekalen et menge' taaw.
44005027	Pineelep dye dut tawʼt Kekunsialan neng Sanedrin itueng menge' bibilinan, indyari inukum et pinekemetaas neng pari'.
44005028	Kwan ye, “Asi'asi' banar kaya ne tinugutan kay kemyu mengabar dut ingaran na itue, erapun birina' myu be dimyung binuwat! Latap ne eset ginsaʼt lungsud et Jerusalem dimyung penuldu', indyari gaay myu nega kami negkesala' eset pegkepatey et taaw ne atin!”
44005029	Segwa' siminambag si Pedro beke' ibang menge' bibilinan in, kwan, “Itieng Empu' key subali' kay endelen, lein itieng taaw!
44005030	Empu' neng kityung keupu'upuan na nemiyag peuli' ki Jesus neng pinatey myu in neng pineransang myu dut krus neng usuk.
44005031	Pegketbes pineribuwat ya et Empu' dut kenyeng kewanan apang Mekepenguna beke' Mememawi', apang begeyan et Empu' menge' tawʼt Israelita na lawak apang megsusun ampa' empunen et kedyeng keselaan.
44005032	Saksi' kay eset menge' keginisan neng itue, kami beke' Nakem et Empu' neng pinebaya' et Empu' eset menge' pengandel dut Kenye.”
44005033	Ganang mekingeg itue, megkekek neʼt iseg menge' pegibuteng metetaas et Kekunsialan neng Sanedrin, indyari gaay dye ne ipepatey menge' bibilinan.
44005034	Segwa' timinyeg sembatung Pariseong megngengaran et Gamaliel na tegepegtuldu' et Keseraan et egama beke' peguntebien et ginsang taaw. Tinahag ye ipeliwan mena diki mekwit-kwit menge' bibilinan.
44005035	Indyari negberes dut menge' metetaas, kwan, “Tawʼt Israelita, inget kew na menala' eset menge' taaw ne itue.
44005036	Kayangga pe' nekwit pegsebut et pebe'belung si Teudas, na ya in kunu' sembatung metaas neng pegibuten, nekeakit et epat neng gatus ne taaw na lumamud kenye. Segwa' ganang natey ga in, nemegpekparak ne ginsan ating menge' netulduan ye in, indyari netbes lang et kaya misan nepulusan.
44005037	Pegketbes, simimbut gasi si Judas neng tawʼt Galilea, na ating masa tempuʼt pegpepelista, indyari nekeakit gasi et mekansang neng taaw. Ganang ya in natey ne gasi, nemegpekparak gasi ating menge' taaw siminunud kenye.
44005038	Angkansa pegsugiren ku dimyu, dyangan myu penglemuran menge' taaw ne itue, pesari' myu dye! Na ba' pegbebehumen dye etawa pegegeesen dye tu' mawa' dut taaw, dye in meraag.
44005039	Segwa' na ba' mawa' dut Empu', diki myu itue mebelebagan beke' tumbu' nega na pegsegkaan myu Empu'!”
44005040	Nenelinga dye eset penuldu' i Gamaliel. Pinesled gasi peuli' menge' bibilinan, indyari pegketbes pinukul dye beke' bulagen mengabar pasal et kepengyedian i Jesus. Indyari dye in pinelayam.
44005041	Megeenep na nemengugad itieng menge' bibilinan eset elepaʼt Sanedrin, sabab ginaay et Empu', sabab dye in mepebetang eset kelelewan alang-alang dut pengandel dye ki Jesus.
44005042	Indyari eldew-peldew megsurung dye dut Pengempuan na' Benwa neng Templo beke' dut menge' kebebenwanan. Indyari kaya terna pemenuldu' dye duntin beke' pemengabar pasal ki Jesus neng pengerim itueng Kristo, etawa Mesias.
44006001	Ganang timpung atin megkekansang ne mengengandel, indyari menge' Judio neng megbebres et Griego nemenawey et menge' Judio neng megbebres et Hebreo sabab menge' kelilibunan neng balu dut bagi' dye ti' mekepesaran ne eset pengeldew-peldew dut pegbagi' et ikebiyag dye.
44006002	Angkansa tinimung et menge' sempulu' duwang bibilinan tu' ginsang kerupungan neng menge' mengengandel, indyari sinugid kedye, “Diki kay mekedyari pesaran pegpeabar et beres et Empu' apang kumpet lang et pegbagi' et ikebiyag.
44006003	Angkansa menge' ketipusdan, pemili' kew ne eset menge' kesebeyaan myu neng pitung kelelekian, na kilala myu na mepengendelan, meutek beke' dut ipnu' et Empung Nakem. Indyari ibetang kay dye eset keradyang itue.
44006004	Indyari ipetudyu kay gasi ginsang dameng timpu, eset pegpenelang beke' dut pegpeabar et beres et Empu'.”
44006005	Negeayan et ginsang kerupungan itueng binahum et menge' bibilinan, angkansa pinili' dye si Esteban, sembatung lelaki neng mepangger pengandel dut Empu' beke' bahaʼt Nakem et Empu', beke' gasi de Pelipe, Prokoro, Nikanor, Timon, Parmenas beke' si Nikolas na tawʼt Antiokia, sembatung lein Judio na negayat eset egama et Judaismo.
44006006	Pineelep dye eset menge' bibilinan na negpenelanginan dye, ganang pinengdepnan dye menge' keremut eset kedye in.
44006007	Indyari pelahyun na megpeabar menge' mengengandel itueng bebresen et Empu' dut mekansang taaw. Pekeldam neng pekeldam sekali' menge' mengengandel in dut lungsud et Jerusalem, beke' mekeldam neng menge' pari' megpengandel ki Jesus.
44006008	Pegbegeyan et Empu' ki Esteban redyiki' beke' mekepengyedian, angkansa pesi nemuwat ya et mekeldam neng kelang keknad-eknad beke' menge' tenda' dut elepan et menge' taaw.
44006009	Segwa' nekipegsedsagka' eset kenye menge' senung nekelamud dut sembatung pegbikianen na Sinagoga neng Menge' Pinelayam, na sengkerupungan et menge' tawʼt Judio teyeg et menge' lungsud et Sirene beke' et Alejandria, sampay senung-senung menge' Judio teyeg menge' probinsiya et Silisia beke' et Asia.
44006010	Segwa' kaya dye nedaag si Esteban sabab et kesesewran et beres ye pebiya' et Nakem et Empu'.
44006011	Angkansa petagu' na nemenutsut dye menge' senung kelelekian na megsugid et kwantin, “Nekingeg kay na pegudyu'-udyuen i Esteban si Moises beke' Empu'.”
44006012	Na ba' kwantin ineriwara' dye na miseg ki Esteban menge' taaw sampay menge' kenggungurangan eset lungsud beke' menge' menunuldu' et Keseraan. Ya in inalew dye pegketbes pineelep eset tawʼt Kekunsialan neng Sanedrin.
44006013	Indyari pinegelep dye gasi menge' meeakal neng saksi' atu ki Esteban. Kwan dye, “Taaw na itue kaya petetngew et besberes et meyaat atu dut pasek metigna' neng Pengempuan na' Benwa tyu beke' eset Keseraan binggey ki Moises.
44006014	Nekingeg kay na pegsugiren ye na rumbaken ating Pengempuan na' Benwa i Jesus neng tawʼt Nasaret, indyari sembian et menge' keeratan pinepusaka' eset kityu i Moises in.”
44006015	Tinengtengan si Esteban et ginsan neng megearung eset elepan et Kekunsialan neng Sanedrin. Nebiri' dye na kenyeng rupa samat rupa mene et dereakan et Empu'.
44007001	Indyari si Esteban tu' iningkut et pinekemetaas neng pari', kwan, “Banar be taku' itueng ginsan?”
44007002	Siminambag si Esteban, “Menge' ketipusdan beke' menge' kenggurangan, kingga' myu itueng ibres ku. Itueng metaas beke' mekepengyediang Empu' nepebiri' eset kityung keupu'upuang si Abraham sasat itue dut probinsiya et Mesopotamia nega, mura liminegdeng dut lungsud et Haran.
44007003	Bineres et Empu' eset kenye, kwan, ‘Tirengan mu dimung lugta' beke' menge' keusbaan mu, indyari sumurung ke dut kelugtaan ipebiri' ku dimu.’
44007004	Angkansa nugad ya dut lungsud et menge' tawʼt Kaldeo, indyari liminegdeng neʼt lungsud et Haran. Pagka' natey ne kenyeng ama', ya in pineubu' ne't Empu' dut lungsud ne itue neng peglelegdengan tyu tiban.
44007005	Segwa' kaya ya binggeyan et Empu' misan sengpalad neng lugta', segwa' tinange' Ye itueng lugta' megmendyaring kenye eset sakup ye, beke' dut menge' tungtung-inupu' ye, misan ne kayangga pe' yegang ye atin neng masa.
44007006	Indyari itue sinugid kenye et Empu', kwan, ‘Lumegdeng dut ibang bangsa dimyung menge' tungtung-inupu'. Uripenen dye duntin beke' peliyutan dut seled epat neng gatus teun.
44007007	Dusaen ku ating bansang menguripen kedye. Pegketbes mugad dye duntin beke' mengempu' eset daken dut lungsud ne itue.’
44007008	Indyari tinahag et Empu' si Abraham pegtutuli' bilang tenda' et kenyeng pinegsulutan eset kedye. Angkansa ganang pinengganak si Isaak, tinuli' ye itue dut ikewalung eldew. Kwantin gasi binuwat i Isaak ki Jakob neng yegang ye, beke' si Jakob binwat dut sempulu' duwang yegang ye neng lelaki, na dye negmendyaring atin sempulu' duwang kegunggurangan et kityung bangsa et Israel.
44007009	“Na' itueng menge' yegang i Jakob nengimbeng ki Jose neng ari' dye, angkansa pinegelen dye ya na bilang uripen dut bangsa et Egipto, segwa' eset kenye itueng Empu'.
44007010	Indyari binawi' ya dut ginsan et kenyeng keliyutan. Binggeyan ya et Empu' kesesewran beke' tinebangan ya na ipenunga ganang umalep ya dut ki Paraon neng surutan dut bangsa et Egipto. Indyari ya in binuwat i Paraon Gobernador et Egipto beke' ginsang sengkebebenwanan et surutan.
44007011	Na' diminateng tegurap beke' kelang ketiksaan dut sengketelingkepaʼt bangsa et Egipto beke' Kanaan, indyari kaya meisian et kekanen kityung menge' keupu'upuan.
44007012	Angkansa ganang neebaran i Jakob na maya tirigu dut bangsa et Egipto, pineruntin ye menge' yegang ye neng kityung keupu'upuan dut megunang panew apang memengley.
44007013	Dut ikeruwang pegduntin dye, negpekilala ne si Jose eset kenyeng menge' ketipusdan, indyari nekesewran et Paraon pesalan et keusbaan i Jose.
44007014	Pegketbes atin, pineisi' i Jose si Jakob beke' kenyeng menge' kekempungan, pitumpulu' lima ginsan.
44007015	Indyari siminurung si Jakob dut Egipto. Indyari mekansang teun liminabay, duntin ne ya natey, kwantin gasi kityung menge' sempulu' duwang keupu'upuan tyu.
44007016	Binibit menge' bangkay dye dut lungsud et Sekem, indyari binetang ne dut lelebengan neng inlen i Abraham eset menge' keyegangan i Hamor tagna'.
44007017	“Nekwit ne dut Egipto menge' keupu'upuan i Abraham. Ganang megkekabi' ne timpu et pegtuman et Empu' eset kenyeng tange' ki Abraham, mekeldam ne menge' tawʼt Israelita eset bangsa et Egipto.
44007018	Na nemegsubli gasi surutan dut Egipto, indyari itueng bagung surutan na kaya mekekilala ki Jose.
44007019	Inekalan itueng surutan kityung tutusan, sampay pineliyutan ye dye sampay tinehagan ye kityung keupu'upuan et pinelegesan na itimbag kedyeng memulek apang matey.
44007020	“Atin neng masa ipengganak si Moises, sembatung yegang na pegmerganen et Empu' beke' menunga dagbes ye. Telung bulan mena itue tinengman dut benwa et kenyeng ama'.
44007021	Indyari ganang lineges pineliwan ne ya in, inembuan ne ya et yegang neng libun i Paraon, pegketbes pinekilala na samat diring yegang ne in.
44007022	Tinulduan ne ya in neng ginsang kesesewran et menge' tawʼt Egipto, indyari negmendyaring bantug eset beres beke' eset buwat.
44007023	“Ganang epat neng pulung teun ne umur ye, nepikiran ye sumurung dut kenyeng se'sali' neng tawʼt Israelita apang birinen ba' enu kedyeng kebtangan.
44007024	Nebiri' ye megpesekitan et sembatung tawʼt Egipto sembatung tawʼt Israelita, angkansa tinebangan i Moises itue, indyari bilang pegbeles pinatey ye tawʼt Egipto na atin.
44007025	Keblan i Moises meretian atin et kenyeng menge' se'sali' Israelita na dye in bewinen et Empu' pebiya' ye, segwa' kaya lang itue meretian dye.
44007026	“Kinedikleman maya nebiri' ye duwang tawʼt Israelita nemegbanta, indyari ginees ye na dye in bulagen. Kwan ye, ‘Menge' bila', manu taku' kemyu tu' pemegbanta? Sali' kew tawʼt Israelita.’
44007027	Segwa' sinikwey ga si Moises in et lelaking meiiseg dut iba ye, indyari negberes, kwan, ‘Sinu taku' nenggerar dimu apang megmendyaring pegibuten beke' mengungukum kay?’
44007028	‘Gay mu be taku' aku peteyen samat binuwat mu kegapun eset tawʼt Egipto in?’
44007029	Ganang nekingeg itue i Moises, nelegyu ya in, indyari liminegdeng dut bangsa et Midian. Nengesawa ne ya duntin beke' negyegang dye et duwang lelaki.
44007030	“Mekelabay epat neng pulung teun, nepebiri' ki Moises sembatung dereakan et Empu' eset sembatung megdedleg neng mebabaʼt puut kayu dut kelnangan na kaya merayu' dut bukid et Sinai.
44007031	Neknaran si Moises eset kenyeng nebiri', indyari ganang kebian ye apang intetewen et menunga, nekingeg ye beres et Begerar na Empu', kwan,
44007032	‘Aku itueng Empu' et dimyung menge' keupu'upuan, itueng Empu' de Abraham, Isaak beke' i Jakob.’ Si Moises tu' nenggerger neʼt takut beke' diki ne teyen kesiyek.
44007033	Sinugid kenye et Empu', kwan, ‘Ugara' dimung tempa' set tiked mu sabab pasek metigna' itueng lugta' neng pegeetiyegan mu.
44007034	Mekebiri' ku banar pepeliyutan et menge' tawʼt Egipto menge' taaw ku, beke' mekekingeg ku peningkag et menge' Israelita. Indyari nineug ku apang dye in bewinen. Ani' ke, tehagen te ikew dut lungsud et Egipto.’
44007035	“Itueng si Moises minendian et menge' Israelita ganang kedyeng ibres, kwan, ‘Sinu taku' nenggerar dimu apang megmendyaring pegibuten beke' mengungukum kay?’ Segwa' itue negang si Moises gasi ginerar et Empu' bilang pegibuten beke' mememawi' eset tabang et dereakan et Empu' na nepebiri' eset kenye dut mebabang puut kayu na megdedleg.
44007036	Si Moises nega gasi nematun eset keupu'upuan i Israel mawaʼt ketiksaan dut Egipto. Apang meinabu itue, ya in nemuwat et menge' keli'lilung keradya beke' tenda' dut Egipto beke' dut Dagat na Meregang, beke' dut kelnangan sasat nemegpanew dye dut seled epat neng pulung teun.
44007037	Ya nega ating Moises na negsugid eset menge' tawʼt Israelita, ‘Memili' Empu' dimyu na sembatu eset dimyu na buwateng tarus samat daken.’
44007038	Si Moises key in kebaya' dut kerupungan neng menge' tawʼt Israelita dut kelnangan. Ya key in nekipegsudsugid eset dereakan et Empu' na negberes eset kenye, beke' eset kityung menge' kegunggurangan dut bukid et Sinai. Ya key in timinerima et menge' beres na megbegey biyag mawa' dut Empu' apang ibgey kityu.
44007039	“Segwa' kaya si Moises inandel et kityung menge' kegunggurangan, segwa' minendinan dye ya. Gay dye na megpeuli' dut bangsa et Egipto.
44007040	Indyari sinugid dye ki Aaron neng uka' ye, kwan, ‘Bealan mu kami et menge' empu'empuan na muna eset damen, sabab kaya ne nesewran kay na ba' neenu ne itueng Moises ne atin na negpeliwan damen dut lungsud et Egipto!’
44007041	Indyari nemuwat dye ne sembatung empu'empuan neng samat dagbes et ibun neng sapi'. Pinegumenatan dye nega itueng menge' keradya et keremut dye, beke' binggeyan et menge' bebgey dye.
44007042	Sabab esentin, tinelikuran dye et Empu' beke' pinesaran mengempu' eset menge' bituen beke' eldew sampay bulan bilang menge' empu'empuan. Itue ga kuyun dut ipinesurat et Empu' tarus ye dut Kesuratan, kwan, ‘Ginsan menge' tawʼt Israel, lein aku tantu na sinimeyaan myu et menge' simaya' beke' menge' setwa' na pinatey dut kelnangan neng seled epat neng pulung teun duun.
44007043	Diki ne, sabab ating pegbibiten myu neng ranggar i Molok neng empu'empuan myu, beke' dagbes et bituen et empu'empuan myung si Renpan. Binuwat myu menge' patang apang pengempuen. Angkansa ipenimbag ku kemyu dut sembela' nega neng bangsa et Babilonia.’
44007044	“Tagna' ti', kegunggurangan tyu maya benwang pinegsulutan et Empu' beke' neng taaw eset nekeunang dye in dut kelnangan. Binuwat itueng benwa kuyun dut Keseraan et Empu' ki Moises beke' eset sungtuhang pinebiri' eset kenye.
44007045	Pinusaka' itue et kedyeng menge' yegang beke' binibit ganang sekupen dye itueng lungsud neng menge' bangsang pineleug eset kedye et Empu' eset pengunguna i Josue. Beke' itue dumaran duntin seked dut ketimpuan i Surutan Dabid.
44007046	Minerga' et Empu' si Surutan Dabid beke' neneew itue et ketugutan na megpetiyeg et benwaʼt Empu' i Jakob.
44007047	Segwa' yegang ye si Solomon mene negpetiyeg et benwang itie.
44007048	“Segwa', megsepantun kwantin ketaas-taasang Empu' in, kaya lang meglegdeng eset menge' benwa na binuwat et taaw. Kuyun dut pegsugiren et tarus et Empu' tagna' ti', kwan Empu',
44007049	‘Langit Daken neng erungan, indyari itueng dunya' eetagan et Dakeng menge' tiked. Enu be negang benwa na ipetiyeg myu eset Daken etawa enu beng lungsud na pegpeternan Ku?
44007050	Diki be taku' aku nemuwat neng ginsang itue?’ ”
44007051	Indyari sinugid i Esteban dut kekunsialan, kwan, “Mekektul ulu myu! Kayangga pe' pegpinda dimyung seled pusu'! Mendi' myu kinggen keberbenaran et ketulduan et Empu'! Na ba' enu binwaten tagna' et menge' kegunggurangan tyu, kwantin nega pegbuwaten myu. Daran myu pegetuanan itueng Nakem et Empu'.
44007052	Sinung tarus et Empu' kaya pineniksa et dimyung kegunggurangan? Kaya! Pinatey dye menge' kesewd menarus dut pegatu' et Pasek Metignang Mesias, neng Tehagen et Empu'. Na ya in pinegdagang myu beke' pinepatey.
44007053	Timinerima kew et Keseraan binggey et Empu' pebiya' et menge' dereakan ye, segwa' kaya myu pegesipen itie!”
44007054	Ganang mekingeg itue et menge' sakup neng tawʼt Kekunsialan neng Sanedrin, dye in megkekek neʼt kelang iseg ki Esteban.
44007055	Segwa' si Esteban, sinleran neʼt Nakem et Empu', na siminyek dut langit, indyari nebiri' megserinew neng kebentugan et pelibut et Empu' beke' si Jesus na megeetiyeg eset kewanan et Empu'.
44007056	Kwan ye, “Seiki' be, mekebiri' ku na ukab kelengitan beke' Yegang et Taaw megeetiyeg eset tampa' kewanan et Empu'!”
44007057	Tinembel dye kedyeng telinga beke' nemegbensag. Pegketbes, nemegdingdingan dye rinuhub eset kenye.
44007058	Ginuyud dye si Esteban peliwan et lungsud apang bekalen seked matey. Pinenglukas et menge' saksi' kedyeng repanan, indyari tinektak eset titikeran et sembatung subur na ingaran ye Saulo.
44007059	Indyari ganang pinegbebakal dye si Esteban na pegpenelang et kwantin, kwan, “Empung Jesus terimanen mu dakeng kurudua.”
44007060	Indyari siminelukud si Esteban beke' negbensag et mebasag, kwan, “Begerar, dyangan mu ne dye sukuten et keselaang itue!” Ganang negberes itue, ya in natey ne.
44008001	Indyari, kesulut dye si Saulo dut pegkepatey i Esteban. Atin neng eldew timinagna' kelang ketiksaan eset menge' mengengandel et menge' ketingtimungan dut Jerusalem. Ganang menge' bibilinan mene netinda duun, ginsan neng menge' ibang mengengandel nemegpekparak ne eset probinsiya et Judea beke' Samaria.
44008002	Na' si Esteban gasi in limbeng neʼt menge' taaw neng kelang pegarap dut Empu' na nemengrupuk ne banar.
44008003	Sementara' pegeriweraen ne banar i Saulo menge' mengengandel et menge' ketingtimungan in. Pegselden ye ne kebenwa-benwanan, pinengrayak ye menge' pemengandel ki Jesus in, sampay diki ne pilinen lelaki etawa libun pinemerisu ye dye.
44008004	Na' menge' mengengandel nemegketkanat na sumurung dut kede lungsud et menge' taaw na endelen itueng Menungang Abar pasal ki Jesus Kristo.
44008005	Siminurung si Pelipe dut sembatung lungsud dut probinsiya et Samaria, beke' ipineabar ye duntin pasal i Jesus neng Mesias tinahag et Empu'.
44008006	Ganang neebaran et keldamen et menge' taaw sampay nebiri' itueng menge' keli'lilung nebuwat ye, nengingeg dye ne banar et pegbersen ye in.
44008007	Sabab megegerwak menge' meyeyaat neng nakem sasat megliliwan dut mekansang taaw neng nesleran dye in. Nepegulinan ye mekansang neng pangkul beke' menge' piley.
44008008	Angkansa sabab et ating neinabu dut lungsud dye in, nesegyaan banar menge' esentin.
44008009	Eset ating probinsiya et Samaria, maya gasi meglelegdeng duntin sembatung lelaki ingaran ye Simon. Atin pe in pinelilu' ye menge' tawʼt Samaria pegpepebiri' et balikmata. Pegsugiren ye dut menge' taaw na ya in tantung mekepengyedian.
44008010	Indyari ginsang taaw nengingeg ne kenye, tumagna' dut pegibuten sumked dut uripen. Kwan dye, “Itueng lelaki na ating kepengyedian et sembatung empu' neng pegtingkagaʼt si Basag neng Kepengyedian.”
44008011	Nekwit neng timpu na nepenelinga dye ya sabab et keli'lilu' et kenyeng balikmata.
44008012	Segwa' ganang ituldu' i Pelipe Menungang Abar pasal eset pegmilik et Empu' sampay ki Jesus Kristo megmendyaring Mesias, mekansang dye in nemengandel beke' negpebewtismu, lelaki libun.
44008013	Misan si Simon nengandel ne, indyari ganang nebewtismuan ne ya in, daran ne megbaya' ki Pelipe. Neglilu' ya ganang nebiri' ye menge' kelilu'lilung keradya beke' menge' tenda'.
44008014	Ganang nekekingeg menge' bibilinan eset Jerusalem na nemengandel neʼt beres et Empu' menge' tawʼt Samaria, pinesurungan dye si Pedro beke' si Juan dun kedye.
44008015	Pegdateng, nenelangin dyeng duwa dut Empu' supaya kalu' dumapel dut kedye Empung Nakem.
44008016	Sabab, e' nebewtismuan dye ne gasi dut ingaran et Begerar Jesus, segwa' misan pe' sembatu dut kedye kayangga pe' nedeplan et Nakem et Empu'.
44008017	Ganang nedpen dye ne i Pedro beke' i Juan et keremut dye, atin pe' diminapel ne et kedye Nakem et Empu'.
44008018	Pagka' nebiri' i Simon na diminapel ating Nakem et Empu' sabab et pegdepen et keremut et menge' bibilinan, angkansa sinukayan yeʼt pirak si Pedro beke' si Juan.
44008019	Kwan ye, “Begeyi' myu aku et ating kepengyedian ne itue, apang sebarang medpen ku et keremut ku, atin deplan et Nakem et Empu'.”
44008020	Segwa' sambag i Pedro et kenye, kwan, “Elula' kuʼt keunung keʼt pirak mu in dut Narka'! Sabab pegsedseleren mu ating begey ingasi' et Empu' mekedyari lang melen.
44008021	Angkansa, kaya lang lamud mu et itueng keradya kay tu', sabab pegyeyekinen mu in diki lang patut dut Empu'.
44008022	Selyu pegsusunan mu ating keyeatan et pegyeyekinen mu in beke' pegpenelang ke dut Begerar Jesus, kalu' lang gasi maapen ke seʼt samat ating ginis neng pegsedseleren mu in.
44008023	Sabab, mekesipat ku ne na asal ipnu' ke et pegimbeng. Sama keʼt pegsisigtan et keyeatan nega in.”
44008024	Sinugid i Simon ki Pedro beke' ki Juan, kwan ye, “Ba' mekedyari dimyu, ipenelanga' myu aku dut Begerar, apang ating ginis neng sinugid myu in diki meinabu daken.”
44008025	Pegketbes negpekubanar pasal et nebiri' dye sampay pegpeabar dye et beres et Begerar Jesus, negpeuli' dye dut Jerusalem. Sampay negsindalan dut mekansang kerurungan et menge' tawʼt Samaria na nepebnaran dye gasi et Menungang Abar pasal ki Jesus.
44008026	Na dinaak et dereakan et Empu' si Pelipe, kwan ye, “Pegpanyap ke beke' surung dut tampa' barat dut dalan na' pesanad et lungsud et Gasa teyeg dut lungsud et Jerusalem.” Itue dalan et kelnangan.
44008027	Angkansa, negpanyap si Pelipe beke' siminurung. Mendyari nebiri' ye sembatung pegibuten et bangsa et Etiopia neng mengengeradya et Kandas etawa Reyna, ating libun neng mememegbeg et menge' tawʼt Etiopia. Ating lelaki megmimilik gasi et kementirian ye. Siminurung ya dut Jerusalem apang mengempu'.
44008028	Ganang pegsesekatan ye keritun, meguli' ne. Pegbebetsaen ye ating buuk et tarus na' si Isaias tagna' ti'.
44008029	Mendyari, sinugiran et Nakem et Empu' si Pelipe, kwan, “Peringani' atin keritun ti'.”
44008030	Angkansa, negde'dali' diminarak si Pelipe, seked mekabi'. Nekingeg yeng pegbebetsaen neng buuk i Isaias na' tarus. Iningkut ye, kwan, “Mekeretian mu be taku' pegbebetsaen mu in a?”
44008031	Indyari siminambag pegibuten, kwan, “Enukwan ku taku' meretian itue ba' kaya gasi megpeatur et daken?” Sekali' ginayat ye si Pelipe seked nekesakat neʼt keritun.
44008032	Itueng behagi' et Kesuratan neng pegbebebetsaen ye, kwan, “Antangan ye samat bibili neng kaya gikgibek na pegbibiten dut sesumbelian. Etawa, antangan ye samaʼt sembatung ibun et bibili set elepan et mengingipat na' peggugupitan bulbul ye, temed kaya lang gikgibek ye.
44008033	Sabab et kekimbebaan ye kaya ya inukum et metigna'. Misan sembatu kaya keusul et tutusan ye. Umur ye kaya lang pinesangdan atuʼt dunya'.”
44008034	Itueng pegibuten nengingkut ki Pelipe, kwan, “Ipetura' be daken ba' pegsugiren i Isaias na' tarus tu', sindir ye et diri ye etawa pegsindiren ye ibang taaw?”
44008035	Tinegnanan i Pelipe negpeatur kenye teyeg et Kesuratan na' atin. Sinugid i Pelipe kenye pasal et Menungang Abar pasal et ki Jesus Kristo.
44008036	Dut pegpelembus dyeʼt pegpanew dut dalan, nekebia' dye et danumen. Sekali' negsugid ating pegibuten in, kwan, “Na', itue ne e danum. Enu nega sebaban, ampa' diki ku mekedyari kepepebewtismu?” .
44008037	Siminambag si Pelipe, kwan, “Mekedyari ke bewtismuan, ba' ating pegandel mu in dut pusu' mu.” “E' tu', keberbenaran,” sambag ye. “Pegandel ku na si Jesus Kristo atin Yegang et Empu'.”
44008038	Angkansa pinetaren ne et ating pegibuten pegsesekatan dye in. Nineug dyeng duwa de Pelipe beke' et pegibuten in dut danum. Sekali' binewtismuan ya i Pelipe.
44008039	Ganang pegbitua' dye ne dut danum, sekali' si Pelipe megtuy ne pineugad et Nakem na' Empu'. Kaya dye ne negbi'biri' peuli'. Segwa' ating pegibuten in negpelembus lang et pegpanew ye et meksan banar.
44008040	Segwa' pinebibit et Nakem et Empu' si Pelipe dut lungsud et Asoto. Tihad duntin, negsindalan et menge' tawʼt kebebenwanan na' mebianan ye, pinenulduan ye et Menungang Abar pasal ki Jesus Kristo seked nekerateng ya et lungsud et Sesarea.
44009001	Sasat nega, mebasag nega pegsesenggupan i Saulo menungsang beke' imeteyen menge' pepengenaran i Begerar Jesus Kristo. Angkansa, sinurungan ye ating pegibuten et ginsan na' pari'.
44009002	Nengangat ya et menge' surat tudyu dut menge' benwa neng pegtingtimungan et menge' Judio dut Damasko apang sebarang mebianan ye neng memegsusunud et Dalan i Jesus Kristo, misan sinu asal, elewen ye, pelibun, pelelaki. Pungpungen ye dye apang pemiten ye dye ipemeuli' dut Jerusalem.
44009003	Ganang megkekabi' ne pegpanew i Saulo dut lungsud et Damasko, sekali' nenyar dut pelitlibut kenye silu' neng kepupulew banar teyeg dut langit.
44009004	Angkansa, tinegsurmed ye et lugta', beke' nekingeg ye sembatung beres, kwan, “Saulo! Saulo! Manu taku' pegsungsangen mu aku?”
44009005	“Sinu ke taku' selus, Begerar?” ingkut ye. “Aku ne tu' si Jesus neng pegsungsangen mu in,” sambag gasi et ating beres in.
44009006	“Segwa', tiyeg ne, beke' sumled ne et lungsud, isugid dimu duntin ba' enu teup keredyanen mu.”
44009007	Na', nemeketaren beke' kaya nemekegibek menge' taaw gasi neng memegbebaya' ki Saulo in. Mekekingeg dyeʼt beres, segwa' kaya gasi mekebiri' dye misan enu.
44009008	Timinyeg si Saulo beke' minukrat ye mata ye. Segwa' kaya ne meketuun. Angkansa dinundun dye mene ya seked dut Damasko.
44009009	Seled telung eldew na ya kaya lang neketuun sampay kaya gasi nekekaan misan nekeinum kaya.
44009010	Dut Damasko, maya gasi sembatung pengenaren i Jesus, ingaran ye si Ananias. Dut penerebinbin ye, tiningkag ya et Empu', kwan, “Ananias!” “E', itue ku, Begerar!” sambag i Ananias.
44009011	Sinugid kenye et Begerar Jesus, kwan, “Pegpanyap beke' sumurung ke dut benwa i Judas dut dalan pegngeranen et Metigna'. Ingkuta' duntin taaw na pegngeranen et si Saulo na' tawʼt Tarso. Megpenelangin ya tiban dut Empu',
44009012	beke' dut penerebinbin ye ti', nebiri' ye sembatung lelaki, ingaran ye si Ananias na siminled, tebes kunu' dinpen i Ananias et keremut ye apang ketuun peuli' ya in.”
44009013	Segwa' siminambag si Ananias, kwan, “E', Empu', nekingeg ku ne dut menge' kineldaman na' pasal et ating taaw, ba' enukwan yaat et ginis neng kineradya ye dut menge' taaw mu dut Jerusalem.
44009014	Sampay diminateng ya atuʼt Damasko na maya puhun yeʼt menge' pegibuten banar et menge' pari', apang pengelewen ye ginsan kay na mengempu' dimu.”
44009015	Segwa' sugid kenye et Begerar Jesus, kwan, “Surung dun, sabab itueng taaw e ginaay ku. Ya usalen ku apang mebunayag bebresen ku dut menge' tawʼt lein Judio sampay dut menge' memegbeg dye, beke' dut menge' tawʼt Israel.
44009016	Sabab ipebiri' ku ki Saulo ginsan ba' enukwan keliyutan neng keilangan lebayan ye, sabab lang et aku sampay bebresen ku.”
44009017	Netuman, siminurung si Ananias beke' siminled et benwa. Indyari dinpen yeʼt keremut ye si Saulo. Kwan ye, “Bila' na' Saulo. Pinesurung aku atue et Begerar, si Jesus neng nepebiri' et dimu in dut dalan ti', ganang megsusurung ke teyen tudyu atue. Pinesurungan ye daken ikew apang, kunu', ketuun ke peuli', beke' meipnu' ke et Nakem et Empu'.”
44009018	Na' sekali' maya neregdag antang samaʼt sisi' in eset menge' mata i Saulo sampay neketuun ne ya. Timinyeg ya megtuy apang pebewtismu.
44009019	Nekekaan ne ya, beke' negulinan peuli' pemegmesagan ye. Nemeneteg et senung eldew dut Damasko si Saulo sampay iba ye menge' pepengenaran i Jesus.
44009020	Pinenled ye sekali' menge' benwa neng pegtitingtimungan et menge' Judio. Pinabar ye duntin pasal et ki Jesus na Ya ne Yegang et Empu'.
44009021	Nemeglilu' sebarang nekekingeg, angkansa, nemegingkut-ingkut, kwan dye, “Diki be itue neng taaw e dut Jerusalem na' nengimatey et sebarang mengempu' ki Jesus? Diki be inatu' ye tiban apang elewen ye dye beke' pemungpungen sampay ipemeuli' ye dye dut pegibuten banar et pari' ti'?”
44009022	Segwa', luwas nega nasag banar pengabar i Saulo beke' mepangger pegpebnar ye na si Jesus atin ne Kristo. Pegdaagen ye menge' Judio neng memeglelegdeng et Damasko. Angkansa kaya lang memekesambag dye et kenye.
44009023	Pegtalib et mekansang na' eldew, nemegtimung ating menge' Judio apang pegsulutan dye imeteyen si Saulo.
44009024	Segwa', sewd i Saulo ne ating paru kenye in. Eldew gebi apa' dye kenye dut lelengewan et lungsud apang imeteyen ya.
44009025	Segwa', peggebi nemenunu' kenye set kelang tibung menge' memegsunud kenye in, beke' tinuntun dye ya dut sembelang metaas na bakud neng batu et Damasko.
44009026	Pegdateng i Saulo dut lungsud et Jerusalem, sinulayan ye kepelamud dut menge' mengengandel i Jesus duntin. Segwa' kaya lang nemengandel dye na si Saulo mengengandel gasi ki Jesus sali' dye. Angkansa, nemenakut dye ginsan et kenye.
44009027	Segwa', ginayat ya i Bernabe beke' inibutan ye dut menge' bibilinan ti'. Pinabar ye dut kedye ba' enukwan pegkebiri' i Saulo et Begerar Jesus beke' nemisara ki Saulo Begerar ganang dut dalan ti'. Tinuturan ye gasi ba' enukwan urem i Saulo nengabar et pasal ki Jesus Kristo dut Damasko.
44009028	Angkansa, liminegdeng si Saulo et kedye tetegeyan beke' rinurut dye Jerusalem. Nengurem gasi duntin negpabar et pasal et Begerar neng si Jesus.
44009029	Nekebisara-bisara nega beke' nengdawa et menge' Judio neng megberes et Griego. Segwa', pinaru dye ya imeteyen.
44009030	Ganang nebaran itue et menge' ketipusdan neng mengengandel, insi' dye si Saulo dut lungsud et Sesarea beke' pineuli' dut lungsud et Tarso.
44009031	Angkansa, timinaren menunungsang, negkesenangan menge' ketingtimungan et mengengandel dut sengkelungsuran et Judio beke' et Galilea sampay et Samaria. Negpangger beke' kiminansang dye sabab et tabang et Nakem et Empu'. Nemengebiyagan dye et maya takut dut Empu'.
44009032	Negpewpanew si Pedro apang mesumbaley ye menge' mengengandel neng memeglelegdeng dut Lida.
44009033	Duntin nebiri' ye sembatung lelaki na ingaran ye si Eneas. Pebubuntul itueng taaw walung teun ne sabab et patey menge' ugat ye.
44009034	Mendyari, neres et kenye si Pedro, kwan, “Eneas! Pinenunga ke ne i Jesus Kristo. Pegbangun ne beke' igmeta' ne igaan mu in!” Nekebangun sekali' beke' neketiyag ga in si Eneas.
44009035	Nemekebiri' kenye ginsan neng tawʼt Lida beke' tawʼt Saron. Angkansa, nemengandel dye et Begerar Jesus.
44009036	Na dut lungsud et Jopa, maya gasi sembatung libun na' mengengandel. Ingaran ye si Tabita. Et Griego, ingaran ye si Dorkas, gay bersen Usa. Mekansang menungang keradya ye na' menge' penabang ye menge' kemiskinan.
44009037	Mendyari negsakit ya et ating masa seked natey. Indyari nebesan ne bilug ye beke' dinatun itue dut dibuwat seled bibilik.
44009038	Mekabi' gasi lungsud et Jopa dut lungsud et Lida. Angkansa, ganang nebaran et menge' mengengandel na dut Lida si Pedro, pinedeakan dye ya et duwang kelelekian apang engaten dye ki Pedro na kwan, “Ketikasa' baya' mena sekali' damen dut Jopa.”
44009039	Angkansa tuminyeg si Pedro beke' nibut kedye. Pegdateng duntin, pineribuwat dye ya dut bibilik. Sekali', ginsan neng menge' kelilibunan na' nebebeluan in nemengabi' et kenye na' memegsisiyak. Pepebiri' dye ki Pedro menge' tapis sampay ibang repanen neng pinemaal i Dorkas kwiʼt tagnaʼt pebibiyag nega ya.
44009040	Mendyari, pineliwan dye ginsan i Pedro. Siminelukud ya beke' nenelangin dut Empu'. Pegketbes, tineyuma ye ating patey beke' kwan ye, “Tabita, pegbangun ne!” Negmukrat mena si Tabita, beke' pegbiri' ye tu' si Pedro, negbangun ya sampay narung.
44009041	Kineptan i Pedro lengen i Tabita apang ketiyeg. Pegketbes pinetingkag i Pedro menge' mengengandel beke' ating menge' libung nebebeluan. Pineteyuma ye et kedye si Tabita na biyag.
44009042	Limingkep itueng abar dut sengkelungsuran et Jopa. Mekansang menge' taaw na nemengandel ne dut Begerar Jesus.
44009043	Nekwit gasi legdeng dut Jopa i Pedro dut ki Simon neng mememetuug et menge' kulit.
44010001	Dut lungsud et Sesarea maya sembatung lelaki na ingaran ye si Kornelio. Kapitan ya et menge' sundalu et Romano, neng pegbetengan et Rehimyento Italiana.
44010002	Ya in tawʼt lein Judio, segwa' meinempuen gasi itueng taaw sampay sengkebenwa ye beke' maya takut dye dut Empu'. Daran tabang ye et menge' miskin neng Judio, beke' epus lang megpenelangin ye dut Empu'.
44010003	Kasa ti' et lisag telu et mapun, neterebinbin ye banar na kunu' megseled et benwa ye sembatung dereakan et Empu'. Terebinbin ye timiningkag, kwan, “Kornelio!”
44010004	Sekali' siminiyek ya et megtetakut banar dut dereakan, beke' siminambag kwan, “E' enu atin begerar?” Sambag gasi et dereakan et Empu', kwan, “Menge' penelang beke' menge' pegtabang mu in kiningeg beke' nebiri' ne et Empu', sampay rinendem Ye ikew.
44010005	Angkansa tiban daaki' et senung ketawan supaya pebaya' sembatung lelaki dut Jopa na' ingaran ye si Simon neng pegngeranen gasi et si Pedro.
44010006	Ating lelaki meglelegdeng ki Simon neng memetuug et menge' kulit. Dut abiʼt dagat benwa ye.”
44010007	Pegketbes meres et kwantin ating dereakan et Empu', nugad ne. Si Kornelio gasi neng sinugiran in, neningkag et duwang ketawan na' tetehagen ye et benwa beke' sembatung sundalu neng meinempuen gasi na' sembatu dut meninimuru ye.
44010008	Pinatur ye ginsan kedye ba' enu neinabu, mura dinaak ye dye dut Jopa.
44010009	Na pegkelenag ne, ganang mekabi' neʼt lungsud et Jopa ating telung tinahag i Kornelio in, si Pedro gasi tu' nenginik dut dibuwat pantay neng sapew et benwa apang megpenelang dut Empu'. Temed ating masa megeapet ne mataʼt tengeldew.
44010010	Pegurapan ye ne teyen banar beke' gaay yeng mengaan. Segwa', sasaʼt pegpepenyapen pe' pegkaan dye, sekali' nenerebinbin ya.
44010011	Neukaban kunu' langit beke' nebiri' ye pegtutuntun et lugta' sembatung antang samaʼt kelang kumut neng peggegantung et epat na' pidyuru'.
44010012	Duntin ne ginsan ginisan et ayup neng menge' memegpanew beke' memeglempey et lugta' sampay menge' memeglepad et lelengew, ginsan laanga' mengaan dut tawʼt Judio.
44010013	Mendyari, nekekingeg ya et beres na, kwan et kenye, “Teyeg Pedro, pegsumbali' beke' mengaan ke.”
44010014	Segwa', siminambag si Pedro, kwan ye, “Embe banar ye, Begerar, misan ingyan diki ku atin mekeradya. Sabab diki ku mekedyari mengaan et ating meridi', beke' diki lang kepetpatut kanen dut menge' tawʼt Judio.”
44010015	Nekingeg ye peuli' beres, kwan, “Kasi' ipentanga' et meridi' na' atin pinantang et Empu' na menunga.”
44010016	Ketelu itue neinabu mura nepesintak ne ating kumut peribuwat gasi dut langit.
44010017	Ganang pegpipikiren pe' i Pedro retian et ating terebinbin ye in, nemengdateng ne gasi menge' pinengdaak i Kornelio in. Pagka' neturunan dye ne ba' embe benwa i Simon nemeglembus dye duun eset lelengewan et bakud.
44010018	Nemengingkut dye na ba' duntin pegeldengan i Simon neng pegngeranan gasi et si Pedro.
44010019	Pegsesedseleren nega teyen i Pedro ba' enu retian et penerebinbin ye in ganang negsugid kenye Nakem et Empu' kwan, “Kingeg, memegtulus dimu telung kelelekian.
44010020	Angkansa, pegpanyap ke sampay ineug ne, kas ke megbe'bangka' na maya' ke et kedye. Sabab aku atin nengdaak kedye.”
44010021	Angkansa nineug si Pedro, beke' nengingkut ya kedye kwan, “Aku ne tu' taaw neng pegtutulusen myu. Enu taku' sebaban et panew myu daken?”
44010022	Sambag dye kwan, “Dinaak baya kami i Kapitan Kornelio. Metigna' ya beke' maya peguntabi' eset Empu', sampay kela' banar pegampun kenye et menge' tawʼt Judio. Sinugiran ya et sembatung dereakan et Empu' na engeyen ke dut benwa ye apang kunu' mekingeg ye gasi ba' enu ipeatur mu.”
44010023	Na mendyari pineiga' i Pedro ating kelelekian senggebi. Pegdiklem, negpanyap si Pedro beke' naya' et kedye beke' nememaya' gasi et kenye sampay menge' mengengandel teyeg dut Jopa.
44010024	Pegdiklem et ating eldew, diminateng ya dut Sesarea. Duntin megtetagey kenye si Kornelio beke' menge' keusbaan sampay menge' bi'bila' banar neng pinengangey ye in.
44010025	Ganang sumled ne teyen si Pedro, megtuy sinusup ya i Kornelio et nepekleb set titikeran i Pedro et pegampun.
44010026	Segwa' kwan i Pedro, “Katew teyeg, aku taaw nega se'sali' mu.”
44010027	Pelembus lang et sudsugid dyeng duwa, ganang megsesled dye et benwa. Nebiri' i Pedro mekansang banar neng taaw duntin.
44010028	Neres si Pedro kedye kwan, “Sewd myu na sembatung Judio pegdyenganen et egama ye ba' meme'baya' etawa menumbaley et sembatung lein Judio. Segwa', pinesewd et Empu' daken na misan sinu kunu' endey ku ipeantang et diki keteup-teup etawa meridi'.
44010029	Angkansa, ganang inangey myu aku, kaya lang giminaga ku, sabab gay ku mesewran ba' enu tiningkagan myu daken in.”
44010030	Sambag i Kornelio, kwan, “Kinepatan ne tiban samaʼt itue negang meglilisag telu et mapun tu', mendyari, nenelangin ku dut Empu', atuʼt benwa ku tu'. Sekali', megtuy maya timinyeg set teteyumanan ku sembatung lelaki neng megpepekayan et meseru.
44010031	Kwan et lelaki, ‘Kornelio, kiningeg et Empu' penelangin mu, beke' inenpan ating menge' pegtabang mu in dut kemiskin.
44010032	Daaki' misan sinung taaw dut Jopa supaya isian si Simon neng pegngeranan gasi et si Pedro. Meglelegdeng ya dut benwa i Simon neng memetuug et kulit. Abiʼt dagat benwa ye.’
44010033	Indyari pinedeakan ku ikew megtuy. Megsukur gasi nekatu' ke nega. Angkansa tiban netimung kay atue dut kebirian et Empu' apang kumingeg et ba' enu pegpepeturun dimu et Begerar Empu'.”
44010034	Mendyari, neres si Pedro kwan ye, “Tiban ku netentuan banar na se'sali' pemiri' et Empu' dut ginsan neng taaw.
44010035	Pegenpan et Empu' sebarang maya peguntabi' et kenye beke' sebarang memegkeradya et metitigna'. Kaya ye pegpilinen misan enuteg bangsa, tawʼt Judio etawa lein tawʼt Judio.
44010036	Sewran myu et abar binggey et Empu' dut menge' tawʼt Israel. Pinebunayag ye dut kedye Menungang Abar pasal et kesenangan dut Empu' pebiya' ki Jesus Kristo. Demikian Ya Begerar gasi et ginsan taaw.
44010037	Sewran myu ba' enu neinabu dut sengkelungsuran et Judea na timinihad dut Galilea, ganang pinabar i Juan pasal et bewtismu.
44010038	Pegbersen ye tu' pasal et ki Jesus Kristo neng tawʼt lungsud et Nasaret. Dinuul Kenye et Empu' itueng Pasek Metignang Nakem Ye sampay keksegan bilang ketentuan na Ya ga in pinili'. Sabab eset kenye Empu', misan embe tenan ye kenunganan pegkeredyanen ye. Pepenunga ye ginsan sebarang pepeliyutan i Seytan.
44010039	“Deulu' kami itue menge' saksi' dut ginsan neng kineradya ye dut bangsa et menge' Judio sampay dut Jerusalem. Megdemikian gasi dut pegransang dye ki Jesus Kristo dut krus seked patey.
44010040	Segwa' pegiketlung eldew binyag ya peuli' et Empu'. Demikian sali' megpebiri' ya damen.
44010041	Diki negpebiri' dut ginsan taaw, erapun et damen lang na menge' saksi' neng pinili' et Empu' megunang masa nega ti'. Pegketbes ya pinebiyag peuli', kami kesaru ye nengaan beke' nenginum.
44010042	Binilinan ye kami menuldu' eset menge' taaw sampay megpesebanar na ya in nepili' et Empu' na megmendyaring ukum et biyag beke' patey.
44010043	Ya ne in pegsindiren et menge' tarus et Empu' dut pegpebunayag dye et sebarang mengandel ki Kristo keterima et kemeapan et menge' keselaan dye pebiya' et kepengyedian i Jesus Kristo.”
44010044	Ganang megbebres nega si Pedro, nineug Nakem et Empu' dut ginsan neng menge' memegkikingeg et beres.
44010045	Menge' mengengandel na' Judio neng nememaya' ki Pedro in nemeglilu' sabab nebiri' dye misan menge' lein Judio nemeketerima gasi et begey neng Nakem et Empu', na binggey kedye et Empu'.
44010046	Megdemikian nekingeg dye nega gasi menge' lein Judio nemekebres et lein-leing bebresan sampay nememantug dut Empu'. Angkansa kwan i Pedro,
44010047	“Dye in sali' tyu nega gasi na' pinemgeyan et Nakem et Empu'. Na! Ba' kwantin sinu nega kelaang kedye apang mebewtismuan dye et danum?”
44010048	Indyari dineakan ye na bewtismuan dye apang ipebiri' na kedyeng Begerar neng si Jesus Kristo. Pegketbes tineew dye ki Pedro na tumerna duntin et senung menge' eldew.
44011001	Nebaran et menge' bibilinan i Jesus sampay et menge' mengengandel dut sengkelungsuran et Judea na misan menge' lein Judio nemenerima gasi et beres et Empu'.
44011002	Angkansa ganang timinungul ne si Pedro dut Jerusalem, sinawey ya et menge' mengengandel na' Judio.
44011003	Nememres dye kwan, “Manu nepebe'baya' ke dut menge' lein Judio sampay nekisaru ke et kedye?”
44011004	Angkansa pinatur et mesayu i Pedro kedye ginsan neng ba' enu neinabu tihad negaʼt sengketegnanan.
44011005	Timinagna' si Pedro, kwan ye, “Sasat dun kuʼt lungsud et Jopa, ganang megpenelangin ku dut Empu', sekali' tinerebinbin ku teyeg dut langit samaʼt kelang kumut na' peggegantung eset epat neng pidyuru' na' peruruwey et abi' ku.
44011006	Sasat dinengdeng kuʼt menunga, duntin nebiri' ku ginsan ginisan et menge' mekeklag neng ayup na' memegpanew beke' memeglempey et lugta', sampay menge' begit na' memeglepad et lelengew.
44011007	Mendyari nekekingeg ku et beres, kwan, ‘Teyeg Pedro, megsumbali' beke' mengaan ke.’
44011008	Segwa' siminambag ku, kwan, ‘Diki, Begerar, diki lang selus mekedyari keredyanen ku atin. Demikian kaya lang gasi pengaan ku et ginis na' meridi', etawa diki lang kepetpatut kanen in.’
44011009	“Temed nekingeg ku peuli' ating beres na' teyeg dut langit, kwan, ‘Kasi' ne ipentanga' et meridi' ating menge' pinenunga et Empu'.’
44011010	Ketelu itue neinabu, mura pinesintak ne peribuwat dut langit ating ginis.
44011011	“Sekali' megtuy nemengdateng set benwa neng peglelegdengan ku in na' telung kelelekian teyeg dut Sesarea neng pinedaak et daken.
44011012	Neres et daken Nakem et Empu' na kwan, ‘Endey ke megbe'bangka' maya' et kedye.’ Nememaya' gasi et daken itueng enem neng ketipusdan. Indyari siminled kay et benwa i Kornelio.
44011013	Duntin pineatur i Kornelio damen na nekebiri' ya et sembatung dereakan et Empu' neng petitiyeg dut seled benwa ye na negsugid kenye, kwan, ‘Daaken mu tehagan mu dut Jopa apang engeya' si Simon neng pegngeranan gasi et si Pedro.
44011014	Sabab ya megsugid dimyu et pasal et ikebawi' mu sampay dimung sengkebenwa.’
44011015	Ganang megtetagna' ku pe' teyen megbebres, sekali' nineug ne et kedye Nakem et Empu', samat pegineug ye et kityu tagna' ti'.
44011016	Angkansa, nerendeman ku na enung sinugid i Begerar Jesus, kwan, ‘Si Juan pemewtismu dut danum, segwa' bewtismuan gasi dimyu dut Nakem et Empu'.’
44011017	Na ba' Empu' negey kedyeng lein Judio et begey et Nakem et Empu' neng samaʼt binggey ye gasi kityu ganang nengandel tyu et Begerar neng si Jesus Kristo, sinu gasi aku apang menglaang et Empu'?”
44011018	Na! Ganang nekingeg dye itue, nemenngew ne et pegsawey. Gam lang nememantug dye dut Empu'. Kwan dye, “Angkansa ba' kwantin, binggeyan et lawak gasi et Empu' menge' lein Judio apang megsusun beke' keisi' dyeʼt bagung biyag na kaya seskeran in.”
44011019	Mendyari nemegpekparak menge' mengengandel sene ti' sabab et pegsungsang na' neinabu ganang imeteyen si Esteban. Maya nemekerateng dut probinsiya et Penisia, iba gasi dut pulew et Siprus beke' iba gasi nemekerateng dut lungsud et Antiokia. Misan embe meretengan dye, ipegabar dye beres et Empu', segwa' dut menge' tawʼt Judio lang.
44011020	Segwa' maya iba dye neng tawʼt Siprus beke' tawʼt Sirini na pegdateng dut Antiokia. Pinenulduan dye gasi et Menungang Abar pasal et ki Jesus Kristo dut menge' tawʼt lein Judio.
44011021	Neset kedye keseg et Begerar neng Empu' apang penuldu' beke' mekansang nemengarap sampay nemengandel et Begerar Jesus.
44011022	Pagka' neebaran itue et ketingtimungan et mengengandel dut Jerusalem, indyari dinaak dye si Bernabe pesurung dut Antiokia.
44011023	Ganang diminateng ne ya, nebiri' ye redyiki' et Empu' eset kedye. Angkansa nenep si Bernabe beke' pinenginduan ye dye ginsan na daran megmetigna' dut Begerar Jesus eset ginsaʼt kebesagen dye.
44011024	Menungang taaw si Bernabe beke' ipnu' et Nakem et Empu' sampay mepangger pegandel ye dut Empu'. Angkansa mekansang negegayat dut pengandel eset Begerar.
44011025	Mendyari siminurung si Bernabe dut Tarso apang tulusen ye si Saulo.
44011026	Ganang nebiyanan ye ne, pinebaya' ye dut Antiokia. Nemeneteg dye duntin et seled seng teun, sampay nemegtingtimung iba dye menge' ketingtimungan et mengengandel beke' nemenuldu' duwa dye dut mekansang taaw. Na, dut Antiokia timinagna' tiningkag na tegesunud i Jesus Kristo ating menge' “Mengengandel i Kristo”.
44011027	Ating masa gasi maya menge' tarus et Empu' neng nemengdateng et Antiokia teyeg dut Jerusalem.
44011028	Sembatu et kedye timinyeg, ingaran ye si Agabo. Sabab et basag et Nakem et Empu', negpebunayag ya et maya megderateng kelang urap seʼt sengkedunyaan. Netuman itue masa et timpu i Emperador Klaudio.
44011029	Angkansa, negpikir menge' mengengandel i Jesus na megpebibit et tabang dut menge' mengengandel neng memeglelegdeng et Judea sigun et dut megesan et tegsembatu-sembatu kedye.
44011030	Tinuman dye, beke' pinebibit dye ki Bernabe beke' ki Saulo tabang dye dut menge' megurang et megpegtitimungan et mengengandel dut Jerusalem.
44012001	Ating masa tinegnanan i Herodes na' Surutan na pineliyutan senung menge' mengengandel i Jesus.
44012002	Sampay pineimatey ye et tukew si Jakob neng tipused i Juan.
44012003	Pagka' gasi nerengdeng ye itue pegenepan et menge' Judio, angkansa si Pedro gasi pinealew ye. Neinabu itue sasa et Kenkaan et pegngeranan na' Bengbang neng Kaya Pikembang.
44012004	Ganang nalew ne si Pedro, na' pinepirisu itue, beke' pinedyeganan et epat neng panen neng teg-epat na' sundalu. Yakin i Herodes iarap si Pedro dut menge' tawʼt Judio apang ukumen ye pegketbes ating Kenkaan na' pegngeranen gasi et Neketalib.
44012005	Na' si Pedro dun negaʼt seled pipirisuan. Segwa', menge' mengengandel kaya bugtu' amay-amay neng pegpenelangan dye et Empu' si Pedro.
44012006	Na' ganang gebi et ating masa na ipeliwan si Pedro i Herodes apang ukumen ye, megiga' si Pedro seʼt pinegketngaan et duwang sundalu. Pegpungpungen si Pedro et duwang rantay, beke' maya nega ibang mengdidyaga kenye dut lelengewan et pipirisuan.
44012007	Sekali' megtuy maya timinbu' dut kenye sembatung dereakan et Begerar, sampay timinlang dut sisingled et pipirisuan. Kinuritan ye kikilid si Pedro apang tiyagen. Kwaʼt dereakan et Empu', “Pegbangun sekali'!” Na' enu taku', megtuy lang nebabad ating menge' rantay neng pinungpung menge' keremut ye in.
44012008	Mendyari kwaʼt dereakan et Empu' kenye, “Na', pegbadyu' beke' pegtempa' ne.” Tinuman i Pedro ginsan atin. Indyari sinugid kenye et dereakan et Empu', kwan, “Peglapis ne et mekapal neng badyu' mu in beke' pesunud ne daken.”
44012009	Indyari nepesunud et kenye. Liminiwan si Pedro, segwa' ating peginabu kayangga pe' sewd i Pedro na banar, keblan yeʼt megteteginep lang.
44012010	Ganang netliban dye ating meguna sampay ikeruwang mengdidyaga, nekerateng dye dut besi' neng lelengewan et lungsud. Na' neukaban lang et kwantin yaya ye, beke' nemengliwan dye. Pegpelembus dyeʼt panew, pegdateng dut sembatung dalan, megtuy ne nalam et kenye ating dereakan et Empu'.
44012011	Indyari, neintetewan i Pedro ating peginabu, angkansa kwan ye, “Tiban ku pe' netentuan ginsan! Asal pelan tinahag et Begerar ating dereakan ye apang kelias ku et keremut i Herodes sampay eset menge' pegyeyekinen et menge' tawʼt Judio na meinabu daken.”
44012012	Ganang nerengdengan i Pedro, siminurung ya dut benwa i Maria neng indu' i Juan na' pegngeranan gasi et si Markus. Mekansang menge' mengengandel duntin nemegtimung et megpenelangin dut Empu'.
44012013	Timiningkag ne si Pedro dut liwan et lelengewan, sekali' kiminabi' sembatung budyang na' ketabang et benwa. Ingaran ye si Roda. Inintetew ye ba' sinu iti'.
44012014	Pagka' neintetewan ye pengluluwaan i Pedro beke' sabab et delen, angkansa kaya ye ne inukaban lelengewan, gamlang negdarak pesled apang ipeabar ye na dut liwan et lelengewan si Pedro.
44012015	Sambag dye kwan, “Kas pegdungdupang.” Segwa' leges ye kwan, “E' be banar si Pedro!” Angkansa kwan dye, “Tetaka dereakan ye ne lang.”
44012016	Segwa' pelembus nega et pegtingkag si Pedro. Mendyari pegukab dyeʼt lelengewan tuun beke' pegbiri' dye si Pedro ga in. Angkansa nemeglilu' dye banar, temed mengmemana.
44012017	Mendyari sininyalan dye i Pedro et endey gumibek. Indyari pineatur kedye i Pedro ba' enukwan ya pineliwan et Empu' dut seled pipirisuan. Sinugid kedye i Pedro kwan, “Ipenugira' myu itue dut menge' ketipusdan neng mengengandel, sampay ki Jakob.” Tebes nugad ne si Pedro pesurung dut ibang lungsud.
44012018	Pegdiklem et keririkleman, na' neriwara' ne menge' kesundeluan sabab et pegkalam i Pedro. Diki lang mekira-kira dye ba' enu neinabu kenye.
44012019	Angkansa, pinetulus si Pedro i Herodes. Pagka' kaya dye nebiyanan, sekali' pinengsumeria ating menge' mengdidyaga beke' tuminahag ye na subali' imeteyen dye ne. Pegketbes timinugpa si Herodes dut Sesarea mawa' et Judea sampay liminegdeng duntin.
44012020	Nekwit na lagi megiseg si Herodes dut menge' tawʼt Tiro beke' dut menge' tawʼt Sidon. Angkansa pinegsulutan dye kumabi' ki Blasto neng pepengendelan ye dut benwa i Herodes. Binisara dye ya na maya tabang ye. Nemenurung dye ki Herodes apang mengangat dye kenye et kesenangan sabab dut bangsa i Herodes pegmewanan et pegkaan et menge' taaw.
44012021	Pegdateng et eldew et timpu, negbadyu' si Herodes et pekayan et surutan. Narung ye et erung-erungan et metaas, beke' neres et kedye.
44012022	Segwa' nemengmara menge' taaw, kwan dye, “Lein lang taaw megbebres, erapun Empu'!”
44012023	Na' megtuy pinesekitan et dereakan et Empu' si Herodes. Kinan ya et menge' uled beke' natey, sabab inembuan ye ating kebentugan na subali' surung dut Empu'.
44012024	Segwa' pelembus gasi mengabar menge' mengengandel et beres beke' bebresen et Empu' apang kiminansang menge' mengengandel i Jesus.
44012025	Na' ganang netbes dye ne suku' dye na' keradya, si Bernabe beke' si Saulo negpeuli' ne dut Antiokia mawaʼt Jerusalem. Pinebaya' dye si Juan neng pegngeranan gasi et si Markus.
44013001	Na', maya menge' tarus et Empu' beke' menge' menunuldu' eset ketingtimungan et mengengandel dut lungsud et Antiokia. Kebaya' na atue de Bernabe, si Simeon na pegtingkagaʼt Negro, si Lusio na tege-Sirene, si Manaen na kesingumur sampay iba et gobernador si Herodes dut Galilea, beke' si Saulo.
44013002	Sementara' dye in pemengempu' dut Empu' beke' pemegpuasa, sinugid eset kedye et Nakem et Empu', kwan, “Seriria' myu de Bernabe beke' Saulo dut keradya neng pinandu' ku eset kedye.”
44013003	Pegketbes dye nekepuasa dye beke' nenelangin, dinatun dye kedyeng menge' keremut dut duwa, indyari dye in pinepanew ne.
44013004	Angkansa dinaak et Nakem et Empu', nepekenapan de Bernabe beke' Saulo dut lungsud neʼt Selusia. Indyari minewanan duntin neglayag pesurung dut pulew et Siprus.
44013005	Ganang nekerateng dye dut lungsud et Salamina, ipinebunayag dye beres et Empu' eset menge' pegtimung-timungan neng sinagoga neng menge' Judio duntin. Kebaya' dye si Juan Markus bilang ketabang.
44013006	Sineringkuar dyeʼt libut sengkepulewan seked dut lungsud et Papos. Neretengan dye duntin sembatung mememadyik neng Judio na pemelbaal na ya in tarus et Empu', temed diki ne. Si Bar-Jesus kenyeng ingaran.
44013007	Ya in iba i Gobernador Sergio Paulo, sembatung lelaki neng meutek. Pinetingkag et Gobernador de Bernabe beke' Saulo sabab gaay ye mekingeg beres et Empu'.
44013008	Temed sinegaan dye et mememadyik na si Elimas, ingaran i Bar-Jesus eset bebresaʼt Griego, apang diki mekeandel ki Jesus itueng Gobernador.
44013009	Indyari nepuspus et Nakem et Empu' si Saulo, na pegtingkagan gasi et Pablo, tinengtengan ye si Elimas, beke' binres et samat kwantin, kwan,
44013010	“Ikew yegang i Seytan! Kebanta ke et ginsan neng metigna'! Ipnu' ke et merinundingen beke' keyeatan! Manu taku' daran mu pegbulingkegen menge'keberbenaran tudyu dut Empu'?
44013011	Tiban, meminasa dimu Begerar na' Empu'! Mebleg ke et mekwit! Diki ke kebiri' et telang et eldew.” Pegketbes megtuy neresanan i Elimas na samat tinegmunan et meiitem neng kunem kenyeng menge' mata, beke' ya nenulus et mengdundun kenye.
44013012	Ganang nekebiri' et neinabu, nengandel ne ki Jesus itueng Gobernador, beke' nenglilu' ya eset menge' tuldu' tudyu dut Begerar Jesus.
44013013	Mewanan dut lungsud et Papos, nemeglayag ne si Pablo beke' kenyeng menge' kesebeyaan dut lungsud et Perga dut probinsiya et Pampilia, temed nepeparak ne si Juan Markus eset kedye beke' negpeuli' ne dut lungsud et Jerusalem.
44013014	Mewanan dut Perga, neglahyun dye beke' diminateng dut lungsud et Antiokia na sakup neng Pisidia. Ganang Sabbat, ating Eldew et Kepeternan, siminled dye dut sinagoga beke' nemengarung.
44013015	Netbes mebatsa menge' senung bagi' et menge' elareʼt buuk neng Keseraan beke' et menge' tarus et Empu', negpesugid kedye menge' pegpemengendelaʼt sinagoga et menge' Judio, kwan, “Menge' ketipusdan, na ba' maya kew ipenuldu' eset menge' taaw, meres kew ne be!”
44013016	Angkansa timinyeg si Pablo beke' sininyalan dye na endey megibek. Kwan ye: “Menge' tawʼt Israelita beke' menge' taaw neng lein Judio na pegempuen dye Empu', kumingeg kew!
44013017	Itueng Empu' et tawʼt Israelita na pinili' et kityung keupu'upuan apang megmendyaring taaw Ye. Dye in binuwat Ye et sembatung kelang bangsa sementara' megeeldeng samat taaw tumpang eset bangsa et Egipto, indyari pineliwan duntin pebiya' eset Kenyeng kelang kepengyedian.
44013018	Beke' sinendalan et Empu' menge' senung sala' dye, sasat dye pegpepanew-panew dut kelnangan seled na samat epat neng pulung teun.
44013019	Pegketbes tepuen et Empu' pitung bangsa eset lugta' et Kanaan, beke' binggey Ye itueng lugta' neng menge' ating taaw eset Kenyeng taaw neng Israel bilang pusaka' dye.
44013020	Neinabu atin dut seled na samat epat neng gatus limampulu' neng teun. “Pegketbes binggey kedye et Empu' et menge' memimisara seked et timpu ki Samuel na' tarus et Empu'.
44013021	Indyari nemeneew dye et surutan, binggey kedye et Empu' sembatung lelaki mewanan eset tutusan i Benjamin, si Saulo na yegang i Kis. Negsurutan si Saulo seked epat neng pulung teun.
44013022	Indyari ganang ya in inugad et Empu', pinesubli si Surutan Dabid apang megsurutan eset kedye. Angkansa kwantin pesebanar et Empu' tudyu eset kenye, ‘Nebiyanan ku ki Surutan Dabid na yegang i Jesse lelaking kuyun et atey ku, sembatung lelaki na panyap menuman eset ginsan neng pegtehagan ku.’
44013023	“Mewanan eset tutusan et lelaki neng itue, binggey et Empu' dut bangsa et Israel si Jesus, kenyeng tinange' na Mekepemawi'.
44013024	Mura diminateng si Jesus, ipegtuldu' i Juan eset ginsan et taaw dut sengkebengsaan et Israel na teyen megmendyaring pegsusunan na telikuran itueng kedyeng menge' keselaan beke' megpebewtismu.
44013025	Ganang megtetbes ne pegbubuwaten i Juan, sinugid ye dut menge' taaw, kwan, ‘Sinu be taku' aku eset kira-kira myu? Lein lang aku ating Mememawi' na pegtegeyen myu. Temed ya megderateng na pesusunud ne eset daken. Indyari diki aku merapat megmendyaring misan tegeugad mene et tempa' Ye samat buwaten et uripen.’
44013026	“Menge' ketipusdan ku neng mawa' dut dugu' i Abraham, beke' eset menge' taaw neng lein Judio na pengempu' dut Empu', kityu key pinebitan et abar ne itue petudyu dut kepuwasan.
44013027	Kaya lang pegkilelanen et menge' megeeldeng eset lungsud et Jerusalem beke' kedyeng pegibuten na si Jesus itueng Mememawi' dinaak et Empu'. Kaya dye gasi pegpikiren menge' teked et menge' tarus et Empu' na pegbetsaen kede Eldew et Kepeternan; temed dye key gasi nekepetuman et peneked na atin ganang betangan dye et kepeteyan si Jesus.
44013028	Megdemikian misan dye in kaya lang meget neng keterangan apang ya in dusaen et kepeteyan, pegtewen dye nega ki Pilato na ya in ipepatey.
44013029	Indyari ganang metuman dye ne ginsan neng nesusurat petudyu eset kenye, maya menge' taaw na insi' dye ya dut krus et kayu beke' limbeng dye ne eset gieb et batu.
44013030	Temed ya in binyag peuli' et Empu'!
44013031	Indyari dut seled et mekansang neng eldew nepebiri' eset menge' nememaya' kenye ganang ya in siminurung ne dut lungsud et Jerusalem mewanan dut probinsiya et Galilea. Tiban dye ne in menge' saksi' ye eset kityung menge' tawʼt Israelita.
44013032	“Indyari atu' kay apang ipebunayag eset dimyu itueng menge' Menungang Abar. Itue ne menge' tinange' et Empu' eset kityung menge' kegunggurangan,
44013033	na tinuman ye eset kityu neng tutusan dye ganang biyagen ye peuli' si Jesus. Itue ne nesurat eset ikeruwang Kanta, kwan, ‘Ikew daken neng Yegang, tiban Aku mengdyaring dimung Ama'.’
44013034	Pesalan et pegkebiyag peuli' eset kenye apang diki mekelabay et pegkeburuk, kwantin gasi tinange' et Empu' dut menge' taaw Ye, kwan, ‘Ibgey ku dimyu pasek metigna' beke' meerapeng peruntungan, na tinange' ku ki Surutan Dabid.’
44013035	Indyari sinugid gasi dut ibang Kanta i Dabid, kwan, ‘Diki mu itugut na mekerasa et pegkeburuk dimung pasek metigna'.’
44013036	Ganang metuman i Surutan Dabid itueng sedseleran et Empu' eset kebiyagan ye, ya in natey beke' limbeng eset seled lelbengan et kenyeng menge' kenggurangan beke' nekelabay et pegkeburuk.
44013037	Segwa' si Jesus na binyag peuli' et Empu' na diki nekelabay et pegkeburuk.
44013038	Angkansa menge' ketipusdan, merapat na mesewran myu teyen, na pegtuldu' eset dimyu na itueng pegpeampun et keselaan pebiya' et kebuwaten i Jesus.
44013039	Indyari ginsan neng mengandel eset kenye pegempunen eset ginsan neng keselaang diki mekepegampun eset dimyu pebiya' eset pegtuman et Keseraan binggey ki Moises.
44013040	Angkansa meginget kew apang diki meinabu eset dimyu itueng sinugid et Empu' pebiya' menge' tarus Ye,
44013041	kwan dye, ‘Kira-kirana' myu, kemyung mepengdupang! Memeknegan kew beke' medusaan sampay mepatey! Sabab buwaten ku eset dimyung ketimpuan, sembatung ginis na diki myu endelen, misan maya ne menuturan itue eset dimyu!’ ”
44013042	Ganang megliliwan neʼt sinagoga si Pablo beke' si Bernabe, ginayat dye et menge' taaw na meres peuli' pasal eset menge' indeginis na itue eset sumunud ne Eldew et Kepeternan.
44013043	Pegketbes et tingtimung, nemenglundug kire Pablo beke' Bernabe mekansang neng Judio beke' negayat eset egama et Judaismo. Negberes eset kedye itueng menge' bibilinan de Pablo beke' tinulduan dye na megpelahyun eset pengebiyagan neng sugat eset redyiki' et Empu'.
44013044	Ganang siminunud Eldew et Kepeternan, lengku ginsan neng menge' taaw eset lungsud in netimung ne apang kinggen beres et Empu'.
44013045	Nemengimbeng ne menge' tawʼt Judio ganang nebiri' dye nemegsitsiet neng menge' taaw, angkansa nileew dye beke' binelebagan ginsan neng pegsugiren i Pablo.
44013046	Temed mekseg na sinugid de Pablo beke' Bernabe, kwan, “Dut dimyu mena merapat ipebunayag beres et Empu'. Pigay sinikwey myu ne itue, beke' inukum myu dimyung bilug na diki merapat eset biyag na kaya seskeran, angkansa sumurung kay dut menge' lein Judio apang mengabar itueng Menungang Abar.
44013047	Sabab kwantin tinahag damen et Begerar, ‘Binetang ku ikew na megmendyaring silu' et menge' tawʼt lein Judio apang mepebunayag mu kepuwasan ku seked dut kepuspusan et dunya'.’ ”
44013048	Ganang mekingeg itue menge' tawʼt lein Judio, nenep dye beke' megbantug dut Empu' sabab eset beres Ye. Beke' ginsan dye ne nepili' et Empu' apang maya biyag na kaya seskeran, nemengandel dye ne.
44013049	Angkansa liminatap eset sengketelingkepaʼt kelugtaan itueng beres et Empu' pasal ki Begerar Jesus.
44013050	Temed sinutsutan et menge' tawʼt Judio na kaya mengengandel menge' kelilibunang meinempuen eset Empu' beke' kilala dut kineldaman, megsepantun gasi menge' pegibuten neng kelelekiaʼt lungsud, apang ineriwara' dye de Pablo beke' Bernabe, pegketbes pineugad dye eset lugtang atin.
44013051	Angkansa tinultug et duwa in tehuk eset kedyeng menge' tiked bilang saksi' atu eset menge' tawʼt esentin, indyari dye in siminurung ne dut lungsud et Ikonio.
44013052	Nebaha neʼt enep beke' et Nakem et Empu' menge' mengengandel eset lungsud Antiokia.
44014001	Megsepantun kwantin gasi neinabu eset lungsud et Ikonio, de Pablo beke' de Bernabe siminled dut pegtimung-timungan neng sinagoga et menge' Judio. Pegeyaran dye ne menuldu', angkansa mekansang tawʼt Judio beke' tawʼt Griego negandel.
44014002	Segwa' maya menge' tawʼt Judio mendi' mengandel. Indyari sinutsutan dye menge' lein Judio beke' pegekalan pikiran et menge' itue atu eset menge' mengengandel.
44014003	Angkansa nekwit-kwit gasi timineteg duntin de Pablo beke' Bernabe, indyari mekseg na nenuldu' pasal eset Begerar Jesus. Pinesebaran gasi i Jesus na tantu penuldu' dye eset itueng bebresan pasal et redyiki' Ye pebiya' et kepengyedian na binggey eset kedye na memuwat et menge' tenda' beke' keli'lilung keradya.
44014004	Angkansa netahak menge' taaw eset lungsud. Diminapit iba eset menge' tawʼt Judio neng kaya mengandel beke' iba gasi eset menge' bibilinan.
44014005	Negpanyap megtuy menge' lein Judio beke' menge' tawʼt Judio kebaya' kedyeng menge' pegibuten atu eset menge' bibilinan. Pinaru dye na dupangen beke' pemakalen dye et batu seked patey.
44014006	Temed ganang mesewran itue et menge' bibilinan, nememelegyu dye ne pesurung dut lungsud et Listra beke' lungsud et Derbe eset menge' lungsud et Likaonia, beke' eset kelugtaan na pelibut.
44014007	Indyari duntin dye ne pinenuldu' itueng Menungang Abar.
44014008	Dut lungsud et Listra, maya sembatung lelaki na diki mekepanew, sabab ya in pangkul mewanan nega et sengkeganak.
44014009	Megearung ya na megkikingeg eset penuldu' i Pablo. Ganang mebiri' i Pablo na itueng pangkul maya pengandel apang megulinan, tinengtengan ye itue.
44014010	Indyari mebasag na negberes si Pablo, kwan, “Tumyeg ke et metigna'!” Pegketbes limineksut megtuy itueng lelaki beke' negpanew-panew.
44014011	Ganang nebiri' et menge' tawʼt lungsud itueng binuwat i Pablo, neres dye et mebasag eset bebresaʼt Likaonia, na kwan, “Nineug kityu menge' empu' na negdagbes et taaw!”
44014012	Ngineranan dyeʼt empu' Seus si Bernabe, beke' empu' Hermes gasi itueng si Pablo sabab ya tegepegberes.
44014013	Eset pegseled et lungsud maya templo i empu' Seus. Ganang nekingeg et pari' et Seus na kwantin neinabu, ya sampay menge' tawʼt lungsud nemibit et menge' mendangan neng sapi' sampay menge' gantung liyeg na bukburak apang isimaya' dye eset menge' bibilinan.
44014014	Ganang nesewran itue de Bernabe beke' i Pablo, pinenguyat dye kedyeng badyu' apang ipebiri' iseg beke' rupuk dye, pegketbes diminarak dye na petnga' dut menge' taaw. Nemegberes dye et mebasag, kwan,
44014015	“Menge' kelelekian, kasi' myu pegbuwata' atin! Kami tu' menge' taaw gasi na sali' myu! Pegtuldu' kay dimyu itueng Menungang Abar pasal i Begerar Jesus apang telikuran myu menge' ginisan na itue na kaya kepulusan, beke' megpeuli' kew eset tantu neng Empu' na biyagan na ya nengguna et langit, lugta', dagat beke' dut ginsan neng menge' esentin.
44014016	Itit nekelabay neng menge' timpu, pinesaran et Empu' dut ginsan neng bangsa na mibut et kedye-kedyeng keinginan.
44014017	Segwa' nenggey ya et sugat neng keterangan apang mekilala myu ya pebiya' et kenunganang pegbuwaten ye eset dimyu. Pegbegeyan ye kemyu et delek mewanan dut langit beke' kelang mekekeyg eset sugat neng timpu. Pepebiyagan ye kemyu et kekanen beke' pinupuspus et keenepan dimyung atey.”
44014018	Dut sembelang menge' bebresang itue, mekeliyutan dye nega et pegpetngew eset menge' taaw eset pegsisimaya' eset kedye.
44014019	Segwa' maya menge' tawʼt Judio diminateng duntin mewanan eset lungsud et Antiokia beke' lungsud et Ikonio. Sinutsutan dye menge' taaw atu ki Pablo beke' kedyeng pinemakal na ya ne in. Pegketbes, ginuyud ya peliwan et lungsud, eset kira-kira dye na patey ne.
44014020	Segwa' ganang pelibutan ya et menge' mengengandel, timinyeg si Pablo beke' siminled dut lungsud. Kinedikleman, siminurung duwa dye de Bernabe dut lungsud et Derbe.
44014021	Pegtuldu' de Pablo beke' Bernabe Menungang Abar dut lungsud et Derbe, beke' mekansang negayat dye na megmendyaring mengengandel i Jesus. Pegketbes, negpeuli' dye ne dut menge' lungsud et Listra beke' Ikonio sampay dut lungsud et Antiokia et Pisidia.
44014022	Pinepangger dye seled et menge' mengengandel beke' pinituanan na dumaran tantu eset pengandel dye. Penuldu' dye eset kedye, kwan, “Kityu mekelabay mena et mekansang neng kesusaan mura mekesled dut pengmilikan et Empu'.”
44014023	Dut kede ketingtimungan et mengengandel, nemekegerar dye ne et menge' megurang mekepegewla, beke' metbes lang na negpenalang dye sampay negpuasa, na menge' itue na ipinengandel dye eset Begerar Jesus na kedyeng pegendelen.
44014024	Pinenewan dye na timinalib et probinsiya et Pisidia beke' nemekerateng dut probinsiya et Pampilia.
44014025	Pinenuldu' dye beres et Empu' dut lungsud et Perga, beke' pegketbes nepekenapan dye dut lungsud et Atalia.
44014026	Mewanan duntin, neglayag dye peseuli' dut lungsud et Antiokia. Esentin dye in nepengandel tagna' eset redyiki' et Empu' apang kebuwat dye et keradya na pinegbuwatan dye ne in.
44014027	Pegdateng duntin, tinimung dye menge' kesakup eset ketingtimungan et mengengandel beke' tinuturan ginsan binuwat et Empu' pebiya' kedye, beke' na ba' enukwan tinegnanan ye dalan apang mekepengandel menge' tawʼt lein Judio.
44014028	Indyari nekwit neng timpu timinerna dye duntin, kebaya' et menge' mengengandel i Jesus eset Antiokia.
44015001	Maya senung lelaki nemengdateng eset lungsud et Antiokia, minewanan dut probinsiya et Judea beke' nemenuldu' eset menge' ketipusdan na samat kwantin, kwan, “Na ba' diki kew megpetuli' kuyun dut Keseraan et Empu' na binggey ki Moises, diki mekebawi' Empu' dimyu et kedusaan myu.”
44015002	Sinegkaan itue de Pablo beke' i Bernabe beke' nemegbe'banta dye banar ne sabab et itue. Angkansa nepegsulutan na peruntinen dut Jerusalem de Pablo beke' si Bernabe beke' megbebaya' menge' senung mengengandel apang mepegsugsugiran et menge' bibilinan i Jesus Kristo sampay menge' megugurang tudyu eset kesusaang itue.
44015003	Indyari dye in tinahag et menge' mengengandel dut lungsud et Antiokia, beke' sasat megpepanew de Pablo beke' si Bernabe eset probinsiya et Penisia beke' Samaria, pineabar dye ne menge' leing tawʼt Judio negmendyaring nemengandel ne. Na nemekeksanan ne banar menge' mengengandel et Empu' eset kedyeng pineabar.
44015004	Pegdateng dut Jerusalem, menungang pegterima' kedye eset menge' pegtingtimung et menge' mengengandel sampay menge' bibilinan i Jesus, sampay menge' megugurang. Pegketbes tinuturan dye ginsan neng menge' pinebuwat et Empu' pebiya' eset kedye.
44015005	Temed timinyeg menge' senung mengengandel et Empu' kebaya' eset rupung et menge' Pariseo beke' kwan dye, “Subali' metuli' menge' lein-leing menge' taaw na' mengengandel beke' tehagen tumuman eset Keseraan et Empu' na binggey ki Moises.”
44015006	Nemegsugsugid menge' bibilinan beke' menge' megugurang apang mepikiran pasal et itueng menge' kesusaan.
44015007	Pegketbes et nekwit neng pegbisara, timinyeg si Pedro beke' kwan ye, “Menge' ketipusdan, nesewran myu nekeunang nekelabay neng menge' eldew pinili' ne aku et Empu' dut dimyu, na' pebiya' eset daken menge' lein Judio na mekekingeg dye et Menungang Abar pasal ki Jesus, beke' dye gasi na nemengandel.
44015008	Mekesewran et Empu' seled pikiran et taaw. Pinebiri' Ye ne Kenyeng pegterima dut menge' lein Judio pebiya' et pegbegey ye et Nakem et Empu', samat binggey Ye kityu.
44015009	Pinebiri' et Empu' na kaya ne pinekeleinen kityu menge' Judio beke' dyeng menge' lein Judio. Inampun gasi et Empu' kedyeng menge' keselaan sabab et pegandel dye et ki Jesus Kristo.”
44015010	Na nengingkut si Pedro, “Manu taku' peggeayen myu nega miseg Empu' sabab kemyu peniksa' et keliyutan dut menge' mengengandel eset Empu'? Isugira' kedye na mibut et Keseraan, lebi ne misan menge' keupu'upuan sampay kityu diki megmendyaring buwaten itue.
44015011	Na endey lang! Nemengandel tyu ki Jesus na Begerar, beke' melayam tyu eset keselaan tyu sabab et kenyeng redyiki' kityu. Megsepantun gasi puwasen et Empu' menge' taaw minewanan dut menge' lein-leing bangsa.”
44015012	Nepehendeng ginsan neng kinensangan. Nemengingeg dye ne ki Bernabe beke' ki Pablo sasat penuturan pasal et menge' kelilu'lilung tenda' na nebuwat dye pebiya' eset basag et Empu', na ba' embe esentin dye eset menge' taaw na lein Judio.
44015013	Pegketbes dye tuturanen, si Jakob gasi nepesubli neres, kwan ye, “Menge' ketipusdan, kingeg kew daken!
44015014	Ketetbes lang ituturan i Pedro dimyu tiban pasal ba' enukwan pinebiri' et Empu' kenyeng kasi dut menge' lein Judio apang misi' dut kedye menge' taaw gasi megmendyaring taaw et Empu'.
44015015	Kuyun dut Kesuratan et Empu', na atin sinugid i Pedro pinegsulutan ye na sinurat et tarus et Empu' tagna', kwan,
44015016	‘Pegketbes et itue peuli' ku nega, beke' ipetiyeg ku peuli' milikan tagna' i Surutan Dabid neng nerumbak. Inunganen ku sebarang maya nerungkat in sampay baalan kut milikan ye peuli'!
44015017	Apang kebiya' et Empu' ginsan et menge' taaw minewanan dut lein-leing bangsa, atin menge' taaw lein Judio, ginsan dye na pinili' ku gasi.
44015018	Itue bebresen et Begerar, pinesewd ye itueng ginis dut menge' taaw sengketegnaan.’ ”
44015019	Kwan gasi i Jakob, “Daken neng keinginan, endey tyu sesewen menge' taaw neng lein Judio na pegandel dut Empu'.
44015020	Temed, subali' tyu dye pebibitan et surat, isugid kedye na endey mengaan et menge' indeginis na mepelamak dut menge' empu'empuan sabab antangen ye meriri' ne atin kityu. Sampay, subali' endey dye mekibeis, subali' endey dye mengaan et binikel neng setwa', sampay endey dye mengaan et dugu'.
44015021	Sabab itueng Keseraan na binggey et Empu' ki Moises, tagna' nega tinuldu' dut ginsan neng menge' lungsud beke' pegbetsaan kede Eldew et Kepeternan dut menge' pengempuan na' benwa et menge' Judio.”
44015022	Angkansa minenunga et menge' bibilinan beke' menge' pegibuten et ketingtimungan sampay ginsan neng megpengandel ki Jesus mekepikir memili' et senung menge' lelaki eset kedye megbe'baya' ki Pablo beke' ki Bernabe dut lungsud et Antiokia. Pinili' dye si Judas na pegngeranan et Barsabas, beke' si Silas, duwang taaw na peguntebien eset menge' mengengandel.
44015023	Si Judas beke' si Silas megbibibit et surat na samat kwantin, betsaen: “Itueng surat minewanan dut dimyung ketipusdan, menge' bibilinan et Begerar, beke' menge' megurang atueʼt lungsud et Jerusalem. Pinebibit kay itue dut ginsan et menge' mengengandel na lein Judio megeldeng eset lungsud et Antiokia, probinsiya et Siria, beke' probinsiya et Silisia. Pegpenglingen kay kemyu esentin.
44015024	“Maya neebaran kay, minewanan damen ne megesentin megsasew et dimyung pikiran sabab et kedyeng ketulduan. Kaya atin dinaak kay na buwaten dye.
44015025	Angkansa, nepegsulutan kay na nemili' et taaw atue mepebibit eset dimyu. Ipebibit kay gasi dimyu si Bernabe sampay si Pablo, menge' bi'bila' na meingin banar.
44015026	Itueng duwa si Pablo beke' si Bernabe kaya ne pinren dye kedyeng kebiyagan pegkeradya eset kityung Begerar na' si Jesus Kristo.
44015027	Na angkansa pinebibit kay dimyu de Judas beke' si Silas, apang megsugid dimyu eset elepan myu samat ba' enu dameng nesurat.
44015028	Na atin Nakem et Empu' beke' kami nemegsulut ne na endey pebegatan selyu lang itueng ketehagan na keilangan banar:
44015029	Endey mengaan et indeginis na mepelamak dut menge' empu'empuan, endey mengaan et dugu', endey ne mengaan et binikel neng setwa', beke' endey mekibeis. Na ba' pekerayu kew et menge' arat na atin, ikenunga dimyu. Seked atue lang. Pegnunga-nunga kew ne.”
44015030	Indyari pinepanew menge' tetehagen. Pegdateng eset Antiokia, tinimung dye et menge' ketipusdan na pemengandel ki Jesus beke' binggey kedye surat.
44015031	Ganang nebatsa' ne et menge' taaw itueng surat, nemegenep dye kuyun eset bebresen neng megpebasag na kedyeng nekingeg.
44015032	Si Judas beke' si Silas na' menge' tarus et Empu' gasi, mekansang sinugid eset menge' ketipusdan na megmendyaring nepebasag beke' nepeteger eset kedyeng pegandel.
44015033	Itueng duwa nemenerna et menge' senung linggu duntin. Pegketbes, dye nepeuli' dut menge' nenahag kedye. Mura dye minanew, nemegtimung menge' mengengandel apang pegpenelang dye et kesenangan kedye na tudyu eset kedyeng pepenewan.
44015034	Segwa' ginaay i Silas tumeteg duntin.
44015035	Temed nepetektak nega si Pablo beke' si Bernabe eset lungsud et Antiokia. Mekansang nega megbebaya' iba dye menunuldu' beke' nengabar et bebresen et Begerar Jesus.
44015036	Pegketbes et menge' senung eldew, sinugid i Pablo ki Bernabe, kwan, “Seulinen te beke' beritanen kiteng menge' ketipusdan ki Jesus dut menge' lungsud na' ba' embe nepeebaran teʼt beres et Empu', supaya mesewran te ba' enu nega kebtangan dye.”
44015037	Gaay i Bernabe ipebaya' si Juan na pegngeranen et Markus.
44015038	Temed eset seled pikiran i Pablo, mendi' ye ipebaya' si Markus kedye, sabab kaya ye negpelahyun naya' eset kedyeng bubuwaten, imbes nepeparak ye kedye dut probinsiya et Pampilia.
44015039	Banar na nemegsegsagka' duwa dye in, beke' nemegparak kede sembatu. Pinebaya' i Bernabe si Markus beke' neglayag dye pesurung dut pulew et Siprus.
44015040	Temed si Pablo pinili' ye si Silas beke' nemenyeg ne. Menge' ketipusdan nemengarap ne dut Empu' na dyeganan dye et redyiki' et Begerar.
44015041	Pinanew de Silas beke' si Pablo dut probinsiya et Siria beke' probinsiya et Silisia beke' pinepangger dye menge' mengengandel esentin.
44016001	Diminuntin gasi si Pablo dut lungsud et Derbe beke' lungsud et Listra. Indyari maya sembatung mengengandel duntin na ingaran ye si Timoteo. Indu' ye sembatu gasi mengengandel na tawʼt Judio, temed kenyeng ama' tawʼt Griego.
44016002	Pinesebenaran et menge' ketipusdan dut lungsud et Listra beke' lungsud et Ikonio na menungang taaw si Timoteo.
44016003	Gaay i Pablo ipebaya si Timoteo. Temed nesewran et ginsan neng menge' tawʼt Judio na ama' ye Griego, angkansa tinuli' ye itue supaya penguntebien ya et menge' tawʼt Judio.
44016004	Sebarang meteliban de Pablo menge' kelungsud-lungsuran, pegpeabar dye dut menge' mengengandel na nepegsulutan et menge' bibilinan beke' menge' megugurang dut Jerusalem. Sinugid kedye na endelen itueng menge' sara'.
44016005	Angkansa menge' mengengandel negmendyaring mepangger et kedyeng pegandel beke' eldew-peldew mekansang nepelamud na' bagung mengengandel.
44016006	De Pablo beke' iba ye, nememanew surung dut pinegketngaan et probinsiya et Prigia beke' probinsiya et Galasia sabab itueng Nakem et Empu' kaya tinugutan dye na dumuʼt probinsiya et Asia supaya ipengabar beres et Empu' duntin.
44016007	Ganang nekerateng dye ne eset seled et probinsiya Misia, sinulayan dye teyen sumurung dut probinsiya et Bitinia, segwa' ating Nakem i Jesus kaya timinugut kedye.
44016008	Angkansa megtuy dye timinalib dut pinegketngaaʼt probinsiya et Misia, ampa' ne negleslembus dye ne dut lungsud et Troas.
44016009	Atin neng gebi, neketeginep si Pablo et sembatung lelaki na tawʼt Masedonia megtitiyeg beke' megpeingasi' kenye, kwan, “Mani' ke dut probinsiya et Masedonia beke' tebangi' kay!”
44016010	Ganang kwantin neteginep i Pablo, negpanyap kay ne megtuy supaya mugad dut Masedonia, sabab nepikiran kay ne nepesewd ne damen Empu', na menuldu' et Menungang Abar eset menge' taaw duntin.
44016011	Indyari, minewanan eset lungsud et Troas, neglenlahyun kay neglayag pesurung dut pulew et Samotrasia, beke' pegdateng et sembatung eldew dut lungsud et Neapolis.
44016012	Mewanan duntin diminuntin kay dut lungsud et Pilipos, unang bagiʼt probinsiya et Masedonia. Na itue gasi pegeldengan et mekansang neng menge' tawʼt lungsud et Roma. Timinerna kay et menge' senung eldew duntin.
44016013	Pegdateng dut Eldew et Kepeternan, siminurung kay dut peliwan et lungsud atin dut abit danum, na ba' embe nepikiran kay maya esentin pegpepenelangan et menge' tawʼt Judio. Narung kay beke' nenuturan eset menge' kelilibunan na pemegrungrupung esentin.
44016014	Sembatung libun na megkikingeg damen pegngeranen ye Lidia minewanan ye dut probinsiya et Tiatira. Kenyeng pegkeredyanen pepegelen et mergang tela saat na' meregang. Ya pemantug dut Empu', beke' Begerar neng Empu' nenggey kenye et pikiran na mengingeg ba' enu itueng pegbebersen i Pablo, beke' nengandel ne ya.
44016015	Negpebewtismu ne ya beke' menge' kenyeng kesengbenwa. Indyari nenggayat ne ya damen, kwan ye, “Ani' kew beke' tumerna dut benwa kay, ba' dut seled pikiran myu na aku pesebenaran nengandel ne dut Begerar neng Empu'!” Indyari neewiran ye ne kami.
44016016	Sembatung eldew ganang megsusurung kay dut pegpepenelenganan, nesusup kay sembatung libung uripen na' yegang. Ating uripen pegseselban et meraat neng diwata na megbebegey kenye et kepengyediang meketeked na ba' enu meinabu. Kela' pirak neprian et menge' begerar ye sabab et kenyeng peneked.
44016017	Pegsudsunuran ye kami de Pablo beke' megebres et mebasag samat kwantin, kwan ye, “Itueng menge' taaw na tetehagen et pineketaas na Empu' Banar dut Langit! Pegpeabar dye dimyu ba' enukwan Empu' kebawi' dimyu!”
44016018	Sabab mekansang neng eldew pegbubuwaten ye itue, neirekirek ne si Pablo. Angkansa, inarap ye ne yegang in, beke' binres ye set meyaat neng diwata, kwan ye, “Pegtetehagen ku ikew eset kepengyedian et ingaran i Jesus Kristo, ‘Lumiwan ke eset bilug et itueng libun!’ ” Megtuy na liminiwan itueng meraat neng diwata. Na tiban, itueng libun diki ne megmendyaring menekedteked.
44016019	Ganang nebiri' et menge' begerar et ating yegang na neugaran dye net meeprian, inalew dye de Pablo beke' si Silas rinayak pesurung dut menge' pegibuten neng kinensangaʼt menge' taaw.
44016020	Nenindal dye eset menge' pegibuten et lungsud et Roma beke' itue kwan dye, “Itueng menge' taaw, tawʼt Judio, dye in pemengungkar et dameng lungsud.
44016021	Megpenuldu' dye et menge' arat sungsang eset ketehagan et kityung menge' tawʼt Romano. Diki mekedyari terimanen etawa telinganen atin neng keeratan.”
44016022	Nemengagap kedye menge' taaw beke' pegketbes na dye na bukluwan et menge' pegibuten, de Pablo beke' si Silas peseuli'seuli' ne lepsan.
44016023	Pegketbes na dye melipak, pinirisu dye ne. Nenahag itueng menge' pegibuten eset mengdidyaga na tengleben et meget ating lelengewan neng pipirisuan.
44016024	Pegketerima dye et ating daak, megtuy binibit dut pinekesisingled et pipirisuan beke' kedyeng tiked sinuub dut dinlangan neng kayu.
44016025	Ganang megtetenga' gebi ne de Pablo beke' si Silas negpenalang beke' negkanta et kekantaan et Empu' na megbebantug, beke' ibang menge' nepipirisu in memegkikingeg gasi kedye.
44016026	Kiminlat lang peggeleng et lugta' na' mebasag, angkansa yiminegyeg sampay menge' penued et pipirisuan. Pegketbes neukaban menge' lelengewan beke' nepepagti' menge' besi' na pesisiget eset ginsaʼt menge' nepipirisu in.
44016027	Na', negbanguʼt sui' lang itueng mengdidyagaʼt pipirisuan, indyari ganang nebiri' ye ukab ne lawang keblan ye nemekepelegyu ne menge' nepipirisu in. Angkansa, ginabut ye kenyeng keterman beke' imeteyen ye ne teyen kenyeng diri.
44016028	Segwa' neres et mebasag si Pablo, kwan ye, “Kasi' binesana' dimung bilug! Atu' kay nega ginsan!”
44016029	Neneew dut sembatung taaw et pelitaan itueng mengdidyaga, diminarak pesled beke' megkikirkir ne et takut na nepekleb eset titikeran de Pablo beke' de Silas.
44016030	Pineliwan ye dye, beke' kwan et mengdidyaga, “Menge' bi'bila', enu merapat buwaten apang aku mebawi'?”
44016031	Sinambag dye, kwan, “Mengandel ke ki Empu' Jesus, indyari mebawi' ke, ikew beke' dimung kesengbenwa.”
44016032	Na, indyari, itueng beres et Empu' pinebunayag dye eset kenye, beke' dut ginsan neng megeldeng et seled benwa in.
44016033	Atin negang gebi binesaan et mengdidyaga kedyeng menge' tawan beke' negpebewtismu ne ya, sampay ginsan neng meglelegdeng eset seled benwa in.
44016034	Pegketbes dye in pinebaya' ye ne eset kenyeng benwa beke' negpelamak neʼt kekanen. Ya nebaha neʼt enep sampay ne eset seled neng sengkebenwanan in, sabab dye in ginsan nengandel dut Empu'.
44016035	Kinerikleman, dinaak et pegibuteʼt lungsud et Roma itueng menge' kesundeluan na menugid eset mengdidyaga na ipeliwan de Pablo beke' si Silas.
44016036	Indyari sinugid gasi itue et mengdidyaga dut ki Pablo, kwan, “Menge' pegibuten nenahag na ipeliwan kew ne. Liwan kew ne beke' manew et kaya gibek.”
44016037	Temed si Pablo neres dut menge' kesundeluan, kwan, “Na kami kaya ne nepesebenaran na memahum et indeginis, temed kami pinelepsan et menge' pegibuteʼt Roma eset memetanan et menge' taaw, sementara' kami tawʼt Roma gasi. Indyari megtuy dye lang kami pinesled et pipirisuan. Na tiban, ipeliwan dye kami et kaya gibek. Diki mekedyari itue! Subali' pegibuten et Roma matu', supaya megpeliwan damen.”
44016038	Pinesewd et menge' kesundeluan eset menge' pegibuteʼt lungsud et Roma, itueng sinugid i Pablo, beke' nemeketakut dye ganang nesewran na dye tawʼt Romano pelan.
44016039	Angkansa, dye in nemengduntin ne beke' neneew et pegpekiampun eset duwa dye in. Indyari, pineliwan dye ne itue beke' sinugiran na mugad ne.
44016040	Pegliwan et pipirisuan, nemeglahyun ne si Pablo beke' si Silas dut benwa i Lidia, netkanan dye duntin menge' ketipusdang mengengandel. Mura nugad duwa in, tinektakan dye na megpekepangger eset pegpenelang.
44017001	Na tineliban dye lungsud et Ampipolis beke' lungsud et Apolonia, pegketbes diminateng dye dut lungsud et Tesalonika. Eset lungsud na itue maya pengempuan na' benwa et menge' Judio.
44017002	Indyari kuyun dut neeratan i Pablo, ya in megseled duntin kede Eldew et Kepeternan seled telung linggu beke' ya pemegsagka'-sagka' iba ye menge' tawʼt Judio pasal et Kesuratan na beres et Empu'.
44017003	Pinesebenaran ye ne dut seled Kesuratan et Empu', na si Kristo subali' mekelabay et ketiksaan beke' imeteyen. Pegketbes ya megmendyaring megbiyag peuli' mewanan eset kenyeng kepeteyan. Sinugid i Pablo, kwan ye, “Itueng si Jesus pegpepebunayag ku dimyu ya tu' si Kristo, sembatung pinili' et Empu'.”
44017004	Negayat itueng menge' senu kedye beke' nengasip dye kire Pablo beke' ki Silas, kwantin gasi itueng kinensangaʼt Griego na pegpenelang dut Empu', beke' mekansang gasi menge' peguntebien kelilibunan na nepelamud kedye.
44017005	Segwa' nemengimbeng itueng menge' tawʼt Judio, angkansa pinenimung dye menge' meyeyahung menge' taaw na diki mepulusan. Dye in mengeriwara' et lungsud na' atin. Rinuhub dye benwa i Jason, supaya metulusan dye de Pablo beke' si Silas apang mepebiri' dye eset menge' taaw.
44017006	Ganang diki metulusan itueng duwa, ginuyud dye si Jason beke' senung menge' ketipusdan eset menge' elepaʼt pegibuten et lungsud. Indyari samat kwantin mara dye, kwan, “Itueng kityung lungsud nesled neʼt menge' taaw neng mengengeriwara' misan embe metudyuan, na tiban in, atue dye neʼt lungsud tyu,
44017007	beke' pinesled dye ne si Jason. Dyeng ginsan in megpenungsang et ketehagen i Surutan Sesar. Pegbersen dye maya nega ibang surutan na ingaran ye Jesus.”
44017008	Pegketbes neeriwara' ne menge' tawʼt Tesalonika beke' pebebaya' ne menge' pegibuten et lungsud sabab et kedyeng pegbebersen.
44017009	Si Jason beke' menge' sebaya' ye pinegbey menaʼt piansa et menge' pegibuten mura pineliwan.
44017010	Atin negang gebi, pinesurung et menge' ketipusdan neng mengengandel de Pablo beke' si Silas dut lungsud et Berea. Pegdateng duntin, dye in nemenled eset pengempuan na' benwa et menge' Judio.
44017011	Mas lebing menunga sudsugiren itueng menge' tawʼt Judio atue kasga eset menge' tawʼt Tesalonika. Gey-gaay dye kumingeg et pegtuldu' i Pablo beke' pegiskulan dye eldew-peldew et Kesuratan et Empu' apang mesewran ba' kebenaran itueng menge' pegsugiren dye.
44017012	Mekansang nemengandel menge' tawʼt Judio, kwantin gasi menge' tawʼt Griego, mekansang menge' kelilibunan na penguntebien eset atin neng lungsud, sampay mekansang menge' kelelekian.
44017013	Segwa' ganang neebaran et menge' tawʼt Judio dut lungsud et Tesalonika na pegtuldu' gasi i Pablo dut lungsud et Berea itueng beres et Empu', dye in nemengduntin sinutsutan dye na memuwat et keeriweraan itueng menge' tawʼt lungsud.
44017014	Megtuy ne pineugad si Pablo et menge' mengengandel beke' pinesurung dut deplakaʼt dagat; segwa' netektak nega de Silas beke' si Timoteo.
44017015	Itueng menge' nenglusu ki Pablo nememaya' kenye sekdan dut lungsud et Atinas. Pegketbes negpeuli' dye ne dut lungsud et Berea, pegbibiten itueng pemilin i Pablo kire Silas beke' ki Timoteo na lumundug megtuy.
44017016	Sasat pegtetegeyen dye i Pablo dut lungsud et Atinas, niseg ne kenyeng atey sabab nepangling ye baha neʼt empu'empuan eset atin neng lungsud.
44017017	Angkansa nekipegsedsagka' ne ya eset menge' tawʼt Judio beke' menge' tawʼt lein Judio na megpenelang eset Empu' dut kedyeng pengempuan na' benwa, beke' dut misan sinu mesusup ye dut tetebuan eldew-peldew.
44017018	Indyari nekesagka' ye gasi itueng menge' menunuldu' na' mibut et tulduan tagna' de Epikurio beke' de Istoiko. Pegbersen gasi et iba in, “Enu taku' gay bersen kityu et itueng taaw na pegbesberes na kaya kepulus-pulusan?” Pegsugid iba, “Penuldu' lengku pasal et ibang menge' empu'.” Kwantin sinugid dye sabab penuldu' si Pablo pasal ki Jesus beke' pegbiyag ye peuli'.
44017019	Indyari, ya in pinebaya' beke' pinampang kinensangaʼt taaw eset kekunsialan neng lungsud dut bukid et Areopagus, pegketbes iningkut, kwan, “Mekedyari be taku' mesewran kay na ba' enu itueng bagung abar na pegtuldu' mu?
44017020	Sabab maya lein-lein ne mekingeg kay et itueng menge' pegtuturanen mu, angkansa gay kay mesewran na ba' enu ingin berseʼt itue.”
44017021	Sabab kaya ne pegkeredyanen et itueng menge' tawʼt Atinas beke' menge' tawʼt tumpang na megteterna duntin, imbes megsing eldew gay dye mengingeg beke' megsudsugid pasal et menge' bagung indeginis.
44017022	Indyari timiniyeg si Pablo eset pinegketngaan et menge' taaw, beke' kwan ye, “Kemyu menge' taaw et Atinas, nebibiri' ku ne kebenaran eset seled myu kebentelan.
44017023	Angkansa, sasat ku megpepanew atueʼt dimung lungsud, nebiri' ku na lein-leing ginis pegendelen myu. Nebiri' ku gasi eset dimyung sisimeyaan na samat kwantin nekesurat esentin, kwan, ‘Dut Empu' na kaya nekilala.’ Itueng dimyung pegpenelenganen misan diki myu nekilala atin ne tiban pegpebunayag ku dimyu.
44017024	Itue neng Empu' na ba' sinu nengguna et sengketelingkepan beke' lein-leing indeginis ne esentin, atin ne ya Empu' et langit beke' lugta', angkansa kaya ya megterna eset menge' pengempuan na' benwa na binuwat et taaw.
44017025	Indyari Empu' Banar kaya gasi peneew et tabang eset menge' taaw sabab ya kaya lang pegkurangen et indeginis. Megdemikian gasi ya key mekegbey et biyag beke' ginawa beke' ginsan neng indeginis na keilangaʼt taaw.
44017026	Tinegnaan eset sembatung taaw, nemuwat Empu' Banar et mekansang pengkataʼt taaw na mengebiyagan atueʼt sengketelingkepaʼt lugta'. Indyari pinandu Ye kedye tantu neng lelegdengan na ba' embe dye megmendyaring tumerna sampay sugat neng periama na lelegdengan dye esentin.
44017027	Binuwat ye itue apang tulusen dye Empu' beke' kalu' eset kedyeng pekepa-kepa na mebiyanan Ya. Na, keberbenaran kaya gasi Empu' merayu' eset kede sembatu kityu.
44017028	‘Angkansa, seled kepetan ye kityung biyag, kityung pegurisik, beke' kityung pegketaaw.’ Itue samat pegsugiren et menge' sinu na dimyung menunultul. Na kwan, ‘Kityu ne tu' pesi menge' keyegangan ye.’
44017029	Seukat ne kityu keyegangan et Empu',” kwan i Pablo, “Dyangan tyu pikiren na ating Empu' sama meneʼt dagbes et bulawan, etawa emas, etawa batu na buwat et seled pikiran etawa keremut et taaw.
44017030	Sene ti', kaya lang pegpenrenen et Empu' itueng menge' diki pegpengandel kenye segwa' tiban ipegtahag ye ne eset menge' taaw dut ginsan neng bagiʼt lungsud na megsusun na telikuran itueng kedyeng meyaat neng pengebiyagan.
44017031	Angkansa binetangan Ye neʼt timpu eldewʼt pegukum eset sengketelingkepan beke' sukup neng ketignaan Yeng buwaten pebiya' eset Kenyeng Yegang. Itue pinesebenaran Yeʼt ginsan ganang binyag Ye peuli' itueng taaw na' atin.”
44017032	Ganang nekingeg dye itueng pegsugiren i Pablo pasal et pegkebiyag peuli', iba in nengusik kenye, temed kwan gasi et iba, “Ingin kay mekingeg ke peuli' pasal et itue.”
44017033	Indyari si Pablo nugad ne eset pinegtingtimungan neng kekunsialan et lungsud dut Bukid na Areopagus.
44017034	Maya menge' senung nengasip kenye beke' nemengandel et Empu', nekelamud atue si Dionisio, na sembatung pegibuteʼt kekunsialan et lungsud dut Bukid et Areopagus. Maya gasi nengasip sembatung libun na ingaran ye Damaris beke' mekansang nega iba nemengandel.
44018001	Pegketbes et itue, nugad si Pablo atueʼt lungsud et Atinas. Indyari siminurung dut lungsud et Korinto.
44018002	Netkanan ye duntin si Akila, sembatung Judio na pinenggenakan kenye dut lungsud et Ponto. Kederateng ye pe' mewanaʼt Italia, kebaya' kenyeng esawa na si Prisila. Nemengugad dye duntin sabab pinenempeg i Surutan Klaudio itueng ginsan neng tawʼt Judio eset lungsud et Roma. Nekipegbiri' kedye si Pablo.
44018003	Indyari duntin ne nekiterna sabab dye in memumuwat et tetluan, na samat kenye. Beke' ya in timinabang ne kedye supaya kepri et siin.
44018004	Kede Eldew et Kepeternan, nekipegde'dawa ya dut pengempuan na' benwa, pegeesen ye na megayat eset pegpenelang ginsan, itueng menge' tawʼt Judio etawa tawʼt Griego.
44018005	Ganang diminateng de Silas beke' si Timoteo mawaʼt probinsiya et Masedonia, binggey i Pablo ginsan neng kenyeng timpu na mengabar beke' megpesebanar eset menge' tawʼt Judio na si Jesus itueng Kristo et Empu'.
44018006	Ganang ya inubaan dye beke' pegseruruen, tinultug ye tehuk eset kenyeng badyu' bilang penenda' kedye, kwan ye, “Ba' mebinasa kemyu et Empu' sabab et keselaan myu, diki myu ne aku metaksir! Tumagna' tiban sumurung ku ne dut menge' lein-leing menge' taaw.”
44018007	Na angkansa nugad ne ya duntin, siminurung dut benwa i Tisio Justo na sembatung taaw lein Judio na mengengempu' dut Empu'. Benwa ye mekabi' eset pengempuan et menge' tawʼt Judio.
44018008	Si Krispo sembatung taaw megpengandel et Begerar Jesus na mepengendelan eset pengempuan na' benwa, beke' kenyeng kesengbenwa megpengandel gasi et Empu'. Nemengandel beke' negpebewtismu itueng mekansang neng menge' tawʼt Korinto na megkikingeg ki Pablo.
44018009	Sembatung gebi sinugid et Empu' ki Pablo pebiya' eset teginep, kwan ye, “Endey ke tumakut! Pelehyuna' dimung pengengabar! Misan enu nega meinabu, endey ke tumngew!
44018010	Sabab aku, si Jesus, sumaleb dimu na diki ke mebinasa, mekansang mengengandel daken atueʼt lungsud.”
44018011	Indyari timinerna duntin beke' nenuldu' et beres et Empu' si Pablo seled seng teun beke' tenga'.
44018012	Ganang si Galio ne binetang neng gobernador et probinsiya et Akaya, nemegsulut menge' tawʼt Judio na elewen si Pablo beke' biten dut ukuman.
44018013	Kwan dye ki Galio, “Itueng taaw penggayat et menge' taaw na mengempu' dut Empu' et sembatung antangan na sungsang et Keseraan et tawʼt Judio.”
44018014	Meres ne teyen si Pablo, ganang negsugid si Galio dut menge' tawʼt Judio, “Na ba' itueng susugiren pasal dut sembatung mebegat neng sala' etawa pegsungsang et sara' et menge' tawʼt Roma, mepatut eset daken na esipen ku kemyu.
44018015	Temed itueng tinindal myu pasal lang et besberes beke' menge' ingaran beke' Keseraan et menge' tawʼt Judio, angkansa diki ku ne meukum et ginis na itue. Baya' myu ne!”
44018016	Indyari dye in pineliwan ye ne dut seled ukuman.
44018017	Sinegmak dye ne si Sostenes, itueng mekepengendelan et pengempuan na' benwa, beke' pinegbebektul eset elepan et ukuman. Temed kaya lang pinanling i Galio itue.
44018018	Pegketbes et itue, si Pablo timinerna nega et menge' senung eldew dut lungsud et Korinto. Indyari nemuhun ne eset menge' ketipusdan beke' nemeglayag ne, nekebaya de Prisila beke' esawa ye si Akila surung dut probinsiya et Siria. Mura dye neglayag eset lungsud et Senkrea, ya, si Pablo, negpeputek et buek sabab netuman ne itueng sembatung tange' ye dut Empu'.
44018019	Pegdateng dut lungsud et Epeso, tinektak i Pablo itueng duwa de Prisila beke' si Akila. Pegketbes ya siminled ne eset pengempuan na' benwa et menge' tawʼt Judio beke' nekipegde'dawa et menge' taaw esentin.
44018020	Sebarang iba in pegtewen dye ne na ya tumerna esentin et mekwit-kwit neng timpu temed minendian ye.
44018021	Imbes sinugid ye kedye ganang nemuhun ne, “Peuli' ku atue na ba' geayen et Empu'.” Tebes nugad ya eset lungsud et Epeso siminakat ya et kapal letew.
44018022	Pegdateng eset lungsud et Sesarea, ya siminurung dut lungsud et Jerusalem beke' pinanling ye menge' mengengandel, pegketbes neglahyun ne ya dut lungsud et Antiokia.
44018023	Pegketbes et pegterna duntin et sengkerit neng timpu, ya nanew gasi. Pinanew-panew ye itueng menge' lungsud et kelugtaan et Galasia beke' probinsiya et Prigia beke' pinepangger ye eset pegpenelang itueng menge' mengengandel.
44018024	Na' maya diminateng dut lungsud et Epeso ne' sembatung Judio pegngeranan Apolos, na pinegyegang eset lungsud et Alejandria. Mependey ya meres beke' mekansang nesewran ye eset Kesuratan et Empu'.
44018025	Netulduan ye pasal eset dalan et Empu' beke' melasig na pemitua beke' pegtuldu' neng tantu pasal ki Jesus. Segwa' itueng bewtismung nesewran ye, bewtismu i Juan.
44018026	Ya kaya megtakut na meres eset elepan et menge' taaw dut pengempuan na' benwa. Nekingeg ya de Prisila beke' si Akila, ya pinebaya' dye dut benwa dye beke' duntin pinereti' et meselusay itueng ginis na ingga pe' nesewran ye pasal eset dalan et Empu'.
44018027	Indyari ganang nekepikir ya dumipag et danumen et Akaya, pinepangger et menge' mengengandel kenyeng seled. Siminurat dye eset menge' mengengandel duntin na merapat terimanen dye et menunga si Apolos. Pegdateng ye duntin, neketabang ya et kela' eset menge' mengengandel pebiya' eset ingasi' et Empu'.
44018028	Sabab lang et kaya mebuwat kenye et menge' tawʼt Judio eset elepaʼt pegdawa-dawa mewanan eset menge' Kesuratan et Empu' pinesebenaran yeng si Jesus ne itueng Kristo.
44019001	Sementara' si Apolos eset lungsud et Korinto, si Pablo gasi neglembus eset mebudbulud na bagi' et lungsud seked diminateng dut lungsud et Epeso. Maya netkaan ye duntin menge' mengengandel,
44019002	beke' iningkut ye, kwan, “Tinerima myu be itueng Nakem et Empu' neng kemyu megpenelang?” “Kaya,” sinambag dye, “kayangga pe' nekingeg kay na maya pelan Nakem et Empu'.”
44019003	“Na ba' kwantin, enukwan kew nebewtismuan?” ingkut i Pablo. Siminambag dye, “Eset bewtismu i Juan.”
44019004	Sinugid i Pablo, “Itueng bewtismu i Juan tenda' et pegsusun. Sinugid i Juan tagna' eset menge' tawʼt Israelita na subali' dye mengandel eset kesubli ye na megderateng. Semeketuwid pelan atin si Jesus.”
44019005	Ganang nekingeg et menge' mengengandel et lungsud et Epeso itue, dye in negpebewtismu ne eset ingaran i Jesus neng Begerar.
44019006	Indyari dinatun i Pablo kenyeng keremut eset ulu dye, tebes nineug kedye itueng Nakem et Empu' beke' dye in neres et lein-leing bebresan beke' negpebunayag dye ne et beres et Empu'.
44019007	Dye in lumebi-kumurang eset sempulu' duwang kelelekian.
44019008	Indyari seled et telung bulan, kede Eldew et Kepeternan si Pablo megseled et pengempuan na' benwa. Kaya ya megtakut mekipegde'dawa eset menge' taaw esentin pasal eset pengmilikan et Empu'.
44019009	Temed maya menge' senu mekeknel eset diki mengandel beke' pememeres negaʼt meyaat atu dut dalan et Empu' eset elepan et menge' rungrupung. Angkansa nugad ya duntin kebaya' itueng menge' pemegpenelang beke' dut iskulan i Tirano negpelahyun pegpepereti' eldew-peldew.
44019010	Kiminuwit itue et duwang teun, angkansa itueng ginsan neng megeldeng eset probinsiya et Asia sampay tawʼt Judio etawa tawʼt Griego nekekingeg gasi et beres et Empu' pasal et Begerar neng si Jesus.
44019011	Indyari, Empu' Banar nemuwat et kelilu'lilung tenda' pebiya' ki Pablo,
44019012	misan pengpeleng lang etawa tetebasan mene na kenyeng pegusalen na pegbibiten eset menge' maya sakit. Pegibuanan itue beke' memegugad eset kedye itueng menge' meyaat neng diwata.
44019013	Maya senu tawʼt Judio duntin pepewpanew beke' pepelegyu et itueng menge' meyaat neng diwata. Inekuanan dye sembiten itueng ingaran i Begerar Jesus eset menge' sinleban et meyaat neng diwata. Kwan dye, “Eset ingaran i Jesus neng pegpepebunayag i Pablo, pegtehagen ku kemyu, lumiwan kew!”
44019014	Kebaya' eset pemuwat et itue, itueng pitung yegang na lelaki et sembatung pegibuten neng paring Judio na kenyeng ingaran Eskiba.
44019015	Segwa', siminambag kedye itueng meyaat neng diwata, kwan, “Kilala ku si Jesus, kilala ku gasi si Pablo. Temed kemyu, sinu kew taku?”
44019016	Indyari, dye in rinuhub et lelaki neng pegseselban et meyaat neng diwata. Pinetewanan ye dye beke' linebasan na nememelegyu eset benwa na atin.
44019017	Neebaran ne itue et ginsan neng menge' meglelegdeng eset lungsud et Epeso, sampay tawʼt Judio beke' tawʼt Griego. Sinleran dye ginsan et kelang takut, indyari lebing nebantug itueng ingaran i Empung Jesus.
44019018	Mekansang eset menge' megpepenelang na kiminabi beke' negsugid et tantu na dye in megpemuwat gasi pantak et kwantin.
44019019	Indyari tinimung et menge' mengungusal et pantak, itueng kedyeng menge' buuk, beke' tinutung eset elepaʼt menge' taaw. Initung dye atin neng arga' et menge' buuk, itue negarga' et menge' limangpulung ribung pirak.
44019020	Eset kwantin neng kelilu'lilung antangan neglahyun liminatap beke' liminembu' itueng beres et Empu'.
44019021	Pegketbes neinabu itue, pinaru i Pablo na sumurung dut probinsiya et Masedonia beke' probinsiya et Akaya mura meglahyun dut lungsud et Jerusalem. Kwan ye, “Keilangan ku sumurung dut lungsud et Roma mewanan eset lungsud et Jerusalem.”
44019022	Pineuna ye dut probinsiya et Masedonia de Timoteo beke' si Erasto, duwa eset kenyeng tetehagen, indyari ya in timinerna sengkerit eset probinsiya et Asia.
44019023	Atin negang timpu neinabu itueng sembatung keeriweraan sabab eset Dalan et Empu'.
44019024	Maya sembatung menenelsal ingaran ye si Demetrio, pegbaalen ye et meririnek neng pengempu'empuan neng benwa na emas et kedyeng empu'empung libun si Artemis. Beke' itue mekeprian dye et kelang siin.
44019025	Pinenimung ye kenyeng mengengeradya sampay lein negang menge' taaw na kwantin gasi pegkeredyanen, kwan ye, “Menge' kesebeyaan ku, sewd myu ne itueng pengkebiyagan na pegmewanan et kityung kementirian.
44019026	Nebibiri' myu beke' mekekingeg na ba' enu pegbuwaten i Pablo tu'. Pegsugiren ye ne lein empu' itueng menge' empu' na pegbuwaten et keremut, beke' mekansang ne nepeasip ye, negayat diki lang atueʼt lungsud et Epeso, imbes sampay dut kelang probinsiya et Asia.
44019027	Meyaat itueng beliwanan et abar na atin, lengku menge' taaw meres sagka' eset usa tyu, menge' taaw diki esipen itueng empu'empung si Artemis. Beke' itueng empu'empung si Artemis na pegendelen dut Asia beke' dut sengketelingkepaʼt dunya', na tiban diki ne untebien.”
44019028	Pegkekingeg et itue, siminulak iseg dye beke' nememeres et mebasag, “Bentugen si Artemis et menge' tawʼt Epeso!”
44019029	Angkansa neeriwara' ne itueng sengkelungsuran; ginuyud dye de Gayo beke' si Aristarko, menge' tawʼt Masedoniang kesebaya' i Pablo dut pepenewan, beke' nepebe'baya' dye ne nemengdateng dut kinensangaʼt taaw.
44019030	Gaay teyen i Pablo na marap eset kinensangan, segwa' kaya lang ya tinugutan et menge' mengengandel et Empu'.
44019031	Negperaak gasi kenye menge' senung pegibuteʼt lungsud et Asia, neng menge' bi'bila' ye beke' meget neng pineamay-amayan ya na endey lang sumurung dut kinensangaʼt taaw.
44019032	Meeriwarang-meeriwara' banar itueng kinengsangaʼt taaw. Memegberes et mebasag neng seng ginis itueng senung menge' taaw, beke' iba in lein gasi pegbersen dye, sabab kaya lang nesewran et kinensangan ba' manu dye nemegtingtimung.
44019033	Keblan et menge' senung menge' taaw esentin, itueng si Alejandro ne sinebaban sabab ya key in pineelep et tawʼt Judio dut unaan. Angkansa kiminumpas ya eset menge' taaw na endey gumibek apang mekepereti' ya, na kaya nekesala' dye.
44019034	Pegketbes, ganang mekilala dye na ya tawʼt Judio, nemegdingdingan dye ne neres et mebasag et kwantin, seled et duwang kelisagan, “Mebantug si Artemis et menge' tawʼt Epeso!”
44019035	Keetbes-etbesan itueng menge' taaw nepedeheng et pegibuteʼt lungsud. Kwan ye, “Menge' tawʼt Epeso, ginsan taaw nekesewd ne na itueng lungsud et Epeso na ya mekepengendelan et pengempu'empuan na' benwa na' pegbentugen si Artemis beke' mekewasang batu na neregdag mawa' et langit.
44019036	Diki mekedyari na mepeiluan itueng menge' ginis na itue. Angkansa pegdeheng kew! Endey kew pele'lalu'.
44019037	Kaya gasi penakew et mekewasang pegusalen dut seled pengempu'empuan na' benwa etawa penuwara eset kityung empu'empuan na itueng menge' taaw na binibit myu atue.
44019038	Angkansa na ba' itueng si Demetrio beke' itueng mengengeradyang kebaya' ye na maya itindal atu eset misan sinu, ukab itueng menge' ukuman beke' maya menge' pegibuten; menindal lang itueng misan sinu eset dimyu.
44019039	Temed na ba' maya nega ibang ginis na pegeebulen myu, itue megmendyaring pegsewdsewran et sembatung rungrupung na sigun dut menge' sara'.
44019040	Mebetengan kityu na pengeriwara' eset eldew na itue sabab kaya kesabab-sebaban beke' merawa-rawa et itueng keeriweraan.”
44019041	Ganang mesugiran yeʼt itue, pinepanew ye ne itueng menge' taaw.
44020001	Ganang nepehendeng ne itueng keeriweraan, pinetingkag i Pablo itueng menge' mengengandel et Empu' beke' pinebasag kedyeng seled. Pegketbes, ya in nemuhun ne eset kedye beke' siminurung ne et Masedonia.
44020002	Pinemerita' ye itueng menge' kelungsud-lungsuran duntin beke' pinenulduan ye itueng menge' mengengandel. Negpelahyun ya seked nekerateng eset bangsa et Gresia.
44020003	Indyari timinerna ya duntin et telung bulan. Ya teyen meglayag pesurung dut bangsa et Siria, segwa' neebaran ye na maya bahum itueng menge' tawʼt Judio sagka' eset kenye. Angkansa iningin ye ne lang na dut lungsud et Masedonia gasi ya tumalib eset kenyeng pegpeuli'.
44020004	Nememaya' kenye itueng tawʼt Bereang si Sopater, na yegang i Pirro, kwantin gasi de Aristarko beke' si Sigundo na menge' tawʼt Tesalonika, si Gayo na tawʼt Derbe, si Timoteo, beke' de Tikiko, beke' si Tropimo na menge' tawʼt Asia.
44020005	Nemeguna dye ne, indyari nemenagey dye ne damen dut lungsud et Troas.
44020006	Pegketbes, kami gasi neglayag mewanan dut lungsud et Pilipos pegketalib et Pegkenkaan et Bengbang na Kaya Pikembang, beke' diminateng kay dut lungsud et Troas pegdatek ikelimang eldew beke' nemegbe'baya' kay kedye duntin. Timinerna kay duntin et pitung eldew.
44020007	Ganang unang eldew et senglinggu, kami nemegtingtimung apang megdingdingan mengaan beke' itueng menge' mengengandel. Indyari si Pablo nengabar kedye seked tenga' gebi sabab mugad ya kinerikleman.
44020008	Mekansang silu' eset sisingled dut dibuwat neng pinegtingtimungan kay.
44020009	Na maya megearung eset penendewan sembatung subur na ingaran ye Eutiko. Sabab et kebuwateng pegpeabar i Pablo, ya in nekeiga' et melek. Neregdag ya mewanan dut iketlung megpangkat et kenyeng pegderetunan segwa' patey ne ya ganang bikyaten.
44020010	Indyari nineug si Pablo. Pegketbes kinleban na' kinekepan ye itue. “Kas kew pegeriwara'”, kwan ye, “Biyag nega ya!”
44020011	Timinindal gasi peuli' si Pablo, supaya mengaan et pinukputek neng bengbang na kebaya' itueng menge' mengengandel. Negpelahyun ya et pekipegsudsugid kedye seked megkueldew, mura nugad.
44020012	Itueng subur gasi binibit nulit biyag beke' sukup dyeng megeenep.
44020013	Siminakat kay et kapal letew beke' neglayag surung dut lungsud et Ason. Duntin ne pesekatan kay ki Pablo. Atin ne sugid ye damen sabab pegperuen ye na tumalib kay eset deplakan.
44020014	Ganang negkita kay dut lungsud et Ason, siminakat ya beke' nemegbe'baya' kay siminurung dut lungsud et Mitilene.
44020015	Mewanan duntin, neglayag kay beke' kinedikleman, diminateng kay dut tengteng eset pulew et Kios. Pegdateng et sembatung eldew nepebiya' kay dut lungsud et Samos beke' pegtalib gasi et sembatu negang eldew, diminateng kay eset lungsud et Mileto.
44020016	Pinaru i Pablo na teliban itueng lungsud et Epeso, apang diki ne ya mekwitan dut probinsiya et Asia sabab ya in megderali' ne. Ba' mekedyari lang, ingin ye teyen kerateng ne ya dut lungsud et Jerusalem eset eldew et Kenkaan et Pentekostes.
44020017	Mewanan dut lungsud et Mileto, ya negpetahag dut lungsud et Epeso, indyari pinetingkag menge' kegunggurangan eset pengempuan na' benwa duntin.
44020018	Pegdateng dye kenyeng sinugid: Kwan i Pablo, “Pegsesewren myu ne, na ba' senung dekla' timpu neng pegterna ku eset dimyu, teyeg nega et unang eldew ku limimbut et probinsiya et Asia.
44020019	Negpekebabaʼ ku neʼt tetehageʼt Begerar neng si Jesus beke' megsiyak seled kuʼt pegsandal et mekansang neng pegsulay sabab et menge' pegbahum et sengmenung tawʼt Judio.
44020020	Kaya megtagu' ku na megsugid dimyu et misan enung ikenunga myu eset dakeng pegtutuldu' dimyu, misan eset kinensangan etawa eset kebenwa-benwanan myu.
44020021	Pegpitua ku misan eset menge' tawʼt Judio etawa tawʼt Griego na subali' dye telikuran itueng kedyeng keselaan beke' megpeuli' dut Empu' beke' mengasip eset kityung Empung Jesus Kristo.
44020022	Tiban, eset tahag i Nakem et Empu', sumurung ku dut lungsud et Jerusalem, beke' kaya pegsesewren ku, na ba' enu meinabu daken duntin.
44020023	Itue lang pegsesewren ku eset kede kelungsuran na beritanen ku, pegsugid daken i Nakem et Empu', na megtetagey daken duntin pegkepirisu beke' kerupukan.
44020024	Temed kaya ne merga' eset daken itueng biyag ku, mesukupan ku lang itueng dakeng pegkekeradyanen beke' metbes itueng bubuwaten na binggey daken et Empung si Jesus, itueng pegpepebunayag et Menungang Abar pasal et ingasi' et Empu'.
44020025	“Pepekiledlamud ku dimyu sementara' pegpemitua ku pasal eset pengmilikan et Empu'. Tiban sewd ku ne, na diki myu ne aku mebiri' peuli'.
44020026	Angkansa itueng eldew na itue, pegsugiren ku, diki lang aku metaksir na ba' maya misan sinu eset dimyu na peparak eset Empu' apang dusaen.
44020027	Sabab pegpebunayag ku eset dimyu ginsan neng pegpeperuen et Empu' eset dimyu, kaya pegtagu' ku eset dimyu misan enu.
44020028	Ingeti' myu dimyung diri beke' ginsan neng kebaya' et kinensangan sabab dinatun dye i Nakem et Empu' eset dimyung peginget. Ipaten myu ginsan neng mengengandel et Empu' na atueʼt dunya', sabab eset kepeteyan et Kenyeng diring Yegang pinebaya' dye ne dut Empu'.”
44020029	Indyari sinugid gasi i Pablo, “Nesewran ku na pegkeugad ku megsiseled ne itueng menge' menunulduʼt beres et Empu' na mengakal tumbu' eset dimyu beke' menuldu' dye et kaya keberbenaran. Dye in samat menge' unul neng ireng beke' diki lang mengingasi' dimyu.
44020030	Mewanan ne gasi eset dimyu lumtew itueng menge' taaw meres et keembutan apang mepeibut itueng menge' mengengandel supaya elamen dye menge' mengengandel.
44020031	Angkansa meginget-inget kew. Rendema' myu na pinesewd ku kemyu, eldew gebi seled et telung teun, beke' mekansang neng luha' itueng sinendalan ku.
44020032	“Na' tiban pegpenektak ku ne kemyu dut Empu' beke' eset Kenyeng beres na pegpepebunayag et Kenyeng kenunganang seled. Ya itueng mekepepangger eset dimyu beke' mekebegey et ginsan neng redyiki' na pinanyap Ye eset ginsan et Kenyeng pinependyaring metigna'.
44020033	Kaya peggeayen ku siin, bulawan etawa pememadyu' et misan sinu.
44020034	Pegsesewren myu ne na pegbaran ku ne pegkeradya supaya kepriʼt siin na ikebiyag kay beke' menge' kesebeyaan ku.
44020035	Pinebiri' ku dimyu,” kwan i Pablo, “Subali' ketegeren tyu megkeradya supaya metebangan tyu sebarang menge' miskin. Subali' rendemen tyu binres et kityung Empung si Jesus, na kwan, ‘Mas lebing menunga menggey kasga tumerima.’ ”
44020036	Ganang nebres i Pablo itue, ya siminelukud beke' nemegdingan ginsan negpenalang dut Empu'.
44020037	Dye ginsan megsisiyak na kinekepan beke' pinegerkan eset pesingil si Pablo sigun dut kedyeng arat.
44020038	Lebing pegrupukan dye banar itueng kenyeng pegsugiren, na ya diki dye ne mebiri' peuli'. Indyari linusu dye ne ya dut kapal letew.
44021001	Pegketbes kay nemuhun eset kedye, neglayag kay ne negtuy pesurung dut pulew et Kos. Kinedikleman diminateng kay dut pulew et Rodas, indyari mewanan esentin neglahyun kay dut lungsud et Patara.
44021002	Duntin netkanan kay sembatung kapal letew pesurung dut lungsud et Penisia, angkansa siminakat kay ne atin mura neglayag ne.
44021003	Nekapet kay eset tengteng et pulew neng Siprus na nekepayag eset tampar barat. Negpelahyun kay seked nekerateng eset probinsiya et Siria beke' diminunggu' dut lungsud et Tiro supaya ipeineug menge' nekeluan duntin.
44021004	Pinengebia' kay menge' mengengandel duntin, indyari timinerna kay eset kedye et pitung eldew. Pebiya' eset peginget et Nakem et Empu', sinugid dye ki Pablo na endey ne dumuntin dut lungsud et Jerusalem.
44021005	Ganang senglinggu ne liminabay nugad kay ne duntin beke' negpelahyun kay ne nanew. Ginsan dye nemenglusu ne damen, nememaya' ne sampay kedyeng keesewaan beke' keyegangan seked nekapet kay dut liwan et lungsud. Pegdateng kay et deplakan, siminelukud kay ginsan na negpenalang.
44021006	Indyari pegketbes kay nemuhun et kede sembatu kedye, siminakat kay ne et kapal letew beke' dye in nemenguli' ne gasi.
44021007	Mewanan eset lungsud et Tiro, neglahyun kay et peglayag seked nekerateng kay et lungsud Tolemaida. Binerita' kay menge' ketipusdan eset Empu' duntin, indyari megsingapun kay ne timinerna' esentin.
44021008	Kinedikleman neglahyun kay ne dut lungsud et Sesarea. Timinerna kay dut benwa i Pelipe neng mengengabar et Menungang Abar. Sembatu ya eset pitung kelelekian neng pinili' sene ti' dut lungsud et Jerusalem.
44021009	Maya epat keyegangan ye libun budyang ne menge' mengengabar et beres et Empu'.
44021010	Pegketalib neng menge' senung eldew, diminateng mewanan dut probinsiya et Judea sembatung tarus et Empu' na ingaran ye si Agabo.
44021011	Ya neset damen, insi' ye bebetek i Pablo indyari pinungpung ye kenyeng diring tiked beke' keremut. Negberes si Agabo, kwan ye, “Itue sinugid et Nakem et Empu', ‘Kwantin kepupungpung et menge' tawʼt Judio dut lungsud et Jerusalem na empuʼt itueng bebetek beke' ya ekalan beke' ibgey dut menge' taaw lein Judio.’ ”
44021012	Pegkekingeg et itue, pineamay-amayan kay si Pablo beke' menge' taaw duntin na endey ne sumurung dut lungsud et Jerusalem.
44021013	Segwa' siminambag ya, “Manu angkan taku' megsiyak kew? Kasi' myu pegperupuka' seled ku. Sabab panyap ku ne pepungpung beke' imeteyen dut lungsud et Jerusalem na ba' alang-alang i Begerar Jesus.”
44021014	Ganang diki kay ne ya mebulagan, tingewan kay ne neres kenye. Kwan kay, “Metuman lang ba' keinginan et Begerar.”
44021015	Na' pegketbes nekelabay senung menge' eldew, pinanyap kay dameng menge' keregmenan indyari siminurung kay neʼt lungsud et Jerusalem.
44021016	Nememaya' ne damen senung mengengandel et Empu' et menge' tawʼt Sesarea beke' tinurunan dye damen benwa i Manason na tawʼt Siprus beke' atue kay ne tetegeyan timinerna. Ya in mengengandel ne lagi.
44021017	Ganang diminateng kay neʼt lungsud et Jerusalem, mesegya' kay tinerima et menge' ketipusdaʼt mengengandel ki Jesus duntin.
44021018	Kinedikleman kami de Pablo nekipegbiri' ki Jakob, na duntin gasi menge' megugurang na mengengandel.
44021019	Pegketbes na mepangling dye in, tinuturan i Pablo tegse'sembatu menge' ginis na binuwat et Empu' dut menge' taaw lein Judio pebiya' eset kenyeng pegtabang.
44021020	Ganang nekingeg dye itue, dye in nemegbantug dut Empu'. Indyari sinugid dye ki Pablo, na kwan, “Tipused, sewd mu, lengku maya ne menge' senung ribu dut menge' Judio na pemengandel dut ki Empung Jesus, beke' dyeng ginsan meget pegasip set Keseraan binggey et Empu' ki Moises.
44021021	Maya nekepegpeabar eset kedye na kunu' pegtuldu' mu eset ginsan neng tawʼt Judio in na meglelegdeng eset menge' lungsud neng menge' tawʼt lein Judio na telikuran dye itueng Keseraan i Moises. Indyari pegsugiren mu gasi in kunu', na endey dye ne tulien kedyeng menge' keyegangan etawa esipen itueng menge' keeratan et itueng menge' tawʼt Judio.
44021022	Enu taku' tiban sugat buwaten? Tantung neebaran dye ne na nekerateng ke ne.
44021023	“Kwantin ne lang buwaten mu. Maya atu' epat neng kelelekian na netangean.
44021024	Lumamud ke ne kedye, apang buwaten mu na iba-iba dye eset peglilinas kuyun dut Keseraan. Sampay tengdani' bayad dye, apang mepeugisan dye et kedyeng ulu, indyari mesewran et ginsang taaw na kaya pelan keberbenaran pegbebersen pasal dimu in, erapun megpengebiyagan ke gasi et pegendelen mu Keseraan i Moises.
44021025	Segwa' pasal gasi eset menge' mengengandel neng tawʼt lein Judio, sinurat kay ne dameng nepikiran; dyangan dye mengaan et misan enung pinelamak dut empu'empuan, etawa dugu', etawa eset binikel neng setwa', sampay dyangan megbeis.”
44021026	Pegkelenag, pinebaya' ne i Pablo kelelekian in, sampay binwat dye ne kelinasan, pegketbes ya in siminled ne dut Pengempuan na' Benwa neng Templo. Indyari pepesewd na ba' ingyan metbes timpung nebtang et kelinasan apang mepelamak ating simaya' eset kede sembatu kedye.
44021027	Megtetbes ne nebtang pitung eldew in, nebiri' et menge' tawʼt Judio mewanaʼt probinsiya et Asia si Pablo in dut seled Templo. Nemengeriwara' dye et kekensangan et menge' taaw sampay pegalew ki Pablo.
44021028	Nemegmara dye et, kwan, “Menge' tawʼt Israel, tebangan myu kami! Itueng taaw misan embe merateng ye, penuldu' ya in atu dut bangsaʼt Israel, atu eset Keseraan i Moises, sampay atu eset itueng Templo. Negpebaya' nega ya et menge' tawʼt Griego dut seled et Templo tu', angkansa pineridi' ye itueng pasek metigna' neng sisimeyaan!”
44021029	Nebluan dye itue sabab dye in nemekebiri' mena iba-iba i Pablo dut kebebenwanan si Tropimo neng tawʼt Epeso. Kebluan ya pinebaya' i Pablo dut seled Templo.
44021030	Neeriwara sengkelungsuran, indyari nemegdarak menge' taaw dut Templo. Sinegmak dye sampay pinegguguyud si Pablo peliwan et Templo, pegketbes megtuy ne tinengleb lelengewan.
44021031	Na kuimetayen dye ne teyen si Pablo, segwa' nekerateng abar dut pegibuteʼt rehimyento na eriwara' ne sengkelunsuraʼt Jerusalem.
44021032	Negpebaya' itue megtuy et menge' sundalu sampay metaas neng ranggoʼt sundalu, nemegde'dali' ne siminurung dut pegrungrupungaʼt taaw ti'. Pegkebiri' dut metaas neng rangguʼt sundalu sampay kesundeluan in, tingewan dye ne menakit ki Pablo.
44021033	Kinebian et metaas na pegibuten et menge' sundalu si Pablo sampay inalew, indyari pinepungpung et duwang rantay. Pegketbes nengingkut ya, kwan, “Sinu taaw tu'? Enu taku' kenyeng nebuwat?”
44021034	Lein-leing pegbersen et menge' taaw. Indyari sabab et keeriweraan diki meretian et metaas neng pegibuten neinabu in, angkansa pinebibit ye si Pablo dut kampo.
44021035	Pegdateng dye dut egdan, si Pablo in tinenggul neʼt menge' sundalu sabab menge' taaw ti' meiiseg.
44021036	Na ating masa menge' pelulundug kedye ti' na megmemara et, “Ya in peteyen!”
44021037	Ganang ipesled ne si Pablo dut kampo, negpeingasi' ya eset metaas neng pegibuten, kwan, “Mekedyari ku be mekebres dimu?” Kwan et pegibuten, “Kusewd ke takuʼt Griego?
44021038	Na lengku, lein taku' ikew tawʼt Egipto nekeuna ti' pegeriwara' sampay nepebukid megbebaya' epat neng ribung kelelekian neng mengrerampas?”
44021039	“Dein lang!” sambag i Pablo. “Aku tu' sembatung Judio, pinengganak dut lungsud et Tarso, mewanaʼt probinsiya neng Silisia. Meglelegdeng gasi et itueng bantug na lungsud. Buniyak gay ku teyen mekepegberes dut menge' taaw.”
44021040	Tinugutan gasi ya in et metaas neng pegibuten, angkansa timinyeg si Pablo dut pegpatag sampay neninyal dut menge' taaw. Indyari ganang memengingeg ne atin ne, pegberes yeʼt bebresan Hebreo dut kedye.
44022001	Sinugid i Pablo kedye, kwan ye, “Menge' kenggurangan et menge' tawʼt Judio beke' ketipusdan ku neng Judio, kingga' myu na isugid ku tiban dimyu bilang pegdawa et diri' ku.”
44022002	Ganang nekingeg dye na Ya neres pelan et bebreseʼt Hebreo, kaya dye ne memegibek. Negpelahyun si Pablo.
44022003	“Aku tu' sembatung tawʼt Judio, pinengganak dut lungsud et Tarso eset probinsiya et Silisia, temed diminekla' atueʼt lungsud et Jerusalem. Negiskul ku ki Gamaliel beke' mekseg na tinulduan ye aku et Keseraan et kityung keupu'upuan. Sali' myu ginsan, aku tu' tantu na pegsuku' dut Empu'.
44022004	Pegpeliyutan ku beke' pepepatey itueng menge' megibut et egama pegngeranaʼt Ating Dalan. Pepepungpung ku beke' pepepirisu dye, pelelaki pelibun.
44022005	Mekepegpesebanar pasal itue, itueng pegibuteng pari' beke' itueng ginsan neng kerupungan et megugurang. Binggeyan dye nega aku et menge' surat tudyu eset menge' Judio dut lungsud et Damasko, beke' siminurung ku duntin apang elewen itueng menge' megiibut duntin, indyari bibiten atueʼt lungsud et Jerusalem apang dusaen.”
44022006	“Ganang megtetengaldew ne nekeuna ti', indyari agen megeapet ku neʼt lungsud et Damasko, megtuy kiminlat diminelidyap eset daken neng pelilibut sembatung telang mewanan dut langit.
44022007	Nepermak ku eset lugta', indyari nekekingeg ku et sembatung luluwaan na neres daken, kwan, ‘Saulo, Saulo! Manu angkan pegtiksaan mu taku' aku?’
44022008	Indyari siminambag ku, ‘Sinu ke taku' tu' Begerar?’ Kwan Ye, ‘Aku tu' si Jesus na tawʼt Nasaret na dimung pegtiksaan.’
44022009	Nebiri' et menge' iba ku kelang telang, temed kaya lang nekingeg dye luluwaaʼt negberes daken ti'.
44022010	Indyari daken gasing iningkut, kwan, ‘Enu taku' itueng ipebuwat mu daken Empu'?’ Kwan Ye daken, ‘Tumyeg ke, beke' dumuntin dut lungsud et Damasko. Isugid dimu duntin ginsan neng merapat mu buwaten.’
44022011	Nebleg ku sabab et pulew neng telang na atin, angkansa dinundun mene aku et menge' iba ku pesled dut lungsud et Damasko.
44022012	“Maya sembatung lelaki eset lungsud et Damasko in na ingaran Ye Ananias. Ya in meinempuen dut Empu' beke' penuman ya gasi et Keseraan tyu, beke' peguntebien ya et menge' tawʼt Judio na megeldeng esentin.
44022013	Siminurung si Ananias dut daken, timinyeg eset abi' ku beke' sinugid ye daken, ‘Tipused Saulo, kebiri' ke ne.’ Atin neng masa megtuy neneuli' penyek beke' nebiri' ku ne ya.
44022014	Sinugid ye nega, kwan, ‘Pinili' ke et Empu' et menge' kegunggurangan tyu apang mesewran mu penedseled Ye, mebiri' Kenyeng Pasek na Metigna' neng Yegang beke' mekingeg pengluluwaan Ye.
44022015	Sabab ikew ne tu' megmendyaring saksi' Ye, apang pesebenaran dut ginsan neng taaw pasal dimung nebiri' beke' nekingeg.
44022016	Indyari tiban, endey ke ne megalang-alang. Tumyeg ke beke' megpebewtismu, indyari megpenelangin ke pebiya' ki Begerar Jesus, tewen mu dut Empu' na empunen Ye dimung menge' keselaan ampa' megmendyaring melinas ke.’ ”
44022017	“Negpeuli' ku atueʼt lungsud et Jerusalem, sementara' aku tu' duntin neʼt templo beke' pegpenelang, na maya lang neterebinbinen ku.
44022018	Nebiri' kuʼt Begerar beke' sinugid Ye daken, ‘Ketikasa' ne! Ugari' megtuy itueng lungsud et Jerusalem, sabab diki lang terimanen et menge' taaw atue itueng dimung pesebanar pasal daken.’
44022019	‘Begerar,’ kwan ku, ‘nesewran dye na pegeliliten ku menge' sinagoga apang ipepirisu beke' ipelapes itueng menge' pengandel dimu.
44022020	Indyari ganang peteyen si Esteban na dimung saksi', aku tu' megtitiyeg duntin ne megpekisulut dut menge' nengimatey kenye, beke' aku nega nengdyaga et menge' repanan dye.’
44022021	Temed sinugid daken et Empu', ‘Manew ke, sabab tehagen ku ikew na surung dut merayu', dut menge' lein-leing taaw.’ ”
44022022	Seked dut menge' sengkeritang menge' taaw duntin memegkikingeg ki Pablo. Segwa' eset sinugid ye na surung ya dut menge' lein-leing taaw, dye in nemegberes et mebasag, “Peteyen kwantin neng taaw in! Diki ya megmendyaring megbiyag!”
44022023	Pelahyun dye megberes et mebasag, pegsabug et tehuk eset deres beke' binuklu' dye menge' repanen apang ipebiri' keisegan dye.
44022024	Angkansa tinehagan et kumander et rehimyento na bibiten si Pablo dut kampu, beke' pelepsan apang mesewran na ba' manu angkan kwantin ne lang pegberes et mebasag et menge' Judio atu eset kenye.
44022025	Segwa' ganang Ya in mepungpung dye ne et tali, sinugid i Pablo, eset kapitan na esentin, “Pegtugutan be taku' et ukum na lepsan itueng sembatung Romano misan nega kaya ketugutan et menge' keukuman?”
44022026	Ganang nekingeg itue et kapitan et menge' sundalu, siminurung ya dut kumander na pegibuten, pegketbes negsugid, kwan, “Enukwanen taku' itue? Tawʼt Romano pelan itueng taaw!”
44022027	Angkansa kiminabi' ki Pablo itueng kumander, indyari iningkut ye, “Ikew be tu' taku' tawʼt Romano?” “E',” sambag ye.
44022028	Sinugid et kumander, “Mekansang neng pirak negbayad ku apang megmendyaring tawʼt Romano.” Sambag i Pablo, “Segwa' aku tu' tawʼt Romano tiniharan nega sengkeganak.”
44022029	Nemegde'dali' ne neperayu' itueng menge' nemengingkut kenye. Timinakut gasi itueng kumander et rehimyento sabab pinepungpung ye et rantay si Pablo, atin pelan sembatu gasi neng Romano.
44022030	Gay metantu et kumander na ba' enu nega taku' itueng pinenindal et menge' tawʼt Judio atu ki Pablo. Indyari kinedikleman pinegtingtimung ye itueng menge' pegibuteʼt pari' beke' itueng sengkerurungaʼt Kekunsialan neng Sanedrin, beke' binebaran et siget si Pablo, mura pineineug beke' pineelep kedye.
44023001	Timinengteng si Pablo eset kedye dut kekunsialan neng Sanedrin beke' negsugid, “Menge' ketipusdan kuʼt tege-Israelita, pengebiyagan ku na melinas dakeng seled eset elepan et Empu' seked eset eldew na itue.”
44023002	-
44023003	Pegkekingeg et itue, nenahag itueng pinekepegibuten et pari' na si Ananias eset menge' megetiyeg mekabi' eset kenye na tepakan eset baba' i Pablo. Indyari sinugid i Pablo kenye, “Lipaken ke et Empu', ikew na mepegsedsewd! Nekearung ke esentin apang ukuman aku kuyun eset Keseraan, temed ipinetpakan mu aku indyari atin sagka' dut Keseraan!”
44023004	Binres et menge' nemeketiyeg duntin, kwan, “Pegudyuen mu itueng pinekepegibuten et pariʼt Empu'!”
44023005	Siminambag si Pablo, “Menge' ketipusdan, kaya lang nesewran ku na Ya pelan itueng pinekepegibuteng pari' et Empu'. Sabab pelan nesusurat tu' na, ‘Endey ke megberes et meyaat atu eset pegibuten et bangsa myu.’ ”
44023006	Ganang nesewran i Pablo na duntin maya tawʼt Saduseo beke' tawʼt Pariseo, angkansa negberes ye et mebasag, kwan ye, “Menge' ketipusdan, aku tu' tawʼt Pariseo, yegang et tawʼt Pariseo. Aku tu' peguukumen tiban sabab eset pegarap na pebiyagen peuli' et Empu' menge' patey.”
44023007	Netbes lang ibres i Pablo itue, negsedsagka' menge' tawʼt Pariseo beke' menge' tawʼt Saduseo pasal et itue, indyari netahak nemegtingtimung na itue.
44023008	Sabab kwan et menge' tawʼt Saduseo na diki ne peuli' megbiyag itueng menge' patey beke' kaya ne dereakan et Empu' etawa kuruduaʼt taaw. Segwa' itueng menge' tawʼt Pariseo gasi na penelinga et ginsan neng itue.
44023009	Indyari nasag ne kedyeng beres. Timinyeg itueng menge' senu eset menge' menunuldu' et Keseraan na kesulut et itueng menge' tawʼt Pariseo, beke' mekseg na negmendi'. Kwan dye, “Kaya lang mebiri' kay na keselaan et tawʼt itue. Manu gana' taku' ba' maya sembatung nakem etawa sembatung dereakan et Empu' na megberes eset kenye?”
44023010	Indyari ganang megmendyaring megderekla' ne itueng kedyeng pegsedsagka', timinakut itueng kumander neng sundalu na kalu' pegtengtebangan dye pegrereyaken si Pablo, angkansa tinahag ye kenyeng menge' sundalu pineisi' si Pablo, indyari pinesled dut kampo.
44023011	Pegkegebi, timinyeg Begerar si Jesus eset abi' i Pablo beke' neres eset kenye, kwan, “Besagan mu dimung seled! Negpesebanar ke pasal eset daken atueʼt lungsud et Jerusalem. Kwantin gasi buwaten mu dut lungsud et Roma.”
44023012	Kinerikleman, nemegtimung itueng menge' tawʼt Judio beke' nemegsumpa' na diki mengaan etawa menginum seked diki dye mepeimatey si Pablo.
44023013	Diki kumurang lumebi et epat neng pulung lelaki itueng menge' nenumpa' et kwantin.
44023014	Siminurung dye dut menge' pegibuteng pari' beke' dut kenggurangan et lungsud, indyari kwantin binres, “Kami tu' meget kay nenimbahat na nenumpa' na diki lang menginam et kekanen seked ingga pe' nepatey kay si Pablo.
44023015	Angkansa tiban, tewa' myu beke' eset tawʼt Kekunsialan neng Sanedrin dut kumander et rehimyento na ipeineug peuli' atue si Pablo, samat pegsebebanan myu ne na utuken myu et menunga itueng kenyeng ituturan. Indyari ganang eset dalan pe' peteyen kay ne ya.”
44023016	Na' itueng pegperuen nekingeg et kemenaken i Pablo, yegang na lelaki et kenyeng tipused na libun. Angkansa sinurungan ye si Pablo dut seled kampo apang ipabar ye itue ki Pablo.
44023017	Indyari tiningkag i Pablo sembatu eset menge' kapitan et sundalu beke' negsugid na kwan, “Ibani' daken itueng subur dut kumander myu sabab maya lang isugid ye.”
44023018	Angkansa pinebaya' ya et kapitan beke' binibit dut kumander ye. Kwan et kapitan, “Tiningkag aku et pirisung si Pablo, beke' inangat ye aku na ibanan atueʼt dimu itueng subur, sabab maya kunu' isugid ye dimu.”
44023019	Kineptan et kumander eset keremut et subur beke' pinerayu'. Ingkut ye, “Enu taku' tu' isugid mu?”
44023020	Siminambag subur in, kwan ye, “Pinegsulutan et menge' tawʼt Judio na tewen eset dimu na ipeelep si Pablo diklem eset menge' tawʼt Kekunsialan neng Sanedrin, indyari kunu' be'balu' liling-lilingen et menunga.
44023021	Segwa' kas kew teyen penelinga, sabab epaan ya et diki lumebi-kumurang et epat neng pulung taaw. Nemegsumpa' menge' itue na diki dye mengaan etawa menginum seked diki dye meimatey si Pablo. Panyap dye ne tiban, indyari ketugutan mu mene pegtetegeyen.”
44023022	“Kasi' pegsugira' dut misan sinu na pinesewd mu itue eset daken,” kwan et kumander. Indyari pineuli' ye ne subur na itue.
44023023	Itueng kumander neningkag et duwang kapitan beke' sinugid eset menge' itue, “Ipepenyapa' myu duwang gatus neng sundalu, kebaya' pitumpulung memegkukura' beke' duwang gatus neng memumudyak apang sumurung dut lungsud et Sesarea, tiban neng lisag siyam et gebi.
44023024	Memanyap kew gasi et menge' kura' na sekatan i Pablo indyari ilusua' myu ya ki Gobernador Pelis. Ingeti' myu et menunga!”
44023025	Indyari negsurat ya et samat kwantin,
44023026	“Pegmerganen ku neng Gobernador Pelis, mewanan ki Klaudio Lisias, menungang pegpangling!
44023027	“Itueng lelaki inalew et menge' tawʼt Judio beke' peteyen na teyen. Nesewran ku na ya tu' sembatung tawʼt Romano, angkansa nepebaya' ku iba-iba et menge' sundalu na bewinen ya.
44023028	Ginaay ku na mesewran na ba' enu itueng sumbung atu eset kenye, indyari pinebibit ku ya dut menge' tawʼt Kekunsialan neng Sanedrin.
44023029	Nesewran ku na itueng bintang eset kenye pasal eset menge' kesusaan eset kedyeng Keseraan, segwa' lein lang itue sugat neng sebaban apang ya in ipepatey etawa pirisuen.
44023030	Ganang mesewran ku na ya tu' pegpeperueng peteyen et menge' Judio, megtuy ku ne ya pinebibit eset dimu. Sinugid ku eset menge' nemegsumbung, na dut dimu mene dye megelep et sumbung atu eset kenye.”
44023031	Tinuman et menge' sundalu itueng tahag eset kedye tudyu' ki Pablo. Kinegebian inisi' dye si Pablo beke' binibit dut lungsud et Antipatris.
44023032	Kinedikleman, negpeuli' et kampo itueng menge' sundalu, temed netektak menge' mengungura' apang pelembus ne iba-iba si Pablo.
44023033	Pegdateng dut lungsud et Sesarea, binibit dye si Pablo dut Gobernador beke' binggey kenye surat.
44023034	Pegkebatsa' eset surat, iningkut et Gobernador si Pablo na ba' enung probinsiya ye. Indyari mesewran ye na ya tawʼt Silisia.
44023035	Pegketbes sinugid ye, “Kinggen ku kasu mu pegdateng et negsumbung dimu.” Indyari pinedyeganan ye si Pablo dut kelang benwa na binaal i Surutan Herodes tagna' ti'.
44024001	Mekelabay limang eldew, diminateng dut lungsud et Sesarea pinekepegibuteʼt Paring si Ananias, kebaya' menge' senung megugurang et lungsud beke' sembatung menenenggung na ingaran ye Tertulo. Binres dye eset Gobernador kedyeng sumbung atu ki Pablo.
44024002	Indyari ganang ielep kedye si Pablo, tinegnanan ne i Tertulo pegsusumbung ye, beke' kwantin kwan ye: “Pegesipen ku neng Gobernador Pelis, utang kay eset dimung meutek neng pengunguna na kelang kesenangang nekwit kay neng pegreresanen, kwantin gasi pegbebagu pasal dut kenunganan et bangsa na itue.
44024003	Itue pegkilelanen kay beke' dut ginsan neng pegpeselematan et dimu misan embe kami beke' misan ingyan.
44024004	Segwa' apang ikew diki ne mesensara', na ba' teyen mekedyari lang kami tu' kingga' myu misan sengkepupuran lang beke' dut kenunganan et nakem mu.
44024005	Sabab netkanan kay na menenasew lelaki ne itue. Pegeriweraan ye menge' tawʼt Judio misan embe mekerateng, beke' penguna ya et sekta et menge' Nasareno.
44024006	Sampay sinulayan ye yeaten Templo kay, angkansa inalew kay ya. Ukumen kay ne teyen ya kuyun dut dameng Keseraan.
44024007	Segwa' diminateng si kumander Lisias na pegibuten et rehimyento, beke' ya in inagew ye damen.
44024008	Sinugid et kumander damen na eset dimu ne itindal itueng taaw na itue. Na ba' pegingkut mu eset kenye, mesewran mu ginsan pegsumbung kay atu eset kenye.”
44024009	Nekipegsembatu itueng menge' tawʼt Judio ki Tertulo, beke' pinesebenaran ginsan neng pegsugiren ye.
44024010	Sininyalan i Gobernador Pelis si Pablo apang meres, indyari neres ne ya: “Pegmerganen na' Gobernador Pelis, nesewran ku na kemyu nekwit neng mengungukum atueʼt bangsa na itue, angkansa megenep ku ne dumawa ku na meres ku pasal eset daken neng diri dut elepan mu.
44024011	Kayangga pe' nekapet sempulu' duwang eldew pegdateng ku mawaʼt pegsurung ku dut lungsud et Jerusalem apang mengempu' dut Empu' duun. Metantu mu atin na ba' kemyu mengingkut.
44024012	Na' misan kasa, kaya dye aku nebiri' nekipegde'dawa et misan sinu dut seled et templo, etawa memuwat et keeriweraan dut sinagoga etawa dut misan embeng bagi' et lungsud.
44024013	Kaya lang meielep dye keterangan eset kedyeng menge' penendes atu eset daken.
44024014	Pegterimanen ku na itueng pegempu' ku dut Empu' et dameng keupu'upuan kuyun eset Dalan i Kristo na pepebetang dyeʼt sembatung belingkeg na sekta. Temed pegendelen ku gasi ginsan neng ginis na nesusurat eset Keseraan binggey ki Moises sampay menge' buuk et menge' tarus.
44024015	Sali' tyu, pengandel ku gasi na biyagen peuli' et Empu' ginsan neng taaw, metigna' beke' belingkeg.
44024016	Angkansa pegpengnaan ku daran na megmendyaring melinas daken neng penedseled eset elepan et Empu' beke' taaw.
44024017	“Senung teun ku ne nelawa' eset lungsud et Jerusalem, aku tu' negpeuli' apang menglusu et tabang neng pirak eset menge' rurungan ku, beke' menimaya' dut Empu'.
44024018	Kwantin pesi pegbuwaten ku ganang meretengan dye aku eset Templo, metbes buwaten peglilinas kuyun eset Keseraan. Sesenu menge' taaw na esentin beke' kaya gasi keeriweraan.
44024019	Segwa' maya menge' senung Judio mawa' dut probinsiya et Asia, na teyen nemengatu' apang menindal et ukum, na ba' dye in maya nega mekedyaring isumbung atu eset daken.
44024020	Etawa ba' diki gasi, megsugid itueng menge' taaw na atue na ba' enu keselaang nebuwat ku na ba' aku in umalep ne dut tawʼt Kekunsialan neng Sanedrin dut Jerusalem.
44024021	Selyu ga maya sengmenu mesugid dye na belingkeg, itueng pegbuwaten ku ganang sugiren eset elepan dye, ipinemara ku, ‘Pasal et pegarap ku na megbiyag peuli' itueng menge' patey, aku tu' pegukumen eset elepan myu tiban.’ ”
44024022	Sabab si Pelis tu' maya sukup neng kesewran pasal eset Dalan i Kristo itue, pinelibuas ye pegukum. Kwan ye, “Pikiren ku dimyung pegbersen pegdateng i Lisias neng pegibuten et seng ribu ne' sundalu.”
44024023	Tinehagan ye eset kapitan na petungguan si Pablo, segwa' endey gipiten, ba' diki pesaran lang beritanen beke' tebangan et kenyeng menge' bi'bila'.
44024024	Meketalib menge' senung eldew, diminateng si Pelis, megbebaya' esawa ye neng si Drusila na sembatung Judio. Pinetingkag ye si Pablo, indyari kiningeg pasal eset pengandel ki Jesus Kristo.
44024025	Segwa' ganang megpelahyun neʼt menuturan si Pablo pasal et pegmendyaring metigna', meeteng et diri, beke' eset pegukum na megderateng, inirebutan et takut si Pelis beke' kwan ye, “Keugad ke ne tiban. Ipetingkag ku mene ikew peuli' ba' maya ne timpu ku.”
44024026	Daran ye ipetingkag beke' biseranen si Pablo, sabab pegtetegeyen ye na ya in begeyan i Pablo et misan enung pirak.
44024027	Pegtalib et duwang teun, si Pelis sinembian i Porsio Pesto, temed seled pikiran i Pelis ipebiri' peggayen et menge' tawʼt Judio, indyari pinesaran ye dut seled pipirisuan si Pablo.
44025001	Diminateng si Gobernador Pesto dut probinsiya na pegkekeptan ye. Pegketalib et telung eldew, siminurung ya dut lungsud et Jerusalem mewanan dut lungsud et Sesarea.
44025002	Na' duntin menge' puuʼt pari' beke' menge' pengaraʼt menge' Judio na negelep eset kenye neng sumbung atu ki Pablo, beke' sinurug dye ya.
44025003	Pegtewen dye gasi bilang pegbebegey eset kedye et Gobernador, na ipebibit si Pablo dut lungsud et Jerusalem. Sabab maya bahum dye na epaan ya beke' peteyen.
44025004	Siminambag si Pesto kwan, “Si Pablo nepirisu dut lungsud et Sesarea, beke' megtuy ku na peuli' duntin.
44025005	Peibana' myu ne daken dimyung menge' pegibuten beke' isumbung duun itueng taaw, na ba' ya tu' maya keselaan.”
44025006	Pinelabay nega i Pesto walu etawa sempulung eldew dut lungsud et Jerusalem, mura negpeuli' dut lungsud et Sesarea. Kinedikleman, nagap ya dut ukuman beke' nenahag na si Pablo ipeelep eset kenye.
44025007	Pegdateng i Pablo, pinelibutan ya et menge' tawʼt Judio mewanan dut lungsud et Jerusalem. Dye in nemetang et mekansang neng mebebegat na penendes atu eset kenye, segwa' kaya dye nepesebenaran menge' atin.
44025008	Sinugid i Pablo bilang pegapin et bilug, “Kaya lang nekebuwat kuʼt sagka' et Keseraan eset tawʼt Judio, etawa atu eset Templo, etawa eset Emperador neng surutan et Roma.”
44025009	Segwa' ingin i Pesto ipebiri' peggayen et menge' Judio, indyari iningkut si Pablo, “Gaay mu be sumurung dut lungsud et Jerusalem apang duntin ku ikew sumerien?”
44025010	Timinubag si Pablo kwan, “Atu' kuʼt elepaʼt ukuman et Emperador, atue merapat aku ukumen. Kaya ku nekebuwat et keselaan eset menge' tawʼt Judio, indyari atin sewd myu.
44025011	Na ba' aku tu' siminagka' et Keseraan etawa nekebuwat et misan enung ginis na merapat dusaen et kepeteyan, diki ku sumagka'. Segwa' na ba' kaya keberbenaran itueng menge' pegtendes dye eset daken, diki lang merapat na aku ibgey dut kedye. Angkansa megmelila' ku dut Emperador.”
44025012	Indyari nengingkut si Pesto eset kenyeng menge' memimitua na megugurang, indyari pegketbes sinugid kwan, “Sabab sinugid mu na megmelila' ke eset Emperador, indyari dut Emperador ke bibiten.”
44025013	Meketalib menge' senung eldew, indyari diminateng eset lungsud et Sesarea si Surutang Agripa beke' esawa ye si Berenise apang memangling ki Pesto.
44025014	Ganang nekwit-kwit dye ne duntin, tinuturan i Pesto eset surutan pasal ki Pablo. Kwan ye, “Si Pelis maya tinektak ye atue sembatung pirisu.
44025015	Sasat aku dun negaʼt lungsud et Jerusalem, sinumbung ya daken et menge' puuʼt pari' beke' menge' megugurang neng menge' tawʼt Judio beke' pegtewen na betangan yeʼt dusaen ya.
44025016	“Sinambag ku dye na lein lang kwantin arat et dameng Romano na mengdusa et misan sinung nesumbung na kaya lang megeelep megsembelang bagi', indyari keilangan maya timpu na mekepegapin eset bilug itueng nesumbung.
44025017	Angkansa ganang diminateng dye atue, kaya ne negduwa-duwa pikiran ku. Kinedikleman, pinetingkag si Pablo megtuy dut ukuman.
44025018	Ganang megelep-elepan dye ne, ya gasi in kaya dye pegsumbung eset enu negang mebegat na pegkekesala' na kira-kira ku na ibetang dye.
44025019	Segwa', itueng pegde'dewanan dye lang pasal eset kedyeng egama beke' eset sembatung taaw na ingaran ye si Jesus. Patey ne itueng taaw ne itue, temed pegleges gasi i Pablo kedye na ya in biyag nega.
44025020	Diki lang mesewran ku na ba' enu iba buwaten ku eset kaso samat itue, angkansa iningkut ku ya na ba' gay ye dut lungsud et Jerusalem ya ukumen.
44025021	Temed negmendi' si Pablo beke' tineew na ipemehala' ne eset Emperador itueng selusayen eset kenyeng pegukum. Angkansa pinedyeganan ku ya apang ipebibit dut Emperador.”
44025022	Sinugid i Agripa ki Pesto, “Ingin ku na aku tu' mekingeg taaw na atin.” Sinambag gasi i Pesto, “Mekingeg mu ya diklem.”
44025023	Kinedikleman, diminateng de Agripa beke' si Berenise eset maya mekansang ne ketaasan, kebaya' menge' metetaas na sundalu beke' menge' bantug na' taaw eset lungsud, beke' nemenled dut seled pegukuman. Tinehagan i Pesto na si Pablo tu' bibiten duntin.
44025024	Indyari sinugid i Pesto, kwan, “Surutan Agripa, beke' ginsan neng menge' atue, na iba kay, atue e lelaki na tinindal-sinumbung daken et menge' tawʼt Judio atue beke' eset tawʼt Jerusalem. Pegberes dye et mebasag na diki merapat megbiyag.
44025025	Segwa' eset pegsususi ku, kaya mebirinan ku et sebaban apang dusaen ya et kemeteyan. Pigay gaay ye megpeukum dut Emperador, indyari nemikir ku na ipebibit ya duntin.
44025026	Temed diki ku lang metentuan na mesurat eset Emperador pasal eset taaw na itue. Angkansa pineelep ku itue eset dimyu, lebi meglebi ne dimyu, Surutan Agripa, apang maya mesurat ku pegketbes na mesusi tyu ya.
44025027	Pegkira-kiranen ku na diki lang merapat ipebibit dut Emperador na sembatung pirisu ba' kayangga pe' pegtuturanen menge' sumbung atu eset kenye.”
44026001	Sinugid i Surutan Agripa ki Pablo na kwan, “Maya ketugutan ku na meres ke. Enu taku' mesugid mu pasal eset dimung diri?” Indyari nenggeyʼt penguntabi' si Pablo, pegketbes megberes bilang duminawa eset diri.
44026002	Kwan ye, “Surutan Agripa, pegeantang ku na sembatung kelang kesukuran na mekingeg mu itueng pegde'dawa ku eset diri' atu eset menge' sumbung et menge' Judio.
44026003	Sabab mesewran mu banar ginsan keeratan beke' bebentanan et menge' tawʼt Judio. Angkansa pegtewen ku na kinggen mu mena aku et sandalen.
44026004	“Sewd et ginsan na tawʼt Judio tu' na ba' enukwan ku mengebiyagan tegnanan nega eset dakeng sengkeyegang, eset seriling bangsa beke' eset lungsud et Jerusalem.
44026005	Nekwit ne pegsewd dye, indyari dye ne in mekepesebanar na ba' kedyeng geayen, na nengebiyagan ku bilang kesembatu et pinekemeget neng sekta et egama kay neng menge' tawʼt Pariseo.
44026006	Indyari tiban pegukumen aku punsabab eset daken neng pengarap eset tange' et Empu' eset dameng menge' keupu'upuan na ipebiyag Ye peuli' menge' patey.
44026007	Itueng tinange' sali' gasi ating pegeerapen na neterima et sempulu' duwang tutusan et Israel, angkansa dye in kaya gibek na pemengempu' dut Empu' gebi eldew. Indyari sabab eset pegarap gasing atin, Surutan Agripa, aku tu' sinumbung et menge' tawʼt Judio!
44026008	Manu angkan taku' pikiren et sinu-sinu et dimyu neng atue na diki ne mekedyari biyagen peuli' et Empu' itueng menge' patey?
44026009	“Keblan ku tu' gasi nekeunang atin pe' in merapat ku na buwaten ginsang mekebuwat ku atu eset menge' mengengandel i Jesus na tawʼt Nasaret.
44026010	Indyari kwantin ne pesi binuwat ku eset lungsud et Jerusalem. Pinepirisu ku mekansang mengengandel, eset kepengyedian et menge' pegibuteng pari'. Ganang dye in ukumaʼt kepeteyan, aku ne nesulutan nengukum kedye.
44026011	Binusiksik ku ginsan neng sinagoga, beke' misan sinu eset kedye na mepetan ku duntin dusaen ku apang legeseng meres atu ki Jesus. Dut iseg ku ne banar pepeliyutan ku dye misan eset menge' lungsud na dut leing bangsa.”
44026012	“Atin ne dakeng pegerapen neng pegsurung ku dut lungsud et Damasko, bibit itueng surat et kepengyedian beke' ketugutan et menge' pegibuteʼt pari'.
44026013	Segwa', Surutan Agripa, ganang tengaʼt ketengeldewan ne sasat kami tu' megpepanew, nebiri' ku sembatung tantu na kenewagan mewanan dut langit, metlang nega eset eldew. Mekepulew neng kenewagan eset daken sampay dameng kesebeyaan.
44026014	Ginsan kay in nepekleb et lugta', indyari nekingeg ku itueng sembatung pengluluwaan, na negsugid daken, eset bebresaʼt Hebreo kwan, ‘Saulo, Saulo, manu taku' angkan mu aku pegtiksaan? Ikew ne gasi mesekitan et pegiiseg mu in. Samaʼt ke mene limimbut et metetarem.’
44026015	“Indyari iningkut ku, kwan, ‘Begerar, sinu ke taku'?’ Indyari sinambag et Begerar, ‘Aku tu' si Jesus na dimung pegtiksaan.
44026016	Segwa' megbangun ke beke' tumyeg! Nepebiri' Ku dimu apang ikew deaken bilang mengeradya Ku beke' megpesebanar ke pasal eset nebiri' mu tiban, sampay eset menge' ipebiri' ku nega dimu.
44026017	Bewien ku ikew eset menge' tawʼt Judio beke' eset menge' tawʼt lein Judio na deakan Ku dimu.
44026018	Deaken Ku ikew dut menge' taaw na duntin, apang imukrat mu kedyeng menge' mata, apang ipeuli' dye dut ketlangan mewanan eset kelingban, beke' dut Empu' mewanan dut kependeyan i Seytan. Beke' eset pebiya' et pengandel dye in Daken, empunen eset kedyeng keselaan beke' kebaya' et kedyeng megmendyaring pasek metigna' eset Empu'.’ ”
44026019	“Sabab et itue, Surutan neng Agripa, diki aku penguba' eset menge' penerebinbin mewanan dut langit.
44026020	Tinegnanan ku nenuldu' dut lungsud et Damasko, pegketbes dut lungsud et Jerusalem, dut sengkelungsuran et probinsiya et Judea, sampay gasi dut menge' tawʼt lein Judio. Pegtulduʼ ku na merapat dyeng megsusun et keselaan dye, beke' mengandel dye dut Empu', indyari' ipekilala et kedyeng pegsusun pebiya' eset menge' kebuwaten dye.
44026021	Sabab eset menge' ginisang itue, kwantin tinuturan ku, inalew aku et menge' tawʼt Judio na itue sementara' esentin kuʼt templo, indyari binahum dye aku peteyen.
44026022	Misan enukwan kaya gasi aku pinesaran et Empu'. Angkansa tiban, megetiyeg ku atue apang megpesebanar eset ginsan, menge' tawʼt mebabaʼ beke' eset menge' taaw metaas. Segwa' kaya aku negsugid, ba' diki pegsugiren et menge' tarus beke' i Moises na metuman.
44026023	Kwan dye, na keilangan metiksa' si Kristo beke' Ya ne keuna-unaang megbiyag peuli' mewanan eset kepeteyan apang menggeyʼt ketlangan et kepuwasan eset menge' tawʼt Judio sampay eset menge' tawʼt lein Judio.”
44026024	Sementara' na megebres nega si Pablo, mebasag na binres i Pesto na samat kwantin, “Pegbegbeligen ke ne Pablo, neglebi ne kependeyan mu, angkansa negbegbalig ke ne!”
44026025	Segwa' siminambag si Pablo, “Kaya negbegbalig ku, metaas banar na Pesto! Erapun pegsugiren ku tu', itue mesayu na keberbenaran.
44026026	Surutan Agripa, diki lang manggu' ku meres dimu sabab sewd mu ginsan itue. Tantu na kaya netagu' eset dimu, sabab diki lang sembatu eset tagung iged na neinabu itue.
44026027	Surutan Agripa, endelen myu be taku' ating Kesuratan et menge' tarus et Empu'? Sewd ku na endelen myu!”
44026028	Sinugid i Surutan Agripa ki Pablo, kwan ye, “Dut seled et mebaba neng timpu, gaay mu be teyen lengku aku megmendyaring sembatung mengengandel i Kristo?”
44026029	Siminambag si Pablo, kwan ye, “Misan ne eset diki mekwit etawa eset mekwit neng timpu, pegpenelang ku dut Empu' teyen na diki lang atin kemyu, ba' diki itueng ginsan neng mekekingeg eset daken tiban na megmendyaring mengengandel samat aku, selyu et menge' rantay na itue.”
44026030	Indyari timinyeg itueng Surutan, sampay eset Gobernador beke' si Berenise, beke' ginsan neng kesebeyaan dye.
44026031	Indyari pegkeliwan dye, kwantin pegtuturanen dye, kwan, “Itueng taaw na itue kaya binuwat ye misan enu na merapat detunan kenye et kepeteyan etawa pirisuen.”
44026032	Beke' sinugid nega i Surutan Agripa ki Pesto, kwan, “Ba' diki lang pegtewen et taaw na' atin na ipeukum dut Emperador itueng bisara, mekedyari ne teyen ya in ipeliwan dut pipirisuan.”
44027001	Ganang nepikiran na meglayag kay pesurung dut bangsa et Italia, si Pablo beke' menge' senung ibang pirisu na pinemehala' ki Julio, sembatung kapitan et rehimyento et Emperador.
44027002	Siminakat kay et sembatung kapal letew mewanan dut lungsud et Adramiteo, pesurung dut menge' dungguan et probinsiya et Asia, indyari liminayag kay ne iba kay si Aristarko na sembatung tawʼt Masedonia, na megeldeng eset lungsud et Tesalonika.
44027003	Kinedikleman, diminunggu' kay dut lungsud et Sidon. Siminium si Julio dut ki Pablo, tinugutan si Pablo na memerita' dut menge' bi'bila' ye apang metebangan dye si Pablo menge' itue.
44027004	Na liminayag kay mewanan duntin, beke' sabab et pesungsang kay et deres, negpeiged kay eset tampar sebangan dut pulew et Siprus na negpelingeb et deres.
44027005	Indyari, liminayag kay ne dipag et dagat eset tengteng et probinsiya et Silisia beke' et Pampilia, indyari diminateng kay ne eset lungsud et Mira na dut probinsiya et Lisia.
44027006	Netkanan duntin i Kapitan Julio itueng sembatung kapal letew mewanan dut lungsud et Alejandria, pesurung dut bangsa et Italia, indyari sinalin kay duntin.
44027007	Melalay lang peglayag kay. Kiminuwit itue et mekansang neng eldew, indyari neliyutan kay mura nekerateng eset tengteng lungsud et Genido. Mewanan atue diki kay mekelahyun et pegpanew dut ketngaan sabab pesungsang kay et deres. Angkansa neglayag kay dut tampar selatan et pulew et Kreta na tembel et deres. Liminabay kay eset entek set lungsud et Salmon.
44027008	Angkansa dut keliyutan inekuanan kay lang neglayag eset iged sekdan na merateng kay dut sembatung lelegdengan pegtingkagaʼt Menungang Dudungguan, mekabi' eset lungsud et Lasea.
44027009	Pegtalib et mekansang neng eldew beke' meriwara' ne meglayag, sabab nekelibuas ne Eldew et Memumuas beke' timpu barat ne. Angkansa pinituanan dye i Pablo,
44027010	kwan ye, “Menge' lelaki, nesewran ku na pegpanew na itue mua' et kelang kerungkatan eset luwan beke' eset kapal letew, sampay maya matey kityu.”
44027011	Segwa' kela' pegarap et kapitan et menge' kesundeluan eset beres et empuʼt kapal letew, beke' eset kapitan et kapal letew in, kasga eset pemitua i Pablo.
44027012	Na sabab diki lang menunga tumerna na dumunggu' duun na ba' timpu barat, indyari negberes kinensangan na meglayag nega dye eset pegarap na merateng dye dut lungsud et Pinis. Itue e sembatung dungguan eset pulew et Kreta, na megeelep eset tampa' iraga'-sedlepan beke' timur-sedlepan, angkansa menunga pebiyan et barat.
44027013	Na' ganang duminres et melalay deres mewanan dut selatan, angkansa keblan dye mekedyari dye ne meglayag. Niluan dye ne saaw pegketbes melalay dye ne pineletew-letew eset pulew et Kreta.
44027014	Segwa' kaya nekwit indyari negdegsa' mewanan eset pulew sembatung mebasag na deres pegngeranaʼt “Euroklidon” etawa begyu amihan.
44027015	Indyari ginumbangan kapal letew. Diki lang itue mekesungsang et deres, angkansa nepebibit kay ne lang.
44027016	Ganang mekepelimben kay eset merinek neng pulew na pegngeranaʼt Kauda, pinetindal kay merinek ne gubang misan ne neliyutan kay mura nebuwat atin.
44027017	Pegkepetindal et itue, pinelibutan dyeʼt sisiget neng kelang tali itueng kapal letew. Binwat dye itue sabab takut dye na kalu' mesengrad eset igang et Sirtis. Pinesanad dye layag indyari nepebagus ne lang.
44027018	Pelahyun pegbasag et begyu na itue, angkansa kinedikleman tinegnanan dye itimbag dut dagat menge' luwan.
44027019	Pegdatek sunud neng eldew, tinimbag dye gasi menge' kegemitan et kapal letew.
44027020	Nekwit kaya nebiri' kay eldew etawa menge' bituen, beke' kaya ne megtengew nepekebasag neng begyu, angkansa neugaran et ginsan pegarap kay na mekebawi' kay nega.
44027021	Sabab et nekwit ne kayangga pe' nemekekaan menge' taaw na megsesakat et kapal letew, timinyeg si Pablo, indyari negberes, kwan, “Menge' kesebeyaan, na ba' kiminingeg kew lang teyen daken, indyari kaya nugad tyu dut pulew et Kreta, beke' diki lang teyen neinabu et samat kwantin.
44027022	Segwa' tiban mesugid ku, besagi' myu dimyung seled atey sabab kaya lang mebinasa misan sembatu eset dimyu! Temed lang merungkat itueng kapal letew.
44027023	Sabab negperenta' eset daken kegebi sembatung dereakan et Empu', ating Empu' neng pengempuen ku beke' pegsusukuan ku.
44027024	Sinugid ye daken, ‘Endey kew tumakut Pablo! Merapat ne umalep ke dut Emperador. Na birina', alang-alang eset dimu beke' sabab et kenunganan et Empu' na bewinen Ye ginsan neng iba mu na nemeglayag.’
44027025	Angkansa besagen myu dimyung seled atey, menge' kesebeyaan! Sabab megpengandel ku et Empu' na meinabu ginsan kuyun eset sinugid ye daken.
44027026	Temed lang mepalid tyu eset sembatung pulew.”
44027027	Ikesempulung-epat kay ne neng gebi nepalid ne eset pinegketngaaʼt Dagat Mediteraneo. Ganang megtetenga' gebi ne, nepangling et menge' menglelayag na mekabi' dye ne set deplakan.
44027028	Kinira-kira dye na dagat lengku maya mene duwampulung depa rarem. Na' pegkesurung-surung dye nga, pegka' tengkad-megtengkad pegsewd pegkingeg dye peuli' maya sempulu' limang depa ne lang.
44027029	Sabab timinakut kay na mesurbut et kapal letew kay et kebetuan, angkansa dinegdag dye epat neng saaw eset emurian et kapal letew. Indyari pegpenelenganen dye na teyen eldew ne.
44027030	Pinaru et menge' menglelayag na melegyu mewanan eset kapal letew, angkansa pineineug dye eset dagat merinek neng gubang, indyari be'balu' kunu' mengdegdag et saaw dut unaan.
44027031	Segwa' sinugid i Pablo dut kapitan et sundalu sampay menge' kesundeluan, kwan, “Na ba' diki pebebara' menge' taaw atueʼt kapal letew, diki kew mebawi'.”
44027032	Angkansa binugtu' et menge' sundalu menge' tali et merinek neng gubang, pegketebes pinesaran dye na meregdag dut dagat.
44027033	Ganang megkukueldew ne, ginsan dye in ginayat ne i Pablo mengaan. Kwan ye, “Ikesempulu' epat neng eldew ne tiban, kayangga pe' nekekaan kew et misan enu sabab mesusa na memegtetagey.
44027034	Angkansa mengaan kew ne! Keilangan myu itue apang mebawi' kew. Kaya mebinasa misan sinu dimyu!”
44027035	Ganang nebres lang itue, nemurut ya et bengbang, indyari dut elepan et ginsan negpeselamat dut Empu', pinutek-putek bengbang pegketbes kinaan ye ne.
44027036	Nemengbasag seled atey et ginsan, pegketbes nemengaan dye gasi.
44027037	Kedamen kay duwang gatus pitumpulu enem ginsan.
44027038	Ganang binyagan dye ne, tinimbag dye dut dagat tirigu in, apang gumangan ne sunu' et kapal letew.
44027039	Ganang itue meriklem ne, maya nepayag dye kelugtaan temed lang kaya sewd dye na ba' eteg lungsud atin. Nepangling dye sembatung luuk na maya deplakan, indyari pinaru dye na ba' mekedyari irunggu' kapal letew duntin.
44027040	Angkansa binugtu' dye tali et menge' saaw na kedyeng dinegdag dut dagat, indyari pegdingan binerbar gasi menge' tali na megsisiget eset pemunduan. Pineribuwat dye layag eset unaan apang ibagus kapal letew et deres pesurung dut deplakan.
44027041	Segwa' nekerunggu' itue eset tampar et mebabew. Pinesengrad dye dut egis unaan et kapal letew in, angkansa diki ne keugad. Sementara' emurian gasi nerungkat ne sabab mekelapes et mebasag neng gumbang.
44027042	Pinaru et menge' sundalu na peteyen menge' pirisu, apang kaya ne mekelanguy beke' mekepelegyu.
44027043	Temed si Pablo gaay gasi bewinen et kapitaʼt menge' sundalu, angkansa pinemulag ye dye. Pinelempud ye ne dut danumeʼt dagat ginsan neng kesewran lumanguy na' sumurung dut iiratan.
44027044	Iba in pinenahag na mengisi' et tabla etawa menge' nepuputek na kayu neng kapal letew in, apang ketabang kedye kerateng dut deplakan. Indyari ginsan kay in nemekerateng eset deplakan.
44028001	Indyari ganang nekelugta' neʼt deplakan beke' nekebawi' kay ne, nesewran kay ne na lungsud atin, pulew na pegngeranaʼt Malta.
44028002	Menunga pemangling damen et menge' taaw duntin. Sabab diminlek et mebasag indyari meramig, negpeapuy menge' taaw duntin, pegketbes tinerima dye kami et meselusay.
44028003	Nemurut si Pablo et kayu. Ganang pegderatun ye pe' itue eset baga, maya liminiwan sembatung seli na nerarang et apuy, indyari ampa' ne nemulikeskes eset keremut ye beke' tininduk et seli si Pablo.
44028004	Ganang nebiri' et menge' taaw duntin seli na pegegantung mene eset keremut i Pablo, nesugid eset kede sembatu kedye, kwan, “Tantu na memematey-taaw lelaki na itue. Nekebawi' teyen ya eset dagat, segwa' kaya tinugutan et empu' na si Mebentel na megbiyag ya nega.”
44028005	Temed tinultug ga i Pablo eset apuy seli, indyari kaya lang ya neenu.
44028006	Pegtegeyen dye na memaga' bilug i Pablo, etawa gasi megtuy lang metumba' pegketbes matey. Ganang nekwit ne pegtegeyen segwa' kaya gasi neinabu eset kenye, negpinda gasi pemikiran dye, kwan, “Sembatung empu' ya!”
44028007	Na maya pegibuten eset pulew na' atin, sembatung pegngeranan dyeʼt Publio. Maya ye kelugtaan mekabi' eset lungsud na' atin. Indyari tinerima ye kami et menunga sampay ne pinekaan kami seked telung eldew.
44028008	Atin neng masa, pebubuntul et pegegnewan sampay sakit beteng ama' i Publio, angkansa binerita' i Pablo. Pegketbes negpenalang, dinatun ye kenyeng keremut eset maya sakit, indyari negnunga peresaan ye.
44028009	Sabab et neinabung itue, negdetengan ginsan menge' taaw esentin na maya menge' pegreresanen, indyari menge' peresaan dye nemegnunga gasi.
44028010	Binantug dye kami eset lein-leing antangan, indyari set eldew et mugad kay, nememgey dye ginsan et keilangan kay set peglelayag sasat kami in peugad ne.
44028011	Timinalib telung bulan mura kay nekeugad duntin. Siminakat kay et sembatung kapal letew na nepetaren gasi et barat duntin eset pulew in. Itueng kapal letew mewanan dut lungsud et Alejandria pegngeranan dyeʼt “Megtipused ne Lelaking Kambar na' Menge' Empu'”.
44028012	Diminunggu' kay eset lungsud et Sirakusa, indyari negterna kay telung eldew duntin.
44028013	Negpelahyun kay et peglelayag, indyari diminateng kay dut lungsud et Regio. Kinedikleman timinepiug deres mewanan dut selatan, indyari nekerateng kay dut lungsud et Puteoli eset seled duwang eldew.
44028014	Maya netkanan kay duntin menge' ketipusdan na megpengandel et Empu', indyari ginayat dye kami na tumerna duntin et senglinggo. Mewanan duntin pinelahyun kay itueng emuring bagi' et dameng pegpepanew pesurung dut lungsud et Roma.
44028015	Neebaran et menge' ketipusdaʼt mengengandel et Empu' na dut lungsud et Roma pasal damen, angkansa diminuntin dye dut tetebuan et Apio beke' dut Tres Peteternan apang susupen dye kami. Ganang mebiri' dye i Pablo, negpeselamat ya dut Empu', indyari nasag seled atey ye.
44028016	Ganang pegdateng kay et lungsud et Roma, tinugutan si Pablo tumerna et diring benwa, temed maya iba ye sembatung sundalu na mengdyaga kenye.
44028017	Pegkelabay telung eldew, ginayat si Pablo eset sembatung rupung menge' pegibuteʼt tawʼt Judio eset lungsud na' atin. Ganang megtingtimung dye ne, sinugid ye, “Menge' ketipusdan na Judio, misan ne kaya nebuwat ku atu eset kityung taaw etawa eset menge' keeratan et menge' keupu'upuan tyu, inalew beke' pinirisu aku dut lungsud et Jerusalem, indyari ibinggey aku na pirisu eset menge' ketaawan neng penggewmaʼt Romano.
44028018	Netbes lang nemengingkut, ginaay dye teyen ipeliwan aku sabab nesewran dye kaya gasi nebuwat ku na merapat dusaen et kepeteyan.
44028019	Temed kaya timinugut menge' tawʼt Judio, angkansa nelegesan ku ne menindal dut Emperador misan ne kaya sumbung ku atu eset kesebeyaan ku.
44028020	Atin ne punsabab na ba' manu angkan ku ginaay na mekepegtuturan dimyu. Na tantu pegsisigtan ku et rantay itue pasal et Mesias neng si Jesus, ating pegerapeʼt tawʼt Israel.”
44028021	Sambag dye, “Kaya kay meketerima et surat na mewanan dut lungsud et Judea pasal dimyu. Beke' menge' kesebeyaan tyu na menge' nemengatu' na kaya gasi nekepegpeabar dye etawa nekepegberes et misan enu atu eset dimu.
44028022	Megdemikian, gaay kay mekingeg na ba' enu set pikiran mu, sabab sewd kay na misan embe mekerateng pegsugiren et menge' taaw atu eset sektang itue.”
44028023	Angkansa negupakat dye et sembatung eldew. Indyari pegdateng et eldew na atin mekansang nemengagap dut benwa i Pablo. Nginapun negpereti' ya eset kedye beke' negpesebanar pasal eset pengmilikan et Empu'. Dut pebiya' et Keseraan i Moises beke' eset menge' sinurat et menge' tarus et Empu', negpekepengna' si Pablo na mengandel dye ki Jesus.
44028024	Maya nemengandel eset menge' pegsugiren ye, temed maya gasi kaya nengandel.
44028025	Angkansa ganang diki dye megsembatu, nemengugad dye in pegkebres i Pablo et samat kwantin neng bebresen, kwan, “Tigna' banar itueng ipinesugid et Nakem et Empu' eset keupu'upuan myu pebiya' ki tarus Isaias tagna' ti',
44028026	kwan ye, ‘Sumurung ke dut taaw neng itue, indyari isugira' eset kedye, kwan, na misan gana' kumingeg kew neng kumingeg, temed kaya kew mekereti' misan ingyan, indyari misan gana' sumiyek kew neng sumiyek, temed diki kew gasi kebiri' in misan ingyan.
44028027	Sabab megmendyaring peknelan pikiran et menge' taaw na itue, meliyut mekekingeg kedyeng menge' telinga et kebebenaran. Indyari pinereng menge' mata dye, sabab mendi' dye kebiri'. Ba' diki kwantin, kebiri' mata dye, mekekingeg telinga dye, mekereti' menge' pikiran dye, indyari meneuli' atey dye eset daken, indyari pegulinan ku dye, kwan et Empu'.’ ”
44028028	Sinugid nega i Pablo, “Mesewran myu na pinebunayag eset lein-leing taaw na abar kepuwasan na itue mawa' dut Empu'. Indyari kinggen dye itue!”
44028029	Pegketbes lang sugiren itue i Pablo ampa' ne nemengugad menge' tawʼt Judio nemegsedsagka' dye banar.
44028030	Maya lumebi-kumurang et duwang teun na liminegdeng si Pablo dut lungsud et Roma, dut benwa na inerkilaan ye. Indyari pegterimanen ye ginsan neng megduntiʼt kenye.
44028031	Temparan beke' kaya sasew na megpenuldu' ya pasal eset pengmilik et Empu' sampay eset Begerar ne' si Jesus Kristo.
45001001	(v1,7) Teyeg dut ki Pablo na uripen i Jesus Kristo, tiningkag supaya megmendyaring apostol, ingin bersen Mengengabar et Empu', beke' pinili' supaya menuldu' et Menungang Abar et Empu'. Na, dut kemyu neng pegmerganen et Empu' ne esen et lungsud et Roma, na tiningkag apang megmendyaring menge' mengengandel ye. Mesen teyen et dimyu ating redyiki' beke' kesenangan teyeg et kityung Empu' Ama' beke' teyeg dut Begerar na si Jesus Kristo.
45001002	Pasal et Menungang Abar na itue e, na itinange' et Empu' nekeuna ti' pebiya' dut menge' tarus beke' netuturan dut seled Kesuratan et Empu'.
45001003	Na ating Menungang Abar ye pasal dut kenyeng Yegang, na kityung Begerar na si Jesus Kristo. Sabab negpeketaaw, ya pinegyegang dut pengkatan i Surutan Dabid tagna'.
45001004	Beke' dut kenyeng meinempuen, na asal ne lagi, nepesebanar na ya Yegang et Empu' pebiya' dut buwat ne maya keksegan pasal et kenyeng pegbiyag peuli'.
45001005	Indyari, pebiya' kenyeng pepetnga', tinerima ku dut Empu' ating begey megmendyaring apostol, sembatung mengengabar et Empu'. Negmendyaring aku gasi apostol apang bentugen si Kristo, apang ginsan menge' taaw lein Judio merundun dut keibuten sabab et pegandel dut kenye.
45001006	Nekeibut kew gasi dut sebarang menge' tiningkag ne megmendyaring keiba-iba i Jesus Kristo.
45001007	-
45001008	Lembus-lembus pegpeselamat ku dut Empu' pebiya' dut ki Jesus Kristo sabab et dimyung ginsan, sabab et dimyung pegandel nebuar dut ginsaʼt sengkedunyaan.
45001009	Daran ku kemyu pegpenelang. Na itue sewd et Empu'. Na daken neng pegsukuan, ginsan et atey ku pasal et daken neng pegpeabar et Menungang Abar pasal et kenyeng Yegang, si Jesus.
45001010	Daran ku ne pegtewen na teyen tugutan et Empu' na aku mekesentin ku ne et dimyu megtuy.
45001011	Pegenepen ku na mebiri' kew apang ibgey ku dimyu et kenungaan et Empung Nakem supaya lang et ikepangger myu.
45001012	Ingin ku bersen apang megketabang-tabang tyu ikepangger et semba-sembatu pebiya' dut pegandel tyu dut Empu'.
45001013	Menge' tipused, ingin ku ne mesewran myu ne kesenu ku ne peruen apang sumentin eset dimyu, segwa' diki ku kelembus-lembus. Gaay ku ne mekegayat gasi sentin et menge' mengandel ki Kristo, samat binwat ku dut ibang menge' tawʼt lein Judio.
45001014	Maya pegeerapen na aku menuldu' dut menge' tawʼt Griego beke' dut menge' tawʼt barbaro, dut menge' mekesewd beke' dut menge' awam.
45001015	Pasal et atin angkan manu ingin ku ipengabar gasi set Roma ating Menungang Abar.
45001016	Diki ku ipegleew ating Menungang Abar pasal ki Kristo, sabab itue keksegan Empu' dut ikebawi' et sebarang mengandel. Pegbawi' una dut menge' tawʼt Judio, indyari megdemikian dut menge' ibang tawʼt lein Judio.
45001017	Itueng Menungang Abar ipegsusugid pasal et ketignaan et taaw dut pemiri' et Empu' sabab lang dut pegandel dye kenye, tihad et una seked et ketimpusan. Itueng ketignaan sigun dut Kesuratan et Empu', kwan, “Ya pinegtigna' dut Empu' sabab dut pegandel, ya megbiyag banar dut Empu'.”
45001018	Nepesewd mawa' dut langit na ating iseg et Empu' atu dut ginsaʼt arat sagka' dut Empu' beke' kereatan et menge' taaw na buwaten et mereraat supaya laagen et kebanar-benaran.
45001019	Dusaen dye et Empu' sabab merugey retian sebarang pasal dut Empu'. Sabab pinesewd itue kedye et Empu'.
45001020	Angkansa diki ne mekerawa menge' taaw pasal diki kilala dye Empu'. Sabab tihad nega dut pegpendyari et sengkedunyaan, ating menge' pemerihuanan et Empu' neng kaya mekebiri', ating keksegan na kaya seskeran beke' ating pemendiring Ya Empu', atin metampar ne mekebiri'. Beke' ginsan itue neretian tyu sabab dut menge' ginisan neng pinendyari.
45001021	Sabab misan ne kilala dye Empu', diki dye ya pegbentugen bilang Empu', etawa pineseselematan. Misan ga in lebi neng kaya pulus kedyeng pemikiran beke' nelingban kedyeng awam neng pikiran.
45001022	Pegpentunen dye, na dye mekesewd, segwa' liminiwan na dye menge' dupang.
45001023	Sinembian dye ating kebentugan et Empu' banar na diki matey dut pengempuan na menge' empu'empuan na dagbes et taaw maya kepeteyan, etawa begit, etawa setwa', etawa setwa' na meglululub, ginsan ne maya kepeteyan.
45001024	Angkansa pinesaran dye ne et Empu' dut kedyeng keleleewan neng ginis seked nepesedsaad dye nemuwat et diki menungang napsu' dut iba dye angkan penanding dut bilug dye kiminebaba'.
45001025	Sinembian dye et keberbenaran pasal et Empu' et keembutan. Inempu' dye beke' sinukuan ating menge' ginis neng menge' pinendyari et Empu' imbes teyen Ya negpendyari, ingin bersen Empu' tyu banar, na ya subali' teyen bentugen et misan ingyan. Amen.
45001026	Sabab et itue e, pinesaran dye ne et Empu' dut menge' napsu' et kelewleew. Sinembian et menge' kelilibunan ating patut na pegulid dut diki mepatut ne ibanen megulid.
45001027	Tinirengan gasi et menge' kelelekian ne libun kaya teyen meteup uliren, beke' ninit kedyeng napsu' na meraki dut sali'sali' dye. Megpemuwat et menge' lelaki et keleleewan neng ginis, nekipegulid dye dut sama-sama dye lelaki angkan tinerima dye ne ating peniksa' na teup dut kedyeng keyeatan.
45001028	Lyu sentin, sabab et mendi' dye merganen ating kesesewran pasal dut Empu'. Dye in, dut ketimpusan, pinesaran ne et Empu' dut kedyeng belingkeg neng pikiran supaya buwaten ating menge' bubuwaten na diki mekedyari buwaten.
45001029	Nepus dye et ginsan neng dagbes et keyeatan, kebelingkegan, kenepsuan beke' kerupangan. Dye in meinimbengen, memematey-taaw, menununsang, mengrurugi', maya meyaat neng pikiran beke' merila'. Mengbesberes dye.
45001030	Dye in mesinawey, megpengatu dut Empu', mepegmetaas. Biaksa dye memuwat et menge' bubuwaten na meyaat, beke' mesesmal dut menge' gunggurang.
45001031	Dye in menge' mekeknel, menenaksir, kaya ingasi' beke' kaya melingew et sebaya'.
45001032	Misan sewd dye ne pasal sara' et Empu' na sebarang megpemuwat et itue meteup na ya imeteyen. Segwa' lang dye iraran na memuwat et itue e. Imbes gasi ba' maya mebiri' dye na menge' iba memuwat et itue, meksan dye.
45002001	Angkansa kaya meirawa myu. Sinu kew na mekeukum et sebaya' myu? Sabab dut pegukum myu dut iba, atin pegukumen myu gasi diri myu, sabab kwantin gasi mekebuwat myu.
45002002	Sewd tyu ne metigna' ating ukuman et Empu' dut menge' taaw megpemuwat et kwantin.
45002003	Kemyu na taaw lang na mengungukum, segwa' megpemuwat gasi et kwantin. Pikir myu be na metengkisan myu ukuman et Empu'?
45002004	Etawa pegpentunen myu na kaya pasal kenyeng kelang kenunganan, pegeeteng, beke' kepengnaan et Empu'? Diki myu be nesewran mepengnaʼt tagey dimyu supaya begeyan kew nega et timpu na mekepegsusun?
45002005	Segwa' sabab dut kektulan et ulu myu beke' diki pegsusun, lebi neng pepebegat myu ating peniksa na ipekulu dimyu ngine ne na mebiri' myu kenyeng metigna' neng kutuk dut eldew neng kenyeng pegukum.
45002006	Ating dut Kesuratan, kwan, “Empu' atin gumanti dut taaw sebarang menge' nebuwat ye.”
45002007	Dut menge' negsandal dut pegbuwat et menunga beke' pegpenulus et kebentugan, kenunganan, sampay kayang kepeteyan, atin begeyan et Empu' et biyag kaya keskeran dut kenye.
45002008	Segwa' sebarang megpenulus ba' enu gasi dut diri dye beke' megibut dut kereatan imbes dut kebanar-benaran, atin iregdag et Empu' kutuk beke' iseg.
45002009	Kesusaan, beke' kesekitan merasa sebarang pemuwat et meraat. Una mene dut menge' tawʼt Judio, pegketbes ating menge' ibang taaw leing Judio.
45002010	Segwa' ibgey et Empu' kenunganan, kebentugan beke' kesenangan sebarang pemuwat et menunga, una menge' Judio, pegketbes menge' ibang taaw lein Judio.
45002011	Sabab ating Empu' kaya pemili'.
45002012	Ginsaʼt negkesala' sabab diki kesewd pasal et Keseraan binggey et Empu' ki Moises atin ukumen beke' mebinasa beke' neparak eset Empu' samat diki kuyun dut ating Keseraan. Beke' ginsan negkesala' dut sakup et Keseraan i Moises, atin ukumen kuyun dut ating Keseraan.
45002013	Sabab sebarang pegpentunen na metigna' dut penyek et Empu', ating menge' megibut dut Keseraan in, diki dut sebarang mekekingeg lang in.
45002014	Na ba' menge' tawʼt lein Judio, na kaya nesewran pasal et Keseraan segwa' gaay dye pemuwat et sengmenu et menge' ginis na pegtewen et itue e', itueng kegeayan dye nepantun ne sara' dut kedye misan kaya Keseraan dye.
45002015	Angkansa, ba' kwantin ne gaay dye, pepebiri' dye ne nekesurat dut pusu' dye ating menge' ginis neng pegtewen et sara'. Pinesebenaran gasi itue et kedyeng penedseled, sabab sengmenu, peginteksiren dye et itue. Pegketbes, sengmenu nega menenenggung dye et itue.
45002016	Meinabu itue dumateng eldew na ukumen et Empu' sebarang menge' tagu' et menge' taaw ukumen pebiya' dut ki Jesus Kristo, samat pegsudsugid et Menungang Abar pegtutuldu' ku dimyu.
45002017	Na pegsugiren mu Judio ke, beke' megarap et Keseraan sampay pegeenpan mu pasal keuyunan mu dut Empu'.
45002018	Kwan mu sewd mu kenyeng kegeayan beke' nekilala mu menungang ginis sabab netulduan ke dut Keseraan.
45002019	Kwan mu tinerima mu ne ikew mengdurundun et menge' beleg, silu' et menge' mekelingban.
45002020	Kwan mu ikew mengingindu' et menge' merupang, beke' menunuldu' et menge' keyegangan, sabab nesewran mu dut Keseraan, na ating teup ne dut kesesewran beke' kebanar-benaran.
45002021	Ikew ne pegtuldu' dut iba, segwa' manu diki mu tulduan diri mu? Ikew penuldu' endey menakew, manu gasi penakew ke?
45002022	Pegsugiren mu dut taaw na endey megbeis. Manu gasi pegbeis ke? Megiseg ke dut menge' empu'empuan. Manu pegtekewen mu menge' pengempuan ne benwa?
45002023	Pegabbu mu ating Keseraan. Manu kaya peguntebien mu Empu'? Sabab et pegsuwey mu dut kenyeng Keseraan.
45002024	Samat dut Kesuratan et Empu', kwan, “Sabab dut dimyu menge' Judio, ating kewasa et Empu' kaya mekeuntabi' et menge' ibang tawʼt leing Judio”.
45002025	Mekegunaan lang ating pegtutuli' ba' megibut ke dut Keseraan, segwa' ba' kaya megsunud ke et itue e, kaya guna itueng pegtutuli' mu.
45002026	Ba' ating menge' diki tuli', atin key pemuwat et kuyun dut pegtewen et Keseraan, diki be mepantun dye ne samat menge' tuli' ne gasi dut elepan et Empu'?
45002027	Kemyung menge' megsungsang et Keseraan, e' teyen dut dimyu ating nekesurat ne pinegarat na pegtutuli', segwa' mengukum dimyu ating menge' taaw na diki tuli', temed megpengebiyagan gasi kuyun dut pegtewen et Keseraan.
45002028	Ating kepentunan et Judio, atin diki lang sabab dut pengliwan lang neng dagbes beke' ating tantung pegtutuli'. Atin mesabab dut menge' ginis na pengderibuanen lang.
45002029	Diki lang! Segwa' ya tantung Judio ba' nepinda arat ye na tinuli' kuyun dut Nakem et Empu', diki dut pegtuli' nesurat dut Keseraan. Sabab itueng taaw na negpinda maya kebentugan diki teyeg dut sebaya' ye, segwa' teyeg dut Empu'.
45003001	Enu kenunganan na ya tawʼt Judio? Enu kepulusan et pegtutuli'?
45003002	Kityung menge' Judio maya mekansang banar et kenunganunganan! Lebi et ginsan, sabab dye pinepengendelan tagna' ti' et beres et Empu' dut menge' Judio.
45003003	Enukwan ne, ba' maya senu-senu na kaya lang pengandel? Sabab lang et kaya pegandel meugad be kebentelan et Empu'?
45003004	Diki lang! Tantung tatap mebentel Empu' diki samat taaw na meembut. Samat nesurat dut Kesuratan, kwan, “Supaya kilelanen ikew Empu' metigna' dut dimung menge' bebresan, beke' megindaag ba' meukuman ke ne.”
45003005	Ba' sabab dut kityung kebelingkegan tantung lebing megpesewd ating ketignaan et Empu'? Mesugid tyu be na kaya mebentel ukuman ye ba' iperasa ye kityung kenyeng kutuk? Pegusalen itue pasal pegdawa et taaw.
45003006	Diki lang! Sabab ba' diki mebentel ukuman ye, enukwan ye meukum sengkedunyaan?
45003007	Mekedyaring idawa et iba, kwanen dye, “Ba' sabab dut aku ne meembut, lebing mebegbeg ating Empu', beke' mekebunayag kenyeng kebentelan, manu ye aku ukumen na bilang mekeselaan?”
45003008	Manu diki sugiren samat lilimutan et iba pasal damen, na samat kwantin kunu' pegsugiren kay ne, kwan, “Memuwat tyu et meraat supaya lumiwan menunga.” Mepatut lang na dye binesanen.
45003009	Enu tiban mesugid tyu? Kityung menge' Judio, nekelbi be et iba? Diki! Samat nesugid kay ne, ating menge' tawʼt Judio beke' lein lang tawʼt Judio, dye in sama-sama uripen et keselaan.
45003010	Samat nesurat dut Beres et Empu': “Kaya metigna', kaya misan sembatu.
45003011	Kaya nekereti', kaya nemenulus et Empu'.
45003012	Dye ginsan timinelikud, sali'sali' dye neugaran et kegunaan. Kaya pememuwat et menunga, kaya misan sembatu.
45003013	Pasal kedyeng menge' bebresan samat lebeng ne megbubuka', kedyeng menge' dila' puspus et pengrurunding. Bisa et seli dut kedyeng menge' munung.
45003014	Pasal kedyeng baba', baha et pegsukna' beke' kepeitan.
45003015	Pasal kedyeng menge' tiked, metikas dut pegbubuak et dugu'.
45003016	Pegkerumbak beke' ketiksaan, atin mebiri' dut kedyeng biniyan.
45003017	Beke' diki sewd dye ating dalan et kesenangan.
45003018	Ating pegketakut dut Empu', atin kaya dut kedyeng menge' mata.”
45003019	Na tiban sewd tyu ne na ginsaʼt sinugid et Keseraan atin sinugid dut ginsaʼt sakup et itue e supaya tengleben ginsaʼt kedyeng baba', beke' menambung dut Empu' ginsaʼt tawʼt sengkedunyaan.
45003020	Angkansa kaya sinu megmendyaring metigna' dut kebirian et Empu' sabab et pegbuwaten dut menge' sara'. Segwa' sabab et Keseraan mekesewd et taaw na ba' enu keselaan.
45003021	Tiban tu', nebunayag ating pegmendyaring metigna' na mawa' dut Empu', diki lang sabab dut pegandel et Keseraan. Itue e pinesebenaran gasi et buuk et Keseraan beke' Menge' Tarus et Empu' tagna'.
45003022	Ating megmendyaring metigna' neng mawa' dut Empu', atin meisi' lang ki Jesus Kristo et ginsan neng mengandel kenye ginsan taaw sali' penyek ye, kaya lang pinegbidaan.
45003023	Sabab ginsan negkesala' beke' diki nekeapet dut ketaasan et Empu'.
45003024	Segwa' binggey et Empu' kenyeng redyiki' dut kedye supaya dye mendyaring metigna'. Binggey ye itue kaya bayad, sabab i Jesus Kristo pinewasan ye bayad et sala' tyu dut krus.
45003025	Ya ating sinimaya' et Empu' bilang kepuwasan eset keselaan et taaw, sabab pebiya' et pegandel dut kenyeng kesimeyaan. Binwat ye itue e apang ipebiri' kenyeng ketignaan. Angkan tagna' ti', diki ye bininasa sebarang pegkekesala' et menge' taaw.
45003026	Binwat ye atin apang ipebiri' dut tiban neng penewnan pasal kenyeng ketignaan. Na ya in metigna' banar sampay pengugad et sala' dut sebarang taaw na maya pegandel ki Jesus.
45003027	Embe tiban ating pegpeabbu tyu? Inugad ne! Dut enung pepunan? Sabab be eset kityung pegsunud et Keseraan? Diki! Segwa' eset kityung pegandel ki Kristo.
45003028	Angkansa nesewran kay ne pasal et taaw megmetigna' dut Empu' sabab lang et pegandel ye, diki lang dut pegibut ye et Keseraan.
45003029	Ating Empu' in, Empu' lang be et menge' tawʼt Judio? Diki be ya in Empu' gasi et menge' tawʼt lein Judio? E' banar, Ya in Empu' gasi et ginsaʼt tawʼt dunya',
45003030	sabab et sembebatu lang Empu'. Pengugad Ye et sala' dut menge' tawʼt Judio, ating menge' tinuli', sabab et pegandel, beke' dut menge' tawʼt lein Judio, dye in menge' diki tinuli', sabab gasi et kwantin neng pegandel.
45003031	Pegugaran kay be et kegunaan ating Keseraan sabab et pegandel? Diki! Misan ga in pegmergaen kay banar beke' subali' gaay tyu telinganen ating Keseraan et Empu' na binggey ki Moises tagna'.
45004001	Pasal et itueng ginis e, enu mesugid tyu dut nemesaan i Abraham neng inupu' tyu?
45004002	Ba' si Abraham pinendyaring metigna' et Empu' sabab et buwat ye, maya ipegabbu i Abraham. Segwa' banar diki lang mekedyari megabbu dut elepan et Empu'.
45004003	Enu taku' pegsugiren et Kesuratan et Empu'? Kwan atin, “Si Abraham mengandel et Empu', angkansa pegandel ye pinantun na ketignaan dut kenye.”
45004004	Ba' sembatung taaw negkeradya, pasal kenyeng tengdan, atin diki mebilang et begey, imbes atin nekesuku'.
45004005	Angkansa, sebarang menge' taaw kaya ne pengasip et Keseraan, imbes megarap lang dut Empu' na megpetigna' dut mereraat neng taaw, ating pegandel dye ipepantun ne samat begey et ketignaan kedye.
45004006	Megdemikian gasi ating pegbentugen i Surutan Dabid tagna' ganang sinugid ye na mesukud ating taaw na pinepatus et Empu' na metigna', na diki lang sabab et menge' buwat. Kwan ye,
45004007	“Mesukud sebarang menge' taaw na inampun ne dut kedyeng pegsungsang, sampay et kedyeng menge' sala' nepapas ne.
45004008	Mesukud ating taaw pasal et keselaan ye na diki ibilang et Begerar na isagka' dut kenye.”
45004009	Atin beng ketignaan tudyu dut sebarang tawʼt Judio na neketuli' lang, etawa tudyu gasi dut sebarang lein lang Judio na diki neketuli'? Pegsugiren kay pasal et pegandel i Abraham, ating pinantang et ketignaan dut kenye.
45004010	Kengyan itue neinabu? Mura be ya tinuli', etawa pegketbes? Mura pesi! Lein pegketbes et tinuli'.
45004011	Angkansa neterima i Abraham tenda' et pegtutuli' bilang sembatung tenda' et ketignaan, sabab lang dut pegandel kwit ingga pe' ya tuli'. Ba' kwantin, si Abraham in samat ama' et ginsan neng mengengandel, segwa' ingga pe' tuli' in, supaya ibilang itueng ketignaan dut kedye.
45004012	Megsepantun gasi, ya in ama' et menge' tawʼt Judio na neketuli', diki lang sabab dye in tinuli', erapun sabab dye in nengandel samat kityung keupu'upuang si Abraham mura ya tinulian.
45004013	Pasal dut tinange' ki Abraham beke' dut kenyeng puranak, na dye memusaka' et sengkinleban et lungsud. Na neterima ye ating tinange' sabab lang et ketignaan et bua' et pengandel, segwa' diki sabab pegandel et Keseraan.
45004014	Na ba' sebarang megpengebiyagan dut Keseraan, atin ne memumusaka', indyari pegandel kaya guna beke' ating netange' kaya pulus.
45004015	Temed ba' kaya Keseraan, kaya gasi sala' dut Keseraan, na ating sala' ipebaya' et kutuk et Empu'.
45004016	Angkansa, ating tange' diminateng dut pegandel, supaya megmendyaring redyiki' beke' gasi sumampay dut puranak i Abraham. Diki lang dut sakup et Keseraan, segwa' gasi dut sebarang maya pegandel samat si Abraham. Si Abraham keupuan tyu ginsan mengengandel.
45004017	Samat nesurat ne, “Binwat ku ikew et ama' et mekansang bangsa.” Ya ama' tyu dut elepan et Empu' neng pegendelen ye. Ating Empu' na Ya megbegey et biyag dut patey beke' dut tahag ye negpendyari ginsan neng ginis.
45004018	Misan ne megmelulus ne et arap, segwa' si Abraham tatap pegandel ya, angkan ya megmendyaring ama' et mekansang bangsa. Samat sinugid kenye et Empu' in, “Kumansang puranak mu seked laksa'laksa' ne.”
45004019	Diki luminumek kenyeng pengandel. Tinerima ye ne ya samat patey misan biyag, sabab ya megsesenggatus neng teun ne, beke' bantut itueng esawa ye neng si Sara.
45004020	Diki ya negduwa-duwa dut netange' kenye et Empu' misan ga in, lebi yeng pinepangger kenyeng pegandel, sampay negbegey et pegdayew dut Empu'.
45004021	Puspus na kenyeng pegandel ating keksegan et Empu' na metuman kenyeng netange'.
45004022	Itue e sabab ye angkan, kwan, “Itueng pegandel pinantun na ketignaan dut kenye.”
45004023	Ating bebresan na, “Itueng pegandel pinantun dut kenye,” atin nesurat diki lang dut kenye lang,
45004024	ba' diki sampay gasi dut kityu na nantang et ketignaan et Empu', dut kityu na mengengandel dut kenye na nemiyag dut ki Jesus na kityung Begerar.
45004025	Binggey et Empu' si Jesus supaya peteyen supaya meugad kityung menge' keselaan beke' binyag peuli' supaya tyu megmetigna' dut pemiri' et Empu'.
45005001	Angkansa, maya ne tiban kesenangan tyu dut Empu' pebiya' kityung Begerar na si Jesus Kristo sabab pinendyaring metigna' tyu ne lagi dut pemiri' et Empu' pebiyaʼt pengandel ki Jesus.
45005002	Sampay gasi negbeyan tyu i Jesus et lawang dut redyiki' neng pegderetunan tyu sabab et pegandel. Angkansa enep tyu pasal et pegerapen tyu na mekebagi' et ketaasan et Empu'.
45005003	Diki lang et atin lang, ba' diki enep tyu siminampay dut menge' pegsandal tyu, sabab nesewran tyu ne itue e mua' et kepengnaan.
45005004	Ating pengna' mua' et penginungaʼt arat, beke' ating arat megbua' et arap.
45005005	Diki tyu kelandu' et kityung pegarap, sabab binuakan et Empu' kityung pusu' et kenyeng pegmerga', pebiya' dut kenyeng Empung Nakem na binggey ye kityu.
45005006	Birina' myu, ganang kaya basag tyu, natey si Kristo dut sugat ne timpu sabab et menge' meyaat neng taaw.
45005007	Merahang ne taaw mekegbey et biyag ye dut sembatung keblan ye ya in metigna', misan ne maya mekedyari kebuwat et itue e alang-alang dut sembatung menunga neng taaw.
45005008	Segwa' pinebiri' et Empu' kenyeng pegmerga' dut kityu, ganang kityu mekeselaan nega, dinaak ye si Kristo na natey sabab et kityu.
45005009	Deulu' kityu pinendyaring metigna' dut pemiri' et Empu' sabab kityu tu' maya pulus teyeg et dugu' i Kristo, lebi neng mebawi' tyu banar dut kutuk et Empu' sabab kenyeng lahyung pebuwaten.
45005010	Sabab ba' kwit ti', kebanta tyu nega et Empu'. Temed tiban nepegsulut tyu dut Empu' sabab dut kepeteyan et kenyeng Yegang. Na ba' sulut tyu tiban dut Empu', lebi neng mebawi' tyu sabab dut kenyeng biyag.
45005011	Diki lang et itue, temed megenep tyu dut Empu' sabab dut Begerar na si Jesus Kristo, sabab pasal kenye angkan tyu nekepegsulut dut Empu'.
45005012	Atin keselaan siminled atuʼt sengkedunyaan pebiya' et ating unang taaw neng si upu' Adan tagna' ti', beke' ukuman et kemeteyan sabab et keselaan ye. Pasal et itueng ukuman et kemeteyan, atin limingkep dut ginsan neng taaw, sabab ginsan neng taaw nemuwat et sala'.
45005013	Mura binggey ating Keseraan et Empu', keselaan nekesled ne et sengkedunyaan. Segwa' kaya peglista et Empu' menge' sala' sabab kayangga pe' binggey ki Moises ating Keseraan.
45005014	Megdemikian, pemegbeg gasi kepeteyan dut teyeg timpu i upu' Adan seked dut penewnan i upu' Moises, misan dut taaw ne diki negkesala' samat pegsungsang i upu' Adan tagna' ti'. Na si upu' Adan unang supama et ya na megderateng.
45005015	Segwa' ating simaya' binibit i Jesus diki lang samat pegsungsang in i upu' Adan. Ba' natey ating kineldaman sabab gasi et sala' et sembatung taaw, si upu' Adan, kwana' mene ating simaya' et Empu' beke' ating begey neng redyiki' et Empu' na diminateng pebiya' et sembatu negang taaw atin ne si Jesus Kristo, na neglebi-lebi kenunganan et Empu' dut kineldaman.
45005016	Ating bebgey et Empu' liminein dut negmendyaring bua' et keselaan et sembatung taaw, sabab ating pegkekesala' et sembatu megibut gasi ukuman na megbibibit et peniksa'. Segwa' ating bebgey et Empu' mekepegbegey et pengampun misan ne mekansang keselaan.
45005017	Sabab et pegkekesala' et sembatung taaw, pemegbeg ating kepeteyan dut ginsaʼt tawʼt sengkedunyaan. Sabab gasi et sembatung taaw, na kwana' mene lebing dekla' beliwanan et buwat et sembatung taaw na si Jesus Kristo. Sabab kenye, ginsan dye na tinerima et kelang redyiki' beke' bebgey neng ketignaan na teyeg et Empu', memegbeg dye dut kebiyagan dye pebiya' ating sembatu si Jesus Kristo.
45005018	Angkansa ba' enukwan ating keselaan et sembatung taaw mekepegbegey et dusaan dut ginsan, megdemikian segwa' gasi ating pegmendyaring metigna' et sembatung taaw, atin nua' et keampun beke' nekegbey et biyag eset ginsaʼt taaw.
45005019	Sabab ba' ating pegsungsang et sembatung taaw, mekeldam negmendyaring tegekeselaan. Sabab gasi et keendelan et sembatung taaw, mekeldam nepantun na metigna'.
45005020	Tihad ating penewnan de Adan seked ating penewnan i Kristo, binggey et Empu' ating Keseraan Ye supaya ipekansang menge' sala' et menge' taaw. Segwa' sasat megkekansang ne ating sala', mekekansang gasi pelan ating redyiki' et Empu' beke' kenyeng pegperuri kiminansang gasi.
45005021	Angkansa ba' enungkwan kepenggewman et ating basag et keselaan pesurung dut kepeteyan, kwantin gasi kepenggewman et ating basag et redyiki' pesurung dut ketignaan et taaw surung dut biyag ne kaya seskeran sabab dut ki Jesus Kristo na Begerar tyu.
45006001	Enu tiban mebres tyu? Pesurungen tyu be kityung pegkekesala' supaya lumukub ating redyiki' et Empu'?
45006002	Diki lang! Sabab pasal kityu, antangan tyu samat patey tyu ne pasal et keselaan. Angkansa, diki tyu ne mengebiyagan nega lahyun pegbuwaten et keselaan.
45006003	Diki myu be nesewran na kityu ginsan nebewtismuan pekikisembatu ki Jesus Kristo, sampay samat kityu pekikisembatu gasi dut kenyeng kepeteyan?
45006004	Angkansa pasal dut bewtismu, antangan ye samat natey tyu ne beke' nibut ne limbeng dut ki Jesus, supaya megbiyag tyu peuli' gasi beke' pemimiyag dut bagung pemimiyagan. Na, pasal et ating pegbiyag peuli', atin samat ba' enukwan si Kristo binyag peuli' dut kaya seskeran na kinsegan et Empu' Ama'.
45006005	Na, ba' antangan tyu na nekisembatu tyu dut kepeteyan i Kristo, tantu ne mekisembatu ya kityu dut kenyeng pegkebiyag peuli'.
45006006	Sewd tyu pasal et kwit neng pegketaaw tyu, na atin nibut ne dut pegkeransang kenye dut krus supaya ating bilug na mekeselaan diki ne kebekaya apang diki tyu ne meuripen et keyeatan.
45006007	Sabab sebarang natey ne nekekulpas ne dut basag et keselaan.
45006008	Na' tiban, ba' natey tyu ne nibut dut ki Kristo, mengandel tyu na megbiyag tyu gasi mibut dut kenye.
45006009	Sewd tyu negbiyag gasi peuli' ya sampay kaya pinda atin, sabab diki ne si Kristo matey misan ingyan. Kaya kepengdyarian ating kepeteyan dut kenye.
45006010	Dut patey ye, kasa lang ya natey sabab et keselaan et ginsaʼt taaw sabab et keselaan dye, segwa' ating biyag ye tiban petudyu ne dut Empu'.
45006011	Megdemikian gasi sepantun na kemyu in samat patey ne pasal et basag et keselaan, segwa' biyag dut Empu' sabab pekikipegsembatu kew ne dut ki Kristo Jesus.
45006012	Angkansa kasi' myu ne pesari' na megmilik ating keselaan dut dimyung bilug ne megsusurung na matey, supaya diki myu ne buwaten ating meyaat neng kenepsuan na itue e.
45006013	Kasi' myu ibgeya' dut keselaan misan embeng bagi' et dimyung bilug supaya usalen dut kereatan. Segwa' ibgeya' myu dut Empu' dimyung bilug sepantun binyag mawa' dut menge' patey, beke' igbey dut Empu' menge' bagi' et bilug myu supaya gemitan dut ketignaan.
45006014	Na katew, diki kew ne peuripen dut kenepsuan et keselaan, ganang kaya kew ne dut seled Keseraan, imbes kemyu tiban dut seled ne et redyiki' et Empu'.
45006015	Enukwan tiban? Ipesurung tyu be na memuwat et keselaan sabab dut seled tyu ne et redyiki' et Empu' beke' kaya ne dut seled et Keseraan? Endey lang!
45006016	Sewd myu ne ba' kemyu dut seled et peembe-embeng peguripenen, atin peguripenen myu tantung pegibuten myu banar. Sebarang megegaan kenepsu' et kereatan mebeliwanan ye kepeteyan, megdemikian sebarang megegaan kenungangan et napsu' mebeliwanan ye ketignaan eset pemiri' et Empu'.
45006017	Segwa' megsukur dut Empu', sabab misan ne negmendyaring uripen kew et keselaan, nemetuen pusu' myu na inibut ating ketimungan et menge' ketulduan na pinekpetan dut dimyu.
45006018	Nekekulpas kew ne dut keselaan beke' negmendyari kew ne et uripen eset ketignaan et Empu'.
45006019	Megberes kuʼt merugey lang na bebresen supaya metikas myu meretian. Na ba' enungkwan binggey myu ating bilug myu dut meraki beke' dut keyeatan pesengdan neng pesengdan. Megdemikian tiban subali' gasi ibgeya' myu dimyung bilug memuwat et ketignaan beke' mengebiyagan sukup dut keparuan et Empu'.
45006020	Kwit ti' kemyu uripen et keselaan, ingga pe' sakup et ketignaan.
45006021	Enu nepulus myu kwit ti' neng keradya myu? Diki be menge' ginis neng ipegleew myu tiban? Atin neng ginis kesusungduan ye dut kepeteyan.
45006022	Segwa' tiban kemyu kulpas ne dut keselaan, subli ye kemyu uripen ne et Empu'. Angkan kepulus et ketignaan na kesusungduan ye biyag ne kaya seskeran.
45006023	Sabab kebeyaran et keselaan kepeteyan, segwa' ating bebgey et Empu' biyag ne kaya seskeran dut pekikisembatu ki Kristo Jesus na Begerar tyu.
45007001	Menge' ketipusdan set Kristo, diki myu be nesewran, sabab pasal et pegbersen ku tu' sebarang nekesewd et Keseraan. Ating Keseraan maya bisa dut taaw sasat lang ya pebibiyag nega.
45007002	Supama: kuyun dut keseraan, ating libun pesisiget dut esawa sasat ya biyag nega. Na ba' patey na ating esawa, ating libun kulpas ne dut sara' et pegeesawa.
45007003	Ba' mengesawa ya dut iba sasat biyag kenyeng esawa, negkesala' ne ya et pekibeis. Segwa' ba' patey ne kenyeng esawa, kulpas ne ya dut penggewman et Keseraan beke' diki ne megkesala' et beis-beis misan mengesawa nega et iba.
45007004	Angkansa menge' ketipusdan, kemyu samat natey ne lagi pasal dut penggewman et Keseraan ganang nekisembatu dut kepeteyan i Kristo. Neinabu itue supaya kemyu megmendyaring inembuan ne i Kristo. Na Ya negbiyag peuli' mawa' dut kepeteyan, supaya gasi kemyu mekebuwat et menungang buwat sasat kityu megtetanam dut Empu'.
45007005	Kwit uripen tyu nega et arat petetaaw na asal taaw pesi, ating meraat na pengrasa et mekeuned pinebti' et Keseraan angkan itue negtahag kityu na memuwat et ginis ne mua' et kepeteyan.
45007006	Segwa' tiban, sabab et patey tyu dut keselaan neng penguripen, kityu in diki ne dut seled kepetan et Keseraan. Angkan nekesuku' tyu ne set bagung arat et Empung Nakem, diki ne dut lelagi neng arat neng nesurat.
45007007	Enu tiban mebres tyu? Atin beng Keseraan keselaan? Diki lang! Segwa' diki ku teyen nesewran ating keselaan ba' diki sabab et Keseraan. Diki ku teyen nesewran pasal ating pegnepsua', ba' diki sinugid et Keseraan na, “Kas pegnepsua'.”
45007008	Segwa' dinelingkat et keselaan ating timpu na binggey et Keseraan supaya meluwak dut seled ku pasal et ginis neng pegnepsuan et meraat. Sabab ba' kaya Keseraan, patey ating keselaan.
45007009	Nekeuna ti', negbiyag ku na kaya Keseraan. Segwa' ganang diminateng sara', negbiyag ating keselaan. Indyari, aku ne gasi itue natey.
45007010	Nebiri' ku ne ating sara' na mepegbegey teyen et biyag, mekegbey ne tiban et ukuman et kepeteyan.
45007011	Segwa', dinelingkat et keselaan ating timpu na nebgey et Keseraan supaya aku merundingan, beke' sabab et ating Keseraan melusu aku dut kepeteyan.
45007012	Angkansa, ating Keseraan teyeg et Empu' banar, beke' ating ketehagan lulus metigna' gasi, sugat, beke' menunga.
45007013	Ingin bersen taku' be atin na menungang ginis na negey daken et ukuman et kepeteyan? Diki lang! Supaya lang mekilala ating keselaan na atin keselaan. Nekebgey kerasanen itue et kepeteyan ku sabab et kenunganan, supaya itueng ketehagan mepesebenaran ba' enukwan keyaat ating keselaan.
45007014	Nesewran tyu na teyeg et Empu' ating Keseraan, segwa' aku taaw lang neng uripen ne pinegelen dut keselaan.
45007015	Diki ku meretian daken neng pegbuwaten. Sabab ba' enu ingin ku buwaten, kaya mekebuwat ku. Imbes, ba' enu pegmendian ku atin key mekebuwat ku.
45007016	Na, ba' pegbuwaten ku sebarang kaya gaay ku buwaten, nesulutan ku na menunga ating Keseraan.
45007017	Ba' kwantin, diki ne aku ating megpemuwat et itue, temed ating keselaan na meglelegdeng set diri' ku.
45007018	Sewd ku ne kaya misan enung kenunganan ne meglelegdeng eset daken, kwantin dut mekeselaan neng pegketaaw ku. Misan ne maya eset daken ating pegaay memuwat et menunga, segwa' diki ku mekebuwat.
45007019	Sabab ating pegbuwaten ku, diki lang atiʼt menunga na gaay ku buwaten in. Daran ku ne pegbuwaten ating meraat na pegmendian ku ne buwaten teyen.
45007020	Tiban, ba' pegbuwaten ku atiʼt mendi' ku buwaten in, diki ne aku ating megpemuwat, temed ating keselaan na eset diri' ku.
45007021	Angkan ku nesewran itueng arat megegdam ne, ba' gaay ku memuwat et menunga, mereraat ne nakem megtuy pengurew daken.
45007022	Daken neng sedseled pegenep pasal dut arat et Empu'.
45007023	Segwa' nebiri' ku ne maya itueng arat pegendelan seled et menge' bagi' et daken neng bilug. Itueng arat megatu dut ibang arat gaay ibuten et pikiran ku. Beke' nenguripen daken dut itueng arat neng keselaan na' megkeradya seled et bilug ku.
45007024	Keingasi'ingasi' neng daken neng kebtangan. Sinu memawi' daken neng bilug na mebibit dut kepeteyan?
45007025	Senung dekla' et dakeng pegpeselamat dut Empu' sabab pebiya' et kityung Empung si Jesus Kristo, aku lagi ne nelekat! Beke' kemyu lengku kereti' ba' enu meinabu daken, sabab pegendelen ku dut Keseraan et Empu' seled pikiren ku, segwa' seled et bilug ku pegendelen ku dut ating arat et keselaan.
45008001	Angkansa, diki ne meukuman et Empu' sebarang pekikisembatu ne dut ki Jesus Kristo.
45008002	Angkan sabab, pinekulpas ne aku i Jesus Kristo mawa' dut arat et keselaan neng megegbey et kepeteyan. Pebiya' et arat et Empung Nakem neng megegbey et biyag.
45008003	Netuman et Empu' atin ne diki netuman et menge' tawʼt dunya' pebiya' keendelan dye et Keseraan. Punsabab et itue kelumekan et lulus neng pegketaaw. Empu' netuman ba' enu keilangan pebiya' kenyeng Yegang neng dinaak ye atuʼt dunya'. Ating dagbes et kenyeng Yegang sali'sali' et taaw neng mekeselaan, supaya megmendyaring simaya' pasal dut keselaan neng binwat et ibang taaw. Nebuwat et Empu' atin supaya dusaen ginsaʼt sala' binwat et ginsaʼt taaw mekeselaan.
45008004	Binwat et Empu' itue supaya et ating ketignaan na pegtewen et Keseraan metubagan dut kityu na pemimiyag kuyun dut Nakem et Empu', na diki kuyun dut lulus na' pegketaaw na' lulus neng mekeselaan.
45008005	Sebarang pemimiyag kuyun dut lulus neng pegketaaw, meglelteg dye kedyeng pikiran dut meraat neng kenepsuan. Segwa' ating pikiran et menge' pemimiyag kuyun dut Empung Nakem, atin meglelteg et pikiran dye sebarang kegeayan et Empu'.
45008006	Ating pikiran et mekeselaan, ating pesurung dut kepeteyan. Segwa' ating pikiran na pepesakup dut Empung Nakem, atin pesurung dut biyag beke' kesenangan dut Empu'.
45008007	Angkansa, ating pikiran lulus na mekeselaan, atin sagka' dut Empu'. Beke' atin mendi' pesakup dut Keseraan et Empu', beke' asal diki ya keibuten atin.
45008008	Sebarang pebibiyag sabab dut kenepsuan et uned meguned, atin kaya menunga dut Empu'.
45008009	Segwa' ba' meglelegdeng set dimyu Nakem et Empu', diki kew ne pebibiyag kuyun dut lulus neng uned meguned, temed pebibiyag dun net Nakem. Beke' ba' sebarang kaya set kenye Nakem i Jesus, ya kaya gasi pekikisembatu ki Kristo Jesus.
45008010	Segwa' ba' esen net dimyu si Kristo, misan ne ating bilug myu patey sabab et keselaan, temed kemyung kurudua biyag nega sabab negmendyaring ne kemyu metigna' dut Empu'.
45008011	Beke' ba' ating Nakem et Empu' na nemiyag peuli' ki Jesus in megsesaleb eset bilug myu, ya in nemiyag peuli' ki Kristo, atin ne gasi memiyag peuli' dut bilug myung mawa' kepeteyan sabab dut kenyeng Nakem na meglelegdeng set dimyu.
45008012	Angkansa, menge' mengengandel, maya keilangan tyu, atin pebibiyag tyu, diki dut lulus na' pegketaaw temed kuyun dut arat et Empung Nakem.
45008013	Sabab ba' biyag myu megiibut dut lulus neng pegketaaw, matey kew. Segwa' ba' peteyen myu puun et sebarang meyeyaat na' buwat et uned pebiya' et Empung Nakem, megbiyag kew.
45008014	Sabab sebarang megiibut et Nakem et Empu', atin menge' keyegangan et Empu'.
45008015	Sabab itueng Empung Nakem neng tinerima myu, ya in diki lang ating Nakem na megpeuripen dimyu peuli' et takut, segwa' ya in ating Nakem et pekipegyegang, angkan sabab et atin meketingkag tyu dut Empu', kwan, “Ama'! Ama' ku!”
45008016	Itueng Nakem tantu negpesebanar dut Nakem tyu na kityu keyegangan et Empu'.
45008017	Na ba' kwantin kityu menge' keyegangan et Empu', indyari kityu gasi menge' mememusaka' et kenunganan tektaken et Empu' dut taaw ye, beke' mememusaka' na iba-iba i Kristo. Asal, ba' kwantin mekisandal tyu gasi dut ketiksaan i Jesus, indyari mekebagi' tyu gasi et kebentugan ye dut langit.
45008018	Endelen ku ne banar ating pegsesandal tyu dut penewnan na' atue, kaya senu ba' ipatus dut ketaasan na mepebunayag dut kityu.
45008019	Ginsan pinendyari megenep net tagey pasal dut keyegangan et Empu' na mebunayag ne.
45008020	Nekelandu' ating pinendyari dut kaya kegunaan, diki dut keinginan et diri, ba' diki dut kegeayan et Empu' na sumakup atue. Temed maya nega pegeerapen dut paru et Empu'.
45008021	Ating pegeerapen set pinendyari na mekepekulpas dut keburukan neng menguripen kenye, beke' mememaya' ne pedingan dut ketaasan neng keyegangan et Empu'.
45008022	Sumampay tiban sewd tyu ne megderahay ginsaʼt pinendyari teyeg tagna' samat libun neng mengganak.
45008023	Diki lang et pinendyari lang in, misan kityu neng menge' unang meketerima et bebgey et Empung Nakem, megderahay gasi sasat pegeenepan tyu neʼt tagey pasal et pegkukupkup kityu bilang menge' yegang ye beke' pasal et ating peglekat et bilug apang pemimiyag banar.
45008024	Pasal itueng pegarap tyu na' maya dut Paru et Empu', angkan kityu nebawi'. Sabab diki ne mesugid ne arap nega, ba' nebiri' ne ating pegeerapen. Senu nega megarap dut sembatung ginis na dut kenye ne?
45008025	Segwa' ba' pegerapen tyu sembatung ginis na kayangga set kityu, pegtetegeyen tyu neng pegandel na mesandal.
45008026	Megdemikian gasi, pegtebangan tyu et Empung Nakem dut kelumekan tyu. Diki tyu mesewran megpenelang et sugat, segwa' ating Empung Nakem pegpenelang et kenyeng beres neng merarem retian, sebarang bebresan na diki tyu mesimbahat.
45008027	Beke' Empu' ne mekesiyek dut seled menge' pusu' tyu, atin gasi megsesewd et pikiran et Empung Nakem, sabab ating Nakem nepetetnga' dut menge' mengengandel kuyun dut keinginan et Empu'.
45008028	Beke' sewd tyu et ginsaʼt keginisan ne ating Empu' pemuwat et ikenunga et sebarang megingin kenye, atiʼt sebarang tiningkag lang pasal dut kenyeng kepurisnan.
45008029	Sabab penegnaan nega sewd et Empu' ba' sinu-sinu sebarang mengandel kenye, beke' itue e pinantun ye ne kenyeng Yegang na si Jesus, supaya na si Jesus megmendyaring unang yegang et kineldaman neng mengengandel na memegtipused.
45008030	Sebarang pinantun et Empu', dye in pinetingkag Ye, dye in pinetigna' Ye gasi. Na, sebarang pinetigna' Ye, dye in pineribuwat Ye dut abiʼt Empu'.
45008031	Enu tiban mesugid tyu pasal et itue e? Ba' ating Empu' kekampi tyu, sinu keatu kityu?
45008032	Empu' ne na diki nengimut et kenyeng Yegang, segwa' lulus ne sinimaya' et Empu' Yegang ye pasal et ginsaʼt tyu. Na, diki be Empu' lulus mebgey gasi kityu ginsaʼt keginisan?
45008033	Sinu nega megsumbung atu dut menge' pinili' et Empu'? Sementara' Ya ne ating negpetigna' dye ne!
45008034	Sinu mengukum kityu? Kaya misan sembatu, sabab si Jesus pepetnga' sabab kityu duun et tampa' kewanan et Empu'. Na si Jesus in neng natey pasal kityu beke' negbiyag peuli'.
45008035	Sinu keparak kityu dut pegmerga' i Kristo? Ating kesusaan? Peniksa' be? Keembutan be? Pengurap be? Pengmiskin be? Ketekutan be? Etawa keterman be?
45008036	Samat nesurat, kwan, “Alang-alang lang dimu, megsingapun na tektekut kay matey, bilang patus kay samat menge' bibili neng susumbelien.”
45008037	Angkansa, kaya misan sinu keparak kityu! Sabab eset ginsaʼt itue e merugey tyung mepengindeagan sabab dut ki Jesus. Na ya neng megmerga' banar kityu.
45008038	Na, banar nengandel ku ne na diki mekepeparak kityu dut pegmerga' et Empu', misan biyag etawa kepeteyan, ating menge' dereakan et Empu' etawa menge' diwata i Seytan, sibantu' neinabu etawa surungen meinabu, etawa misan enu negang kepengdyarian.
45008039	Misan menge' ginis dut Langit etawa Narka', etawa misan enu negang ginis neng pinendyari, ginsan in diki mekepeparak kityu dut pegmerga' et Empu' dut ki Kristo Jesus neng Begerar tyu.
45009001	Maya ating pegsugiren ku in beke' pegsesewren i Kristo na keberbenaran. Na diki aku pengembut, beke' sewd gasi et Empung Nakem na maya kesenangen eset daken neng penedseled.
45009002	Kela' kerupukan ku beke' raas et pusu' ku, sabab et kekempungan ku, na menge' keuned beke' kerugu' ku.
45009003	Sabab ba' mekedyari, aku sumpaen sampay meparak ki Kristo, alang-alang lang dut menge' ketipusdan ku beke' menge' kekempungan ku, ating menge' Israelita.
45009004	Dye na inampun et Empu' bilang kenyeng yegang. Dut kedye pinebiri' lebing ketaasan et Empu'. Dut kedye gasi binggey ating menge' pinegmeupakatan beke' ating Keseraan. Dut kedye gasi binggey ating sugat na' pegempu' beke' ating menge' tange'.
45009005	Dut kedye mawa' et menge' keupu'upuan na pegbetengan et Patriyarka, megdemikian gasi ating tutusan na' minewanan i Kristo. Ating ketaas-taasang Empu' na pegbentugen et kaya seskeran! Mepatut ne.
45009006	Diki lang tineglandu' ating bebresen et Empu', sabab diki ginsan lulus na pengkatan et Israel in menge' Israelita banar.
45009007	Etawa sabab et pengkatan dye ne i Abraham lein lang ginsan dye in yegang ne i Abraham. Diki lang sabab sinugid dut Kesuratan et Empu', kwan, “Sebarang mawa' lang ki Isaak in, atin key mebilang na menge' yegang mu.”
45009008	Ibang retian, Diki lang ginsan ne yegang i Abraham in atin ne yegang et Empu', temed sebarang pinegyegang lang na' kuyun dut tange', atin key kilelanen na menge' tantung yegang i Abraham.
45009009	Sabab kwantin ating tange' ki Abraham, kwan, “Peuli' et Empu' dut sugat na timpu samat kwantin negang timpu na si Sara megyegang et lelaki.”
45009010	Diki lang et atin. Temed, sebarang yegang i Rebeka, sesembatu lang ama' dye, ating keupu'upuan tyu tagna' neng si Isaak.
45009011	-
45009012	Segwa', sinugid et Empu' misan mura ating kambar pinegyegang i Rebeka, etawa mura dye mekebuwat et menunga etawa meyaat, supaya megtiyag pegperuen pasal pegpili' et Empu' asal ne lagi, sinugid ne lagi et Empu' ki Rebeka, kwan ye, “Ating keukanan, atin sumuku' dut kerinan.” Na banar ating pegpili' et Empu' lein lang pasal eset keradya et taaw, temed pasal lang et Empu' na meningkag kedye.
45009013	Samat nesurat gasi, kwan, “Iningin ku si Jakob, segwa' keinisgan ku si Esau.”
45009014	Enu tiban mebres tyu? Diki be metigna' ukuman et Empu'? Metigna' selus ukuman ye!
45009015	Sabab sinugid et Empu' ki Moises tagna', kwan ye, “Keingesian ku sebarang gay ku ingesian, beke' keseyangan ku sebarang geayen ku seyangan.”
45009016	Angkansa diki lang sabab keinginan etawa pegtuyu' et taaw, temed pasal et ingasi' et Empu'.
45009017	Sabab inantang dut Kesuratan et Empu' na sinugid et Empu' dut ki Paraon, Surutan et Egipto, kwan ye, “Binwat ku ikew et Surutan supaya sabab mu mebunayag daken neng kepengdyarian beke' mepebunayag daken neng ingaran dut sengkelingkepaʼt lungsud.”
45009018	Angkan iningesinan et Empu' sebarang gay yeng ingesian, beke' pepeknel ye sebarang gaay yeng peknelan.
45009019	Maya merali' sembatu dimyu na megsugid daken, “Manu pegsusunen kityu et Empu'? Sinu taku' mekelaang dut kegeayan ye?”
45009020	Segwa' sinu ke na menglaang dut Empu'? Ating pinendyari be mekepegsugid dut negpendyari kenye na, kwan ye, “Manu mu binwatan aku et kwantin?”
45009021	Diki be ating mememuwat et kuren maya pengdyarian supaya memuwat et mekeldam neng kuren tihad dut seng dekuten, sengmenu apang usalen dut pili' neng pegpenyapan, iba in dut daran neng pegusalan?
45009022	Ating Empu', ganang maya kepengdeyan supaya ipebiri' ye kenyeng kutuk beke' ipesewd kenyeng basag, samat pelan lulus na pegsendalan ye sebarang menge' taaw na meteup ne teyen na dusaen beke' tepuen.
45009023	Angkan binwat ye itue supaya ipebiri' ye na kaya kekurangan pasal kenyeng kelang ketaasan dut menge' taaw neng keingesian ye, na asal pinenyapan ye kwit ti' supaya megdingan dye meterima dut ketaasan et Empu'.
45009024	Kityu, na kenye gasing tiningkag, diki lang dut menge' tawʼt Judio lang, segwa' sampay gasi dut menge' ginsaʼt tawʼt lein Judio.
45009025	Samat sinugid et Empu' dut buuk i Oseas, kwan ye, “Ating menge' taaw lein lang daken, pegbetnganan ku ‘taaw ku,’ beke' ating menge' taaw na ingga pe' pegmerganen, pegbetnganan ku ‘pegmerganen ku’ ”.
45009026	Beke', kwan ye, “Peinebuen ku dut atin negang lelegdengan neng sinugiran kedye na, ‘Kemyu lein lang daken neng menge' taaw’. Dye in pegbetnganan na menge' ‘Keyegangan et Empu' na biyag.’ ”
45009027	Tagna' ti' ipinebunayag gasi i Isaias pasal et menge' Israelita, kwan ye, “Misan kumeldam manggid-anggid samat keldameʼt erit et dagat, isek-isek mene netitinda kedye in mekebawi'.
45009028	Sabab mesigpit beke' metikas pengukum et Begerar dut sengkelingkepaʼt dunya'.”
45009029	Megdemikian samat sinugid i Isaias in, kwan ye, “Ba' ating Begerar neng mekepengdyarian et ginsan usa-usa diki netinda et kityung turubuanan, kityu negmendyaring samat lungsud et Sodoma beke' samat lungsud et Gomora na bininasa et Empu'.”
45009030	Enu tiban mesugid tyu? Atiʼt menge' taaw lein Judio na diki gayen et ketignaan, segwa' dye in neketerima et ketignaan dut Empu' sabab et pengandel?
45009031	Segwa' ating menge' tawʼt Judio gayen negmendyaring metigna' sabab dut keendelen et menge' sara', diki dye keterima et ating ketignaan dut Empu'?
45009032	Manu? Sabab gayen dye ne dye megmendyaring metigna' sabab dut buwat, diki sabab dut pengandel. Antangan dye samat taaw neng nesimbakud dut batu neng kesisimbekuran.
45009033	Samat nesurat dut Kesuratan et Empu', kwaʼt Empu', “Nengdatun ku dut lungsud et Sion maya batu na' kesisimbekuran, kelang batu na' mekepeugba' kedye, segwa' ba' sinu-sinu mengandel kenye diki lang meglelew.”
45010001	Menge' ketipusdan neng mengengandel, keberbenaran kegeayan ku beke' pegpenelang ku dut Empu' na mebawi' itueng menge' Israelita.
45010002	Asal aku ne mekepebnar na mepituk dye pasal ki Empu', segwa' kepuunan dye, diki teyeg et sugat neng kesesewran.
45010003	Gaay dye nepetiyeg et diri' dyeng arat. Binwat dye itue sabab ingga pe' neretian dye ating paru pasal et ketignaan mawa' dut Empu'. Angkansa, mendi' dye pesakup dut paru et ketignaan et Empu'.
45010004	Si Kristo ating kesusungduan et Keseraan et Empu' tagna' ti', angkan supaya mantang ne et metigna' sebarang mengengandel kenye.
45010005	Pasal et megmendyaring metigna' kuyun dut keendelen et Keseraan et Empu', kwantin pengatur i Moises, kwan ye, “Ating taaw metbes et itueng ginis, biyag ye banar dut Empu'.”
45010006	Kwantin gasi ketignaan et pasal dut pengandel, kwan, “Kasi' pegsugira' eset dimyung diri, ‘Sinu keribuwat dut Langit?’ ” Ingin bersen supaya ipeineug si Kristo apang mebawi' kityu.
45010007	“Etawa, ‘Sinu keineug dut kerereman?’ ” Ingin bersen supaya biyagen si Jesus Kristo teyeg et kepeteyan apang mebawi' kityu.
45010008	Segwa' enu pegsugiren i Moises? Kwan ye, “Ating beres et Empu' mekabi' ne set dimu, daran esen neʼt munung mu beke' eset atey mu.” Itue atiʼt bebresen pasal pengandel neng pepebunayag kay.
45010009	Ba' ipesebanar mu ne, kwan, “Si Jesus, atin Begerar ku” beke' mengandel ke dut atey mu na ya binyag et Empu' teyeg et kepeteyan, mebawi' ke.
45010010	Sabab pengandel ke pebiya' dut pusu' angkan pinepantun ke et metigna' dut pemiri' et Empu', beke' pepebnar ke gasi na si Jesus atin Begerar mu pebiya' dut baba' mu angkan nebawi' ke.
45010011	Kwantin pegsugiren dut Kesuratan et Empu', kwan, “Sebarang mengandel kenye diki lang meglelew.”
45010012	Kaya pinegbidaan ating tawʼt Judio beke' ating tawʼt lein Judio. Sembebatu ga Begerar et ginsan neng megebgey et neglebi-lebi na' ingasi' dut ginsaʼt megtingkag kenye.
45010013	Samat nesurat, kwan, “Sebarang megtingkag dut ngaran et Begerar, atin mebawi'.”
45010014	Enukwan dye tingkagan ating diki dye pegendelan? Enukwan dye endelen ba' diki dye mekekingeg? Beke' enukwan dye kumingeg ba' kaya menunuldu' megpeabar kedye?
45010015	Beke' enukwan dye kepepeabar ba' diki dye dinaak? Samat nesurat, “Enung pegkenunga-nunga siyekan ating megderateng et menge' dinaak neng pemibit et Menungang Abar!”
45010016	Segwa' diki ginsaʼt tawʼt Israel tumerima et Menungang Abar. Kwan i Isaias, “Begerar, sinu taku' mengandel et damen neng pegabar?”
45010017	Angkan pesi ating pengandel mawa' dut pekikingeg et pegabar beke' ating pegabar neng pekekingeg pasal et bebresen i Kristo.
45010018	Segwa' ingkut ku, diki ne menge' tawʼt Israel taku' nekekingeg? Nekekingeg dye pesi! Samat nesurat ne dut Kesuratan et Empu', kwan, “Pasal luluwaan de Isaias neng menge' tarus, napet ginsaʼt pidyuru' et dunya', beke' ating menge' bebresen dye limingkep eset sengkelingkepaʼt dunya'.”
45010019	Ingkut ku gasi peuli', diki taku' nekereti' ating menge' tawʼt Israel? Una-una nega sinugid et Empu' ne pebiya' i Moises, kwan, “Ipeimbeng ku kemyu sabab dut menge' taaw neng diki gasi binangsa. Peisegen ku kemyu sabab dut sembatung bangsa neng kaya pengreti'.”
45010020	Negberes gasi Empu' pebiya' i Isaias et kaya lang takut-takut, kwan, “Nebiyanan aku et sebarang kaya pengebiya' daken, negpesewd ku dut sebarang kaya pengingkut supaya mengreti' pasal daken.”
45010021	Pasal et bangsa et Israel, kwantin gasi sinugid et Empu' pebiya' i Isaias tagna' ti', kwan, “Negsingapun kintang ku daken neng keremut supaya menabang dut sembatung mektul ulu beke' mesmal neng bangsa.”
45011001	Angkansa itue ingkut ku, sinempeg taku' et Empu' kenyeng taaw? Diki lang! Megdemikian aku Israelita gasi mawa' dut pengkatan i Abraham. Aku na kebaya' dut tutusan i Benjamin.
45011002	Diki lang sinempeg et Empu' kenyeng taaw, asal nekeuna ne lagi kilala ye ne. Diki myu be nesewran ating nesugid dut Kesuratan pasal et sumbung i Elias dut Empu' atu' dut Israel? Kwantin penumbung ye, kwan ye,
45011003	“Begerar, pinatey dye dimung menge' tarus beke' binungkar dye dimung menge' ranggar, aku mene netinda, beke' gay dye nega aku peteyen.”
45011004	Temed enu sinambag et Empu'? Kwan ye, “Neninda ku nega daken et pitung ribu neng kelelekian na kaya megselukud ki Baal, ating meyaat na empu'empuan!”
45011005	Angkansa tiban maya nega netitinda neng menge' mengengandel sabab et kelang ingasi' et Empu'.
45011006	Na pinili' dye sabab et kelang ingasi' et Empu', segwa' diki sabab et menge' buwat dye. Temed ba' sabab dut menge' buwat, diki ne itue mesugid et kelang ingasi' et Empu'.
45011007	Enu tiban? Kegaay geayan banar mekpetan et menge' tawʼt Israel ketignaan dut Empu', segwa' atin kaya ginsan dye neisi' sabab mekansang kedye negpeknel et ulu. Segwa' nekpetan et sebarang dut menge' tawʼt Israel neng menge' pinili' ating ketignaan dut Empu'.
45011008	Nesurat dut Kesuratan et Empu' pasal kedye neng nengmendi' beke' kaya nengisi' itue, kwan, “Empu' inisi' kedye et nakem neng meutek, indyari binggey kedye menge' mata neng diki meketuun, beke' telinga neng diki mekekingeg sampay seked et itueng penewnan.”
45011009	Beke' tagna' ti' sinugid gasi i Surutan Dabid, kwan ye, “Ating menge' pegkenkaan dye, teyen megmendyaring litag beke' bilagung, na sembatung kesisimbekuran beke' peniksa' ne kedye.
45011010	Kumabu teyen kedyeng peninyekan supaya diki dye mekebiri', beke' teyen mesekuyung dye et keliyutan sasat dye pebibiyag.”
45011011	Ingkut ku gasi, pasal be et pegkesimbakud et bangsaʼt Israel beke' kedyeng kesugbakan, atin lahyun et Empu' dye ne dut kedyeng ginsaʼt binasa? Diki lang! Sabab et pegsungsang dye diminateng ating kepuwasan dut menge' tawʼt lein Judio, sabab mebiri' tyu na keparuan et Empu' supaya mimbeng et ating menge' tawʼt Israelita.
45011012	Tiban ba' pasal et kedyeng pegsungsang, negmendyaring kegunaan et ginsaʼt tawʼt sengkedunyaan, beke' kedyeng pegkerabu' nekenunga dut menge' taaw lein Judio. Lebi neng sukud ba' ginsan menge' tawʼt Judio, megerut tyu dut Empu'.
45011013	Menge' taaw lein Judio, itue gasi sugiren ku dimyu. Sabab et aku apostol gasi, ingin bersen mengengabar dut menge' tawʼt lein Judio. Temed, lebi pegeesen ku pasal daken neng nesukuan.
45011014	Sabab arap ku na mepeimbeng ku daken neng kebangsa, supaya mebawi' misan senu-senu mene kedye sabab et nesukuan ku.
45011015	Ba' pasal dut pegsempeg kedye in, negmendyaring dalan supaya megsulut Empu' beke' ginsaʼt taaw. Pasal pegterima gasi peuli' kedye in, megsepantun neʼt pegbegey et biyag dut menge' patey.
45011016	Ba' pasek metigna' ating unang bengbang mawa' dut sinempuran na' binekbek, atin sinimaya' dut Empu', megdemikian gasi ginsaʼt sinempuran. Ba' pasek metigna' gamut atin gasi sinimaya' dut Empu', megdemikian gasi ginsaʼt menge' sanga.
45011017	Ba' pinutek senu-senung tantung sanga et olibo beke' ikew na sanga et olibo talun isinugpun eset puun supaya kesepsep gasiʼt tipas mawa' dut gamut ye.
45011018	Na kas megpeabbu dut menge' Judio neng samat pinutek na sanga. Pikira' mena diki ikew megbibibit dut menge' gamut, imbes gamut megbibibit dimu.
45011019	Mekedyaring sugiren mu, “Pinutek ibang sanga supaya aku mesugpun.”
45011020	Banar atin! Segwa' pinutek dye, sabab diki dye pengandel dut Empu'. Angkan sinugpun ke sabab et dimung pengandel dut Empu'. Angkansa kas ke megmetaas, segwa' tumakut ke.
45011021	Sabab ba' diki pegtimuruen et Empu' menge' tawʼt Judio, antangan dye samat tantung menge' sanga, lebi ne ikew subali' inunganen panew mu.
45011022	Pikir-pikira' pasal kenunganan beke' kutuk et Empu'. Ya mengutuk dut menge' kaya pemengandel, segwa' mekenunga dimu ba' tumeteg kew dut kenyeng kenunganan. Na, ba' diki kew tumeteg puteken kew nega gasi.
45011023	Isugpun peuli' itueng menge' Israelita et Empu', ba' diki dye megpeknel, na ba' dye mengandel ga na sabab maya gees et Empu' na dye mesugpun peuli'.
45011024	Ba' kemyu neng menge' sanga et olibo talun neisugpun dut tantung olibo, misan ne sagka' dut sara' et menge' kayu, kwana' mene merugey ating tantung menge' sanga dut puun ye antangan samat ginsaʼt Israel meisugpun peuli' dut puun dye.
45011025	Menge' mengengandel, maya kebnaran na diki mesewran tyu selyu lang Empu' pebunayag kityu. Mendi' ku ne na meawam kemyu et itueng kebnaran, supaya diki kew megmetaas. Itue pasal et keknelan et menge' Judio, sementara' lang itue, diki sengpenewnan, seked medyukupan keldamen et menge' taaw na lein lang Judio mepekabi' dut Empu'.
45011026	Angkansa sengkelingkepaʼt Israel mebawi' nega, samat dut nesurat in, kwan, “Ating Mememawi' mewanan ye dut lungsud et Sion. Ugaren ye ating kereatan et pengkatan i Jakob.
45011027	Itue e penange' ku kedye pasal eset pegugad ku et kedyeng keselaan.”
45011028	Ba' sudsugiren pasal eset peglatap et Menungang Abar, atin menge' tawʼt Judio inantang na kebanta et Empu' supaya kemyung menge' lein tawʼt Judio maya ketimpuan eset kenye apang kebawi'. Ba' pasal et pegpili' atin tuturanen, dye minerga' et Empu' nega sabab kenyeng pegmerga' dut menge' kegunggurangan dye de Abraham, de Isaak, de Jakob.
45011029	Sabab kaya pegberuba et pikiran Empu' pasal dut menge' begey ye beke' pegtingkag.
45011030	Sene ti' kemyung menge' tawʼt lein Judio kaya mesinuren dut Empu', segwa' tiban iningesinan kew sabab et pegsungsang et menge' tawʼt Judio.
45011031	Tiban, dye ne gasi kaya mesinuren ganang iningesinan kew et Empu' supaya dye ne gasi ingesinan et Empu'.
45011032	Sabab pinesaran et Empu' na ginsan taaw in meuripen et pegsemal dye supaya meperasa ye dut ginsan kenyeng ingasi'.
45011033	Mesangdan pasal kementirian et Empu'. Diki mapet-apet kenyeng kependeyan beke' kesesewran! Diki mesemanan kenyeng pengukuman beke' egian! Samat nesurat dut Kesuratan et Empu', kwan,
45011034	“Sinu nekesewd eset pikiran et Begerar? Etawa sinu mekedyaring memimitua ye?”
45011035	“Sinu nekebgey et enung ginis dut Empu', supaya keilangan ya gentian?”
45011036	Sabab ginsaʼt ginis atin mawa' nega dut kenye, asal ya punsabab, beke' muli' nega kenye ginsaʼt ginis. Deyewen ya et daran-peraran! Amen.
45012001	Angkansa menge' ketipusdan neng mengengandel, alang-alang dut ingasi' et Empu', megpeasi'asi' ku banar dimyu na iteyumana' myu dimyung bilug na bilang biyagan na kesimeyaan pasek metigna' beke' kegey-gaay dut Empu'. Na angkan samat atin, atin key tantu menakem na' pengempu' myu.
45012002	Kasi' myu sulita' arat et sebarang menge' taaw na kaya pemengandel et Empu', temed erapun, Empu' meminda dimyu na ingin bersen, memuwat et dimyung bagung pikiran: Na indyari ketepus-tepusan esentin mesewran myu kegeayan et Empu', na ingin bersen, kemyu endelen et ba' enu ketignaan et arat beke' kegey-gaay eset kenye beke' ba' enu kaya sala'.
45012003	Atin sabab dut kelang ingasi' neng neterima ku dut Empu', atin pegsusugid ku set kede sembatu dimyu: Kasi' myu iantanga' dut diri myu na luwas na pegmerga', na diki ne gasi megsusugat. Segwa' pikira' myu et menunga pasal dimyung bilug lang dut sukuran et pengandel neng binggey dimyu et Empu'.
45012004	Supama, ba' enukwan tegsesembatu lang bilug tyu, segwa' negsukup et mekeldam neng bagi' neng iba-iba suku' ye.
45012005	Megdemikian gasi sebarang nekipegsesembatu ki Kristo, mekeldam antangan tyu megsusukup et sembebatung bilug ye. Segwa' kede sembatu bagi' gasi et iba.
45012006	Diki megsesali' pinesuku' neng binggey et Empu' kityu kuyun lang dut kelang ingasi' neng neterima tyu teyeg Empu'. Ba' sebarang pinesuku' et Empu' kenye pegketetarus, keilangan ye usalen itue kuyun lang dut sukuran et kenyeng pengandel.
45012007	Ba' pegkesuku', keilangan ye sumuku' ya banar. Ba' pegketutuldu', keilangan ye menuldu' banar.
45012008	Ba' mekempitua, keilangan ye memituwa gasi. Ba' ketabang et pengengeilangan et iba, keilangan ye megey na maya kelilaan. Ba' pegkeibuten, keilangan ye menguna et mepengaan beke' ketignaan banar. Ba' keinasi', keilangan ye buwaten itue et maya keksanan.
45012009	Ating pegmerga' keilangan mendyaring tantu. Keisgan myu sebarang meraat, segwa' geayen sebarang menunga.
45012010	Megmerganan kew samat menge' megtitipused, intewtewen myu sebaya' myu luwas nega et bilug myu.
45012011	Megpekepengna' kew dut dimyung keradya, endey megmeyahu'. Pegsusukuan myu ating Begerar na' Empu' dut pusu' neng baha et pegmerga' kenye.
45012012	Menep kew dut pegarap, mendyaring megmesandal dut ketiksaan, beke' mepengna' dut pegpepenalang.
45012013	Tebangi' myu menge' keyegangan et Empu' neng nengengeilangan. Ipetindala' myu ginsaʼt mengungumbaley.
45012014	Inungana' myu sebarang pemanta dimyu. Inungana' myu, kasi' myu pegterwani'.
45012015	Mekienep kew dut sebarang memegenep. Pekiunung kew sumiyak dut sebarang memegsisiyak.
45012016	Mekiiba-iba et menunga dut sebaya'. Kas kew peabbu, mekisubu' dut menge' mebebaba' neng kebtangan. Kasi' myu pegpikira' na mesewran myu et ginsan.
45012017	Kasi' myu belsa' et meyaat sebarang meyaat. Pikira' myu ne mengebiyagan et kaya seseweyan dut penyek et ginsan.
45012018	Teyen ba' mekedyari, dimyu mekiiba-iba kew et mesanang dut ginsan.
45012019	Menge' tipused, kas kew meles, segwa' rendema' myu kutuk et Empu' kedye. Sabab nekesurat dut Kesuratan et Empu', kwan Empu', “Eset daken keblesan, aku meles.”
45012020	Imbes, pasal kemyu kwan Ye, “Ba' pegurapan kebanta mu, ipekana'. Ba' ya pegtutuknewen, ipeinuma'. Pegbuwat mu et itue, sama mu neʼt pegduruhuan et baga eset ulu ye.”
45012021	Kas kew peraag dut mereraat, segwa' daaga' myu et menunga sebarang meraat.
45013001	Kede sembatu mepatut na pesakup set menge' pegibuten et gubyerno. Kaya penggubyerno na diki mawa' dut Empu' beke' ginsaʼt penggubyernuan atin pinetiyeg et Empu'.
45013002	Sabab et itue, ginsaʼt pengatu dut menge' pegibuten, atin sepantun Empu' pegetuanan dye, beke' samat dye ne megtutulus et iukum dut bilug dye.
45013003	Sebarang menge' pegibuten diki patut na ketekutan et menge' pegkeradya et menunga, segwa' mepatut tumakut sebarang pememaal et meraat. Gaay be na meugaran et takut dut menge' pegibuten? Ba' kwantin subali' memaal ke et menunga apang deyewen ke.
45013004	Menge' pegibuten in megsuku' et Empu' supaya buwaten ke et menunga. Segwa' tumakut ke ba' memuwat keʼt meraat, sabab diki ke empunen et kenyeng gelaman. Ya in megsuku' et Empu' supaya reganen sebarang pememaal et meyaat.
45013005	Angkansa, keilangan pesakup dut menge' pegibuten, diki lang supaya meketangkis et pengrega, ba' diki sabab et penedseled.
45013006	Itue pesi, angkan kemyu pegbayad et buwis. Sebarang menge' pegibuten atin menge' megsuku' dut Empu' et ginsaʼt timpu, angkansa diki kebuwaten ibang keradya.
45013007	Ibgey dut kede sembatu sebarang kepetutan. Megbuwis sebarang mepatut na buwisan, untebien sebarang mepatut na untebien, beke' intetewen sebarang mepatut na intetewen.
45013008	Kasi' myu pekwiti' pasal et pegutang. Megemgam ba' pasal et pegutang myu et pegmerga' et kede sembatu, sabab sebarang megmerganen et sebaya', atin neketuman ne et Keseraan et Empu'.
45013009	Sebarang sara' ne, “Kas kew pegbeis,” “Kas mematey,” “Kas kew penakew,” “Kas pengimbeng et meyaat,” beke' ginsaʼt iba in mepantun ne et sembatu, kwan, “Mergana' sebaya' mu, samat dimung diri.”
45013010	Sebarang pegmerga' sebaya' ye kaya pemuwat et meyaat dut kenye. Angkansa ating pegmerga' bilang ketumanan et ginsaʼt Keseraan et Empu'.
45013011	Buwata' myu itue sabab pegsesewren myu ba' enung timpu ne. Timpu ne supaya megbeti' kew mawa' dut pegkeelek. Megbeti', sabab kepuwasan tyu lebing mekabi' ne tiban eset nekeuna ti' na kityu nengandel.
45013012	Meglilimbus ne gebi, megkekabi' ne gasi eldew. Angkansa pereyunan ginsaʼt bubuwaten et kelingban, indyari pekayen ating penaming et ketlangan.
45013013	Mengebiyagan tyu et mesingkaya', samat dut ketlangan et eldew, beke' endey elulaen eldew dut peglangu-langu, mesasew neng peglami-lami, pegpepeketambar et pegbuwat et mereraat neng kenepsuan et diri, pegsagka'sagka' beke' pegimbeng imbengan.
45013014	Gamlang, pesakup kew dut ki Jesus Kristo na' Begerar, beke' endey peruen ba' enukwan mebgeyan keksanan ating meraat na' napsu' et diri'.
45014001	Terimana' myu sebarang menunuley nega et pengandel, na endey pegukuma' et kaya sugat sebarang menge' pegpeperuen ye.
45014002	Supama ba' maya taaw pengandel ye mekedyari kanen misan enu. Maya gasi menuley et pengandel, angkan dut kenye tulnu' lang keigban ye.
45014003	Atin taaw na megkaan et misan enu endey seweyen et ating taaw keigban ye tulnu' lang in. Beke' endey gasi seweyen et megkaan lang et tulnu' in ating taaw na megkaan et misan enu in, sabab ya in tinerima et Empu'.
45014004	Sinu ke supaya menawey dut uripen et iba? Kenyeng Begerar lang mekebantug ba' tumyeg ya etawa meugba'. Segwa' tumyeg ya sabab kegeesan et Begerar na ya petiyegen.
45014005	Sembatung supama, maya sesenu pepeantang na' seng eldew lebing mebentel dut ibang eldew. Iba in pepeantang na' eldew-peldew sesali' subali' kede sembatu kedye megpekepagen et pikiran dye.
45014006	Ating megpengerga' dut seng eldew, atin megpengerga' gasi dut Begerar. Ating megpengaan et uned, megpengaan sabab dut Begerar beke' pegsukuran ye dut Empu'. Ating diki megpengaan megsepantun sali' dut megpengaan, sali' dye megpeselamat dut Empu'.
45014007	Sabab misan sinu kityu, diki tyu negbiyag etawa matey et didiri lang.
45014008	Ba' negbiyag tyu, negbiyag tyu alang-alang dut Begerar. Beke' ba' matey, matey tyu alang-alang dut Begerar. Angkansa misan megbiyag etawa matey tyu, sabab kityu negpesembatu ne eset Begerar.
45014009	Itue sabab ye, angkan natey si Kristo indyari negbiyag peuli', supaya ya megmendyaring Begerar et menge' patey beke' menge' taaw biyagan.
45014010	Angkansa, manu pengukum keʼt dimung kesebeyaan? Beke' manu peginlelewen mu dimung kesebeyaan? Sali'sali' marap dut ukuman et Empu'.
45014011	Samat nekesurat dut Kesuratan et Empu', kwaʼt Empu', “Sabab eset daken pegmendyaring Empu', ginsaʼt taaw set elepan ku sumelukud, ginsaʼt taaw mengdayew dut Empu'.”
45014012	Indyari kede sembatu megsambung dut Empu'.
45014013	Angkansa endey tyu ne mengukum et kede sembatu, megemgaam pikiren myu ne diki kew kesisimbekuran etawa appa' dut dimyung kesebeyaan neng mengengandel.
45014014	Sabab aku bilang pekisembatu dut Begerar na si Jesus, netantu ku na kaya kekanen na meyaat. Segwa' megmendyaring meraki itue dut sembatung taaw ba' iantang ye ne meraki.
45014015	Ba' nesekitan sedseled et sebaya' mu sabab dut dimung kekanen, diki ne kuyun dut pegmerga' ating pegbuwaten mu. Endey megkeraat dimung sebaya' pasal lang et pegkaan mu. Sabab gasi dut ating sebaya' mu angkan pesi natey si Kristo.
45014016	Sebarang pepantun mu na menunga, kasi' begeyi' et pesebaban na mebresan ke et meyaat.
45014017	Pasal et pegseled et taaw dut pengmilikan et Empu', lein lang pasal kekanen beke' inumen, imbes dut ketignaan, kesenangan, beke' keenepan sabab nekesembatu tyu ne eset Empung Nakem.
45014018	Sabab sinu-sinu megsusuku' dut ki Kristo na kuyun dut itue arat et Empung Nakem, atin kemerganan et Empu' sampay keterima-terima dut menge' taaw.
45014019	Angkansa pikiren tyu buwaten ginsan neng ginis na mekebgey et kesemunseyaan beke' mekepegpagen et kede sembatu.
45014020	Kasi' pegusibei' buwat et Empu' sabab lang dut pegkaan. Ginsaʼt pegkaan atin melinas, segwa' mekesesala' lang mengaan et sembatung ginis na mekepesimbakud dut iba.
45014021	Menunga nega na diki ne mengaan et uned et sinumbelian etawa minum et mekelelangu, etawa memuwat et enu-enung ginis na mekepegpesimbakud et dimyung sebaya'.
45014022	Misan enu-enung andel mu pasal et atue e, ikew ne lang beke' Empu' megsulut. Mesukud ating taaw na diki memuwat et enu-enu na keilangan sesewen Empu' et kenyeng penedseled pasal pegbuwat et sembatung ginis na kekeblu' ye ne atin sugat.
45014023	Nerepatan sebarang pengaan et ginis na ya ne maya pegalang-alang, sabab diki ne kuyun dut kenyeng pengandel. Na', banar, ginsaʼt buwat diki ne kuyun dut pengandel, atin keselaan.
45015001	Kityung menge' nekesulay et pengandel kityu, na subali' menenggung dut kerungkeyan et menge' menuley et pengandel. Beke' endey tyu pikiren pasal et keksanan et diri lang.
45015002	Kede sembatu subali' na ipeksan ye sebaya' ye, supaya gasi dut ikenunga beke' ikebasag ye dut pengandel.
45015003	Misan si Kristo kaya nenglingew et diri ye. Segwa' samat nekesurat dut Kesuratan et Empu', kwan, “Pasal peneruru' dye dimyu, dut daken timinudyu.”
45015004	Ginsaʼt nekesurat nekeuna ti' supaya atin dut ikesewd tyu, sabab mapet betsaan Kesuratan et Empu' mekepepagen kityu, masag seled tyu, beke' maya pegarap tyu.
45015005	Teyen, Empu' neng megegbey et kepengnaan beke' basag et seled, na ya megkes dimyu dut pekikisembatu, sementara' na kemyu megiibut dut ki Kristo Jesus.
45015006	Apang kwantin samat sembebatung pusu' beke' baba' kew na megderayew dut Empu' beke' Ama' et kityung Begerar na si Jesus Kristo.
45015007	Ba' enukwan menunga na kemyu tinerima i Kristo, megdemikian kwantin gasi keredyanen myu kede sembatu supaya mebantug Empu'.
45015008	Sabab pegsugiren ku dimyu na si Kristo negmendyaring uripen et menge' Judio alang-alang dut keberbenaran na mawa' dut Empu', supaya pesebenaran menge' penange' ye dut menge' unang kegunggurangan et menge' tawʼt Judio.
45015009	Neinabu itue supaya tawʼt lein Judio mengdayew dut Empu' sabab et kenyeng ingasi', samat dut nekesurat, kwan, “Angkansa deyewen ku ikew eset elepan et menge' tawʼt lein Judio. Kantaan ku ikew teyeg dut kanta et Empu' dut dimung kelang taasan.”
45015010	Sinugid gasi peuli', kwan, “Menep kew, menge' tawʼt lein Judio, mibut ne kenyeng taaw.”
45015011	Sinugid nega, kwan, “Deyewa' myu ating Begerar, kemyung menge' tawʼt lein Judio, beke' megkanta et pengdayew dut Kenye, kemyung ginsaʼt bangsa.”
45015012	Sinugid gasi i Isaias, kwan, “Mawa' dut ugat i Jesse sumupang ating sembatu na ya kumpet dut ginsaʼt bangsa, ya megmendyaring eerapan et menge' tawʼt lein Judio.”
45015013	Teyen ating Empu' et pegarap na igbey dimyu et keenepan beke' kemunseyaan sabab et andel myu Kenye, supaya kemyu baha net pegarap punsabab dut kepengdyarian et Empung Nakem.
45015014	Menge' mengengandel, andel ku banar na kemyu lulus na menunga, lulus na maya kesesewran beke' kegees na menuldu' et kede sembatu.
45015015	Perendem menge' senu-senung bagi' et surat ku dimyu supaya megpeamay-amay. Sinurat ku samat kwantin sabab lang et redyiki' daken teyeg Empu', supaya memuwat ku itueng kesukuen.
45015016	Atin redyiki' daken supaya aku megmendyaring nekesuku' i Jesus Kristo dut menge' tawʼt lein Judio, bilang pari' na ipebunayag ating Menungang Abar et Empu', supaya leing tawʼt Judio megmendyaring kelang keterima na simaya' dut Empu', menge' pasek pinetigna' et Empung Nakem.
45015017	Angkansa, pegdeyewen ku pebiya' si Jesus Kristo sabab dut daken neng pegsuku' dut Empu'.
45015018	Diki ku ketuakal meres pasal et enu-enu, selyu ga dut menge' binwat ne i Kristo sabab pasal daken. Dundunen ku ating menge' tawʼt lein Judio dut pegandel et Empu' pebiya' eset sinugid ku beke' binwat.
45015019	Pegandel dye gasi sabab et menge' mekepengdyarian beke' kelilu'lilu' na' menge' buwat ku pebiya' et kepengdyarian et Empung Nakem. Angkansa mekepeabar ku banar pasal et Menungang Abar, tihad dut lungsud et Jerusalem sumked dut lungsud et Iliriko.
45015020	Daran ku pegegayen na ipengabar ating Menungang Abar dut menge' peglelegdengan na diki kilala si Kristo, supaya diki ku keabar dut nepeebaran ne et iba.
45015021	Ba' diki samat nekesurat, kwan, “Sebarang menge' ingga nesugiran pasal et kenye, meketuun gasi, beke' mekereti' sebarang ingga pe' nemekekingeg.”
45015022	Itue sabab ye angkan kaya aku mekepelembus esentin, sabab maya itueng appa'.
45015023	Na tiban, kaya ne gasi keredyanen ku atue, beke' sabab ye nekwit ne gaay ku ne kemyu periksanen.
45015024	Angkansa pegperuen ku ne sumentin ba' dumun ku neʼt bangsa et Espanya. Pinikir ku ne pebiya' sentin ba' sumurung ku ne dun, supaya gasi metebangan myu aku dut daken neng pegpanew, pegketbes pegterna ku sentin sukur lang megkebe'baya' tyu misan diki mekwit neng timpu.
45015025	Tiban pe', dumun ku mena et Jerusalem, supaya tebangan menge' mengengandel duntin.
45015026	Menge' mengengandel dut probinsiya et Masedonia beke' bangsa et Griego nepikiran dye na menimung et tabang supaya itabang dut menge' miskin neng menge' mengengandel dut Jerusalem.
45015027	Neksanan dye buwaten itue, sabab itue samat pinesuku' na keilangan ne kedye. Sabab ba' dye neng tawʼt lein Judio nekebagi' et bebgey neng redyiki' teyeg et langit eset menge' tawʼt Judio, megdemikian suku' na keilangan dye ne gasi na begian ating menge' Judio et kedyeng kementirian teyeg atuʼt dunya'.
45015028	Angkansa ba' neperuri ne itue beke' netantu na neterima dye, ne sumurung ku ne dut bangsa et Espanya, segwa' pebiya' ku mena esentin.
45015029	Sewd ku ba' aku esentin ne dut dimyu, pegbibiten ku bebgey baha et kesenangan i Kristo.
45015030	Menge' tipused, megpeasi'asi' ku rimyu alang-alang dut Begerar neng si Jesus Kristo, beke' dut pegmerga' neng Empung Nakem, na tebangan myu aku dut pegpenelang pasal et pengatas ku et itue.
45015031	Ipenelanga' myu aku na aku diki mepenu-penu dut menge' diki mengengandel dut bangsa et Judea, beke' pegsuku' ku dut Jerusalem teyen megmendyaring kenunga-nunga dut menge' mengengandel duntin.
45015032	Apang kwantin aku meksanan gasi pegsentin ku, eset kegeayen et Empu', supaya gasi mebegian ku kemyu et atin neng keksanan.
45015033	Mesen dimyu ginsan teyen itueng Empu' pegmewanen et kityung kesenangan. Amen.
45016001	Pegbibilinan ku kemyu pasal et tipused neng libun tyung si Pebe, sembatung megsuku' dut ketingtimungan et menge' mengengandel, na dut lungsud et Senkrea.
45016002	Terimana' myu ya alang-alang lang dut Begerar samat patut neng pegterima et menge' pasek metigna'. Tebangi' myu ya dut ginsaʼt pengengeilangan ye, sabab kela' ne metabang ye dut kinensangan sampay ne daken.
45016003	Ipesempaya' myu daken neng pemangling neng dut megesawa neng de Prisila beke' si Akila, neng menge' keibanan ku et megpegkeradya dut ki Jesus Kristo.
45016004	Negsengkeritan mene biyag dye matey sabab lang et daken. Diki lang et daken lang ba' diki ginsan gasi dut ketingtimungan et menge' mengengandel eset menge' tawʼt lein Judio, megsukur kedye.
45016005	Pegpenglingen ku gasi megpegtimung-timung et menge' mengengandel na pemegtimung-timung dut kedyeng benwa. Penglinga' myu gasi daken neng bi'bila' neng si Epeneto, na unang negayat ki Kristo dut probinsiya et Asia.
45016006	Pegpenglingen ku si Maria sabab negmeliyut et kela' set keradya pasal dimyu.
45016007	Pegpenglingen ku de Androniko beke' si Junia neng menge' kekempungan ku beke' dye nekeibut daken dut pipirisuan. Kilala dye et menge' apostol beke' dye asal ne lagi nekesembatu ne ki Kristo una set daken.
45016008	Pegpenglingen ku si Ampliato na pegmerganen ku sabab ya gasi nekesembatu ne dut Begerar.
45016009	Pegpenglingen ku si Urbano, neng keibanan tyu nekesembatu ne ki Kristo. Megdemikian si Estakuis neng bi'bila' ku banar.
45016010	Pegpenglingen ku si Apeles, na sulay neng keibanan ki Kristo. Pegpenglingen ku gasi ginsaʼt binenwa i Aristobulo.
45016011	Pegpenglingen ku si Herodion, neng daken na' kampung Judio. Pegpenglingen ku menge' binenwa i Narsiso neng ginsan megsuku' ki Kristo sementara' nekesembatu dye kenye.
45016012	Pegpenglingen ku si Tripena beke' de Triposa neng menge' kelilibunan neng negkeradya et menunga sabab lang nekesembatu ne dut kedyeng Begerar. Pegpenglingen ku gasi menge' pegmerganen ku neng bi'bila' neng si Persida, na sembatung libun na pegkeradya et menunga sabab lang dut Begerar.
45016013	Pegpenglingen ku de Rupo, ating pinili' et Begerar, beke' kenyeng indu' na inantang ku ne gasi et daken neng indu'.
45016014	Pegpenglingen ku de Asinkrito, Plegonte, Hermes, Patrobas, Hermas, beke' ibang menge' ketipusdan neng iba dye.
45016015	Pegpenglingen ku si Pilologo, si Julia, si Nereo, beke' kenyeng tipused neng libun, megdemikian gasi ki Olimpas beke' ginsaʼt mengengandel na keibanan dye.
45016016	Megpenglingen kew bilang memegtipused dut ki Kristo. Menge' mengengandel atuʼt ginsaʼt menge' pegtitimungan megpemangling dimyu.
45016017	Menge' mengengandel, megpeasi'asi' ku dimyu, na dyagani' myu sebarang megbuwat et pegkepurak-purak pebiya' samat megdatun et appa' dut dimyung dalan, na menge' tuldu' neng diki sulut tuldu' neng neterima myu ne. Pereyuni' myu dye.
45016018	Ating menge' taaw neng samat kedye in, atin diki tantung megsuku' ki Kristo neng Begerar, ba' diki sabab lang et kedyeng kepulusan. Pegrundingan dye lang ating menge' awam neng menge' taaw sabab lang et kedyeng mereregmis neng bebresen beke' keembutan.
45016019	Nepabar ne dut ginsan pasal et dimyung pegkemeinibuten dut ating Menungang Abar, angkan megenep ku banar. Na, gay ku ne kemyu megkesewd banar pasal et kenunganan, beke' awam et keyeatan.
45016020	Diki mekwit, si Seytan, rumpungen ne et Empu' neng kemunseyaan dut sirib et dimyung menge' tiked. Teyen redyiki' et Empu' Jesus mesen dimyu.
45016021	Pegpenglingen kew i Timoteo, daken neng keibanan, megdemikian daken neng menge' kekampi ku neng de Lusio, Jason, beke' Sosipatro.
45016022	Akung si Tersio neng suminurat et itue, megpangling gasi dimyu, sabab lang et kityung nekesembatu dut Begerar.
45016023	Pegpenglingen kew gasi i Gayo na negpebiri' et kenunganan dut ginsaʼt menge' mengengandel susupen ye teyeg et menge' iba-ibang pegtitimungan. Pegpenglingen kew gasi i Erasto neng mengengepet et pirak et lungsud, megdemikian gasi si Kuarto neng mengengandel tyu.
45016024	Teyen ingasi' et kityung Begerar neng si Jesus Kristo mesen et dimyu ginsan. Amen.
45016025	Beke' tiban, ipeabar pasal et kenyeng kebentugan, na Ya mekepepangger dimyu sabab lang dut daken neng Menungang Abar beke' pepebunayag pasal ki Kristo. Aku mengabar kuyun dut pegkebuar pasal et kelilu'lilu' negpeawam tihad negaʼt tagna'.
45016026	Pasal et itueng kelilu'lilu', atin nepebunayag ne tiban beke' pepesewd ne pebiya' dut surat et menge' tarus na kuyun dut daak et Empu' neng kaya seskeran, supaya ginsaʼt bangsa na mengandel beke' mibut kenye.
45016027	Ketepus-tepusan, dut kaya ne ibang Empu' neng kesewd et ginsan, pebunayag kenyeng kebentugan dut ginsaʼt taaw misan ingyan masa punsabab et ki Jesus Kristo! Amen.
46001001	Itueng surat mawa' ki Pablo neng pinili' sabab eset gaay et Empu' neng negmendyaring Apostol, ingin bersen Bibilinan i Jesus Kristo, beke' mawa' dut tipused tyung si Sostenes.
46001002	Dut menge' pegtimung-timungan et mengengandel et Empu' na dut lungsud et Korinto, eset ginsaʼt pinili' supaya megmendyaring pasek metigna' neng taaw et Empu' sabab et pekikisembatu dut ki Jesus Kristo, sampay ginsaʼt dut peembe-embe neng pemengempu' dut Begerar neng si Jesus Kristo, kedyeng Begerar sampay kityu.
46001003	Mesen teyen redyiki' beke' kesenangan et Empu' neng Ama' tyu beke' Begerar tyung si Jesus Kristo.
46001004	Daran ku pegpeselamat dut Empu' pasal eset dimyu sabab et redyiki' neng binggey ye dimyu pebiya' ki Jesus Kristo.
46001005	Sabab eset pekikisembatu dut ki Kristo, kemyu negmendyaring mentiri' dut ginsaʼt ginis, peiibut dut pememresan sampay kesesewran.
46001006	Ating keberbenaran neng pegtutuldu' kay dimyu pasal ki Kristo, atin melinew mekebiri' set dimyu menge' sebaya' sabab et pememresan sampay kesesewran myu.
46001007	Enu ga diki kew negkurang dut enu-enung menge' begey teyeg et Empung Nakem, sasat kemyu megtetagey na mebunayag Begerar tyung si Jesus Kristo.
46001008	Ya in daran dyeganan kemyu seked kepuspusan, supaya tumeteg kew set pengandel myu seked na dumateng ating eldew na muli' Begerar tyung si Jesus Kristo.
46001009	Mebentel Empu' neng nemili' dimyu supaya mekisembatu dut kenyeng yegang neng si Jesus Kristo na' Begerar tyu.
46001010	Menge' ketipusdan, megpengasi'asi' ku dut dimyu sabab et kepengdyarian et Begerar tyung si Jesus Kristo, na megsulut-sulut kew ginsan supaya diki kew pegkekepekparak-parak, supaya mekisembatu kew dut pikiran beke' menge' paru buwaten myu.
46001011	Menge' tipused ku, ipineabar daken et menge' sengkebenwa i Kloe na kemyu kunu' maya pegiiseg.
46001012	Itue ingin ku bersen, kwat sembatu, “Eset ki Pablo ku.” Sugid gasi et sembatu, “Eset ki Apolos ku”. Maya gasi pegsugid, “Dut ki Pedro aku”, beke' maya nega iba megsugid, “Aku eset ki Kristo”.
46001013	Manu! Nebagi' be taku' si Kristo? Si Pablo be taku' ating rinansang dut krus sabab et dimyu? Binewtismuan kew be taku' supaya mendyaring pengenaren i Pablo?
46001014	Salamat dut Empu', kaya binewtismuan ku eset dimyu selyu de Krispo beke' si Gayo lang.
46001015	Angkan kaya mekepegsugid dimyu na kemyu binewtismuan ampa' mendyaring pepengenaran ku.
46001016	Nerendeman ku pelan, binewtismuan ku gasi ating sengbinenwa i Estepanas. Lyu kedye, kaya ne mekerendeman ku na binewtismuan ku.
46001017	Sabab aku tu' dinaak i Kristo, diki supaya memewtismu, erapun supaya menuldu' et Menungang Abar. Ipegtutuldu' ku pesi itue segwa' diki sabab dut pememresan kuyun dut kesesewran et taaw petetaaw. Angkan supaya diki meugaran et kepengdyarian ating kepeteyan i Kristo dut krus.
46001018	Dut menge' megkebinasa dut Narka', ating ketulduan pasal eset pegkematey i Kristo dut krus atin kerupangan. Segwa' dut kityu sebarang nemekebawi', atin ketulduan kepengyedian et Empu'.
46001019	Nesurat ne et Empu' dut buuk i Isaias, “Rungkaten ku ating kesesewran et menge' mekesewd beke' ugaran et kepulusan ating pendey et menge' mepependey.”
46001020	Enu kepulusan tiban et mekekesewd, et menge' menunuldu' et Keseraan binggey et Empu' ki Moises, sampay et menge' mepependey neng mengderawa eset penewnan na' itue? Ipekilala et Empu' na ating kesesewran et menge' taaw et sengkedunyaan na' itue kerupangan.
46001021	Sabab kuyun dut kesesewran et Empu', diki ye ipegtugut na ya mekilala et taaw sabab dut kesesewran et sengkedunyaan na' itue. Segwa' nepesegya Empu' na usalen et keblan dye kedupangan neng Menungang Abar neng dameng ipegtutuldu' apang puwasen dye in na nemengandel kenye.
46001022	Ating menge' Judio in, dye in nanew et keli'lilu' bilang pesebanar, beke' pegtutulusen et menge' tawʼt Griego kesesewran.
46001023	Angkansa ganang ipegtutuldu' kay pasal et ki Kristo na' Mesias neng neransang dut krus, sembatung keseruruan dut menge' Judio beke' kaya keguna-guna dut menge' tawʼt lein Judio.
46001024	Segwa' dut menge' pinili' et Empu', misan Judio etawa Griego ne, si Kristo ating kepengyedian beke' kesesewran et Empu'.
46001025	Sabab kwan tyu lang na atin kerupangan et Empu' segwa' pelan ating kesesewran neng luwas dut kesesewran et ginsaʼt taaw, beke' ating penganal tyu kelumkan et Empu', pelan atin basag neng luwas eset basag et ginsaʼt taaw.
46001026	Kemyu menge' mengengandel, kinkirana' myu dimyung kepentangan ganang pinili' kew et Empu'. Sesenu ga dimyu ating mekesewd dut penyek et menge' tawʼt sengkedunyaan. Sesenu dimyu ating mekepengdyarian. Sesenu dimyu ating esen-esenan.
46001027	Segwa' pinili' et Empu' sebarang mebaba dut penyek et tawʼt sengkedunyaan supaya inlelewen sebarang mekesewd, beke' pinili' et Empu' ating merurungkey neng kekepentang et tawʼt sengkedunyaan supaya inlelewen sebarang mebebasag.
46001028	Pinili' ye ating pegentangen na' mebaba, kaya keguna-guna, beke' kaya kepulusan dut sengkedunyaan na' itue supaya meugaran et guna ating menge' pegpantang na derekela' dut sengkedunyaan.
46001029	Angkansa kaya mekedyaring megpeabbu dut elepaʼt Empu'.
46001030	Segwa' dut kenye mawa' ating pekikisembatu tyu ki Jesus Kristo na binwaʼt yeng kesesewran tyu. Sabab ye kityu metigna' dut pemiri' et Empu', sampay pinegpendyaring tyu pasek metigna' beke' binawi' tyu.
46001031	Angkansa pesi samat pegsugiren dut Kesuratan, “Ating Begerar Empu' meipegpe-abbu et sebarang meingin megabbu.”
46002001	Menge' mengengandel, ganang esentin ku, ipinebunayag ku dimyu pasal et tagu' na' keberbenaran et Empu', segwa' diki pebiya' dut mererarem neng delehitan etawa metaas neng kependeyan.
46002002	Sabab ganang esentin ku dimyu, nepikir ku na kaya ipegtutuldu' ku dimyu selyu pasal si Jesus Kristo neng Mesias beke' ya in neransang dut krus.
46002003	Na ganang esentin ku iba-iba myu, aku melumek, metakut, beke' megegerger ku na tumeyuma dimyu.
46002004	Dut bebresan beke' pegtutuldu' ku diki ku kemyu inagit sabab lang dut mereregmis na' pemisara kuyun dut kesesewran et taaw, erapun pebiya' dut pesebanar et Empung Nakem beke' kepengyedian et Empu'.
46002005	Angkansa pasal dimyung pegandel ki Kristo, nengandel myu diki dut kesesewran et taaw, erapun dut kepengyedian et Empu'.
46002006	Segwa' dut maya sangpet neng pinegumuran dut pengandel dye, kesesewran ipegtutuldu' kay dimyu, segwa' diki kesesewran et sengkedunyaan na' itue, etawa dut menggegaum et setiban-tiban na maya timpu ye metpu'.
46002007	Ating pegbentuen ku pasal et tagu' neng kesesewran et Empu', na asal netagu' eset taaw petaaw. Itue nepanyap Empu' supaya dut kityung ipegtetaas, mura pinendyari sengkinlebaʼt lungsud.
46002008	Misan sembatu dut menge' megmimilik et penewnan na' itue kaya nekereti' pasal eset keberbenaran na atin. Ba' neretian dye teyen atin, kaya teyen rinansang dut krus ating bantug na' Begerar.
46002009	Segwa', kwantin pegsugiren et Kesuratan, “Ingga pe' mekebiri' et mata, etawa mekekingeg et telinga, beke' ingga pe' gasi mekesampig dut pikiran et taaw, ating pinanyap et Empu' dut menge' megireg kenye in.”
46002010	Segwa' itue pinebunayag kityu et Empu' pebiya' dut Nakem ye ating pinanyap ye kityu. Pegsesewren et Empung Nakem ginsan neng ginis, megdemikian ating pinekemerarem neng tagu' na' keberbenaran et Empu'.
46002011	Kaya nekesewd pasal eset pegpipikiren et taaw selyu ga kenyeng nakem. Megdemikian gasi, kaya nekesewd et pegpipikiren et Empu' selyu ga Nakem et Empu'.
46002012	Lein lang nakem et sengkedunyaan, segwa' Nakem et Empu' ating tinerima tyu, supaya meretian tyu ating menge' bebgey na' ibinggey et Empu' kityu.
46002013	Indyari ipegtuturan kay pasal et menge' keberbenaran neng Empung Nakem dut sebarang maya Empung Nakem. Pegusalen kay menge' tuldu' et Nakem neng pememresan beke' diki menge' beres kuyun dut kesesewran et taaw.
46002014	Sabab ating taaw na kaya Empung Nakem, atin mendi' tumerima et ulmat neng mawa' dut Nakem et Empu'. Sabab kenye kerupungan menge' atin sabab kaya mekeretian ye atin, sabab keilangan ye Empung Nakem ampa' mekeukum ya et mesugat.
46002015	Mekeretian et taaw neng maya Empung Nakem pasal eset arga' et ginsaʼt ginis, segwa' kaya misan sinu kereti' eset taaw na itue e.
46002016	Kwantin pegsugid et Kesuratan, “Sinu taku' nekesewd et pikiren et Begerar? Sinu taku' mekepegpitua eset kenye?” Segwa' mekedyari tyu memikir pasal itueng ginis samat ating kepikiran i Kristo pasal atin.
46003001	Tantu' banar menge' ketipusdan, ganang esentin ku iba-iba myu diki ku kemyu biseranen na samat menge' taaw neng maya Nakem et Empu', segwa' keilangan pegbiseranen ku kemyu bilang menge' taaw neng pemiyagan nega kuyun dut ingin et diri, samat menge' yengyegang nega eset pengandel ki Kristo.
46003002	Binggeyan ku kemyu et gatas, diki mekras neng kekanen sabab diki myu nega megesan. Beke' seked tiban pesi diki myu megees,
46003003	sabab keiregan et diri atin nega peglebi dimyu. Maya nega imbeng beke' bebentanan myu, angkan sentin mekilala na mekesengkinleban kew nega beke' pengebiyagan kew nega samat taaw petaaw.
46003004	Sabab ba' pegsugiren et sembatu, kwan, “Aku eset ki Pablo,” beke' iba kwan, “Aku eset ki Apolos,” diki be tenda' atin na kemyu pengebiyagan nega samat taaw petaaw?
46003005	Sabab sinu si Apolos? Beke' sinu si Pablo? Kami tu' menge' tetehagen lang et Empu' na inusal ye supaya engeyen kew dut pegandel ki Kristo. Pegbuwaten et kede sembatu pasal eset bubuwaten neng tinerima ye dut Begerar.
46003006	Aku nengluwak, si Apolos nenbung, segwa' Empu' negpetuhu' beke' negpelembu'.
46003007	Lein lang ating nengluwak, etawa nenbung merga', segwa' Empu' key sabab Ya nepetuhu' beke' nepelembu'.
46003008	Ating mengluluwak beke' menenembung sali' dye mengengeradya lang beke' kede sembatu kedye keterima et ganti kuyun dut kenyeng pinegsensara'.
46003009	Kami tu' sali' mengengeradya et Empu', beke' kemyu tu' antangan myu samat uma Ye. Antangan myu gasi samat benwa et Empu'.
46003010	Kuyun dut redyiki' et Empu' binggey eset daken, aku nengdatun et penued bilang biaksa neng mememua'. Iba gasi negpelahyun eset pegpepetiyeg et benwa. Segwa' subali' keinget sebarang mememaal.
46003011	Sabab kaya ne ibang penued ne mekedyaring iratun selyu ba' neusuk ne in, si Jesus Kristo.
46003012	Na ba' maya negpetiyeg dut itueng penued na mengusal et bulawan, etawa pirak, etawa merga' neng batu, etawa maya gasi mengusal et kayu, dugami, etawa pineggepasan.
46003013	Mekilala dagbes et keradya eset kede sembatu dut eldew et pegukum. Sabab eset eldew na atin ipebunayag et apuy na ya sumulay beke' megpebunayag eset tantung dagbes et keradya dut kede sembatu.
46003014	Na ba' pinetiyeg et sinu-sinu in dut timbew et penued tumerna, ating negpetiyeg keterima et ganti.
46003015	Segwa' ba' metutung, ya meugaran, segwa' lang ya mebawi' na samat nekelabay et apuy.
46003016	Kaya myu be nesewran na antangen myu Templo et Empu' beke' meglelegdeng set dimyu Nakem Ye?
46003017	Indyari binesanen et Empu' sebarang meminasa et templo ye. Sabab pasek metigna' ating templo et Empu', asal kemyu ne ating templo.
46003018	Endey rundingan et sinu-sinu kenyeng diri. Ba' maya megpeantang et diri ye na ya mekesewd pasal et penewnan na itue, subali' ipantun ye kenyeng diri samat dupang na taaw supaya ya megmendyaring tantung mekesewd.
46003019	Sabab ating kesesewran et menge' taaw et sengkedunyaan na itue kerupangan dut penyek et Empu'. Kwantin pegsugiren et Kesuratan, “Pegelewen ye sebarang mekekesewd misan senung kebiaksaan dye tumangkis.”
46003020	Megdemikian gasi, “Sewd et Begerar na sebarang pegpipikiren et menge' mekekesewd atin kaya keguna-guna.”
46003021	Angkansa endey ipegabbu et sinu-sinu pasal nebuwat et taaw. Sabab ginsan in dimyu,
46003022	si Pablo, si Apolos, beke' si Pedro, itueng sengkedunyaan, ating biyag, ating kepeteyan, atin net tiban beke' atiʼt pegteteyumanen, ginsaʼt itue dimyu.
46003023	Beke' kemyu ki Kristo, beke' si Kristo gasi dut Empu'.
46004001	Kami tu' menge' tetehagen i Kristo beke' pinepengerapan pasal eset tinagu' neng ketantuanen et Empu', kwantin patut iantang myu damen.
46004002	Ating pepengenaran keilangan mendyaring mebentel dut kenyeng begerar.
46004003	Na kaya dut daken atin na aku ukumen myu etawa dut embe-embeng ukuman et taaw. Misan daken, kaya ku pegukumen bilug ku.
46004004	Melayam penedseled ku, segwa' diki ingin bersen na aku kaya ne sala'. Ating Begerar Jesus keukum daken.
46004005	Angkansa kas kewʼt pengukum et ingga penewnan. Tumagey-tagey kew dut pegdateng et Begerar. Ipebiri' ye menge' indeginis na tiban asal tagu' nega eset kelingban beke' ipebunayag pasal eset pegpeperuen et menge' taaw seled pusu' dye. Atin masa, kede sembatu keterima dut Empu' pasal et pemantug neng nepanyap ye.
46004006	Menge' ketipusdan, supaya lang eset kepulusan myu, kami de Apolos ating inusa ku et upama supaya meenaran myu ating ingin bersen et kwan sugid, “Endey kew meglebi et nesurat dut Kesuratan et Empu'.” Angkansa endey ipegabbu et sinu-sinu sengketawan beke' inlelewen gasi iba.
46004007	Sabab sinu pinegbidaan myu dut iba? Diki be ginsaʼt eset dimyu in atin ulmat et Empu'? Ba' kwantin, manu ipegabbu myu na sepantun et diki begey dimyu?
46004008	Kemyu pelan mekeksan ne! Mentiri' kew ne! Kemyu pelan menge' surutan ne, segwa' kaya myu ne kami pineibut! Teyen negmendyaring surutan kew banar megdemikian damen, kwantin gasi teyen.
46004009	Sabab dut pikiran ku, kaming menge' bibilinan binwat et Empu' megmendyaring pinekemebaba' dut ginsaʼt taaw. Kami tu' samat menge' taaw neng neukuman et kepeteyan, sabab negmendyaring pengingindanan kami eset sengkedunyaan et menge' dereakan et Empu' beke' menge' taaw.
46004010	Kami menge' dungdupang alang-alang ki Kristo, segwa' kemyu menge' mekesewd pasal ki Kristo! Merurungkey kay, kemyu mebebasag! Ininlelew kami, kemyu pegbentugen!
46004011	Sumked et itueng lisag, kami peguurapan, pegtutuknewen, beke' usa-usa lebas. Kami pinegtitiksa' beke' kaya melegdengan.
46004012	Pegsengsara' kay supaya maya pengeput et biyag. Megpenginunga kay sebarang pengraat damen. Ba' kami pereaten, pegsendalan kay lang itue.
46004013	Meluyu' neng bebresen pegsubli kay dut sebarang pemenawey damen. Sumked tiban, kami samat menge' rikut, pinekemebaba' neng dagbes et taaw atuʼt lugta'.
46004014	Itue sinurat ku diki supaya inlelewen kew, temed supaya induan samat menge' keyegangan neng pegmergaen ku.
46004015	Sabab misan maya kemyu diki meitung nega neng menunuldu' pasal et biyag mengengandel i Kristo, sembebatu ga ama' myu. Sabab kemyu yegang ku dut pegandel ki Jesus Kristo sabab dut Menungang Abar neng tinuldu' ku dimyu.
46004016	Angkansa nepeamay-amay ku dimyu, sunsuna' myu upama ku.
46004017	Sabab et atue, pinesentin ku si Timoteo, daken neng minerga' beke' mebentel neng yegang dut Begerar. Ya atin megperendem dimyu eset menge' pengarat ku pasal et biyag dut daken neng pekikisembatu ki Jesus Kristo, beke' atin neng pengarat pegtuldu' ku dut menge' pegtimung-timungan et mengengandel misan embeng lungsud.
46004018	Maya senu dimyu pegmetaas sabab kwan dye lang diki ku ne kesurung esentin.
46004019	Segwa' ba' geayen neʼt Begerar, aku sumentin et mesekali' ne timpu, beke' birinen ku ba' enu mebutbuwat dye neng pegmetaas, ba' keldameʼt pegbersen dye lang etawa ba' maya dye basag teyeg et Empu'.
46004020	Sabab pasal eset pegmilik et Empu', diki dut bebresen lang, imbes dut pengebiyagan kew nega dut kepengyedian et Empu'.
46004021	Enu ireg myu? Sumentin ku ne ampa' pegreganen banar, etawa maya pegmerga' beke' nakem et keguepan?
46005001	Na, nekapet daken abar na meraat binwat pesi et sembatu dimyu na pegibanen ye esawa et kenyeng ama'. Misan menge' kaya mengandel Empu' diki pemuwat et kwantin neng kerupangan na sumbang.
46005002	Segwa' agad pegabbu myu nega itue! Mepatut teyen lumeew kew beke' sumiyak, beke' ipeugad ating nemuwat et kwantin in!
46005003	Seukat ne kaya esentin bilug ku, segwa' esentin ku nega gasi dut nakem, sepantun nega na aku sentin. Sabab et itue, ating nemuwat et kwantin inukum ku ne pebiya' dut kepengyedian et Begerar neng si Jesus.
46005004	Aku iba' myu eset nakem dut pegtimung-timung. Beke' dut kepengyedian et Begerar tyu neng si Jesus,
46005005	igbeya' myu ki Seytan ating taaw supaya mebinasa kenyeng bilug, supaya mebawi' kenyeng nakem dut eldew et keukuman et Begerar.
46005006	Diki mepatut na kemyu megabbu. Diki myu be nesewran samat itueng pegbersen, “Pepebuka' et isek-isek neng pikembang ginsaʼt neng buang?”
46005007	Ugara' myu lelagi neng pikembang, ating keselaan, supaya kemyu megmendyaring melinas. Apang kwantin, mepantun kew dut sembatung bagu neng buang na kaya pikembang, na asal kwantin antangan myu. Sabab sineraka' dye ne si Kristo, ating bibili tyu dut Kenkaan neng Neketalib.
46005008	Angkansa ipeglami-lami tyu ating kenkaan, segwa' diki pasal eset kerupangan beke' kereatan, antangen ye bengbang neng maya lelagi neng pikembang. Erapun ipeglami-lami tyu pasal dut kebentelan beke' kebebenaran, antangen ye bengbang neng kaya pikembang.
46005009	Sinugid ku dut surat ku na kas kewʼt mekibi'bila' dut menge' taaw na pemuwat kerupangan na sumbang.
46005010	Kaya sinugid ku na pasal eset menge' taaw atuʼt sengkedunyaan itue na mepengbeis, megaruk, menenakew, etawa sebarang mengengempu' dut empu'empuan. Sabab ba' kwantin, keilangan myu ne mugad dut sengkedunyaan itue.
46005011	Ingin bersen ku, kas kewʼt mekibi'bila' dut menge' taaw neng kwan dye menge' mengengandel i Kristo, temed dye in negkedusa et pekibeis etawa mesuwa', etawa mengengempu' dut empu'empuan, pengembut, peglangu-langu etawa menenakew. Sampay kas kew misan mekisaru set kwantin neng menge' taaw.
46005012	-
46005013	Sabab diki kepegewla' ku mengukum dut menge' diki mengengandel et Empu', segwa' Empu' atin mengukum kedye. Sebarang dut seled et pegtimung-timungan et mengengandel atin mepatut myung ukumen, diki be? Kwantin pegsugiren dut Kesuratan, “Ipeugara' myu sebarang mereraat neng iba myu.”
46006001	Sengmenu sembatu dimyu maya sumbung atu dut iba mu neng mengengandel. Mepatut ne taku' ba' ipenindal ye be dut menge' ukuman et menge' kaya mengandel Empu', diki ne lang ipesaad dut menge' taaw et Empu' na mengatur et itue neng bisara?
46006002	Diki myu be nesewran ating menge' taaw et Empu', atin ne leyd mengukum et sengkedunyaan? Na ba' kemyu mengukum et sengkedunyaan, kaya myu be mesewran ukumen samat kwantin ga dedekla' ye?
46006003	Diki myu be nesewran na kityu mengukum dut menge' dereakan et Empu'? Senu mene neng ginis ba' pasal eset biyag na itue?
46006004	Ba' kemyu maya biseranen, itindal myu nega be dut menge' taaw na diki kilala et pegtimung-timungan et mengengandel?
46006005	Pikira' kelelewan myu! Kaya ne be dut dimyu mekesewd mengatur pasal bebentanan et iba mu mengengandel?
46006006	Enuʼt pepenindal kew nega dut ukuman, mengengandel atu dut mengengandel, beke' dut elepan nega et menge' taaw neng lein mengengandel?
46006007	Sabab maya ating pebisara-bisara myu atu dut semba-sembatu, atin sembatu neng belangka' et dimyung pegtitipuseran. Diki be lebing menunga na sendalan myu ne lang ating pengdurupang, beke' ipetalib ating pengrurunding?
46006008	Segwa' kemyu nega pengdupang beke' pengrunding, beke' dut ketipusdan myu nega!
46006009	Diki myu be nesewran na ating menge' mekeselaan kaya bagi' dut pengmilikan et Empu'? Kasi' myu dupangen bilug myu! Sebarang megpenubli et esawaʼt taw, etawa pengempu' dut empu'empuan, etawa pegbeis-beis, etawa pegbeis-beis dut sali' ye lelaki etawa sali' ye libun,
46006010	etawa menenakew, etawa megegaruk, etawa peglangu-langu, etawa menenawey etawa mengrurunding, samat kwantin neng menge' taaw kaya lang bagi' dye dut pengmilikan et Empu'.
46006011	Maya senu-senu dimyu kwantin tagna' ti'. Segwa' kemyu melinas ne dut dimyung keselaan. Kemyu pinendyaring pasek metigna' et Empu'. Kemyu pinemaap ne pasal keselaan sabab dut kepengyedian et Begerar neng si Jesus Kristo beke' Nakem et Empu' tyu.
46006012	Kalu' maya pegsugid et kwantin, “Melayam ku memuwat et misan enu.” E' pesi segwa' diki ginsaʼt ginis mekenunga dimyu. Mekedyari ku gasi sugiren, “Melayam ku memuwat et misan enu,” segwa' diki ku peuripen dut enung ginis.
46006013	Sugiren gasi et iba, “Pegkaan apang dut beteng beke' ating beteng dut pegkaan.” Banar atin, segwa' itue sali' dye rungkaten et Empu'. Ating bilug diki supaya dut pekibeis, erapun supaya sukuen dut Begerar, beke' igbey et Begerar ba' enu keilangan dut bilug.
46006014	Biniyag peuli' et Empu' ating Begerar neng si Jesus, megdemikian gasi biyagen Ye peuli' kityu sabab dut kenyeng kepengyedian.
46006015	Diki myu be nesewran na kemyu samat menge' bagi' et bilug i Kristo? Isien ku be taku' ating bagi' et bilug i Kristo supaya buwaten et bagi' et bilug et sembatung mememegbeis neng kelibunan? Diki!
46006016	Diki myu be nesewran na sebarang nekipegsembatu samat kwantin neng libun mepantun kesembatung-bilug ye? Sabab sinugid dut Kesuratan, “Dyeng duwa pantun sembebatu.”
46006017	Segwa' sebarang nekisembatu tu' et Begerar, atin kesembatu ye dut nakem ye.
46006018	Kas kewʼt pegbeis. Dut misan enung keselaan neng pegbuwaten et taaw, dut liwan et bilug ye. Segwa' pasal pegbeis, diri neng bilug atin mekeusiba'.
46006019	Diki myu be nesewran na dimyung bilug atin templo et Empung Nakem na asal dut seled dimyu, beke' tinerima myu mawa' dut Empu'? Ating bilug myu diki ne dimyu, segwa' dun net Empu'.
46006020	Inlen ye kemyu et kela' neng arga'. Angkansa usala' myu dimyung bilug supaya mepebantug ating Empu'.
46007001	Na, pasal et menge' keginisan na dut dimyung surat. Kwantin mesugid ku, menunga dut lelaki endey mengesawa.
46007002	Segwa' supaya diki mebuwat pekikibeis eset ketingtimungan et mengengandel, subali' ne' kede lelaki maya diri dyeng esawa, beke' kede libun maya diri dye gasi neng esawa.
46007003	Keilangan perurien et lelaki suku' ye dut kenyeng esawa, megdemikian gasi libun dut kenyeng esawa.
46007004	Sabab libun kaya ne kepengyedian ye dut kenyeng bilug segwa' esawa ye ne in. Megdemikian gasi, diki ne lelaki nega maya kepengyedian et kenyeng bilug segwa' kenye neng esawa.
46007005	Kasi' myu pengimuti' sali'sali', lyu ba' pegisunan myu na endey mena megulid, supaya mebgey myu timpu dut pegpenelang. Pegketbes, megulid kew ne gasi, supaya diki kew metuksu' i Seytan sabab et diki kew ne mekepegsandal.
46007006	Pegsugiren ku in diki daak, temed pengreti' et dimyung kepentangan.
46007007	Ingin ku teyen kemyu ginsan sumulit eset daken. Segwa' kede sembatu maya kenye-kenyeng begey na dinatun lagi et Empu', beke' ginsaʼt itue diki megse'sali'.
46007008	Itue gasi mesugid ku dut menge' kayangga esawa beke' menge' libun neng nebeluan, menunga nega ba' dye daran kaya lang esawa, samat daken.
46007009	Segwa' ba' diki dye kesandal et kedyeng bilug, mengesawa dye ne. Lebing menunga na mengesawa kas lang lumandu' gaay dye megkesala' et pekikibeis.
46007010	Dut menge' maya esawa, itue diki tahag ku, temed mawa' set Begerar, endey mekipegbutas ating libun dut kenyeng esawa.
46007011	Ba' ya mekibutas, dumaran ne et kaya lang esawa etawa megsulut dye meguli' megesawa. Beke' endey gasi butasen et lelaki kenyeng esawa.
46007012	Dut iba gasi, itue pegsugiren ku, diki sinugid et Begerar ganang ya atue, kwan ku, ba' sembatung lelaki mengengandel na maya esawa na diki mengengandel beke' ingin ye dumaran set kenye, endey ye pekibutasan.
46007013	Ba' sembatung libun na mengengandel na maya esawa na diki mengengandel beke' ireg ye na dumaran pegiba-iba dut kenye, endey ye pekibutasan.
46007014	Sabab ating lelaki na diki mengengandel negmendyaring keterima-terima dut Empu' sabab et kenyeng esawa, beke' ating libun na diki mengengandel atin negmendyaring keterima-terima dut Empu' sabab et kenyeng esawa. Ba' diki kwantin, kaya melinas dut elepan et Empu' kedyeng menge' yegang, segwa' tantu banar terima dye dut Empu'.
46007015	Ba' ingin mekibutas et esawa neng kaya mengengandel, pesaran lang ya mekibutas. Siat kwantin neng neinabu, ating lelaki etawa libun neng mengengandel kulpas ne. Sabab pinili' tyu et Empu' dut mesanang neng pemimiyag.
46007016	Diki sinewran, menge' kelilibunan, kalu' kemyu usalen pasal eset ikebawi' et dimyung esawa. Beke' kemyung menge' kelelekian, diki sinewran kalu' kemyu usalen pasal eset ikebawi' et dimyung esawa.
46007017	Mengebiyagan kede sembatu kuyun dut binggey kenye et Begerar, beke' dumaran dut kepentangan ye ganang pinili' ya et Empu'. Itue pegtuldu' ku dut ginsan et menge' pegtimung-timungan et mengengandel.
46007018	Ba' sembatung taaw tuli' ne ganang pinili' ye et Empu', endey ye ugaren ating menge' tenda' et pegketuli'. Beke' ba' ingga pe' gasi, endey ne ya petuli'.
46007019	Kaya arga' ba' tuli' etawa diki tuli', segwa' merga' atiʼt pegandel dut menge' daak et Empu'.
46007020	Tumeteg kede sembatu dut kepentangan ye et biyag ganang pinili' ne ya et Empu'.
46007021	Ikew be uripen ganang pinili' ke et Empu'? Kasi' atin pegperuria'. Segwa' ba' maya timpu na ikew mekepuwas, delingkata' atin.
46007022	Sabab sembatung uripen sengkepunan ganang pinili' ne ya et Begerar atin melayam ne sabab dut Begerar. Megdemikian gasi ating taaw na' melayam ganang pinili' ne ya i Kristo atin negmendyaring uripen ne i Kristo.
46007023	Inlen kew et Empu' eset kelang arga', kas kewʼt peuripen dut taaw.
46007024	Menge' iba-iba ku neng mengengandel, misan enu ne kepentangan myu et biyag ganang pinili' et Empu', tumeteg kew ne sentin ne megbebayaʼt Empu'.
46007025	Pasal gasi dut menge' kaya esawa, kaya mebgey daak mawa' dut Begerar. Segwa' bilang sembatung taaw na mepengerapan sabab dut ingasi' daken et Begerar, megey ku et daken neng sedseled.
46007026	Sabab et kelang keliyutan tiban, pikir ku na menunga nega dut sembatung lelaki na tumeteg dut kenyeng kepentangan tiban.
46007027	Ikew be maya ne esawa? Kas ne mekibutas. Ikew be kayangga pe' esawa? Kasi' ne pegpikira' mengesawa.
46007028	Ba' ikew mengesawa, diki ke negkesala', beke' ba' sembatung budyang mengesawa diki ya negkesala'. Segwa' kerasa dye et menge' keliyutan eset biyag na' itue, beke' atin gay ku na metengkisan myu.
46007029	Itue gay ku bersen, menge' ketipusdan, mekabi' ne ating emuring timpu. Angkansa tiharan tiban, sebarang maya esawa mengebiyagan ne et samat kaya lang esawa.
46007030	Ating menge' nemegsisiyak, samat kaya megsisiyak. Sebarang memegenep, samat kaya megenep. Sebarang memengelen, samat kaya lang pemusaka'.
46007031	Beke' sebarang pemegsemunsaya' atuʼt sengkedunyaan na itue, na samat diki dye ne pegpenglingen. Sabab dagbes et ginsaʼt ginis atuʼt dunya' na itue mepapas.
46007032	Gaay ku kemyu meperayu' dut kesusaan et biyag. Ating peglingewen et lelaki neng kaya esawa atiʼt keradya lang pasal dut Begerar, sabab ingin ye megmendyaring kegey-gaay dut Begerar.
46007033	Segwa' ating peglingewen et lelaki neng maya esawa atiʼt ginis atuʼt sengkedunyaan na itue, sabab ingin ye megmendyaring kegey-gaay dut kenyeng esawa.
46007034	Sabab et itue, tenga' peglingewen ye. Megdemikian ating peglingewen et budyang etawa libun neng kaya esawa atiʼt menge' ginis pasal dut Begerar, sabab ingin ye metindan bilug ye banar dut pegsuku' dut Begerar na eset bilug sampay nakem ye! Segwa' ating peglingewen et libun neng maya esawa atiʼt menge' ginis et sengkedunyaan na' itue, sabab ingin ye megmendyaring kegey-gaay dut esawa ye.
46007035	Pegsugiren ku itue supaya metebangan kew. Diki ku kemyu pegipiten. Imbes ingin ku mebibit kew dut meselusay na' pemimiyag, supaya mekesuku' kew banar na kaya tenga' dut Begerar.
46007036	Na ba' maya lelaki na megpengirendem ne kaya ya megpegarat et menunga dut tunang ye, beke' ba' diki ne mesendalan napsu', beke' sabab et itue keilangan megesawa dye, ipelahyun dye lagi neng neparu dye megbulun dye. Diki itue keselaan.
46007037	Segwa' ba' tebes ne pinikir et lelaki na diki ya mengesawa, menunga itue ba' mesandal seled ye. Menunga itue ba' diki ya mekelegesan lang, beke' ba' mesendalan ye diri ye.
46007038	Megamgam megpekibulun ne lang dut tunang ye, segwa' lebing menunga meteng diri ye beke' endey mengesawa.
46007039	Esawa na libun nesigtan ne et esawa sasat pebibiyag nega. Ba' natey ne lelaki, ating libun mekedyari ne mengesawa dut misan sinung meinginan ye, segwa' dut sembatung mengengandel.
46007040	Segwa' lebing metanam ba' dumaran ya dut kenyeng kepentangan. Atin dut daken neng pikiran, beke' merali' set daken nega gasi ating Nakem et Empu'.
46008001	Ipereti' ku gasi dimyu pesalan dut menge' pegkaan neng pinantap dut empu'empuan. Sewd tyu na maya kesewran tyu ginsan. Samat kwantin neng kesesewran mekepikir taaw supaya megabbu, segwa' pasal et pegmerga', atin mekepepangger.
46008002	Sebarang pengerim ne ya taaw maya kesewran, atin ingga pe' nekesewd et ba' enu subali' dyeng mesewran.
46008003	Segwa' kilala et Empu' sebarang megingin kenye.
46008004	Pasal pesi et pegkaan neng pinanyap dut empu'empuan, sewd tyu na kaya kepulusan ating menge' empu'empuan, beke' samat pegsugiren et Kesuratan, kwan, “Sembebatu lang Empu' banar, kaya ibang empu'.”
46008005	Misan ne maya pegsugiren na maya mekansang menge' empu' dut langit etawa dut lugta', beke' mekansang pegtingkagen na “menge' empu'” beke' “menge' begerar”,
46008006	segwa' kityu sembebatu ga Empu' banar, ating Ama' ne negpendyari et ginsaʼt ginis, beke' kityu pebibiyag apang kenye. Beke' sembebatu Begerar, si Jesus Kristo, beke' sabab dut kenye ginsang ginis pinendyari beke' angkan kityu pebibiyag.
46008007	Segwa' diki ginsan nekesewd et itue. Maya mene megegdam pasal pengempu' dut empu'empuan. Angkansa sumked tiban, ba' mengaan dye et samat kwantin neng pegkaan, kekegdam dye bebgey nega atin dut empu'empuan neng pegkekanen dye. Seukat selus kurang dye et kesesewran, pegalang-alang penedseled dye kwan dye lang negkesala' dye ne.
46008008	Diki sabab et pegkaan angkan kityu keterima-terima dut elepan et Empu'. Kaya malam kityu ba' diki tyu mengaan et kwantin neng kekanen, beke' kaya gasi kenunganan mebgey kityu ba' kityu mengaan et atin.
46008009	Segwa' meginget kew, kalu' ating pegusal tyu et kesemunseyaan na mengaan et misan enung pegkaan taka-taka atin mekepesala' et sebarang melumek nega eset pengandel.
46008010	Ba' kemyu umuran neʼt kesesewran ne pengaan dut seled et templo et menge' empu'empuan, indyari mebiri' kew et melulumek nega eset pegandel, diki dye merali' mepikiran na atin pegkaan neng pinantap dut empu'empuan na menunga pengaan?
46008011	Angkansa sabab et dimyung kesesewran, nebinasa ating tipused myu na melumek nega angkan sabab et kemeteyan pesi i Kristo.
46008012	Angkan negkesala' kew ki Kristo sabab sinundur myu et pegkekesala' dimyung tipused beke' sinakit kedyeng seled na merungkey.
46008013	Angkansa ba' sabab dut pegkaan megkesala' tipused ku, diki ku ne lang mengaan et uned supaya diki megkesala' tipused ku.
46009001	Diki be taku' aku tu' sembatung taaw na melayam eset keradya liwan? Diki be taku' aku tu' bibilinan? Diki be taku' nebiri' ku si Jesus neng Begerar tyu? Diki be kemyu ating bua' et daken neng pegsusuku' kenye?
46009002	Ba' misan diki kilelanen et iba pasal eset daken neng pegke-bibilinan, temed merali' kikilelanen myu aku! Kemyu kesebenaran na aku bibilinan et Begerar.
46009003	Itue ketubagen ku dut sebarang pemengingkut eset daken.
46009004	Kaya be kepegewlaan kay ne berandyaan et pegtimung-timungan et mengengandel dut damen neng pengengeilangan, damen neng mengaan beke' minum?
46009005	Kaya be kepegewlaan kay ne mengiba dut esawa na' mengengandel, samat binwat et menge' ibang bibilinan beke' menge' ketipusdan et Begerar beke' i Sipas?
46009006	Kami lang be de Bernabe na kaya kepegewlaan megpetaren eset pegtulus et pengebiyagan?
46009007	Sinung sundalu neng megsusuku' gaked neng siin ye atin peggastu ye? Senung taaw neng nengluwak et ubas na diki kerasa et bua' ye? Sinung mengingipat et bibili na diki nekepulus et gatas et itue?
46009008	Pasal pegsugiren ku in diki sali' lang dut pegbuwaten lang et taaw. Atin gasi pegsugiren et Keseraan.
46009009	Nesurat dut Keseraan binggey et Empu' ki Moises, kwan, “Kasi' pegbengkurungi' sapi' sasat megguguyas.” Tantu be menge' sapi' lang peglingewen et Empu'?
46009010	Diki! Segwa' kityu atin pegsegbuten ye. Sabab pasal et kityu angkan itue nesurat. Sabab ating mengengeraru beke' ating mengguguyas megerim na maya kebagi' ye dut nekeyg.
46009011	Kami nenabug dimyu et kenunganan et Empung Nakem. Kelang masa ne be teyen ba' kekeyg kay et menge' kepulusan neng misan indeginis neng mawa' dimyu?
46009012	Ba' iba maya kwantin neng kepegewlaan dut dimyu, megdemikian gasi damen! Misan kwantin ne, diki kay pegusalen itue neng kepegewlaan. Sinendalan kay ginsan supaya diki kay megmendyaring belangka' dut Menungang Abar pasal ki Kristo.
46009013	Diki myu be nesewran na ating menge' megsusuku' dut templo, atin meketerima et pegkaan mawa' dut templo, beke' megsusuku' dut ranggar, atin maya bagi' dut menge' bebgey na dut ranggar?
46009014	Dut kwantin ne gasing egian, ipegdaak et Begerar na ating menge' menunuldu' et Menungang Abar patut lang na megbiyag dut pengengabar et Menungang Abar.
46009015	Segwa' diki ku pegusalen misan embeng menge' kepegewlaan na itue, beke' diki ku kemyu pegsuratan supaya begeyan myu aku et tabang. Ireg ku nega na matey mena kasga ugaren et sinu-sinu pasal daken neng pepentangan angkan merarem ku meggabu!
46009016	Seukat tiban aku mengengabar ne et Menungang Abar, lein lang atin sebaban mekedyari ku ne megabbu. Atin pesuku' neng pinekulu daken. Elula' ku ne ba' diki ku ituldu' ating Menungang Abar teyeg Empu'!
46009017	Ba' pegbuwaten ku itue dut daken lang keireg na' gaked, indyari aku maya metagey na tengdan in. Segwa' pegbuwaten ku itue bilang pegtuman dut pinesuku', sabab itue pinengarap et Empu' daken.
46009018	Enu tiban ganti daken? Atin neʼt mepeabar ku et kaya bayad ating Menungang Abar beke' ating diki ku pegisi' et kepetutan bilang menunuldu'.
46009019	Melayam ku beke' diki uripen et sinu-sinu. Segwa' nepeuripen ku dut ginsan, supaya mekeagit ku et lebing mekeldam dut pengmilikan et Empu'.
46009020	Dut pengmilik et menge' Judio, aku arat Judio supaya megayat ku dye. Seukat diki aku sekupen et Keseraan binggey ki Moises, megibut ku sasat iba-iba ku sebarang pepengenaran et Keseraan supaya megayat ku dye.
46009021	Dut pengmilik gasi et tawʼt lein Judio, na diki sekupen et Keseraan i Moises, aku samat tawʼt lein Judio ne gasi, na diki sekupen et Keseraan i Moises, supaya dye megayat ku gasi. Diki itue ingin bersen na diki ku pegsunuren ating menge' daak et Empu', sabab aku sekupen et Keseraan i Kristo.
46009022	Dut pengmilik et menge' merurungkey dut pengandel, aku samat merungkey gasi supaya megayat ku dye. Dut ginsan neng egian aku nekiuyun dut ginsaʼt taaw supaya misan senu-senu mene mebawi' ku, misan enung egian.
46009023	Pegbuwaten ku ginsaʼt itue alang-alang dut Menungang Abar, supaya aku mekebagi' dut menge' pesukuran et itue.
46009024	Sewd myu sebarang keibut dut dererakan, atin memegdarak ginsan, segwa' sembebatu ga keisi' et ganti! Angkansa inungana' myu dumarak supaya meisi' myu ating ganti'.
46009025	Ginsaʼt megbebelbengel neng peganad, atin meteng et diri dut ginsaʼt ginis supaya mekeisi' et sembatung kuruna neng diki lang dumaran, segwa' ating kuruna neng pegiwasan tyu, ating dumaran misan ingyan.
46009026	Angkansa aku megdarak banar pesurung dut maya tantu neng peternan. Beke' gasi diki ku megsala' ba' megsuntuk misan enu, diki ku megsuntuk et deres lang.
46009027	Pepeliyutan ku daken neng bilug beke' pegbulagen diri, kalu' pegketbes ku na menuldu' dut iba, aku gasi teksiren dut kepengdyarian ku.
46010001	Menge' iba-iba ku mengengandel, gaay ku na rendemen myu ba' enu neinabu dut menge' keupu'upuan tyu neng nibut ki Moises tagna' ti'. Ginsan dye neternungan et kunem na netulduen dut kedyeng pegseringkuar, beke' pinegparak et Empu' danum et Merugu' na' Dagat apang nemengebian dye dut sembela'.
46010002	Angkan kwantin, ginsan dye nebewtismuan dut kunem beke' dut dagat bilang menge' mengingibut i Moises.
46010003	Ginsan dye nemengaan et sembebatung kelililung pegkaan na' pinanyap et Empu'.
46010004	Nemenginum dye gasi et sembebatung keli'lilung inumen na pinanyap et Empu', mawa' dut “Keli'lilung Batung” neng megeabay kedye, beke' ating Batu si Kristo.
46010005	Segwa' diki neinginan et Empu' ating kineldaman eset kedye, angkansa nebinasa dye beke' neglemintakan dut kelnangan kedyeng menge' tulang.
46010006	Itueng menge' neinabu apa' itue kityu supaya endey tyu mengerim et menge' mereraat neng ginis samat binwat dye.
46010007	Kas kewʼt pengempu' dut menge' empu'empuan samat senu-senu kedye. Samat dut Kesuratan, “Nemengarung menge' taaw supaya mengaan beke' menginum beke' nemeniyeg supaya megtarek.”
46010008	Endey tyu megbeis-beis, samat pegbuwaten et senu-senu dut kedye, angkansa 23,000 nemematey dut seled seng eldew.
46010009	Endey tyu sulayan ating Begerar, samat pegbuwaten et senu-senu dut kedye, angkan dye in tininduk et menge' seli beke' natey.
46010010	Endey myu gasi summal, samat senu-senu kedye, angkansa netpu' dye et Dereakan et Empu' neng Memiminasa.
46010011	Neinabu ginsan itue kedye bilang apa' dut iba, beke' nesurat itue dut Kesuratan supaya tulduan kityu na menge' neptan et emuring penewnan.
46010012	Angkan pesi meginget sebarang megsesewd na ya metitiyeg, taka-taka ya meugba'.
46010013	Kayangga pe' na pegsulay na diminateng dimyu na diki nelebayan et ginsaʼt taaw. Empu' bin mebentel, beke' diki ye tugutan na kemyu sulayan et luwas et dimyung gees. Segwa' ganang pegdateng et pegsulay, begeyan et Empu' kemyu et basag supaya metengwasan atin.
46010014	Angkansa pesi menge' pegmerganen, kas kewʼt pengempu' et menge' empu'empuan.
46010015	Samat kwantin pegsugiren ku dimyu sabab kemyu metutulid, kemyu ne mengukum ba' enu beresen ku ne.
46010016	Pasal peginum tyu et alak dut sawan neng pegpesukud, diki be na ipinegmesukur atin pekikibagi' dut dugu' i Kristo? Beke' ating pegkaan tyu et bengbang neng pinegrekrepik, diki be atin pekikibagi' gasi dut bilug i Kristo?
46010017	Angkansa pesi, ba' enukwan sembebatu neng bengbang, kityu sembebatu bilug misan mekeldam tyu, sabab kityu nekikibagi' dut sembebatung bengbang.
46010018	Indani' myu ating bangsa et Israel, diki be sebarang pemengaan et menge' simaya', atin nekikisembatu keradya dut ranggar?
46010019	Enu ingin ku bersen? Na maya taku' kepulusan ating empu'empuan etawa ating pegkaan neng inulmat dut menge' empu'empuan?
46010020	Diki! Ingin ku lang bersen ating menge' taaw ne kaya megkekilala et Empu' in nemegsimaya' et kedyeng bebgey dut menge' meraat na tawʼt kelingban, diki dut Empu', beke' mendi' ku na kesembatu kew dut menge' meraat na tawʼt kelingban etawa menge' demonyo.
46010021	Diki kew mekeinum dut sawan et Begerar na Empu' beke' dut sawan et meraat na taaw. Diki kew mekedyari mekesaru dut kekanan et Begerar beke' dut kekakanan et menge' meraat na taaw.
46010022	Meireg tyu be na mengimun ating Begerar na Empu'? Pikir myu lebing mekepengyedian tyu luwas et Kenye?
46010023	Maya selus negsugid, “Melayam ku kebuwat et misan enu,” segwa' diki ginsan mekenunga. “Melayam ku kebuwat et misan enu,” segwa' diki ginsan meketabang.
46010024	Kasi' myu pegtulusa' ikenunga et diri ye lang, imbes ikenunga et sebaya' ye.
46010025	Kana' myu misan enung mekeelen dut pepelnan dut tabuan. Beke' kas kew net megbesberes nega ba' atin uned neng sinumbelian supaya diki megsala' penedseled myu.
46010026	Sabab pegsugiren dut Kesuratan, kwan, “Lugta' beke' ginsaʼt sunu' ye atin yeʼt Begerar.”
46010027	Ba' geyaten kew et sembatung diki mengengandel beke' gay myu gasi sumurung, kana' myu misan enung ipelamak dimyu beke' kas kew neʼt mengingkut nega sabab et penedseled myu.
46010028	Segwa' ba' maya megsugid dimyu kwan, “Itue pinantap dut empu'empuan,” indyari kasi' myu ne kana' atin alang-alang lang dut negsugid dimyu supaya diki megsala' penedseled ye.
46010029	Ingin ku bersen ating penedseled et iba-iba myu beke' diki penedseled myu. Irawa gasi et iba, “Enu ating keleyaman ku belengkaen et iba?
46010030	Manu aku seweyen sabab lang eset pegkaan et indeginis na ipegpeselamat ku gasi dut Empu'?”
46010031	Angkansa ba' kemyu mengaan etawa menginum, etawa misan enung pegbuwaten myu, buwata' myu ginsan dut ikebantug dut Empu'.
46010032	Endey lang kemyu sebaban eset pegkesala' et sebaya' myu, misan sinu tawʼt Judio mene, etawa' dut menge' tawʼt lein Judio mene, etawa' dye in eset pegtimung-timungan et Empu'.
46010033	Demikian dut daken gasi pegbuwaten, pegtuyu' ku ne megbeyan ku et keksanan ginsaʼt taaw dut ginsan neng pegbuwaten ku. Diki ku pegtulusen diri ku lang neng kepulusan, ba' diki kepulusan et mekeldam, supaya mebawi' dye.
46011001	Sulita' myu aku, samat pegsulit ku ki Kristo.
46011002	Pegdeyewen ku kemyu sabab aku pegrendemen myu daran beke' pegtumanen myu ating menge' tinuldu' ku dimyu.
46011003	Segwa' ingin ku meretian myu na si Kristo megsesakup dut ginsaʼt kelelekian, beke' kelelekian gasi atin megsesakup dut kenyeng esawa, beke' Empu' gasi megsesakup dut ki Kristo.
46011004	Ating lelaki neng pegpenelang etawa pepeabar eset beres et Empu' na maya tendung dut ulu, atin nekebgey et kelelewan dut megsesakup kenye.
46011005	Ating libun neng pegpenelang etawa pepeabar et beres et Empu' na kaya tendung dut ulu, atin nekebgey et kelelewan dut megsesakup kenye. Ya samat libun neng inugisaʼt ulu.
46011006	Ba' mendi' megtendung ating sembatung libun, ya subali' putekan ne et buek ye. Sabab tantung kelewleew dut libun na megpeputek etawa megpeugis et buek, mepatut na ya megtendung.
46011007	Diki mepatut na megtendung lelaki, sabab ya antangen beke' kebentugan et Empu'. Segwa' libun kebentugan et lelaki.
46011008	Sabab ating lelaki diki binaal mawa' dut libun, imbes ating libun binaal minewanan ye dut lelaki.
46011009	Beke' diki gasi pinendyari ating lelaki apang dut libun, segwa' ating libun apang dut lelaki.
46011010	Alang-alang dut menge' dereakan et Empu', libun mepatut megtendung bilang tenda' na ya nesekupan et kenyeng esawa.
46011011	Segwa' dut pengebiyagan uyun eset Begerar, keilangan et libun ating lelaki, beke' keilangan gasi et lelaki ating libun.
46011012	Misan ne atin unang libun minewanan dut lelaki, ginsaʼt menge' lelaki pinegyegang et libun. Beke' mawa' dut Empu' ginsaʼt keginisan.
46011013	Kemyu ne mengukum, sugat be dut sembatung libun mebiri' na megpenelang dut Empu' kaya tendung ulu ye?
46011014	Diki be' seraba ne gasi na atin negtuldu' dimyu, na kelewleew dut sembatung lelaki megpekebuwat et buek?
46011015	Segwa' megpekebuwat et buek et libun na kebentugan ye. Sabab binggey kenye ating buek bilang penendung.
46011016	Segwa' ba' maya nega meireg mekisagka' pasal et itue, kaya mesugid ku ba' diki itue; pasal pegpengempu', kwantin pinegarat kay, sampay menge' pegtimung-timungan et mengengandel et Empu'.
46011017	Pasal dut menge' pegsegbuten ku tiban, diki ku kemyu mekedyaring deyewen. Sabab dimyung pegtimung-timung diki mekenunga, temed mereraat.
46011018	Sabab, una eset ginsan, ganang megtingtimung kew ne' bilang pegtimung-timungan, megkeebaran ku ne maya negrungrupung et kenye-kenye dut dimyu. Beke' megandel ku ne maya sengmenung kebnaran atin.
46011019	Selus, keilangan megkampi-kampi kew be supaya mekilala ba' sinu ating pasek metigna'.
46011020	Ganang kemyu pegtingtimung, diki be ating pasek metigna' neng pengmepunan et Begerar na pegkanen myu.
46011021	Sabab kede sembatu dimyu megderali' ne dut pegkaan et kenyeng bibit, beke' kaya pikiren myu pasal et pemegbagi' pegkaan myu dut menge' sebaya'. Angkansa meurapen nega iba beke' iba gasi maya lebi penginumen ampa' nelelangu.
46011022	Kaya be benwa myu supaya duntin mengaan beke' menginum? Etawa peginlelewen myu ating pegtimung-timungan et mengengandel et Empu' beke' peginlelewen sebarang miskin? Enu buwaten ku tiban? Deyewen kew be? Diki! Diki ku kemyu deyewen!
46011023	Itue ketulduan neng tinerima ku dut Begerar si Jesus beke' ipegbebegey ku gasi dimyu. Na, ating Begerar na si Jesus, nekeuna neng gebi na' atin ne Ya ipengelen, Ya nemurut et bengbang,
46011024	negpeselamat dut Empu', beke' pinegrekrepik Ye itue, beke' sinugid Ye, kwan, “Itue antangen ye daken neng bilug na sinimaya' sabab et dimyu. Kanen myu itue bilang pegrendem daken.”
46011025	Megdemikian gasi, pegketbes mengaan et pengmepunan, kimpetan ye sawan beke' negberes, “Itueng sawan et meregang neng inumen antangen ye itueng Bagu na Pinegsulutan et Empu' na pinesebenaran et daken neng dugu'. Mapet-mapet inumen myu itue, buwata' myu itue bilang pegrendem daken.”
46011026	Sabab mapet mengaan kew et bengbang na' kwantin, beke' minum kew et sawan na' kwantin, atin pepebunayag myu simayang kepeteyan et Begerar, seked Ya peuli' atue.
46011027	Angkansa, sebarang mengaan et bengbang beke' minum dut sawan et Begerar na diki mepatut, ya negkesala' dut bilug beke' dut dugu' et Begerar.
46011028	Angkansa mepatut ne kinkiranen mena et taaw kenyeng diri'mura kumaan et bengbang beke' minum dut sawan.
46011029	Sabab sebarang mengaan beke' menginum na diki pegpikiren arga' et bilug et Begerar, atin pengaan beke' penginum et keukuman dut kenyeng diri.
46011030	Itue ne sabab ye ba' manu melulumek beke' bulensekiten mekeldam dimyu, beke' maya senu nemematey ne.
46011031	Ba' kinkiranen tyu mena diri tyu, diki tyu ukumen et Empu'.
46011032	Segwa' ba' inukum tyu et Begerar, kityu pegtignaen ye, supaya diki tyu medusa mibut dut menge' taaw et sengkedunyaan.
46011033	Angkansa pesi menge' ketipusdan, ba' pegtingtimung kew supaya mengaan, megsitegeyan kew.
46011034	Ba' maya pegurapan, subali' mengaan ye dut benwa ye, supaya diki kesesabu eset pegukum dut kedusaan pasal dimyung pegtingtimung. Pasal gasi dut ibang menge' ginis, mura ku ne selusayen pegapet ku sentin.
46012001	Pasal gasi dut menge' begey teyeg et Empung Nakem ipeatur ku dimyu. Menge' ketipusdan, ingin ku megmendyaring metlang dut dimyu pasal et itueng ginis.
46012002	Nekeuna ingga pe' mengengandel kew, kemyu nepepeakal dut menge' enu-enung ebiya' dut menge' empu'empuan na diki gasi mekebres, sewd myu atin.
46012003	Angkansa ingin ku ne mesewran myu na ingyan masa kaya kesugid na dimpelan et Nakem et Empu', kwan, “Sumpaen si Jesus!” Beke' diki gasi mesugid et sinu-sinu, kwan, “Si Jesus ating Begerar na Empu',” ba' diki ya dimpelan et Empung Nakem.
46012004	Iba-iba ating menge' begey, segwa' sembatu ga Nakem neng megbegey et menge' itue.
46012005	Iba-iba ating egian et pegsusuku', segwa' sembebatu ga ating Begerar neng pegsusukuan.
46012006	Iba-iba ating menge' kependeyan apang megkeradya, segwa' sembebatu ga ating Empu' na megbegey et kependeyan dut sengkeginsanan et taaw neng pegkeradya et atin in.
46012007	Kede sembatu binggeyan ye et kebuneyagan et Nakem, supaya ikenunga et ginsan.
46012008	Dut sembatu linugutan pebiya' dut Empung Nakem pasal megeesan na megpeabar dut tuldu' et Empu', beke' dut sembatu megeesan na kereti' et tuldu' et Empu'.
46012009	Atin negang sembebatung Nakem na' atin na nenglugut dut iba et kelang pegandel dut Empu', beke' dut iba ating kepengyedian megpenunga et menge' mesesakit.
46012010	Maya linugutan et kepengyedian na memuwat et menge' kelilu'lilu'. Maya linugutan gasi et kepengyedian pasal pegpeabar et beres et Empu'. Beke' maya gasi linugutan et kegeesan na mekilala et ba' embeng lugut mawa' dut Nakem et Empu', beke' ba' embe gasi mawa' dut meraat neng nakem. Maya linugutan et kegeesan na kebres et iba-ibang bebresan, beke' iba gasi, megpereti' et atin.
46012011	Segwa' sembebatu ga Nakem na nemuwat et ginsan na itue, beke' nemagi' et iba-ibang lugut dut kede sembatu, kuyun dut kenyeng meiregan.
46012012	Sabab si Kristo inantang samat sembatung bilug na maya mekeldam neng bagi'. Misan ne nesakup et iba-ibang bagi', sembebatu negang bilug.
46012013	Ginsan tyu, misan Judio etawa lein Judio, uripen etawa melayam, ginsan tyu binewtismuan et sembebatung Nakem et Empu' supaya megmendyaring sembebatung bilug. Ginsan tyu tinerima sembebatung Nakem eset seled tyu.
46012014	Kityung menge' bilug nesakup et mekeldam neng bagi', beke' diki sembebatu neng bagi' lang.
46012015	Ba' sugiren et paa, kwan, “Sabab diki aku keremut, angkansa diki aku bagi' et bilug,” temed misan be kwantin, ya in nega bagi' et bilug.
46012016	Ba' sugiren et telinga, “Diki aku mata, angkansa diki aku bagi' et bilug”, temed misan be kwantin, ya in nega bagi' et bilug.
46012017	Ba' mata mene ginsan ginsaʼt bilug, enukwan itue kekingeg? Ba' telinga mene ginsan ginsaʼt bilug, enukwan itue mekeebu?
46012018	Segwa' dinatun et Empu' ginsaʼt bagi' et bilug kuyun dut gaay ye.
46012019	Diki itue mesugid na atin bilug, ba' itue seng bagi' lang!
46012020	Segwa' banar ye, mekeldam ating menge' bagi', segwa' sembebatu lang neng bilug.
46012021	Angkansa, diki mesugid et mata dut keremut, kwan, “Diki ku ikew keilangan,” etawa kwaʼt ulu dut menge' tiked, kwan, “Diki ku kemyu keilangan.”
46012022	Keberbenaran, sebarang menge' bagi' na kaya basag, atin nega keilangan tantu banar.
46012023	Ating menge' bagi' et bilug na nesipat tyu na diki banar kedayew-dayew, atin nega pegperurien tyu et menunga. Ating menge' bagi' diki tuud menunga, atin nega pepenunga tyu.
46012024	Diki ne itue keilangan na penunganen nega sebarang menunga. Ganang ininunga et Empu' bilug tyu, binggeyan ye et lebing pegdayew sebarang bagi' na diki banar megayun.
46012025	Angkansa diki mapet pegkekepekparak-parak dut menge' bagi' et bilug, segwa' ginsan et menge' iba-ibang menge' bagi' pemegsitabang-tabang.
46012026	Ba' nesekitan ating seng bagi' et bilug, nesekitan gasi ginsan menge' bagi'. Ba' pegdeyewen seng bagi', megkeksan gasi ginsan.
46012027	Kemyu pesi ginsan ating sembebatung bilug i Kristo, beke' kede sembatu dimyu bagi' et atin.
46012028	Nengdatun Empu' dut pegtimung-timungan et mengengandel: una, menge' bibilinan, ikeruwa menge' tarus, beke' iketlu menge' menunuldu'. Nengdatun gasi Ya et mengengeradya et menge' kelilu'lilu', menge' megpenunga et mesesakit, menge' menenabang, menge' pegibuten, beke' menge' mekebres et iba-ibang bebresan.
46012029	Temed lein lang ginsan menge' bibilinan etawa menge' tarus etawa menge' menunuldu'. Diki lang ginsan binggeyan et kepengyedian na memuwat et menge' kelilu'lilu',
46012030	etawa megpenunga et mesesakit, etawa mekebres et iba-ibang bebresan etawa mekepereti' et itue.
46012031	Angkansa ipetetega' myu banar ating menge' begey na lebing kewasa. Indyari tiban ituldu' ku dimyu ating pinekemenunga et ginsan neng ebiaan.
46013001	Misan ne mekebres ku ne et menge' bebresan et menge' taaw beke' menge' dereakan et Empu', ba' kaya pegmerga' ku, beres ku samat lang et kaya keretian neng gibek et agung neng penegtawag etawa sanang neng pegkukulitiken.
46013002	Ba' aku pesi maya kepengyedian na megpebunayag et beres et Empu', beke' mengreti' et ginsan neng kelilu'lilu', ba' aku pesi maya ginsan neng kesesewran beke' kelang pengandel enu ga teyen medeliseg ku menge' bukid, segwa' kaya lang pegmerga' ku, kaya gasi kegunaan ku.
46013003	Misan pesi ipemgey ku ginsaʼt menge' pemusaka' ku beke' isimaya' ku daken neng bilug supaya tutungen, ba' kaya gasi pegmerga' ku, kaya kenunganan mebgey itue daken.
46013004	Ating pegmerga' mepengna' beke' masip, diki meinimunen, pebi'biri' etawa pedalu'-dalu'.
46013005	Pegmerga' diki meraat, diki meimut, diki merugey na eripuruen, etawa megpelista et menge' sala'.
46013006	Pegmerga' diki ikeksan pasal pegbuwat et kereatan, segwa' keksanan ye pasal keberbenaran.
46013007	Pegmerga' mesandal dut ginsan neng keginisan, mepengendelan set ginsan, maya pegarap dut ginsan, beke' mepengna' dut ginsan seked kepuspusan.
46013008	Kaya seskeran et pegmerga' misan ingyan. Metimpus ating kegeesan na megpebunayag eset beres et Empu', peterna ating kegeesan na meres et iba-ibang bebresan, sampay malam ating kesesewran, segwa' ating pegmerga' kaya tebesan.
46013009	Sabab ingga pe' sukup kesesewran tyu beke' ingga pe' sukup ating kegeesan pasal pegpebunayag et beres et Empu'.
46013010	Segwa' pegdateng kesukupan, malam ating kekurangan.
46013011	Nekeuna ti' aku yengyegang nega, megberes ku, megpikir beke' megdawa samat yengyegang. Tiban aku meumur ne, peglipatan ku ne pasal arat yengyegang.
46013012	Segwa' tiban, samat mekabu neng pata' mekebiri' tyu dut sereming, segwa' dumateng eldew na mebiri' tyu Ya et elepan. Sengkedit pe' tiban nesewran ku, segwa' dumateng eldew mesukup ne itueng kesesewran, samat mesukup na pegkilala daken et Empu'.
46013013	Itueng telu megkebaya'. Ating pengandel, pegarap, beke' pegmerga'. Segwa' pinedekla' et menge' itue ating pegmerga'.
46014001	Asal ating pegmerga' eset sebaya' myu iwasan myu banar, segwa' iwasi' myu ating menge' peglugut na' Empung Nakem, lebing-lebi ne itueng mekepegpebunayag et beres et Empu'.
46014002	Ating mekebres et iba-ibang bebresan, atin dut Empu' pekipegsudsugid, lein lang dut taaw, sabab kaya mekereti' kenye. Segwa' ya megbebres et menge' tagu' na' keberbenaran, pebiya' dut tabang et Empung Nakem.
46014003	Lyu gasi sentin, atiʼt mekepebunayag et beres et Empu', atin megberes dut menge' taaw na ikepangger et kedyeng pengandel, ikebasag et seled beke' ikeimuyuk.
46014004	Dye in mekebres et iba-ibang bebresan et tumpang melandew et diri' dye. Segwa' ating pegtimung-timungan et mengengandel pepesangdan et mekepebunayag et beres et Empu'.
46014005	Ingin ku teyen na kemyu ginsan mekepegberes et iba-ibang bebresan, segwa' mas lebing gaay na atiʼt kemyu mekepegbunayag et beres et Empu'. Lebing merga' atiʼt mekepebunayag et beres et Empu', kas lang dut mekepegberes et iba-ibang bebresan, selyu lang ba' ipebunayag ye kenyeng pegebresen, supaya meketabang dut pegdekla' et pegtimung-timungan et mengengandel.
46014006	Angkansa menge' ketipusdan, ba' sumentin ku beke' meres dimyu et iba-ibang bebresan, enu mepulusan myu daken? Kaya! Mekepulus kew lang ba' ituldu' ku dimyu ating pebunayag et Empu' etawa pasal eset nesesewran ku, etawa menge' penarus, etawa menge' usiat.
46014007	Misan dut menge' kepenyapan na kaya biyag, samat suling beke' kudlungan, enungkwan mesewran et sinu-sinu ba' enu lang pegkukudlingen ba' diki metugna' ligu' et menge' pegdedepnen?
46014008	Beke' ba' diki metugna' ating pinegtawag pebiya' dut agung, sinu mekepegpanyap dut pekikiatu?
46014009	Megdemikian gasi, enungkwan mesewran et sinu-sinu ba' ingin myu bersen ba' meres kew pebiya' dut ibang bebresen na diki dye gasi mekeretian? Sama kew lang megebres et deres.
46014010	Banar, mekeldam neng iba-ibang bebresan atuʼt dunya, beke' kede sembatu maya retian.
46014011	Segwa' ba' aku diki kesewd et bebresan neng pegberes et kesudsugid ku, diki kay megreti'. Mendyaring menenumpang aku dut kenye, beke' ya tawʼt tumpang daken.
46014012	Asal gey-gaay myu pasal eset begey et Nakem et Empu', ipetetega' myu na kesangdan kew et menge' begey na mekepepangger et pengandel et pegtimung-timungan et mengengandel.
46014013	Sabab et itue, keilangan ipenelang et mekebres et ibang bebresen na begeyan gasi ya et peglugut na mekepereti' et itue.
46014014	Ba' megpenelang ku dut atin lein neng bebresan, megpenelang pesi nakem ku, segwa' pikiren ku kaya kepulusan.
46014015	Enu mepatut buwaten ku? Megpenelang ku pebiya' dut daken neng nakem, segwa' usalen ku nega pikiren ku dut pegpenelang. Aku megkanta pebiya' dut nakem ku, segwa' usalen ku nega pikiren ku ganang pegkanta ku.
46014016	Ba' negpeselamat ke dut Empu' pebiya' dut nakem lang, enukwan mekepegberes et “Amen” dut penelang mu eset pegpeseselamat ating sembatung taaw esentin? Na kaya kwantin neng begey, angkan kaya ye neretian dimung pegebresen.
46014017	Misan menunga dimung negpeselamat dut Empu', tantu banar, segwa' diki meketabang dut menge' iba, dut ikesangpet et kedyeng biyag.
46014018	Megpeselamat ku dut Empu' na aku mekebres et iba-ibang bebresan, lumbi dut dimyu ginsan.
46014019	Segwa' dut pegtimung-timung et pegtimung-timungan et mengengandel, metanam nega resanen ku meres et limang beres lang na mekeretian, supaya ituldu' menge' iba ku, kas lang meres kut seng ribu neng bebresan, ba' diki gasi meretian.
46014020	Menge' mengengandel, kas kewʼt samat menge' yengyegang pasal dimyung pemikiran. Megnakem kew samat yengyegang ba' pasal et kereatan, segwa' megmendyaring sukup dimyung pikiran.
46014021	Kwantin nesurat dut Kesuratan, “Meres ku dut binangsa na itue, pebiya' et menge' taaw na meres et ibang menge' bebresan. Meres ku pebiya' dut baba' et menge' taaw tumpang, segwa' misan dye menge' taaw ku, diki dye kumingeg daken,” kwan et Begerar.
46014022	Angkansa, ating begey na kebres et iba-ibang bebresan, atin sembatung tenda' apang dut menge' diki mengengandel, lein lang dut menge' mengengandel. Segwa' ating begey neng mekepegbunayag et beres et Empu', atin tenda' apang dut menge' mengengandel, lein lang dut menge' diki mengengandel.
46014023	Ba' dut pegtimung-timung et pegtimung-timungan et mengengandel meres dye et iba-ibang bebresan, indyari maya taaw sia' etawa diki mengengandel siminled, diki taku' sugiren dye na kemyu menge' dungdupang?
46014024	Segwa' ba' ginsan dye mekepebunayag et beres et Empu', indyari meginabu maya diki mengengandel sumled etawa taaw sia', mekedyaring keintetew et keselaan ye sabab eset nekingeg ye in. Indyari mepikiran ye, na ya mekeselaan.
46014025	Beke' mesewran ye tagu' et kenyeng biyag. Angkansa ya mepekleb beke' mengangat ampun sampay mengempu' dut Empu', seked-seked sugiren ye, “Tantu banar ating Empu' eset dimyu!”
46014026	Enu tiban ingin bersen et ginsan na atin, menge' tipused. Dimyung pegtimung-timung maya mekulilal, maya megtuldu', maya pebunayag et beres et Empu'. Maya meres et iba-ibang bebresan beke' maya gasi megpepereti' et pegsusugiren na atin. Balen myu ne ginsan neng ginis apang ikepagen et pegtimung-timungan et mengengandel.
46014027	Ba' maya meres et iba-ibang bebresan, abu' ne duwa etawa telu dye megsambi'sambi', tebes maya megpetnga' pereti' et kedyeng pegsusugiren.
46014028	Temed ba' kaya megpereti', kede sembatu dyangan ne gumibek dut megpegtimung-timung, beke' dut diri ye mene mekepegsudsugid beke' dut Empu'.
46014029	Tugutan meres itueng duwa etawa telu taaw na binggeyan et mekepegtuturan et beres et Empu', indyari timbangen gasi et iba itueng menge' pegbebresen dye.
46014030	Temed ba' maya kedye sembatu na megarung duntin na timinerima eset pebunayag et Empu', petaren gasi itueng megebres.
46014031	Sabab kemyu ginsan mekedyari tegsemba-sembatu na megpebunayag et beres et Empu', supaya megkesewd ginsan beke' mepebasag seled et ginsan dye.
46014032	Ating menge' timinerima et kwantin neng begey na subali' teyen mekepeeteng et diri.
46014033	Sabab Empu' diki meingin et sasew, imbes dut keselusayan key. Na merapat meinabu dut ginsan neng ketingtimungan et menge' tawʼt Empu',
46014034	ating menge' libun keilangan dye pekikisneng lang dut pegtimung-timungan et mengengandel. Sabab diki dye pegtugutan na meres samat kwantin neng pegtimung-timung. Keilangan dye pesakup samat sinugid et Keseraan et menge' tawʼt Judio.
46014035	Ba' maya ingin dye meenaran, subali' mengingkut dye et kedyeng esawa pegdateng dut benwa. Sabab kelewleew dut libun na meres dut seled et pegtimung-timungan et mengengandel.
46014036	Etawa diki be taku' pikiren myu kwantin. Na kalu' gasi keblan myu dut dimyu teyeg ating beres et Empu', etawa kemyu lang tinenggap atin?
46014037	Ba' nerim-erim et sinu-sinu na ya keterima et bebresen teyeg dut Empu' etawa enu-enung ipeglulugut et Nakem, ating sinurat ku dimyu in mepatut lang kilelanen na misan sinu itue daak et Begerar.
46014038	Sebarang diki kumilala et itue, kasi' myu gasi ya pegkilelana'.
46014039	Angkansa menge' tipused ku, ipetetega' myu na mekepegbunayag eset beres et Empu', temed kasi' myu gasi leanga' na megberes et lein-lein neng bebresen.
46014040	Segwa' bala' myu atin ginsan neng ginis dut kepetutan beke' meselusay neng egian.
46015001	Na tiban, iperendem ku dimyu menge' tipused, ating Menungang Abar na pinebunayag ku dimyu, na tinerima myu na negmendyaring sendaran et dimyung pengandel.
46015002	Pebiya' dut ating Menungang Abar, kemyu nebawi', ba' mepagen pegkepet myu et itueng bebresan neng itinuldu' ku dimyu, lyu neng pengandel myu kaya kegunaan.
46015003	Sabab binggey ku dimyu ating pinekemergang tuturan neng neterima ku, na si Kristo natey bilang simaya' dut keselaan tyu, apang ketumanan dut sinugid et Kesuratan.
46015004	Ya limbeng tebes negbiyag peuli' dut iketlung eldew, kuyun dut sinugid et Kesuratan.
46015005	Tebes si Jesus nepebiri' ki Pedro, tebes dut sempulu' duwang bibilinan Ye.
46015006	Pegketebes ya negpebiri' dut diki kurangen et limang gatus neng menge' pepengenaran ye na nemegtimung-timung. Mekansang nega dut kedye biyag sampay tiban, segwa' iba in patey ne.
46015007	Indyari nepebiri' gasi si Jesus ki Jakob, pegketebes dut ginsan neng menge' bibilinan ne pegbe'baya' nekeuna ti'.
46015008	Set ketebes-tebesan nepebiri' gasi si Jesus daken, misan aku samat yengyegang na ipinegyegang et kaya sugat neng ebia'.
46015009	Sabab aku pinekebaba dut menge' bibilinan, aku kaya teup na tingkagen et bibilinan et Empu', sabab sinasew ku ating pegtimung-timungan et mengengandel et Empu'.
46015010	Temed sabab dut menungang seled et Empu', aku negmendyaring bibilinan. Beke' diki gasi neugaran et kepulusan itueng nilugut ye daken. Negsensara' ku et lebi dut ginsan et menge' ibang bibilinan, misan ne' diki mebuwat et diri ku, segwa' sabab eset atin redyiki' et Empu' daken.
46015011	Angkansa, misan mawa' aku etawa dye, itue nega pegtutuldu' kay beke' itue nengandel kew.
46015012	Tiban ba' ituldu' kay na si Jesus Kristo negbiyag peuli' teyeg dut kepeteyan, enukwan ne pegsugiren et sinu-sinu dimyu na diki ne megbiyag peuli' ating menge' natey?
46015013	Ba' banar diki biyagen peuli' ating menge' natey, lumtew na diki binyag peuli' si Kristo.
46015014	Ba' si Kristo diki binyag peuli', kaya kepulusan damen neng pegtutuldu' beke' kaya kepulusan et dimyung pegandel.
46015015	Ba' kwantin lumtew ne kami menge' membut neng saksi' et Empu', sabab pinesebenaran kay ne binyag peuli' et Empu' si Kristo, indyari lumtew na itue diki banar, ba' banar diki biyagen peuli' ating menge' natey.
46015016	Sabab ba' diki biyagen peuli' ating menge' natey, diki gasi binyag peuli' misan si Kristo.
46015017	Na ba' diki binyag peuli' si Kristo, kemyu diki nega nelekat et dimyung menge' sala', beke' kaya kepulusan et dimyung pengandel.
46015018	Diki lang atin, lumtew nega na ating ginsaʼt natey neng nengandel ki Kristo nebinasa.
46015019	Ba' ating erapen tyu ki Kristo dut atu' neng biyag lang, kityu ne ating keingasi'-ingasi' dut ginsaʼt taaw.
46015020	Temed atin banar, si Kristo binyag peuli' teyeg dut kepeteyan bilang kebenaran na biyagen peuli' gasi ating menge' natey.
46015021	Ba' enukwan diminateng ating kepeteyan pebiya' dut binwat et sembatung taaw, kwantin gasi diminateng ating pegkebiyag peuli' pebiya' dut binwat et sembatung ibang taaw.
46015022	Segwa' ba' enukwan matey ginsan sabab dut kedyeng pekikisembatu ki Adan, kwantin nega gasi megbiyag ginsan sabab dut kedyeng pekikisembatu ki Kristo.
46015023	Temed dut kede sembatu meinabu dut kenyeng timpu. Si Kristo meguna dut ginsan, pegtebes sebarang pekikisembatu ki Kristo dut timpu et pegatu' ye peuli'.
46015024	Beke' dumateng atin ketebesan, ganang na meraag i Kristo ginsan neng pegkesurutan, penggewman, beke' kepengyedian, beke' igbey ye ne dut Empu' Ama' ating Kemilikan.
46015025	Sabab si Kristo mepatut megsurutan sumked meraag ye beke' mepesuku' ye kenyeng menge' kegebek.
46015026	Keemuri-emurian neng kegebek ye na kenyeng pesukuan ating kepeteyan.
46015027	Kwantin ating pegsugiren et Kesuratan, “Ginsan neng ginis pinesuku' ne et Empu' dut kenye.” Temed dut beres “ginsan neng ginis”, metlang ne diki kebaya' atue Empu', na ya nengdatun et ginsan dut seled et kepengyedian i Kristo.
46015028	Temed ba' atin ginsan dut seled et kepengyedian i Kristo, ating Yegang gasi pesled dut kepengyedian et Empu' neng diminatun et ginsan neng ginis dut seled kepengyedian ye. Megdemikian kwantin, Empu' nega memegbeg et sengkeginsanan.
46015029	Ba' diki kwantin, senu kegunaan ating pegbebewtismu et menge' taaw alang-alang dut menge' natey? Ba' banar diki biyagen peuli' ating menge' natey, ampa' nega negpepebewtismu ating menge' taaw alang-alang dut kedye?
46015030	Beke' damen, manu nega kami sumurung dut ketiksaan eset ginsan neng timpu?
46015031	Kaya eldew na diki aku mesengkeritan dut kepeteyan. Menge' iba-iba ku neng mengengandel, pegsugiren ku itue sabab pegpeabbu ku kemyu, beke' kityung pekikisembatu ki Jesus Kristo na kityung Begerar.
46015032	Ba' supaya dut menglekep et pikiren et taaw lang, ating pekikipegsagka' ku dut meburangit neng kebanta atuʼt Epeso, enu meisi'isi' ku? Kaya. Indyari ba' diki gasi biyagen peuli' ating menge' natey, menunga nega endelen tyu ne lang itueng bebresen, “Mengaan tyuʼt menginum, sabab diklem matey tyu ne.”
46015033	Kas kew perunding, samat kwan dye, “Ating meyeyaat ne iba-iba, mekerungkat et menungang arat.”
46015034	Megpekinunga kew beke' telikuran ating keselaan. Ating iba dimyu sala' pengilala et Empu'. Sinugid ku itue supaya mepeleew kew.
46015035	Temed maya mengingkut, kwan, “Enukwan biyagen peuli' ating natey? Enukwan dagbes et bilug dye?”
46015036	Dupang! Diki megbiyag ating elinseg neng linuwak, seked ingga itue matey.
46015037	Beke' ating niluwak diki kelang puun, segwa' alit, samat elinseg et trigu etawa lein-leing elinseg.
46015038	Indyari ating Empu', negbegey et bilug dut alit na atin, kuyun dut kenyeng gaay, atiʼt binggeyan ye teup nega dut pemilugan.
46015039	Beke' diki sali'sali' ating uned et menge' binwat na maya biyag. Lein lang uned et taaw, lein lang uned et ayup, lein lang dut begit, beke' lein lang dut sera'.
46015040	Maya menge' bilug penglangit beke' maya gasi penglugta'. Segwa' lein lang dagbes et bilug penglangit, beke' lein lang dagbes et bilug penglugta'.
46015041	Lein lang lingkat et telang et eldew, lein lang gasi atin lingkat et telang et bulan, beke' lein gasi lingkat et telang et menge' bituen. Beke' misan menge' bituen maya lein-leing lingkat et telang.
46015042	Kwantin nega dut pegbiyag peuli' et menge' patey in. Ating bilug ne limbeng muruk, temed ating bilug ne biniyag peuli', diki ne muruk misan ingyan.
46015043	Bilug in meyaat beke' kaya basag ganang limbeng, temed mendyaring melingkat beke' mebasag pegketbes na biyagen peuli'.
46015044	Limbeng neng bilug et penglugta', megbiyag peuli' bilug neng penglangit. Ba' maya bilug penglugta', maya gasi bilug penglangit.
46015045	Kwantin ating pegsugiren dut Kesuratan, kwan, “Ating unang taaw si Adan, ginuna na binggeyan et biyag.” Segwa' ating binyan i Adan neng si Kristo, Ya in ating taaw megpemgey et biyag kaya seskeran.
46015046	Temed diki meuna ating penglangit; Ating penglugta' mena, ampa' ne ating penglangit.
46015047	Ating megunang taaw si Adan mawa' dut lugta', sabab binwat dut lugta'. Ating pengeruwang Adan mawa' dut langit.
46015048	Samat buwatan ating unang taaw ne teyeg dut tehuk et lugta', megdemikian gasi ating menge' taaw penglugta'. Segwa' ating menge' bilug penglangit samat Ya in teyeg dut langit, neng si Kristo.
46015049	Ba' enukwan kityu dagbes et ating taaw si Adan mawa' dut lugta', dumateng ating eldew mesimanan tyu gasi dagbes et ating taaw si Kristo mawa' dut langit.
46015050	Itue ingin ku bersen, menge' ketipusdan; ating nesukup et uned beke' dugu' diki meketerima et bagi' dut pengmilikan et Empu', beke' ating bilug penglugta' diki mekedyaring memusaka' et biyag ne kaya seskeran.
46015051	Pekingga' myu ating keberbenaran neng neketagu', diki ginsan tyu matey, temed kityu ginsan beguen.
46015052	Dut sengkidyupan beke' sengkekirepan et mata pegdingaʼt emuring beres et tiup-tiup, ating menge' patey biyagen peuli' beke' diki ne matey peuli'. Kityu ginsan beguen.
46015053	Sabab itueng bilug neng muruk tantu mesembian et bilug na diki ne muruk, beke' itueng bilug neng megpatey mesembian et bilug et diki ne matey.
46015054	Ba' nesembian ne et kaya pegkeburuk ating megburuk, beke' ganang nesembian ne et kaya kepeteyan ating megpatey, metuman ne ating neratun dut Kesuratan, kwan, “Neraag ne ating kemeteyan, sukup ne ating pengindaag!”
46015055	Angkansa mekesugid tyu, kwan, “Uy Kemeteyan, embe ne pengindaag mu? Uy Kemeteyan, embe ne bisa mu?”
46015056	Ating bisa et kemeteyan, atueʼt keselaan, beke' ating basag et keselaan, mawa' dut Keseraan binggey et Empu' ki Moises.
46015057	Segwa' megpeselamat tyu dut Empu' na negbegey kityu et pengindaag, pebiya' et binwat et kityung Begerar na si Jesus Kristo.
46015058	Angkansa menge' tipused na pegmerganen ku, megpekepagen kew, beke' kas kew pesari' meraag. Megpekepengna' kew daran, megkeradya apang dut Begerar, kwantin sewd myu ne, diki mesayang dimyung pegsengsara', imbes surung atin dut kenye.
46016001	Pasal gasi dut bebegeyan dut menge' tawʼt Empu' dut Judea, timungen myu atin samat sinugid ku dut menge' ketingtimungan et menge' mengengandel dut probinsiya et Galasia.
46016002	Mapet unang eldew et senglinggo, meneriri' ne kede sembatu et arga' neng megeesan, beke' timungen atin supaya diki ne menew et bebegey pegsentin ku.
46016003	Pegdateng ku sentin, begeyan ku et surat ating menge' taaw neng pinili' myu, supaya mibit et dimyung begey dut lungsud et Jerusalem.
46016004	Beke' ba' keilangan aku subali' mibit, indyari ipebaya' ku dye.
46016005	Gaay ku ne kemyu periksanen pegketbes et kebiya' ku ne dut probinsiya et Masedonia, sabab pegperuen ku ne beyaan dut Masedonia.
46016006	Kalu' mekwit-kwitan ku dut dimyu, esentin ne gasi aku megpelibuas et tegramig, supaya petabang ku dimyu dut sunud ku neng pepenewan, misan diki ku nega pegsesewren ba' embe surungan ku.
46016007	Mendi' ku ba' tumalib lang esentin. Ingin ku mekwit-kwitan sengkerit, ba' itugut et Empu'.
46016008	Temed pegperuen ku ne tumeteg atuʼt lungsud et Epeso seked eldew et Kenkaan et Pentekostes.
46016009	Kela' ating timpu atue apang dut bubuwaten tyu maya pulus, misan ne mekansang meglelaang.
46016010	Pegdateng esentin i Timoteo, esipa' myu ya et menunga supaya menunga peresan et kenyeng seled, sabab sama kay pegkeradya dut Begerar.
46016011	Angkansa kasi' myu ya daag-daagen, temed tebangi' myu ya, supaya kepeuli' atue et meksan, sabab ya pegtetegeyen ku sampay neng menge' ibang mengengandel.
46016012	Pasal gasi ki tipused na si Apolos, binisara ku ya et meget, supaya memeriksa' sentin mibut menge' ketipusdan, temed diki nega ya megaay nekesentin tiban neng timpu. Tumibew nega ya ba' maya timpu.
46016013	Megpanyap beke' megpekepagen dut dimyung pengandel, megpekeiseg beke' megpekekseg.
46016014	Ginsan neng pegbuwaten myu, buwata' myu et maya pegmerga'.
46016015	Menge' tipused, sewd myu ating sengbinenwa i Estepanas, atin unang mengengandel dut probinsiya et Akaya. Beke' pinegmesked dye kedyeng diri dut pegsusuku' dut menge' taaw et Empu'.
46016016	Pepeasi'asi' ku dimyu menge' mengengandel, kemyu pesukup samat dut menge' kedye, beke' dut sinu-sinung pegkeradya na iba dye.
46016017	Meksan ku dut pegdateng de Estepanas, Portunato, beke' si Akaiko, sabab binggey dye daken ating diki myu ibgey tiban.
46016018	Dye atin negpeksan dut daken, kwantin gasi dut dimyu. Inungana' myu samat kwantin neng menge' taaw.
46016019	Pegpenglingen kew et menge' pegtimung-timungan et mengengandel dut Asia. Pegpenglingen kew gasi de Akila beke' i Prisila beke' menge' mengengandel ne negtingtimung dut kedyeng benwa, alang-alang dut Begerar.
46016020	Pegpenglingen gasi kemyu et ginsan neng mengengandel atue. Megpenglingan kede sembatu set samat arat et tawʼt Judio.
46016021	Akung si Pablo negsurat et pemangling na itue dut diring keremut ku.
46016022	Sumpaen ating sinu-sinu ne kaya pegmerga' dut Begerar. Kwan ku ne, “Maranata!” Ingin bersen, “Dumateng ke ne teyen, Empu' kay!”
46016023	Teyen sumentin ne ating redyiki' et Begerar neng si Jesus!
46016024	Sumentin dimyu ginsan pasal eset daken neng pegmerga', dut pegsesembatu tyu ki Jesus Kristo. Amen.
47001001	Mawa' ki Pablo, neng bibilinan i Jesus Kristo sabab eset pinili' et Empu', beke' mawa' ki Timoteo neng tipused tyu, dut pegtimung-timungan et menge' mengengandel et Empu' na dut lungsud et Korinto, beke' dut ginsaʼt menge' mengengandel na dut sengkelingkepaʼt probinsiya et Akaya.
47001002	Mesentin teyen dimyu ating redyiki' beke' kesenangan neng mawa' dut Empu' na kityung Ama', beke' dut Begerar neng si Jesus Kristo.
47001003	Deyewen tyu ating Empu' beke' Ama' et kityung Begerar neng si Jesus Kristo, ating meingesinen na' Ama' beke' Empu' neng pegmewanan et ginsan na' pemulilang.
47001004	Pegbulilangen ye kami dut damen menge' kesusaan supaya sabab et itueng pemulilang neng neterima kay, kami tu' kebulilang gasi dut enu-enu ne negmesusa et menge' kesusaan.
47001005	Ba' enukwan kekansang neng pegsandal itueng mekelebayan kami sabab eset pekisembatu dut ki Kristo, megdemikian peglebi-lebi gasi ating pemulilang damen pebiya' dut ki Kristo.
47001006	Ba' atin pegmesusa kay, sabab lang pesi et dimyung ikebulilang beke' ikebawi'. Ba' gasi kami mekebulilang, megdemikian gasi dimyu, kemyu mebulilang beke' begeyan et basag supaya megpitukan myu ne metetasan ating menge' keliyutan neng samat damen neng pegsendalan gasi.
47001007	Angkansa mepagen dameng pegarap sabab lang dut dimyu, sabab ba' enungkwan kemyu gasi kebagi' kay dut pegsesandal, nesewran kay kebagi' kew gasi dut damen neng kebulilangan teyeg et Empu'.
47001008	Menge' tipused, ipegtuturan kay dimyu pasal kesusaan neng nelebayan kay dut probinsiya et Asia. Mebegat banar dameng nelebayan, kwan kay lang tu' diki ne ikebiyag kay.
47001009	Eblan kay lang tu' diminateng ne ukuman et patey kay. Segwa neinabu atin supaya diki mengarap kay dut dameng diri, selyu ga dut Empu' neng memiyag peuli' et menge' patey.
47001010	Kami binawi' ye nekeuna ti' dut kepeteyan, beke' daran pegbewinen, beke' megarap na daran-daran pegbebewinen.
47001011	Pegbebewinen et Empu' eset tabang gasi et dimyung penelang alang-alang kami, supaya mekansang megpeselamat dut kenye sabab et penginunga ye dut damen na atin sepantun tubag eset penelang et kineldaman.
47001012	Itue ating ipinegbebantug kay, pinepesebenaran et penedseled kay na banar beke' kaya pebe'balu', beke' meempu' dameng adyat dut ginsan, lebi ne dut dimyu. Itue e sabab et redyiki' et Empu', beke' diki sebaban dut kependeyan et mekelugta'.
47001013	Angkansa kaya ibang retian eset surat kay dut dimyu, selyu ga dut menge' sinurat duntin in. Inarap ku na meretian myu aku et menunga,
47001014	aku neng ingga pe mekekilala myu banar tiban. Temed gaay ku kemyu mekekilala supaya kami ipegbebantug myu pegdateng eset Begerar neng si Jesus dut Eldew Ye, samat ba' enungkwan neng ipinegbebantug kay dimyu esentin.
47001015	Sabab eset pegandel ku na' itue, pinaru ku na mesentin mena, supaya keduwa ku ibgey dimyu keksanan eset duwang pengluruk.
47001016	Pinegpeperuen ku na pebiya' esentin pegsurung ku dut probinsiya et Masedonia. Pegpeuli' ku, pebiya' ku gasi supaya metebangan myu aku pegsurung ku dut probinsiya et Judea.
47001017	Tiban, sabab eset kwantin pegpe'peruen ku, merali' mesugid myu na aku peburu' pe' etawa pesurut pe'. Keblan myu lang lengku pepinda-pinda paru ku samat pegbuwaten et menge' tawʼt mekelugta', na tiban sugiren ye, “E'”, pegdatek leyd “Diki” ne gasi?
47001018	Ba' enungkwan ating Empu' mebentel, megdemikian gasi ating beres ku dut dimyu, ating “E'” tiban atin dumaran na “E'”.
47001019	Sabab ating Yegang et Empu', si Jesus Kristo neng ipinegtutuldu' kay eset dimyu, telu kay et de Silbano beke' Timoteo, atin diki “E'” tiban indyari pegketbes “Diki” ne gasi. Ya in daran-peraran in “E'” neng “E'”.
47001020	Sabab Ya ketumanan et ginsan neng tinange' et Empu'. Sabab dut kenye mekesambung tyu et “Amen” dut kebentugan et Empu'.
47001021	Ating Empu', atin negpepangger damen sampay ne dut dimyu sabab lang dut pekikisembatu ki Kristo, beke' Ya nega gasi nemili' damen.
47001022	Minerkaan Ye kami sampay linugut Ye Kenyeng Nakem dut menge' pusu' kay, tenda' et keberbenaran banar na tumanen Ye Kenyeng menge' tinange'.
47001023	Saksi' ku ating Empu', pegsesewren Ye sunu' et daken neng pusu'. Diki mena nesentin ku dut Korinto sabab kemyu pesi mekepikir ku sampay gaay ku ne ingesian kew.
47001024	Diki sabab et ingin kay na menginuna dut dimyung pegandel, sabab mepangger kew ne sentin. Gay kay lang na tumabang supaya megmendyaring meksan kew pasal dimyung pemimiyag mengengandel i Kristo.
47002001	Nepikiran ku na diki mena mesentin, supaya diki kew mebgeyan et bagung kerupukan.
47002002	Sabab ba' mebgeyan ku kemyu et kerupukan, sinu nega mengimuyuk daken? Diki be kemyu nega neng nebuwatan ku et kerupukan?
47002003	Angkansa sumurat ku mena dut dimyu. Supaya pegsentin ku diki ne kerupukan mebgey myu daken, erapun kemyu ne teyen keksanen daken. Sabab nengandel ku ating keksanan ku megsepantun keksanan myu nega gasi.
47002004	Pusu' ku kela' kerupukan beke' pegrendem pagka' nesuratan ku ne kemyu, beke' diki isek-isek na' luha neng tuminuru' dut menge' mata ku sasat pegsusurat atin. Sinuratan ku kemyu diki supaya begeyan et kerupukan ba' diki supaya iperasa dut dimyu ba' enungkwan dekla' et daken neng pegmerga'.
47002005	Diki ne, eset kemyu atin binggeyan ye et kerupukan, etawa dut sinu-sinu dimyu. Bersen ku itue lang sabab mendi' ku meglebi dut beres ku.
47002006	Temed sereng ne ating pengdusa neng binwat et kineldamen dimyu.
47002007	Tiban maapa' myu ne ya, beke' imuyuken supaya diki lumahyun raat et seled ye supaya medaag ye ne beke' mendinan ye pengandel ye.
47002008	Angkansa engaten ku na iperasa myu na ya merga' nega set dimyu.
47002009	Sembatu nega pesalan manu angkan negsurat ku dimyu nekeuna ti', apang mesulayan ku ikew sampay mesewran ku ba' pegendelen myu et menunga ginsan neng itinuldu' ku dut dimyu.
47002010	Ba' sinu ating minaap myu, atin minaap ku ne gasi. Atin gasing minaap ku, ba' maya nega, atin minaap ku alang-alang dut dimyu dut elepan i Kristo,
47002011	supaya diki tyu meekalan i Seytan. Diki tyu awam et sebarang gay yeng meinabu.
47002012	Ganang diminuntin ku dut lungsud et Troas supaya megtuldu' et Menungang Abar pasal ki Kristo, binggeyan aku et Begerar et menungang timpu na mebuwat atin.
47002013	Segwa' diki meketanam ku, sabab kaya ku mebiyanan et bibila' ku neng si Tito. Angkansa aku nemuhun, indyari neglembus ku dut probinsiya et Masedonia.
47002014	Temed salamat dut Empu' sabab daran pepebaya' ye kityu dut kepengindaag i Kristo sabab eset kityung pekikisembatu dut Kenye. Beke' sabab eset kityu, pinelkep et Empu' ating mebenglu na' ebu-ebu, ating pegkekilala ki Kristo misan embe-embe.
47002015	Kityu samat mebenglu na' perina' neng tinutung i Kristo apang dut ki Empu'. Beke' itue e mekesengrut et menge' pegpupuwasen beke' ating menge' nepepeeriwara' in.
47002016	Dut menge' nepeeriwara', itue e sembatung mekepatey na' megseribuwa. Temed dut sebarang nemekebawi', itue e maya sukup neng keseg na ibegey biyag na kaya seskeran dut langit. Kaya sinu keteup dut mengabar itueng ketulduan.
47002017	Segwa' kami tu', bilang mengsusuku' et Empu', beke' mengengeradya i Kristo. Keberbenaran banar beres et Empu' na dameng pegtutuldu' eset pemiri' Ye. Diki kay pegsiringen dut iba na pepeelen ating beres et Empu' apang mengisi' et pirak.
47003001	Dut pikiran myu, pegbentugen kay be gasi dameng diri? Kami be samat iba na keilangan nega maya keterangan megpesebanar mawa' dut dimyu pasal damen? Etawa kami be na keilangan nega maya keterangan megpesebanar teyeg dut dimyu apang peabar et Menungang Abar dut menge' iba? Diki ne! Kilala myu ne kami.
47003002	Kemyu ne pesi damen neng pesebanar, nekesurat dut pusu' kay supaya mekilala beke' mebatsa' et ginsan.
47003003	Kemyu ating metlang na' surat i Kristo, ating surat na' ipinebibit dut damen. Itue e nesurat diki lang dut pinta, segwa' dut Nakem et Empu' na' biyag, beke' diki dut menge' biyak neng batu, imbes dut pusu' et menge' taaw.
47003004	Mekepegberes kay eset kwantin sabab et dameng pegandel dut Empu' pebiya' dut ki Kristo.
47003005	Ba' dut dameng diri lang, kurang ne gees kay na mebibit keredyanen itue e. Temed ating gees kay lugut lang et Empu'.
47003006	Linugut Ye na kami megmendyaring mengengeradya dut Bagung Pinegsulutan, atin Pinegsulutan na diki mepesebaban dut Keseraan neng nekesurat, imbes eset Nakem et Empu'. Sabab mebgey et ating Keseraan neng sinurat kepeteyan, segwa' ating Nakem mekebgey et biyag kaya seskeran.
47003007	Pagka' ibinggey ne ating lelaging keselusayan et pegkeradya na pebiya' dut menge' sara' neng nekesurat dut biyak neng batu, kebaya' ne ating kelingkataʼt Empu', angkan pesi usa-usa diki ne metengtengan et menge' Israelita rupa i Moises sabab et keseruan et atin, misan ne pesi ating keseruan mekepapas nega. Ba' ating keselusayan pepunsabab dut Keseraan neng nekesurat na mebgey et kepeteyan beke' maya pebebaya' kelingkatan,
47003008	enungkwan ne merali' kebentugan et ating pegsuku' kuyun dut Nakem!
47003009	Ba' maya kelingkatan ating pegsuku' na mekebgey eset ukuman neng kepeteyan, lebi neng melingkat ating pegsuku' na pegtignaen taaw dut Empu'.
47003010	Sabab et atue e, mesugid tyu na ating dalan na' lingkat kaya ne, sabab nesembian ne et lebing melingkat.
47003011	Ba' maya kelingkatan neng mekepapas, lebi neng melingkat ating dumaran peraran.
47003012	Sabab eset pegarap tyu et atin in, mebasag kityung seled apang mengabar et Menungang Abar.
47003013	Diki tyu mesiringan si Moises, na negtetugmun et rupa ye supaya diki mebiri' et menge' Israelita itueng pegkepapas et ating keseruan.
47003014	Temed mektul ulu et menge' Israelita, angkansa sumampay tiban duminaran ating tegmun dut rupa beke' pikiren dye, lebi ne ba' betsaen ating tagna' neng Kesuratan binggey et Empu' ki Moises. Beke' meugad mene ating tegmun in ba' ating sembatung taaw mekisembatu ki Kristo.
47003015	Sumampay tiban, maya nega tegmun kedyeng pikiran mapet betsaen dye ating buuk i Moises.
47003016	Temed pegkeandel et taaw dut Begerar, mekeugad ating tegmun.
47003017	Tiban ne pesi, ating Begerar neng pegsegbuten atue Nakem et Begerar, beke' ba' embe ating Nakem et Begerar, duntin gasi ating kesemunseyaan.
47003018	Beke' tiban, sabab et neugad ne ating tegmun dut rupa tyu, kityu ginsan mengengandel samat telang et keseruan et Begerar. Beke' ating seru mawa' dut Begerar, na Ya pesi ating Nakem na mekepebagu et kityung dagbes, supaya megmendyaring lebing melingkat, seked mepantun samat Kenyeng dagbes.
47004001	Angkansa, sabab eset ingasi' et Empu', pinili' ye kami pasal eset keradya na' itue e, angkansa kaya merurupuk damen neng seled.
47004002	Tinelikuran kay ating menge' bubuwaten na' kelewleew beke' bubuwaten dut keteguan. Diki kami pengdupang beke' diki kami pegtebiren beres et Empu'. Gam lang in, kebuneyagan ipegtutuldu' kay ating keberbenaran beke' itue e pegsesewren et Empu'. Angkansa, megtetanam kami na kami ukumen et misan sinu dut pemiri' et Empu'.
47004003	Ba' maya nega tegmun ating Menungang Abar neng pegtuturanen kay, itue e meketegmunan lang dut sebarang megkebinasa dut Narka'.
47004004	Diki dye pengandel sabab kedyeng pikiran binleg i Seytan neng empu' et dunya' na' itue e. Dye binleg supaya diki dye mebiri' telang et Menungang Abar pasal dut kebentugan i Kristo na sepantun Ya ating dagbes banar et Empu' dut langit.
47004005	Si Jesus Kristo na kityung Begerar atin ne damen neng pegtutuldu' beke' diki damen neng diri. Kami tu dereakan myu alang-alang ki Jesus.
47004006	Sabab ating Empu' negsugid, “Mawa' dut kelingban ating silu' tumlang.” Asal Ya gasi negbegey telang dut damen neng pikiran supaya mekilala ating kebentugan et Empu' neng nebunayag dut rupa i Kristo.
47004007	Segwa' kami neng linugutan et kementirian et Menungang Abar na' itue e, samat menge' mebaba lang neng susunuan kuren lang, ingin bersen kityung melumek na bilug, supaya ipekilala ating diki mekira-kira na' kewasa, atin dut Empu' lang, beke' diki damen.
47004008	Peggigipiten kay dut pesembe'sembela', temed diki mekeraag. Ba' sengmenu in pegalang-alang kay, temed diki mekeugaran et pegarap.
47004009	Pegtitiksaen kay, temed diki meugaran et kebi'bila', pegsunggeb temed mekelahyunan nega.
47004010	Daran pegbibiten kay bilug kay ating kepeteyan i Jesus supaya pebiya' dut damen neng bilug mebunayag Kenyeng biyag.
47004011	Kami daran megsinengkeritan matey sabab lang ki Jesus, supaya pebiya' dut damen neng bilug neng maya kepeteyan mebunayag biyag i Jesus.
47004012	Asal pesi sasat aku amat-amat megpepatey, dimyu gasi amat-amat maya biyag na kaya seskeran.
47004013	Pegsugiren dut Kesuratan, kwan, “Megbeberes ku sabab maya pegandel ku eset Empu' Banar.” Bua' et atin neng pinegarat et pegeandel, megberes kay gasi sabab kami maya gasi pegandel sesali' ya in negsurat atin.
47004014	Sabab nesewran kay na ating Empu' nemiyag peuli' dut Begerar neng si Jesus, megdemikian gasi ya memiyag damen peuli' kebaya' dut Kenye, beke' mibit dimyu beke' damen dut elepan Ye.
47004015	Ginsan neng pegsesandal kay sabab lang dut kepulusan myu, supaya pegkansang et meketerima et menge' redyiki' et Empu', sampay lebi neng kumansang megpeselamat beke' megbantug dut Kenye.
47004016	Angkansa diki kami peglumkan et seled. Misan ne meglulumek damen na' lugta' neng pemilugan, segwa' meglelahyun basag et damen neng kurudua eldew-peldew.
47004017	Ating sengbagi beke' diki dumaran neng keliyutan neng pegreresanen tyu tiban in, atin mua' et sembatung kebentugan neng kaya seskeran beke' atin menge' keliyutan tyu kaya lang mepesiringan.
47004018	Angkansa penyek kay nekepaku' dut indeginis neng diki mekebiri', diki lang dut menge' mekebiri' in. Sabab dut indeginis neng mekebiri' tetegeyan lang, segwa' kaya seskeran ating menge' indeginis neng diki mekebiri' in.
47005001	Antangen et bilug tyu samat tetluan neng peglelegdengan tyu tiban. Sewd tyu ne ba' merungkat ating tetluan, atiʼt bilug na' lugta' tyu, maya gasi lelegdengan dut langit. Sembatung lelegdengan neng binaal et Empu', diki taaw, na kaya seskeran dut langit.
47005002	Pengurangin tyu pesi dut peglelegdengan tyu na' itue e, beke' lebi tyung pegeenepan ating lelegdengan na' penglangit,
47005003	supaya ba' mesublian ne kityu et itueng bilug na' lugta e, diki ne kityu metkanan na lebas sabab kaya bilug.
47005004	Sasat kityu megleldeng nega dut tetluan na itueng bilug-lugta' e, kityu merupuk beke' pengurangin, diki supaya meugad ating bilug-lugta' in, temed supaya mesembian et bilug na penglangit ti'. Beke' gasi ating biyag tyu tiban in maya seskeran, na atin mesembian et biyag na kaya seskeran.
47005005	Ating Empu', atin ne gasi negdatun dut kityu supaya dut pegbebagu na itue, beke' inilugut ye dut kityu ating Nakem samat tenda' et keberbenaran na beguen ye pesi kityu.
47005006	Angkansa daran mebasag daken neng seled. Sabab sewd ku na sasat kityu dut lelegdengan na' itue e, atiʼt bilug tyu, dingga pe meseʼt kityu ating lelegdengan na' mawa' dut Begerar.
47005007	Negpengibiyagan ku kuyun eset pengandel dut Empu', diki kuyun dut indeginis neng mekebiri'.
47005008	Mebasag pesi seled ku na itektak daken na' bilug neng peglelegdengan na' itue e, supaya lumegdeng ne dut abi' et Begerar.
47005009	Angkansa pesi keiregan ku ne gasi megmendyaring kegey-gaay dut kenye, atuʼt peglelegdengan na' itue e etawa dut langit.
47005010	Sabab kede sembatu kityung mengengandel marap dut ukuman i Kristo, supaya tumerima et subli dut kenyeng menge' pinemuwat, menunga etawa meyaat, sasat ya pebibiyag nega dut dunya' na itue e.
47005011	Sabab dut penedsewd ku mepatut lang na tumakut tyu dut Begerar, pegetasan ku banar na ipesewd dut menge' taaw na pegtuldu' ku et keeturan. Sewd et Empu' pasal banar neng pegketaaw ku, beke' pengarap ku na kilala myu gasi banar aku.
47005012	Pegsugiren ku itue e diki supaya ipegabbu ku peuli' dut dimyu pasal daken neng diri, temed supaya begeyan kew et kepetutan na maya metuturan myu pasal daken. Beke' metubag myu ating menge' taaw na kaya lang iba neng pegpepelendewan dye, ba' diki atiʼt menge' mekebiri' lang et menge' mata in, na diki mena tentuen atiʼt banar neng pegketaaw in.
47005013	Ba' samat kaya sayu pikiran ku, itue e alang-alang dut Empu'. Beke' ba' itue mesayu, itue e alang-alang dut kenunganan myu.
47005014	Sabab ating pegmerga' i Kristo, atin negpepikir angkan kami megkekwantin, na mesewran kay tiban na Ya natey sabab dut ginsan, angkan samat atin ginsan gasi mepantun na patey.
47005015	Natey Ya sabab dut ginsan supaya kityu neng mengengandel na menge' biyag tiban diki megbiyag dut diri tyu, erapun sabab ne dut ki Jesus Kristo neng natey indyari negbiyag peuli' sabab et kityu.
47005016	Angkansa tiban, penyek kay dut misan sinu diki dut penanding et taaw. Nekeuna ti' kwantin pegkilala kay ki Kristo dut penanding et taaw, segwa' tiban diki ne.
47005017	Angkansa sebarang nekipegsembatu ki Kristo sembatu neng bagung guna. Kaya neng lelagi neng pegketaaw, ya bagu ne tiban.
47005018	Ating Empu', atin ne nemaal eset ginsan neng itue e. Sabab et atin na binwat i Kristo, pinantun Ye kami na menge' kebi'bila', diki ne kebanta. Beke' pinili' Ye kami supaya mekipegsulut dut Kenye menge' taaw.
47005019	Ingin bersen kay, menge' taaw na pinantun et Empu' na menge' kebi'bila' Ye, atin sabab et kesimeyaan i Kristo, pinwasan Ye ne kedyeng menge' keselaan. Beke' pinengarap Ye ne damen pegsuku' neng pegtulduan et itue neng abar na pekikipegsulut.
47005020	Angkansa kami tu' menge' bibilinan i Kristo, samat Empu' ne gasi negpeasi-asi dimyu pebiya' eset damen. Na, megpeasi-asi kay dimyu na mekipegsulut kew dut Empu'.
47005021	Diki negkesala' si Kristo, temed sabab et kityu, Ya pinantun na mekeselaan beke' sineraka' supaya ba' kityu mekipegsembatu tyu dut Kenye, kityu megmendyaring mepetigna' dut elepan et Empu' pebiya' i Kristo.
47006001	Asal kami tu' menge' ketabang dut keradya et Empu' ne' iba-iba Ye, indyari, pepeasi-asi kay dimyu na kasi' myu eluleyi' ating redyiki' neng binggey et Empu' dimyu in.
47006002	Sabab pegsugiren et Empu', “Dut menungang timpu kiningeg ku ikew. Dut eldew et pegbebawi', tinebangan ku ikew.” Birina' myu! Tiban ne ating sugat na' timpu! Tiban ne eldew et pegbebawi'!
47006003	Pegeraten kay na diki kay buwaten et misan enu na mekeapaan et taaw mengandel ki Kristo, supaya diki mebulili damen neng pegkeradya.
47006004	Segwa' lang, pepekilala kay na dut ginsan neng egian na kami mengengeradya et Empu', dut pegsandal et keliyutan, kesekitan, beke' menge' kegipitan.
47006005	Kami pineglelepsan, pinirisu, beke' niramer. Nelebayan kay megkeradya et lebi, atiʼt diki miga' megsinggebi, atiʼt diki mengaan et senung eldew.
47006006	Ipinekilala kay na kami mengengeradya et Empu' pebiya' dut menungang pemimiyag, kesesewran, pegsesandal, kenunganan, megdemikian dut Empung Nakem, mebentel na' pegmerga',
47006007	pebiya' mebentel na' pememresan beke' kepengyedian et Empu'. Ating kepetutan antangen ye damen neng gelaman na ipengatu beke' penaming.
47006008	Nelebayan kay na bentugen beke' bulilien, dusaen beke' deyewen. Kami tu' pinantun na meembut, misan keberbenaran ipegsusugid kay.
47006009	Kami pinantun na diki kilala misan ne kilalang-kilala, usa-usa matey ne, segwa' mebiyag nega masi kami. Misan kami dinusa, diki nega kami natey.
47006010	Pinantun na kami merupuk banar, segwa' daran kay meksan. Samat miskin, segwa' negpedeyahan dut kineldaman. Samat kayang-kaya, segwa' damen ginsaʼt ginis.
47006011	Kebentelan pegbebresen kay dimyu menge' tawʼt Korinto. Ba' enu dut seled kay atin gasi ipegsusugid kay.
47006012	Pegmerganen kay kemyu banar, temed manag seled myu dut damen.
47006013	Aku megberes samat sembatung ama', angkansa ukabi' myu gasi eset damen dimyung seled, samat binwat kay dut dimyu.
47006014	Kas kew pekibe'baya' dut menge' diki mengengandel. Mekedyari be taku' megbe'baya' ating ketignaan beke' ating kebelingkegan? Etawa gasi ating ketlangan beke' kelingban?
47006015	Mekedyari be taku' megsulut si Kristo beke' si Seytan? Enu pinegsulutan et nemengandel dut diki nemengandel?
47006016	Etawa enung pegsulutan et templo na pengempuan neng benwa et Empu' dut empu'empuan et menge' kaya mengandel Empu'? Kityu templo et Empu' na' biyag! Ya ne gasi negsugid, kwan Ye, “Meldeng ku beke' memiyagan dut pinegketngaan dye na mengengandel daken, Aku megmendyaring Empu' dye, beke' dye megmendyaring taaw ku.
47006017	Angkansa perayu' kew dut menge' kaya mengengandel daken, peseriri kew dut kedye, kwaʼt Begerar myu. Kas kewʼt kutew et misan enung meraki, beke' terimanen ku kemyu.
47006018	Aku mepantun Ama' myu ne, beke' kemyu mepantun yegang ku ne gasi, sugid et Mekewasa na' Begerar.”
47007001	Menge' pegmerganen, asal tinange' dut kityu ating indeginis na' itue e. Angkansa linasen tyu kityung diri dut ginsan neng mekeperaki dut bilug tyu beke' kurudua. Iwasan tyu memiyag na maya takut dut Empu' seked mebgey ne banar diri tyu dut kenye.
47007002	Begeyan myu kami misan isek-isek lang neng bagi' dut pusu' myu. Misan ingyan diki kay nesenselaan misan sinu, etawa ipineraat misan sinu, etawa rinundingan misan sinu dimyu.
47007003	Pegsugiren ku itue e diki supaya tendesen kew, sabab samat pegsugiren ku, kemyu merga' banar dut daken beke' megbe'baya' tyu megbiyag etawa matey.
47007004	Lungbus penarap seled ku dimyu. Daran ku kemyung pegbentugen! Misan ne kami dut seled et mekeldam neng pegsesendalan, mekerasa ku bulilang, apew-apew enep dut pusu' ku.
47007005	Ganang kami dut probinsiya et Masedonia, diki kay negpetaren. Ginsan in keliyutan dameng mekelebayan, atu pesembe'sembela', beke' megtelas seled kay.
47007006	Segwa' Empu' na bulilangan sebarang merurupuk, binulilang Ye gasi kami pegdateng i Tito.
47007007	Beke' diki atiʼt pegdateng ye nekebulilang daken, temed sampay gasi atiʼt kenunganan neng binwat myu kenye in. Sinugid ye pasal et dimyung pegrendem daken, dimyung kerupukan, beke' dut pemituk myu daken, angkan lebi kung nenep.
47007008	Misan ne nekebgey et rupuk daken neng surat dimyu, diki ku pinegsusunan pasal et pegsurat ku et atin in. Tantu lang na aku rumupuk sabab sewd ku nekebgey dimyu et kerupukan daken neng surat, segwa' sementara' lang.
47007009	Segwa' nenep ku, diki sabab negrupuk kew, segwa' sabab ating kerupukan atin ne diminundun dimyu supaya pegsusunan beke' telikuran dimyung pegkekesala'. Samat kwantin neng kerupukan teyeg dut Empu', angkan diki kew negkeraat sabab et damen.
47007010	Sabab ating kerupukan neng teyeg dut Empu' in mekepegbibit dimyu supaya megsusun beke' megbagu apang dut ikebawi', beke' kaya kerupukan eset atin. Segwa' atiʼt kerupukan neng begey et dunya' sungduan ye kepeteyan.
47007011	Birina' myu ba' enu menungang bua' et dimyung biyag pasal et kerupukan neng teyeg dut Empu'. Negmendyaring mepituk kew beke' meimuyuken supaya ipekilala na kemyu kaya lang keselaan pasal dut ating menge' ginis. Nenangkis kew sabab mendi' meglelew bilug myu, sampay timinakut kew et kesesewan, beke' memegdali' kew ne na aku dumateng, beke' keinginan na medusa ating negkesala' in! Supaya dut ginsan neng egian, mepebiri' myu na kaya kesewd-sewran dut indeginis na' atin in.
47007012	Angkansa pegsesewren et Empu' pasal pegsurat ku dimyu diki sabab dut negkesala' in etawa dut pinegkeselaan ti', erapun supaya pebunayag pasal dimyung tantung pemituk dut damen.
47007013	Angkansa ating binwat myu nekebgey damen et kelang keimuyukan. Beke' nelungbus damen neng keimuyukan sabab dut keksanan neng nerasa i Tito sasat eset pegiba-iba myu.
47007014	Ipinegdalu-dalu kay kemyu dut kenye, beke' diki aku neglelew. Sabab tantu' banar ba' enungkwan kebnar ginsaʼt sinugid kay dimyu in, nebnaran nega gasi i Tito na banar dameng pegpedalu'dalu' dut kenye pasal dimyu.
47007015	Beke' sasat pegrerendemen ye dimyung pegkemeesipen, lebi neng nepemerga' kew dut kenye. Sampay gasi diki ye mekelipatan pasal menungang pegterima beke' penguntabi' na binwat myu kenye.
47007016	Aku meksan sabab lulus na kemyu mekearapan ku.
47008001	Ingin ku na isugid dut dimyu, menge' tipused, ating nebuwat et redyiki' et Empu' dut menge' pegtimung-timungan et mengengandel dut probinsiya et Masedonia.
47008002	Nelebayan dye kelang keliyutan beke' itue e sembatung mesigpit na' pegsulay dut kedye. Beke' misan ne dye mekansang neng kekebusan, meksang-meksan dye nega na buka' kedyeng elima dut pegbebegey.
47008003	Kaya leges kedyeng peguulmat, beke' diki lang dut kedyeng gees lang, ba' diki sampay lebi nega. Pepesebenaran ku na itue ne.
47008004	Sabab inangat dye daken na begeyan dye et timpu na meketabang gasi dut menge' mengengandel dut probinsiya et Judea.
47008005	Beke' lebi nega dut pengerimen kay. Una, sinugid dye dut Begerar na gaay dye buwaten ba' enu-enu pegkesitan Ya. Pegketbes, sinugid dye daken na gaay dye buwaten ba' enu dut pikiran ku menunga, kuyun dut gaay et Empu'.
47008006	Angkansa binisara ku si Tito, asal ya timinagna' et itueng pegbebegey e, na kemyu tebangan ye seked melungbus dimyung pegbebegey na' itue e. Pebiya' itue ne ipebiri' dimyung pegmerga'.
47008007	Kemyu in bantug dut ginsan, dut pegandel myu, dut pegpeabar, dut kesesewran, dut kepengnaan, beke' dut pegmerga' myu damen. Iwasi' myu gasi na menguna kew pasal et redyiki' dut pegtetabang.
47008008	Diki samat pegtehagen ku kemyu, pegsugiren ku lang dut dimyu pasal et lasig na' pegtabang et iba supaya mesulayan pasal dimyung mebentel na' pegmerga'.
47008009	Nesewran myu ba' enukwan dekla' et pegmerga' beke' redyiki' et kityung Begerar neng si Jesus Kristo, na misan deyahan eset menge' ginis dut langit, segwa' tinireng Ye atin ampa' matu' atuʼt lugta indyari negpekebaba'. Binwat Ye itue supaya megmendyaring deyahan kew dut keuyunan myu eset Empu'.
47008010	Beke' itue e Keseraan ku pasal sentin, ipelehyuna' myu dimyung pegtitimung na tinegnaan myu nekeuna negang teun. Kemyu atin tuminagna' diki lang eset pegbubuwat et itue e, segwa' misan dut pegpeperuen.
47008011	Angkansa, isurunga' myu ne itue e! Ating lasig na' pinebiri' myu dut penegnanan, iderana' myu seked metbes. Megey kew kuyun dut dimyung geesan.
47008012	Sabab ba' panyap ne dut seled myu ating kegeayan na pegbebegey, terimanen et Empu' pasal dimyung negesan. Kaya pegtegeyen Ye na megey kew et diki myu megesan in.
47008013	-
47008014	Diki dut ingin ku na megenganan iba in, indyari mebegatan kew gasi. Deyahan kew ne gasi tiban. Mepatut lang na tebangan myu sebarang neliliyutan. Indyari ba' kemyu gasi mengeilangan, beke' dye gasi maya, indyari dye gasi tumabang dimyu. Apang kwantin sama-sama kew megsitabang-tabang kede sembatu.
47008015	Neinabu dut dimyu samat pegsugiren dut Kesuratan, kwan, “Ating negtimung et mekansang diki neglebi, beke' ating negtimung et isek-isek diki gasi kinurang.”
47008016	Negpepeselamat ku dut Empu' sabab et lasig i Tito dut pegtabang dut dimyu, samat lasig kay pegtabang gasi dut dimyu.
47008017	Diki lang sabab et peasi-asi neng pemisara ku kenye, temed dut keinginan ye na meketabang dut dimyu, gamlang in ipinengleges ye na gay ya ne mesentin.
47008018	Pinebaya' kay dut kenye ating tipused na bantug dut ginsaʼt pegtimung-timungan et mengengandel, sabab dut kenyeng pegtutuldu' et Menungang Abar.
47008019	Diki et atin lang! Ya pinili' et menge' pegtimung-timungan et mengengandel supaya meneringkuar na kebaya' kay beke' ketabang pasal eset itueng pegbibit et itueng ketimungan dut probinsiya et Judea. Kwantin neng pesuku' ikebantug itue et Begerar, beke' pebi'biri' damen neng keiregan na meketabang banar dut kedye.
47008020	Pegiingtan kay banar supaya kaya mesugid et sinu-sinu et meraat pasal eset pegbibit kay et kelang pegbebegey na' itue e.
47008021	Pegpituken kay mebuwat itue et mesayu, diki lang dut penyek lang et Begerar na Empu', temed sampay dut penyek et taaw petetaaw.
47008022	Angkansa dinaak kay na mekebaya' ki Tito beke' sembatung ibang mengengandel ating sembatu negang tipused na sulay kay ne et mekansang neng timpu beke' nebiri' kenyeng kelesigan et pegtabang. Lebi neng lumasig et pegtabang tiban sabab eset kelang penarap ye dimyu.
47008023	Pasal ki Tito, ya iba ku beke' ketabang dut daken neng keradya eset dimyu. Pasal gasi dut menge' mengengandel na iba ye in, dye in menge' dinaak et menge' pegtimung-timungan et mengengandel beke' memibit et kebentugan ki Kristo.
47008024	Angkansa iperasa myu dut kedye mebentel neng pegmerga' myu supaya mebiri' et pegtimung-timungan et mengengandel na diki kay negsala' dut pegbantug kay pasal dimyu.
47009001	Diki ne keilangan na sumurat ku nega dimyu pasal eset pegtetabang dut menge' tawʼt Empu' dut Jerusalem.
47009002	Nesewran ku na asal tumabang kew, beke' ipinegbebantug ku kemyu dut menge' taaw atuʼt Masedonia. Kwan ku panyap kew ne na menge' tawʼt Akaya nekeuna negang menge' teun, beke' mekansang netiyag seled et menge' taaw atue sabab et pegtetabang myu.
47009003	Angkansa pineuna ku esentin menge' ketipusdan na' itue e supaya diki ku meglelew pasal eset daken neng pegbebantug dimyu, beke' supaya mepanyap ne dimyung tabang, samat pegsugiren ku ne in.
47009004	Kalu' kami meglelew, diki sugiren sampay kemyu, ba' maya tawʼt Masedonia na maya' daken beke' mebiri' dye na ingga pe' pelan panyap kew.
47009005	Angkansa binisara ku ating menge' ketipusdan na muna esentin, supaya mepanyap dimyung tinange' na' tabang. Apang kwantin, lumiwan na dimyung pegbebegey bilang seriling gaay beke' diki leges.
47009006	Indani' myu itue e. Ating nengluwak et isek-isek, isek-isek gasi mekeyg. Ating nengluwak gasi et kela', kekeyg gasi et kela'.
47009007	Kede sembatu mepatut na megey et kuyun dut kenyeng gaay et diri, megangan dut seled beke' diki nelegesan lang, sabab pegmerganen Empu' atin megbegey et mesegya.
47009008	Mekebuwat et Empu' na pedeyahanen kew et misan ginsan neng ginis, lumbi nega dut dimyung pengengeilangan, supaya maya meusal myu pasal eset ginsan neng pegtetabang dut menge' iba myu.
47009009	Samat pegsugiren pesi dut Kesuratan pasal et metigna' na taaw, kwan, “Ya na pemegey dut menge' miskin, kaya seskeran kenyeng kenunganan.”
47009010	Ating Empu' na negey et elinseg neng iluwak, beke' bengbang neng mekaan. Ya gasi megey dimyu et pungu beke' megperekla' et itue e supaya mua' et mekansang dimyung kenunganan.
47009011	Pedeyahanen ye kemyu et ginsan neng ginis supaya lebi neng meketabang kew et mekansang. Apang kwantin mekansang megpeselamat dut Empu' sabab eset dimyung seraka na bibiten kay dut kedye.
47009012	Pasal eset pegseraka myu na' itue e dut menge' tawʼt Empu', diki lang et metebangan myu dye dut kedyeng kekurangan, temed sampay mesungduan nega neng pegmesukur dye dut Empu' na kaya seskeran.
47009013	Ating buka' elima neng pegbebegey myu dut kedye sampay ginsaʼt menge' iba, atin mekepesebanar pasal eset pegterima myu banar et Menungang Abar i Kristo na pebunayag myu dut ginsan. Sabab et atin in, megbantug dye dut Empu'.
47009014	Angkansa pebiya' ginsaʼt kelang pegmerga' dyeng ipenelang kew, sabab eset kelang redyiki' et Empu' dut dimyu.
47009015	Megsukur dut Empu' sabab eset kelang Begey Ye na kaya mepesemanan, ating Yegang Ye!
47010001	Akung si Pablo, na kwaʼt senu mepegpekumbaba ba' dut teteyumanan myu, segwa' meiseg mekibisara ba' dut merayu' pepeasi'asi' eset dimyu, alang-alang lang dut kebebaan beke' keguepan i Kristo.
47010002	Pepeasi'asi' ku na endey myu teyen legesa' aku na meres et mebegat ba' kesurung ku esentin, samat dut menge' pemegsugid na kami megpemiyagan dut meraat na napsu'.
47010003	Ba' kami pengebiyagan bilang simpir neng taaw atuʼt dunya', diki kami negpekiatu kuyun dut egian et menge' tawʼt sengkedunyaan.
47010004	Damen neng menge' gelaman maya kepengyedian et Empu' beke' mekeperumbak et menge' singkab i Seytan, beke' diki gelaman et mekesengkinleban. Rinungkat kay pasal menge' sala' neng pengdiawab.
47010005	Pinetaren kay ginsan neng pegmemetaas na sagka' dut pegkilala i Empu', beke' pegegiten ginsan neng pikiran supaya tumerima ki Kristo.
47010006	Na ba' lungbus ne dimyung pegterima, tahan kay na dusaen sebarang sumwey.
47010007	Menge' pengliwan lang na' ginis dimyung pegsiyekan, gaay ku kemyu pikiren ba' enu tantung meinabu atue eset dimyu. Ba' nengandel na ya dut ki Kristo, pikiren ye na kami megdemikian, samat kenye, ki Kristo gasi.
47010008	Ba' ipegbebantug ku et melandu' daken neng kepengyedian, atin kepengyedian teyeg dut Begerar Jesus apang ikepepangger myu, beke' diki ikedusa myu. Diki meglelew ku.
47010009	Kasi myu pegpikira' na ating menge' surat ku dimyu ipenakut lang.
47010010	Pegsugiren et iba, kwan, “Dut surat lang ya meiseg beke' kaya peren, segwa' dut elepan metemen ya sampay beres ye kaya kegunaan.”
47010011	Mepatut lang na mesewran et pemegsugid et kwantin in, na ba' enu sinugid kay dut menge' surat samat kwantin neng rayu' kay, megdemikian samat kwantin gasi buwaten kay ba' megelepan tyu ne.
47010012	Asal, diki kay metakut na ipesama etawa ipepatus diri kay dut senung meeabbu. Kami tu' pesi lebing sesali' kedye. Merurupang dye! Dye-dye pegdatun et sukuran beke' pesemanan et diri dye!
47010013	Segwa' pasal et meeabbu, kami diki lumbi dut singkeran neng binggey damen et Empu', ating keradya neng pinesuku' Ye damen, pebebaya' ating pegtutuldu' kay dut dimyu.
47010014	Diki kami lumbi sabab kemyu sakup et seskeran na' atin in kwit ti' na kami una ne nesentin, megbebibit et Menungang Abar pasal ki Kristo.
47010015	Diki kami nemegabbu et lebi, sabab diki kay meipeabbu et sebarang pinegsengseraan et iba. Erapun megearap kay mendyaring mangger dimyung pengandel beke' sabab et atin in lumekbang damen neng sukuan, segwa' diki gasi lumbi dut singkeran neng dinatun et Empu'.
47010016	Pegketbes, metuldu' ku Menungang Abar dut menge' linugta' set pelilibut myu. Supaya, diki ku ekuen na mebantug pasal buwat et iba dut mepegkeredyanan ye.
47010017	Samat pegsugiren dut Kesuratan, kwan, “Ba' sinu meingin memantug, ating keradya et Begerar ipemantug ye.”
47010018	Sabab pegdeyewen et Begerar ating taaw na ketinerima-terima dut Kenye, beke' diki pengdayew eset diri ye.
47011001	Maapa' myu ba' aku negarat dupang-dupang pebiya' et pegberesen et menge' beres na samat pegdalu-dalu ku diri ku. Tengkai' myu pe' aku!
47011002	Nekerasa ku et meke-Empu' neng pengimun kemyu, samat kemyu neng umawey na' libun na pinetunang ku dut sembatung lelaki, ki Jesus Kristo.
47011003	Temed mekepikir ku kalu' megrirew pikiran myu beke' meirayu' kew dut mebentel beke' banar na' pegandel ki Kristo, samat ki Eba na nerunding et seli dut keekalan ye.
47011004	Sabab pegesipen myu banar sebarang memengdateng na pemenuldu' et ibang Jesus diki samat ipegtutuldu' ku dimyu in. Tinerima myu sembatung nakem na lein dut ating Pasek Nakem tinerima myu tagna' ti'. Tinerima myu gasi itueng Menungang Abar na lein dut ating Menungang Abar tinerima myu pebiya' tinuldu' kay dimyu.
47011005	Pikir ku diki aku emuri dut betangan menge' “mekekesewd” na' menge' bibilinan na' atin in, temed lein lang.
47011006	Mekedyaring diki aku mependey meres, segwa' diki gasi kabus pasal kesesewran. Pinebiri' ku dimyu itue dut ginsan neng timpu pebiya' et ginsaʼt binwat ku eseʼt dimyu.
47011007	Tinuldu' ku dimyu pasal Menungang Abar segwa' diki ku tinew et kebeyaran. Negpekebaba' ku supaya mepetaas kew. Mesugid be na keselaan ku itue?
47011008	Ibang pegtimung-timungan et mengengandel negey et pengengeilangan ku kwit aku negkeradya set dimyu. Samat pegegewan ku mene dye, apang metebangan kew lang.
47011009	Ganang aku kinurang ne esentin, diki aku nekebegat dut sinu-sinu dut dimyu, sabab pinebitan aku et menge' ketipusdan teyeg dut Masedonia. Tihad nega tagna' mendi' ku na mekebegat misan sinu dut dimyu et misan enung egian beke' atin buwaten ku daran-peraran.
47011010	Sabab et kebebenaran i Kristo neng eset daken, diki ku tengewan pasal eset itueng pengdayew ku pasal et diki aku nekebegat dut sinu-sinu dut dimyu, misan embe set dimyung probinsiya et Akaya in.
47011011	Manu binwat ku itue e? Sabab be taku' et diki ku kemyu pegmerganen? Sewd et Empu', tantu merga' kew dut daken!
47011012	Segwa' buwaten ku atin daran pasal et kaya bayad myu daken dut pebunayag et Beres et Empu', supaya diki dye ne merunding na bibilinan mebgeyan et kepetutan ating menge' pemegsugid et akal neng pedalu-dalu pasal kedyeng pegkeradya samat damen gasi neng pegkeradya.
47011013	Sabab diki dye bibilinan neng banar, segwa' mengrurunding lang neng mengengeradya, beke' pemenutsulit dye lang na bibilinan i Kristo.
47011014	Diki itue e pegliluan! Sabab misan si Seytan negpesutsulit eset sembatung dereakan et kenewagaʼt Empu'.
47011015	Angkansa, diki kelilu'lilu' na megperunding gasi dye et mengingibut et keberbenaran. Dut ketimpusan dye, pasal kedyeng mapet-apet neng dusaan, kuyun lang dut kedyeng menge' buwat.
47011016	Pegkesewli' ku, dyangan pikiren et sengketawan na aku tu dupang. Segwa' ba' kwantin kebibiri' myu, terimanen myu aku samat dupang supaya mekepeabbu ku gasi sengkedit na samat buwaten atin menge' iba.
47011017	Pegsugiren ku pasal eset peabbu na' itue e diki mawa' dut Begerar, segwa' pedalu-dalu samat buwaten et sembatung dungdupang.
47011018	Sabab maya menge' pedalu-dalu kuyun et arat neng taaw atuʼt dunya', kwantin gasi aku megpedalu-dalu.
47011019	Pegsendalan myu et menunga ating menge' dungdupang, seukat ne keblan myu na mekekesewd kew banar.
47011020	Pegsesendalan myu na kemyu uripenen, kebkeben, dupangen, pegabbuan, etawa tepalen.
47011021	Keilangan ne isugid ku na kaya damen mebuwat atin dimyu. Na sabab taku' merungkey kay? Subali' be taku' meglew kami sabab kaya buwaten et meyaat dimyu? Diki be! Segwa' ba' maya mekepengabbu, aku megdemikian mekepengabbu gasi, segwa' mekepegberes ku na samat sembatung dungdupang.
47011022	Meeabbu be taku dye ba' tawʼt Hebreo? Megdemikian aku. Menge' Israelita dye be? Aku gasi. Tungtung-inupu' dye be i Abraham? Aku kwantin gasi.
47011023	Dye be menge' mengengeradya i Kristo? Pegberes ku agad sembatung dungdupang, segwa' aku lebing menungang mengeradya i Kristo kas ga kedye in! Lebi daken neng pegkeredyanen, mekesenu ku mepirisu, senung peulin'ulinen peglelepsan, beke' daran aku usa-usa matey.
47011024	Kelima ku keterima et tegtelumpulu' siyam neng lipak dut menge' Judio.
47011025	Ketlu peuli' peulinen peglelepsan et menge' Romano, beke' kasa gasi binakal et batu seked neblan dye patey aku. Meketelu ku gasi meinebuan na melneban et kapal neng pegsesekatan, beke' kasa ku gasi negsingeldew beke' negsinggebi na peletew-letew dut dagat.
47011026	Sabab et meserit ku neng pegpanew-panew, neinebuan ku na iba-iba neng meyaat na' mekeinabu, dut menge' danum, dut menge' mengrerampas, dut sali' ku na menge' Judio beke' dut menge' lein Judio, menge' meyeyaat neng mekeinabu dut lungsud, dut kelnangan, dut dagat, dut menge' pemenutsulit et mengengandel.
47011027	Nelebayan ku gasi pasal lebi neng liyut beke' gaang, meserit na pegsulag, kelang urap beke' tuknew sampay meserit kaya pegkanen. Nekerasa ku et keleg segwa' kaya lang sereng repanen ku.
47011028	Lyu set ginsan na' atin in, eldew-peldew pegrerendemen ku nega ginsaʼt menge' pegtimung-timungan et mengengandel beke' pegsusa ku pasal kedye.
47011029	Ba' maya megrungkey, mekerasa ku merungkey gasi. Beke' ba' maya meregdag dut pegkekesala', lebi neng megmeliyut seled ku.
47011030	Ba' keilangan na aku megabbu, ipegeabbu ku daken neng kelumkan.
47011031	Diki aku pengembut. Atin in sewd et Empu' beke' Ama' et Begerar neng si Jesus. Bentugen Empu' et daran-peraran.
47011032	Ganang dut lungsud et Damasko ku ne gasi, pinetungguan et Gobernador neng nesekupan i Surutan Aritas dut menge' lelengewan et lungsud, supaya ipealew aku.
47011033	Segwa' pinesakat aku dut tabig pegketbes tinuntun aku dut lawang et metaas na bakud na' batu angkan nekepelegyu ku kenye.
47012001	Keilangan ku na mengiabbu, misan ne kaya mepulus, pasal eset pegbuwat et itue e. Sugiren ku gasi tiban pasal eset menge' peleplep beke' menge' pebunayag binggey daken mawa' dut Begerar.
47012002	Maya kilala ku sembatung pepengenaran i Kristo na binibit dut kinedibuwaten et langit, sempulu' epat neng teun ne liminabay tiban. Diki ku lang metantu ba' atin in peleplep etawa tantu neng neinabu, Empu' lang megsesewd.
47012003	Pegsugiren ku peuli'. Na' megkesewran ku ne' ipinedibuwat dut milikan et Empu' neng Paraiso taaw ne' itue, misan bilug ye duun etawa kurudua ye lang, diki ku mesewran. Empu' lang megsesewd.
47012004	Beke' nekekingeg ya duntin et menge' ginis na diki mekira-kira et bebresen beke' diki mepatut na mebres et sinu-sinu.
47012005	Ipengimantug ku ating taaw na' atin in, segwa' diki daken neng diri, selyu daken ga neng kelumkan.
47012006	Beke' ba' gaay aku megabbu, diki liwanan ye na aku dungdupang, sabab keberbenaran daken neng ipegtuturan. Segwa pegetengen ku, sabab mendi ku na lumbi dut nebiri' beke' nekingeg eset kira-kira et sinu-sinu dut daken.
47012007	Segwa' supaya diki ku ipeggabbu itueng mekansang kelilu'lilung nepebunayag et Empu' daken, aku binggeyan et sembatung reresanen dut bilug, na sepantun penglapes i Seytan, supaya diki aku megpelalu'lalu'.
47012008	Ketlung peuli' ku na ipenelang dut Begerar na ugaren itue e, segwa',
47012009	kwantin ketubagan Ye, kwan Ye, “Redyiki' Ku negsinareng dut ginsan neng pengengeilangan mu. Lebi neng mebunayag daken neng kepengyedian ba' ikew melumek.” Angkansa yembe nega enep ku na ipegabbu daken neng kelumkan supaya pebesagen aku et kepengyedian i Kristo.
47012010	Sabab et megsuku' ku ki Kristo, kaya merga' daken ba' aku melumek, inlelewen, peliyutan, tiksaen, beke' megsandal. Sabab ba' embe aku melumek, duntin gasi aku mebasag eset kepengyedian et Empu'.
47012011	Aku negarat dupang, segwa' kemyu nengleges na buwaten ku samat kwantin in. Kemyu teyen memantug daken. Misan ne aku kaya kepulusan, dingga gasi aku emuri dut menge' betangan “mepependey” neng menge' bibilinan na' atin in.
47012012	Pinesebenaran ku dimyu na aku sembatung tantu na' bibilinan i Jesus pebiya' dut menge' kelilu'lilu' beke' dut lein-leing tenda', na binwat ku et mepengna'.
47012013	Enu be kelebewan dimyu et ibang pegtimung-timungan et mengengandel? Kaya, selyu dut meinabung diki aku menew dimyu et misan enu. Ipegmeapa' myu ba' atin sembatung kekurangan.
47012014	Itue ne e iketelu ne lawak panyap aku neng pegsentin, segwa' diki aku mekebegat dimyu. Keilangan ku kemyu, diki atiʼt kebugewan myu. Mepatut menimung menge' gunggurang dut menge' keyegangan, beke' diki menge' keyegangan dut menge' gunggurang. Megdemikian, subali' aku menimung dimyu, sabab aku ama' et pengandel myu.
47012015	Beke' ipegenep ku na eminen ginsan beke' igbey misan biyag ku apang lang dut dimyung kepulusan. Sengkerit lang be na isubli myu dut daken neng kelang pegmerga' dut dimyu?
47012016	Sewd myu na diki aku nekebegat dut sinu-sinu dimyu. Segwa pegsugiren et iba na aku sembatung meakal beke' pegrundingan ku lang kemyu.
47012017	Manu? Rinundingan ku be dimyung kenunganan pebiya' dut atin neng dinaak ku esentin in?
47012018	Binisara ku si Tito na mesentin, beke' pineibut ku sembatung mengengandel iba-iba ye. Si Tito be taku' nengdupang dimyu? Diki ne. Diki be taku' kami nepebibiyag et sembebatung nakem? Beke' sembebatu lang taku' damen neng pegsunsunen? E' pesi!
47012019	Kwan myu lang lengku pegdewan kay damen neng diri? Diki! Pegberes kay dut elepan et Empu' kuyun gaay dut ki Kristo. Menge' pegmerganen, ginsan neng pegbuwaten kay dut ikepepangger myu.
47012020	Megraas ku kalu' pegsentin ku, kalu' maya mebiri' ku na diki ku mekepegsegya dimyu, beke' kemyu gasi maya mebiri' myu na diki myu meinginan dut daken. Megraas ku ne kalu' metkanan ku menge' pegsesagka', pegiimun, pegiiseg, pegiimutan, pegseseweyan, pegbesberes, pegpelalu'lalu', beke' keeriweraan.
47012021	Megraas ku kalu' pegsentin ku peuli', inlelewen aku et Empu' dut elepan myu. Ba' negkekwantin, isiyak ku pasal et mekansang dimyu in na negkesala' nekeuna ti' beke' ingga pe pinegsusunan et keridian, pekikibeis, beke' kelelewan neng binwat dye dut pegbeis-beis.
47013001	Itue ne iketlung pegsentin ku esen. Kwan et Kesuratan, “Pasal enu-enung tendes subali' atin pebnaran et duwa etawa telung menge' saksi'.”
47013002	Tiban atu' kuʼt merayu', pegpeulinen ku atiʼt sebarang nemegkesala' beke' dut menge' iba nega na nekesala' tihad nekeunang pegumbaley ku, samat pegsugiren ku kwit pengeruwang pegumbaley ku esentin in. Pegdateng ku sentin, dusaen ku ginsan dye na kayangga pe' megsusun.
47013003	Buwaten ku itue e supaya pebnaran dimyu na si Kristo negberes pebiya' dut daken. Diki metalew kenyeng dusa dut dimyu, erapun ipebiri' keksegan Ye.
47013004	Misan ne Ya merungkey kwit ti' na Ya pineransang dut krus, segwa' Ya pebibiyag nega dut kewasa et Empu'. Sabab dut pekikisembatu dut Kenye, kami merungkey gasi samat si Kristo tagna', segwa' pebibiyag kay gasi dut kewasa et Empu' supaya meselusay dut dimyu.
47013005	Tentua' myu et menunga ba' kemyu pebibiyag dut pegandel, sulayi' myu dimyung diri'. Diki be mekeresanan myu na eset dimyu si Jesus Kristo? Selyu lang ba' kemyu tinimbag.
47013006	Megarap ku na mebiri' myu na kami diki tinimbag et pegsulay.
47013007	Ipegpenalang ku dut Empu' na teyen kas kewʼt memaal et meraat, diki supaya mepeliwan na kami sugat, temed supaya mekebuwat kew et menunga misan ne lumtew na gamlang kami negsala'.
47013008	Sabab diki kay metuwanan keberbenaran, kaya mebuwat-buwat kay ba' diki terimanen.
47013009	Enep kay ne na kami megmendyaring merungkey ba' kemyu gasi masag. Angkansa, ipenelang kay nega gasi na megmendyaring lungbus kew.
47013010	Ipegsusurat ku itueng menge' ginis sasat dingga ku pe' esentin supaya, pegdateng ku, diki ne keilangan na megpebiri' kuʼt iseg pasal eset pegusal et kepengyedian neng binggey daken et Begerar. Itueng pesalan et kepengyedian na' itue e dut ikenunga myu, diki dut ikedusa.
47013011	Seked ne lang atue e, menge' tipused, malum mene. Etasi' myu na petignaan myu meyaat egian myu, beke' ibuta' myu menge' pemitua ku. Megsembatu kew, beke' memiyagan et kesenangan. Apang kwantin, meseʼt dimyu ating Empu' neng pegmerga' beke' kesenangan.
47013012	Megpenglingan kew antangan menge' mengengandel dut ki Kristo. Pegpenglingen kew et ginsaʼt menge' mengengandel dut pegtimung-timungan et mengengandel.
47013013	Teyen mesentin et dimyu ginsan neng redyiki' et Begerar neng si Jesus Kristo, ating pegmerga' et Empu' beke' ating pekikisembatu et Empung Nakem.
48001001	Itueng surat mawa' ki Pablo neng ginerar na Bibilinan i Jesus Kristo, na surung dut dimyu na megpengandel ki Jesus Kristo dut menge' tawʼt Galasia. Aku tu' binilinan na memunayag et Menungang Abar, temed daken neng kepegewlaan lein lang teyeg et taaw na nemili' et daken. Segwa' nemili' eset daken si Jesus Kristo beke' kityung Empu' Ama', na nemangun et biyag i Jesus mawaʼt kepeteyan.
48001002	Aku beke' ginsan neng mengengandel atue negpebibit et beres surung menge' megpegtingtimungan duntin.
48001003	Meseʼt dimyu teyen itueng redyiki' beke' kesenangan mawa' dut Empu' Ama' beke' mawa' Begerar tyu neng si Jesus Kristo.
48001004	Sinimaya' i Jesus Kristo kenyeng biyag sabab et kityung keselaan apang ipelayam tyu eset keyeatan na pemegbeg tiban eset sengketelingkepan. Itue nebuwat i Jesus Kristo sabab penelinga yeʼt kegeayan et Empu' Ama' tyu.
48001005	Na subali' bentugen tyu Empu' misan ingyan! Amen.
48001006	Neglilu' ku banar eset dimyu na ba' manu taku' merugey kew lang timinelikud dut Empu' na pinili' eset dimyu pebiya' eset redyiki' i Jesus Kristo dimyu. Na tiban ibuten myu ibang ketulduan na keblan myu ating Menungang Abar pasal dut kepuwasan eset kityu et Empu'.
48001007	Segwa' asal kaya lang pinegleinan ye eset Menungang Abar pasal dut peglekat eset kityu et Empu'. Temed maya menge' taaw na menasew lang et dimyung pikiran, beke' gaay sembian itueng Menungang Abar pasal ki Jesus Kristo.
48001008	Misan ne kami, etawa dereakan et Empu' neng mawa' dut langit na ketuldu' eset dimyu na maya pinegbidaan dut ating Menungang Abar neng pegpeabar kay dimyu, ya tantu na sumurung dut Narka'.
48001009	Sene ti' sinugid kay ne itue dimyu, indyari seulinen ku tiban, ba' maya sembatu megpengabar et Menungang Abar temed maya pinegbidaan lyu dut tantung ketulduan na tinerima myu lelagi, ye in keberbenaran kesurung dut Narka'.
48001010	Kasi' myu pegpikira' na gaay ku menge' taaw mengdayew eset daken, sabab diki ne! Pegpurisnan ku kebentugan et Empu'. Kasi' myu pegpikira' na gaay ku pengdayew et menge' taaw, sabab na ba' atin peggeayan ku, diki ku ne megpeuripen ki Jesus Kristo.
48001011	Menge' ketipusdan neng mengengandel ki Jesus Kristo, gaay ku isugid dimyu na itueng Menungang Abar na pegpebunayag ku eset dimyu, puun ye lein lang mawa' dut seled pikiran et taaw.
48001012	Diki lang itue tinerima ku mawaʼt taaw etawa ketulduan lang et taaw. Imbes tinerima ku itue sabab pinebunayag eset daken i Jesus Kristo.
48001013	Netampar eset dimyu na ba' enukwan ku nengebiyagan sene ti' na tantu megdapit dut egama et tawʼt Judio. Sebarang pemengandel ki Jesus Kristo in tantu pegtiksaen ku beke' gaay ku inturen banar supaya binesanen pegandel dye beke' kaya misan sembatu metinda na mengengandel i Jesus.
48001014	Beke' menge' kesebeyaan ku neng Judio na keumur ku, diki dye aku melumbaan eset kepitukan dut egama et Judaismo. Itueng keeratan et kityung kegunggurangan gey-gaay ku banar.
48001015	Temed misan aku kwantin ne, minerga' beke' iningesinan nega akuʼt Empu'. Misan ne aku ingga pe' pinengganak, nepili' Ye na lagi aku beke' binwat Ye akuʼt dereakan Ye.
48001016	Indyari ganang nepikir Ye ne pinebunayag Ye eset daken itueng Kenyeng Yegang, apang metuldu' ku itueng Menungang Abar pasal Kenye dut kemyu neng menge' tawʼt lein Judio, kaya lang nengaru ku eset misan sinu.
48001017	Kaya ne siminurung ku misan dut lungsud et Jerusalem apang mekipegbiri' dut menge' bibilinan na una eset daken. Imbes, siminurung ku megtuy dut probinsiya et Arabia, pegketbes negpeuli' ku ne gasiʼt lungsud et Damasko.
48001018	Nekelabay nega telung teun mura ku timinungul dut Jerusalem apang mekipegbiri' ki Pedro, indyari sempulu' limang eldew kay negbe'baya'.
48001019	Kaya ku nekebiri' et misan sinung bibilinan luwas ki Jakob na tipused i Jesus neng Begerar.
48001020	Tantung keberbenaran itueng pegsugiren ku atueʼt surat. Sewd et Empu', na kaya lang pengembut ku.
48001021	Pegketbes siminurung ku dut menge' kelungsuran et probinsiya et Siria beke' Silisia.
48001022	Atin neng timpu', sebarang pegtimung-timungan et menge' mengengandel ki Jesus Kristo dut probinsiya et Judea, kayangga pe' nekebiri' eset daken.
48001023	Ganang nekingeg dye lang itueng susugiran, na kwan dye, “Itueng taaw na tagna' ti' neniksa' eset kityu, na tiban mengengabar ne ya pasal eset pegandel, na tagna' ti' gaay ye binesanen.”
48001024	Indyari nememantug dye ne eset Empu' sabab et ipebuwat et Empu' daken.
48002001	Ganang nekelabay sempulu' epat neng teun siminurung ku peuli' dut lungsud et Jerusalem megbebaya' si Bernabe, si Tito pinebaya' ku gasi.
48002002	Timinungul ku peuli' sabab pinesewd daken et Empu' na subali' tumungul ku. Pegdateng kay duntin, kami beke' menge' pegibuten et menge' mengengandel nemegtingtimung, kekami ga. Pinereti' ku kedye na ba' enu itueng Menungang Abar na pegpeabar ku dut menge' taaw na lein lang Judio. Pinurisnaʼt pegpereti' kuʼt itue kedye supaya mekesewd ba' megsulut dye dut keradya ku, apang sewd ku ba' kaya kepulusan itueng pegbuwaten ku etawa eset pegbuwaten ku atin neng masa.
48002003	Temed neseraan dyeʼt keradya ku. Dut ki Tito dakeng bi'bila', misan ya tawʼt Griego, kaya dye nelegesan na megpetuli'.
48002004	Temed maya senung taaw pepelamud atueʼt kityung petingtimungan na peku'kunu' menge' mengengandel dye apang sipsipan dye lang itueng kepegbe'baya' tyu neng teyeg et ki Kristo Jesus, sabab ingin dye kami ipeuripen peuli' eset Keseraan binggey ki Moises.
48002005	Temed kaya kay nengandel eset kegeayan dye misan kengyan, apang medyegaan dimyu ating kebebenaran et Menungang Abar pasal ki Jesus Kristo na kaya pelemuran et kaya tantung penuldu'.
48002006	Temed itueng pegkilelaneng pegibuten et menge' mengengandel ganang nekingeg dye itueng dakeng ketulduan, kaya dye tinulusan et kebelingkegan beke' kaya dye gasi nengdugang et misan enu. Misan ne dye in pegbentugen na' taaw, kaya lang eset daken atin sabab dut Empu' ginsan taaw se'sali'.
48002007	Segwa' key, neretian dye na itueng keradya neng pinengarap eset daken et Empu' na ipebunayag itueng Menungang Abar pasal ki Kristo dut menge' taaw na sebarang lein lang tawʼt Judio, megdemikian si Pedro, pinengarap eset kenye et Empu' na keradya ye megpeabar dut tawʼt Judio.
48002008	Na Empu' nenabang eset keradya i Pedro na megpebunayag dut tawʼt Judio. Megdemikian gasi Empu' nenabang eset keradya ku na megpebunayag eset lein lang tawʼt Judio.
48002009	Indyari de Jakob, si Pedro beke' si Juan, kwan mu lang samat menge' pegibuten duntin, pegketbes ganang neretian dye na kami tu' bibilinan et Empu' sabab et begey Ye, tinerima dye kami de Bernabe. Negsulut kay na kami de Bernabe megpebunayag dut menge' lein lang tawʼt Judio beke' dye gasi megpebunayag dut menge' tawʼt Judio.
48002010	Pegtewen dye lang teyen na subali' tebangan itueng kemiskinan dut Jerusalem, na sebarang mengengandel i Jesus Kristo. Na asal atin daran-peraran gaay ku buwaten.
48002011	Segwa' sengkasa na nengumbaley si Pedro atueʼt damen eset lungsud et Antiokia, binulag ku ya sabab maya nebuwat ye kaya menunga.
48002012	Dut unang pegdateng ye duntin, pengaan ya kebaya' dut menge' mengengandel na lein lang tawʼt Judio. Temed pegdateng et menge' mengengandel na tawʼt Judio na dinaak i Jakob duntin, mendi' ne si Pedro na mengaan pedingan eset menge' lein lang tawʼt Judio etawa pelamud eset kedye. Binwat i Pedro itue sabab megtakut ya et menge' Judio ne sinugid keilangan na pegtuli' apang megmendyaring tantu na mengengandel ki Jesus, na megmendi' kenye.
48002013	Na sebarang ibang menge' mengengandel i Kristo na tawʼt Judio dut lungsud et Antiokia, siminiring dye gasi ki Pedro dut keselaan ye, beke' kaya na nepedingan nengaan eset menge' lein lang tawʼt Judio. Misan ne si Bernabe gasi nekebaya' neʼt keselaan dye.
48002014	Ganang nebiri' ku na pegduwa-duwa mengandel dye et ketentuan dut seled et Menungang Abar, binulag ku si Pedro dut elepan dyeʼt ginsan. Kwan ku, “Ikew pelan tawʼt Judio, temed kaya mu pegendelen arat et kityung tawʼt Judio. Imbes, pegendelen mu arat et menge' taaw na lein lang tawʼt Judio. Na manu agiten mu menge' lein lang tawʼt Judio mibut eset arat et tawʼt Judio”.
48002015	Neglahyun ku nega dut kedye ginsan, kwan, “Kami tu' tawʼt Judio sabab kenggurangan tyu tawʼt Judio. Lein lang kami tu' mawa' et iba-ibang kempungan, na atin dye in kaya pemengandel eset Keseraan et Judio.
48002016	Temed misan ne kami, nesewran kay menge' taaw pegmendyaring metigna' dut elepan et Empu' sabab lang eset pegpengandel ki Jesus Kristo, lein lang sabab teupen dye kuyun dut Keseraan binggey ki Moises. Angkansa misan ne kami megeandel ne ki Jesus Kristo apang ipetigna' et Empu' pebiya' eset pegandel ki Jesus Kristo, beke' lein lang pebiya' eset pegtuman et Keseraan i Moises. Sabab kaya lang taaw negmendyaring metigna' eset elepan et Empu' pebiya' eset pegtuman et ketehagaʼt Keseraan i Moises.
48002017	“Segwa' kami pengatas na negmendyaring metigna' eset elepan et Empu' pebiya' eset pekikisembatu ki Kristo. Temed ba' sengmenung Judio ipesiringen na negmendyaring mekeselaan kay nega samat lein lang tawʼt Judio, na ba' kwantin, si Jesus pelan puun et keselaan? Diki mekedyari!
48002018	Na ba' endelen ku peuli' Keseraan na nekeuna ti' tinelikuran ku ne beke' sugiren ku na subali' tyu endelen ating Keseraan i Moises, na tantu banar negkesala' ku sabab sinungsang ku Keseraan.
48002019	Neretian ku ne na kaya aku metigna' dut elepan et Empu' pebiya' eset pegandel kuʼt Keseraan binggey ki Moises, sabab banar diki ku mekedyari endelen atin. Angkansa telikuran ku itueng menge' sara' apang mekilala banar Empu'. Sabab eset pegandel ku ki Kristo tiban antangan ku niransang dut krus pedingan ki Jesus Kristo.
48002020	Na antangan ku samat natey temed negbiyag sabab ki Kristo pebibiyag eset daken. Kwit ku pebibiyag atueʼt dunya' ilahyun ku pegandel eset ating Yegang et Empu', si Jesus, na pegmerga' daken beke' sinimaya' bilug ye sabab eset daken.
48002021	Tantu diki ne puhungen ku redyiki' et Empu' beke' ingasi' na pinebiri' Ye eset daken ganang si Jesus sinimaya' dut krus. Indyari ba' maya sembatu iantang na metigna' et Empu' sabab eset pegandel et Keseraan i Moises, na ba' kwantin pelan kaya ne kepulusan eset pegpatey i Jesus Kristo dut krus.”
48003001	Uy, kemyung menge' tawʼt Galasia, merupang kew landu'! Sinu nekepugay dimyu? Manu taku' megkingeg kew dut Keseraan na sinurat i Moises? Kaya be metlang ketulduan ku dimyu na si Jesus Kristo sinimaya' dut krus supaya keselaan myu mepuwas?
48003002	Isugira' myu daken. Enukwan myu tinerima itueng Nakem et Empu'? Tinerima myu taku' Empung Nakem sabab eset pegsunud myu et Keseraan na sinurat i Moises? Diki lang! Segwa' Empu' lang kegbey et Kenyeng Nakem dimyu sabab nekingeg beke' pegandel myu eset Menungang Abar pasal ki Jesus Kristo.
48003003	Merupang kew landu'! Tinegnaan myu mengandel ki Kristo pebiyaʼt Empung Nakem, atin ne penabang eset dimyu. Temed tiban masi nega tantu pegandel myu eset Keseraan i Moises supaya lang iantang na metigna' kew dut Empu'.
48003004	Kaya ne be kegunaan eset dimyu itueng menge' nelebayan myu sabab eset pegandel ki Jesus? Tantu lang maya kegunaan.
48003005	Na Empu', Ya nenggey dimyu et Kenyeng Nakem, beke' megpemuwat et menge' kelilu'lilu' dut dimyu. Na atin sabab lein lang eset pegkingeg beke' pegandel et Keseraan i Moises, temed eset pegkingeg beke' pegandel eset Menungang Abar pasal ki Kristo.
48003006	Rendema' myu ba' enu neinabu ki Abraham tagna' ti'. Samat nesurat dut Kesuratan, kwan, “Nengandel si Abraham eset Empu', angkansa ya in inantang na metigna' dut Empu' sabab et pengandel ye”.
48003007	Angkansa metlang na itueng pemengandel et Empu', na antangan dye in tantung inupu' i Abraham.
48003008	Sene ti' ipinesurat et Empu' dut Kesuratan na misan ne lein lang tawʼt Judio meugaran et sala' dut Empu' pebiya' dut pegandel eset Kenye. Indyari tagna' nega ti' nepebunayag ne ki Abraham itueng Menungang Abar, kwan atin, “Pebiya' eset dimu peruntungan et Empu' itueng ginsan neng bangsa”.
48003009	Nengandel si Abraham eset netange' et Empu', indyari sabab eset atin ya binggeyan et peruntung et Empu'. Kwantin gasi ginsan na mengandel et Empu', dye in gasi begeyan et peruntung.
48003010	Na tiban ginsan neng pemengarap pebiya' et pegsunud eset Keseraan suknaen et Empu'. Sabab nesurat eset Kesuratan, kwan, “Suknaen sebarang kaya lang meglahyun pegsunud et ginsang menge' indeginis na nesurat eset Buuk et Keseraan.”
48003011	Na tiban metlang ne ba' kwantin, na kaya ne ipetigna' eset pemiri' et Empu' pebiya' eset pegsunud et Keseraan, sabab nesurat eset Kesuratan, kwan, “Sebarang metitigna' dut Empu' pebiya' eset pegandel na atin megbiyag kaya seskeran.”
48003012	Segwa' pegsunud et Keseraan diki lang sali' pengandel dut Empu'. Sabab pegsugiren dut Kesuratan, kwan, “Itueng megtuman ginsan neng pegengaten eset Keseraan megbiyag kaya seskeran.”
48003013	Segwa' kaya ne taaw mekesunud ginsaʼt pegengaten et Keseraan, angkansa subali' dusaen kityu. Temed nelkat tyu i Jesus Kristo eset kedusaan et Keseraan ganang Ya netiksa' dut krus sabab kityu na samat sembatung sinuknaan et Empu'. Sabab nesurat dut Kesuratan, kwan et Empu', “Suknaen et Empu' sebarang neransang eset usuk et kayu.”
48003014	Indyari nelkat tyu i Jesus Kristo supaya itueng peruntung na tinange' et Empu' ki Abraham meterima et menge' lein lang tawʼt Judio pebiya' ki Jesus Kristo, beke' pebiya' eset pegandel tyu Kenye, meseʼt kityu itueng Empung Nakem neng tinange' et Empu'.
48003015	Menge' mengengandel, atue maya sembatung supama et taaw. Na ba' maya duwang taaw memuwat et mepangger neng kesulutan, itue diki ne meugaraʼt kepulusan et misan sinu. Diki ne itue mekedyari mekurangan etawa medugangan.
48003016	Segwa' timinange' Empu' ki Abraham “beke' eset kenyeng tungtung-inupu'”. Kaya nesugid dut Kesuratan, “beke' eset kenyeng menge' tungtung-inupu'”. Na lein lang gaay bersen mekansang, imbes “beke' eset dimung tungtung-inupu'”, na gaay bersen sembebatu lang retian, itue si Jesus Kristo.
48003017	Na itue gaay ku bersen, pinesebenaran et Empu' na itueng tinange' ki Abraham beke' kesulutan tumanen ye. Itueng kesulutan diki meugaraʼt tugu et Keseraan binggey et Empu' ki Moises na dumateng peglabay et 430 teun, angkansa ating kepulusan et itueng tinange' et Empu' tagna' ti' diki ne itue neugaran.
48003018	Na ba' itueng pusaka' tinugut sabab eset keendelen et Keseraan, lein lang itue sabab eset tinange' Ye. Temed tinugut itue et Empu' ki Abraham bilang pegasip eset Kenyeng tinange'.
48003019	Indyari manu taku' binggey et Empu' ki Moises ating Keseraan? Itue dinugang lang dut Lelaging Pinegsulutan supaya mepebiri' ba' enu itueng pegsungsang et menge' taaw. Dumaran itue seked dumateng itueng tungtung-inupu' i Abraham na tinengean, ating na si Jesus neng Mesias. Ibinegey itueng Keseraan pebiya' eset menge' dereakaʼt Empu' dut ki Moises, sembatung megeelet et Empu' beke' menge' taaw.
48003020	Temed lang subali' kaya ne megeelet ba' sembebatu ga, beke' sembebatu ga, si Empu' ganang tinange' ye ki Abraham.
48003021	Indyari gaay bersen be taku' et itue, sagka' eset tange' et Empu' itueng Keseraan? Diki, diki mekedyari! Kwantin key gaay bersen, ba' mekegbey et bagung biyag dut taaw neng keendelen itueng Keseraan, subali' menge' taaw pegasip dut Keseraan apang megmendyaring metigna' eset pemiri' et Empu'.
48003022	Temed diki dye mekedyari, sabab pegsugiren eset Kesuratan na ginsaʼt taaw uripen et kebesagan et keselaan. Indyari pebiya' eset pengandel lang ki Jesus Kristo, itueng menge' mengengandel keterima' et menge' tinange' et Empu'.
48003023	Segwa' mura dumateng itueng timpu et ating pengandel, kityu uripen negaʼt Keseraan seked mebunayag itueng pengandel.
48003024	Angkansa itueng Keseraan negmendyaring menunuldu' kay seked dumateng si Jesus Kristo. Indyari kami mepebaya' na metigna' dut pemiri' et Empu' pebiya' eset pegandel ki Jesus Kristo.
48003025	Na tiban pengandel kityu ne eset Kenye, ki Jesus. Kaya ne kami eset kepegewlaan et Keseraan.
48003026	Sabab et pekikisembatu kew ki Jesus Kristo pebiya' et dimyung pegandel Kenye, ginsan kew negmendyaring yegang ne et Empu'.
48003027	Indyari itueng ginsan neng nebewtismuan eset pekikisembatu ki Kristo, supaya megmendyaring kemyu samat Kenye eset menungang arat Ye.
48003028	Angkansa dut pemiri' et Empu', kaya ne pegbidaan et Judio eset lein Judio, uripen etawa lein lang uripen, pelelaki etawa pelibun. Sabab ginsan kew sembebatu ga, pekikisembatu ki Jesus Kristo.
48003029	Angkansa na ba' kemyu tu' ki Kristo ne, kebaya' kew neʼt tungtung-inupu' i Abraham indyari mekepusaka' eset menge' netange' et Empu'.
48004001	Itue gaay ku bersen, sasat yengyegang pe' itueng mememusaka', kaya lang pinegbidaan ye eset sembatung uripen misan ne ya kepusaka' et ginsan.
48004002	Sabab ya tu' pegtimuruen negaʼt menenameng beke' seled kepetan et mememegbeg. Temed ganang dumateng ne timpu na pinandu' et Ama' ye, atin pe' maya ne kepegewlaan ye memegbeg et ginsan neng kepusekaan ye.
48004003	Megdemikian kityu gasi, sasat yengyegang tyu nega, na gaay bersen sasat kayangga pe' pengandel tyu ki Kristo, antangan tyu samat uripen na pebe'baya' lang eset egian et kityung menge' keupu'upuan beke' eset penuldu' et menge' taaw na megaay lang mengakal.
48004004	Temed ganang diminateng pinegtimpuan, dinaak et Empu' Yegang Ye atueʼt dunya'. Ya pinegyegang et sembatung libun na sembatung tawʼt Judio. Indyari nengebiyagan eset egian et Keseraan binggey ki Moises,
48004005	apang mepelayam itueng menge' eset egian et Keseraan, apang ba' pengandel tyu ki Jesus mepebaya' tyu dut menge' keyegangan et Empu'.
48004006	Apang meintewtewan na kemyu menge' keyegangan et Empu', binggeyan Ye kityu et Nakem et Kenyeng Yegang na si Jesus ampa' megteterna' dut atey tyu, supaya ketingkag tyu dut Empu', kwan, “Ama! Ama ku!” .
48004007	Na, angkansa tiban, lein ke ne uripen, erapun yegang et Empu'. Beke' sabab yegang key, kepusaka' kuyun dut seled pengmilikan et Empu'.
48004008	Tagna' ti' ganang kayangga pe' nekilala myu itueng Empu', kemyu uripen negaʼt tawʼt lein lang menge' tantu na empu', imbes menge' empu'empuan lang.
48004009	Segwa' tiban nekilala myu ne Empu' banar, etawa mesugat ku nega teyen bersen, tiban nekilala kew neʼt Empu', manu nega peulinen myu gasi itueng egian et tungtung-inupu' beke' penuldu' et menge' kaya kegunaan, indyari megpeuripen kew gasi eset meraat neng diwata?
48004010	Sabab pegpenglingen myu nega keeratan et menge' taaw na samat peglami-lami eset merga' neng eldew, bulan, timpu, beke' teun.
48004011	Megraas ku pasal eset dimyu! Kalu' kaya kegunaan et pegsengsara' ku eset dimyu.
48004012	Menge' ketipusdan na mengengandel i Kristo, pegpeamay-amay ku eset dimyu, siringa' myu aku. Sabab ganang pengandel ku ne ki Jesus, kaya ku ne pengandel eset Keseraan et egamaʼt tawʼt Judio, samat kemyu menge' lein Judio neng melayam eset Keseraan. Tagna', kaya nebuwat myu misan enung keyeatan eset daken.
48004013	Sewd myu ne gasi itueng pegsakit ku tagna', atin ne sinenebaban et pegpebunayag ku eset dimyu et Menungang Abar.
48004014	Misan ne kemyu eset keliyutan et pegsulay sabab eset sakit ku, kaya myu aku sinegkaan etawa inendian. Imbes, tinerima myu aku na luwas negaʼt dereakan et Empu', na sumamat ki Jesus Kristo!
48004015	Mesegya kew tagna'! Enu ne neinabu eset dimyu? Asal mekepesebenaran ku na ba' mekedyari lang, suaten myu ne elimuteg et mata myu supaya igbey lang eset daken.
48004016	Indyari tiban, ipeantang myu be gasi akuʼt kebanta sabab eset pegsugiren ku neng keberbenaran?
48004017	Sebarang ibang menge' taaw duntin na petuldu' et belingkeg neng ketulduan, na pemengagit eset dimyu, temed kaya lang atin menunga pegperuen dye. Gaay dye lang ipeparak kew eset daken supaya agitan kew gasi dut kedye.
48004018	Menunga banar mengingasi' eset kesebeyaan ba' menunga pegperuen, misan ne aku kaya lang dut elepan myu.
48004019	Kemyu pepeantang ku neʼt daken neng keyegangan na pegmerganen, sabab eset dimyu kasa ku nega nekelabay et keliyutan samat libun neng mengganak, seked si Jesus memegbeg et biyag myu sampay megiibut dut lulus neng pegketaaw Ye.
48004020	Gey-gaay ku teyen kemyu mearap, supaya mesugid et meatur dimyu enu keilangan ku mesugid, sabab mesusa ne banar pikiran ku pasal eset dimyu.
48004021	Sugiren myu daken, sebarang kemyu na gaay mibut et Keseraan i Moises eset Kesuratan, tantu pengretien myu be taku' ba' enu pegsugiren et Keseraan?
48004022	Sabab nekesurat duntin na si Abraham maya keyegangan duwang lelaki, sembatu niyegangan ye dut libun neng uripen et esawa ye, beke' sembatu gasi yegang ye et esawa ye, sembatung libun neng melayam.
48004023	Kenyeng yegang mewanan eset uripen in seraba neng pegyegang, temed yegang neng melayam in nepengganak eset ketumanan et Empu' Kenyeng tange' dut ki Abraham.
48004024	Itue e sembatung beleybey. Kwan, itueng duwang libun inantang eset duwang pinegsulutan. Sembatung pinegsulutan dut Keseraan binggey et Empu' ki Moises dut bukid et Sinai dut Arabia na negbadan i Agar beke' keyegangan ye na menge' uripen.
48004025	Si Agar inantang eset bukid et Sinai dut Arabia beke' negbadan et tiban neng lungsud et Jerusalem na negmendyaring uripen dut ating Keseraan, nekebaya' ne menge' taaw ye.
48004026	Segwa' ating melayam na libun neng si Sara inantang eset itueng Jerusalem dut langit na melayam, beke' ya ne indu' tyu na mengengandel.
48004027	Sabab kuyun dut Kesuratan, kwan, “Megsegya ke, libun na kaya pegyegang! Lati' ke et keenepan, ikew ne kaya nekelabay megyegang, sabab luwas na mekansang keyegangan et libun neng tinirengan ne et esawa, kasga dut libung maya esawa”.
48004028	Menge' mengengandel, samat ki Isaak, kityu menge' yegang et Empu' kuyun dut netange' et Empu'.
48004029	Sene ti' atin yegang na pinengganak eset lelagi neng pinenggenakan indyari pepeliyutan ye misan ne ating pinengganak eset kepengyedian et Empu' Nakem. Kwantin gasi meinabu tiban.
48004030	Segwa' enu ne nesurat dut Kesuratan? Kwan atin, “Sempega' myu itueng libun neng uripen beke' yegang ye neng lelaki, sabab itueng yegang et libun neng uripen diki kebagi' dut kepusekaan et ating yegang et libun na melayam.”
48004031	Angkansa, menge' ketipusdan neng mengengandel i Jesus Kristo, lein tyu lang yegang et libun neng uripen, imbes kityu tu' yegang lang et libun neng melayam.
48005001	Pinelayam tyu i Jesus supaya ipeteteg na melayam. Angkansa kepangger' myu! Endey ne megaay na peuripen nega peuli' et Keseraan.
48005002	Indani' myu! Aku ne itueng si Pablo pegsugid eset dimyu; na ba' gaay myu petuli' supaya lang mepeantang na metigna' dut Empu', enu nega kepulusan dimyu atin binwat i Jesus Kristo.
48005003	Megpesebanar ku gasi eset dimyu, sebarang megpetuli' sabab eset Keseraan, subali' endelen ye ginsan neng Keseraan dut Keseraan binggey ki Moises.
48005004	Na sebarang dimyu megtuyu' supaya megmendyaring metigna' dut pemiri' et Empu' pebiya' eset pegandel et Keseraan, na tantung meparak kew dut ki Jesus Kristo beke' diki kew keterima eset redyiki' et Empu'.
48005005	Temed ba' mengarap tyu pebiyaʼt kepengyedian et Nakem et Empu', kityu tu' ipeantang na metigna' sabab eset pegandel ki Kristo.
48005006	Sabab dut pemegsembatu ki Jesus Kristo, kaya ne mearga' pegtuli', etawa diki pepetuli'. Erapun mearga' itueng pegandel ki Kristo, beke' itueng pegandel na maya pegmerga' eset kenye subali' mepebiri' myu.
48005007	Sene ti', tantu pegendelen myu ne itueng ketulduan pasal ki Kristo. Temed sinu taku' nemulag eset dimyu na endey endelen itueng keberbenaran?
48005008	Itue diki lang Empu' nemulag eset dimyu. Imbes Empu' giminayat dimyu supaya endelen si Jesus Kristo dut keleyaman.
48005009	Maya susugiran, kwan, “Nepekembang et sengkerit neng purad itueng sengkedunan et tepung.”
48005010	Sabab eset kityung pekikisembatu eset ki Jesus Kristo, pengarap ku ne eset dimyu na diki kew megpinda et pikiran pasal eset menge' ginis na itue, beke' netantu ku ne na dusaen et Empu' sebarang taaw na menasew eset dimyu.
48005011	Menge' ketipusdan na mengengandel ki Kristo, maya sengmenu megsugid na meglahyun ku pegpeabar na subali' banar megpetuli'. Na ba' kwantin, manu angkan aku tu' pegtiksaen nega tiban? Ba' itue keberbenaran teyen, endey dye eriweraan itueng pegpeabar ku pasal ki Kristo na sinimaya' dut krus.
48005012	Segwa' itueng menge' taaw neng pengeriwara' eset dimyu, diki lang petuli' lang, segwa' subali' teyen peputek ne ginsan!
48005013	Temed pasal kemyu tu' menge' mengengandel, pinili' kew et Empu' supaya mengmendyaring melayam, segwa' endey myu usalen itueng keleyaman apang memuwat et misan enung kenepsuan et bilug. Erapun peruria' myu menge' kesebeyaan myu et pegmerga'.
48005014	Angkansa itueng ginsan neng Keseraan i Moises negbulun et sembatung sara'. Na kwan, “Mergana' kesebeyaan mu na samat pegmergaʼt diri mu.”
48005015	Segwa' ba' kemyu-kemyu megkegatan beke' megsikmatan na samat menge' setwa', na peginget-inget kew sabab ketebes-tebesan metpu' kew ginsan.
48005016	Itue sugiren ku dimyu, meglahyun myu ibuta' ating kegeayan et Empung Nakem. Buwata' myuʼt kekemdesan eset dimyung biyag, indyari endey buwata' kenepsuan et dimyung bilug.
48005017	Sabab itueng kenepsuan et bilug sungsang dut kegeayan et Empung Nakem. Demikian kegeayan et Empung Nakem sungsang gasi dut kenepsuan et bilug. Kaya sali' dye, indyari itueng duwa kaya pemegsulut, angkansa diki myu mebuwat ba' enu keinginan myu buwaten.
48005018	Na ba' kemyu pengandel eset Nakem et Empu', indyari diki kew ne keilangan kepegewla itueng Keseraan et Empu'.
48005019	Ginsan mesewran ba' enu mendyari ganang ibuten taaw itueng menge' kegeayan et bilug, samat pekebeis-beis, meriri' neng pengebiyagan beke' kesewelaan.
48005020	Sampay sumelukud dye eset empu'empuan, beke' buwaten dye memantak. Dye in maya pegiseg-iseg, pegeripuru, pegimun, pegsagka'sagka', pegaruk, pegpekparak beke' pegdapit-dapit.
48005021	Lakut maya dye pegimbeng-imbeng, peglangu-langu, kaya ketbesaʼt peglami-lami, beke' mekansang nega samat itue. Bulagen ku, samat binulag ku ne kemyu nekeuna ti', diki lang terimanen dut pengmilikan et Empu' sebarang pememuwat et itue.
48005022	Segwa' itueng kegeayan et Nakem et Empu' maya bua' na samat pegmerga', keksanan, kesenangan, kepitukan, keingesinan, kenunganan, keeturan,
48005023	sampay pegpekumbaba, beke' keetengan et diri. Kaya ibang keseraan sagka' nega eset itueng ginis.
48005024	Indyari pinatey ne et menge' nekipegsembatu ki Kristo ginsan neng kedyeng pegketaaw, nekebaya' ne gasi meyeyaat neng peggayen beke' kenepsuan et kedyeng bilug.
48005025	Pigay itueng Nakem et Empu' nenggey kityu et bagong biyag, angkansa itue gasi mepatut memegbeg eset kityung biyag.
48005026	Endey tyu samat pele'lalu', etawa mebinanta, etawa meinimbengen et kesebaya' tyu.
48006001	Menge' ketipusdan na mengengandel, na ba' maya mengengandel i Kristo na mebiri' myu pemuwat et keselaan, bulaga' myu ya, kemyung menge' pegdyedyeganan et Nakem et Empu'. Buwaten itue et meselusay beke' meginget kew sabab kalu' kemyu gasi meguyud na megkesala'.
48006002	Angkansa megtebangan kew menenggung et keliyutan et kede sembatu, indyari pasal et itue metuman myu ketehagan i Kristo.
48006003	Na ba' maya taaw pemikir na ya ne lebing metaas eset ginsan segwa' kaya gasi, atin pegdupangen ye lang diri ye.
48006004	Sipat-sipata' teyen et tegsengketawan mena diri' mu. Na ba' menunga pegbuwaten mu, mepatut lang na megsegya ke temed endey myu ne ipegsali' dut pegbuwaten et iba in.
48006005	Sabab keilangan tyu ginsan ekuen kityung diring megpengebiyagan.
48006006	Segwa' itueng mengengabar et beres et Empu' eset dimyu subali' begian myu gasi et misan enung menge' peginunga meketerima myu.
48006007	Endey myu dupangen diri' myu, sabab Empu' diki lang merundingan et misan sinu. Na ba' enu sinasad et taaw, atin gasi keygen ye.
48006008	Na sebarang mepituk memuwat eset kenepsuan et bilug, mengeyg ya et kedusaan dut Narka'. Temed sebarang mepituk memuwat eset kegeayan et Nakem et Empu', ya mengeyg et biyag na kaya seskeran.
48006009	Angkansa endey tyu megsumu memuwat et kenunganan, sabab ba' ipelahyun tyu itueng kenunganan, pegdateng eset sugat neng penewnan na mengeyg tyu et menge' peruntungan.
48006010	Indyari, ba' maya timpu, subali' derelinen tyu memuwat et kenunganan eset menge' taaw, lebi ne dut mengengandel i Jesus Kristo sesali' tyu.
48006011	Mekebiri' myu ne itueng derekera' neng surat, sabab aku tu' itue negbaran negsurat eset dimyu itueng emuring bagi'.
48006012	Na itueng menge' taaw megaay pebi'biri' et kenunganan eset kesebeyaan dye, dye in mengleges eset dimyu na subali' megpetuli' kew gasi. Na atin pegbuwaten dye supaya diki dye mepereatan et menge' Judio sabab pegtuldu' na kepeteyan lang i Kristo eset krus mendyaring teup ampa' kepuwasan.
48006013	Temed misan ne itueng menge' negpetuli' kaya gasi megtuman ginsan eset Keseraan binggey ki Moises. Gaay dye lang mebantug sabab eset kedyeng kelegesan indyari metuli' kew.
48006014	Segwa' misan ne aku, kaya ne mebantug luwas eset pegpatey i Begerar Jesus Kristo dut krus. Sabab pebiya' eset kepeteyan ye dut krus nepuwas aku teyeg et keselaan. Indyari aku kaya ne eset kenepsuan et tawʼt sengketelingkepaʼt dunya', beke' itueng kenepsuan et tawʼt sengketelingkepaʼt dunya' kaya ne eset daken.
48006015	Na kaya tantu kegunaan ye, misan netuli' ke etawa kaya netuli'. Temed keberbenaran ye atiʼt ginunaʼt bagu ke et Empu'.
48006016	Kesenangan beke' keingesinan et Empu' meseʼt dye in mengandel itueng nesugid ku, meseʼt kedye sampay ginsan menge' tawʼt Empu'.
48006017	Angkansa tumagna' tiban, endey ne aku sesewen et misan sinu, sereng ne itueng menge' balang ku tenda' na aku tu' banar neng uripen i Jesus.
48006018	Menge' ketipusdan neng mengengandel, teyen meseʼt dimyu ginsan itueng redyiki' et Begerar tyung si Jesus Kristo. Amen.
49001001	Mewanan ki Pablo, na negmendyaring Apostol i Jesus Kristo kuyun dut kegeayan et Empu'. Pegsusurat ku dut menge' tawʼt Empu' na eset tawʼt Epeso na meatur neng pengebiyagan pekikisembatu ki Jesus Kristo.
49001002	Meseʼt dimyu teyen redyiki' beke' kesenangan mawa' dut Empu' na kityung Ama' beke' eset Begerar neng si Jesus Kristo.
49001003	Megpeselamat tyu dut Empu' na' Ama' et kityung Begerar neng si Jesus Kristo. Binggeyan ye kityu et ginsan neng redyiking nakem teyeg et langit punsabab et kityung pekikisembatu ki Kristo.
49001004	Na pasal eset kityung pekikisembatu ki Kristo, pinili' et Empu' ne kityu lagi mura ginuna ye itueng sengkedunyaan, apang megmendyaring pasek metigna' beke' kaya keseruruan eset elepan ye.
49001005	Na sabab eset pegmergaʼt Empu', nepikir ye ne lagi buwaten eset kityung keyegangan ye, kuyun eset nekeradya i Jesus Kristo. Atin pegperuan beke' kegeayan et Empu'.
49001006	Bentugen tyu Empu' sabab eset kenyeng kelang redyiki' eset kityu pebiya' dut kenyeng pegmerganeng yegang!
49001007	Linekat tyu i Jesus Kristo pebiya' eset kepeteyan ye, na gaay bersen inampun ne et Empu' keselaan tyu. Tantu banar kelang redyiki' et Empu' eset kityu,
49001008	sampay binggey ye itue et mekansang banar. Na binggeyan ye gasi kityu et kesesewran beke' keutekan.
49001009	Sabab ipinesewd et Empu' dut kityu itueng tagung pegpeperuen ye kuyun dut kegeayan ye, na netuman pebiya' ki Kristo.
49001010	Pegdateng et timpu neng penewnan, buwaten et Empu' kenyeng pegperuen na ipegsembatu ki Kristo ginsan mepelangit beke' mepelugta', ampa' ye memegbeg dut ginsan.
49001011	Beke' sabab kityung pekikisembatu ki Kristo, kami negmendyaring taaw et Empu' na nemuwat et ginsan neng ginis kuyun eset kenyeng pegperuen beke' kegeayan. Neinabu itue muna kami ginuna sene ti'.
49001012	Kami tu' unang nengarap ki Kristo. Atin ne punsabab na ba' manu pinili' ye kami supaya eset lebing mekedayew et kebentugan et Empu'.
49001013	Kemyu gasi negmendyaring tawʼt Empu' ganang kemyu nengandel eset kenye netbes myu nekingeg itueng tantung keberbenaran. Ating Menungang Abar na memibit et kepuwasan dimyu. Angkansa binggey dimyu ating Menungang Nakem na tinange' dimyu et Empu' bilang tenda' eset negmendyari kew taw ye.
49001014	Nakem et Empu' kekemdesan et menge' tange' et Empu' eset kityung negmendyaring tawʼt Empu' sekdan na mekpetan et sangpet na kepuwasan. Deyewan tyu mebentugan na Empu' tyu.
49001015	Angkansa pesi, tihad negaʼt meebaran ku itueng pasal et dimyung pegandel eset ki Begerar Jesus beke' eset dimyung pegingin dut ginsan neng menge' tawʼt Empu',
49001016	kaya ketbesan et pegpeselamat ku dut Empu' sabab eset dimyu. Daran ku kemyu pegrendemen eset daken neng penelang.
49001017	Indyari lahyun pegtewen ku dut Empu' et kityung Begerar neng si Jesus Kristo, ating ketaasang Ama na begeyan ye kemyu et Nakem ye na menggey et kesesewran, beke' tantung ipebunayag dimyu pasal eset Empu'.
49001018	Pegpenelang ku ne, na ipetlang et Empu' dimyung menge' pikiran supaya mesewran myu pasal eset pengarap na pegtingkagan ye eset dimyu, indyari meretian myu ne merganen banar itueng menge' pusaka' na tinange' ye na igbey eset kenyeng menge' taaw.
49001019	-
49001020	Subali' meretian myu gasi ba' senung dekla' kenyeng basag eset kityu na mengengandel ye. Itieng basag eset kityu sali' ne ating kelang basag na inusal et Empu' ganang biniyag ye peuli' si Jesus mawa' et kepeteyan, beke' ipinearung ye eset tampa' kewanan ye dut langit.
49001021	Si Kristo lebing metaas dut ginsan neng mememegbeg beke' eset ginsan neng menge' keperintaan beke' kebesagan beke' menge' kesurutan beke' ginsan neng kebetangan na binggey eset menge' taaw, diki lang eset tiban neng penewnan temed sampay itueng megderateng neng penewnan.
49001022	Angkansa pinesled et Empu' ki Kristo kepengyedian eset ginsan neng ginis indyari ya in binwat et Empu' na uluʼt pegtingtimung et menge' mengengandel.
49001023	Antangan et dagbes i Jesus Kristo, atin ne uluʼt menge' mengengandel beke' ginsan neng mengengandel eset kenye antangan dye bilug ye. Dut kedye netimung ginsaʼt arat i Kristo beke' kesedsewran ye. Indyari misan mepeembe-embe dut langit etawa dut lugta', esentin ya.
49002001	Na sene ti' antangan et kurudua myu sama kewʼt patey sabab eset dimyung pegsemal beke' menge' keselaan.
49002002	Atin neng masa arat myu samaʼt arat et menge' taaw na kaya pengintetew eset Empu'. Si Seytan in, ya pegibuten myu. Ya in sembatung pemegbeg eset menge' meraat na tawʼt kelingban na pebibiyag pelibut tyu beke' dut menge' taaw na kaya pengandel dut Empu' banar.
49002003	Nekeuna ti' sali' tyuʼt kedye sabab daran tyu pegbuwaten na ba' enu geayan tyu, misan mekesewran na atin meyaat. Pegbuwaten tyu misan enu geayan et kityung bilug beke' misan enung enep et kityung pikiran pasal eset kesenangan et kebiyagan. Kityu kebaya' ne gasi dut menge' taaw neng kutukan et Empu'.
49002004	Temed misan ne kwantin tyu ne, Empu' masi nega kela' ingasi' ye eset menge' taaw beke' tantu banar na pegmerganen ye kityu.
49002005	Angkansa, misan kurudua tyu samat patey lang neng taaw sabab eset meyaat neng pegbuwaten, biniyag ye nega kityu na iba-iba i Kristo. Nepuwas kew sabab eset ingasi' et Empu' eset dimyu.
49002006	Sabab eset kityung pekikipegsembatu ki Jesus Kristo, biniyag et Empu' peuli' kityu na kebaya' i Jesus Kristo beke' pinearung na kebaya' ye dut kelengitan.
49002007	Binuwat itue et Empu' apang mepebiri' ye dut ginsan neng penewnan sumurung kenyeng kelang redyiki' eset kityu pebiya' et pegmerga' ye beke' pebiya' ki Jesus Kristo.
49002008	Sabab eset redyiki' et Empu', atin ne angkan nepuwas kew ganang nengandel kew ne ki Kristo. Sabab lein lang itue punsabab eset dimyung pegkeredyanen na kemyu mepuwas, temed erapun itue begey dimyu mawa' et Empu'.
49002009	Kaya misan sinu megmeabbu sabab nepuwas kew itue lein lang eset dimyung keradya.
49002010	Indyari ginuna ye kityu, ginuna apang pesembatu ki Jesus Kristo supaya itudyu tyu dut kebiyagan eset pegbuwat et kenunganan na binetang ne lagi et Empu' eset kityu tagna' negang masa.
49002011	Angkansa rendema' myu dimyung lelaging kebiyagan. Kemyu pinegyegang na menge' tawʼt lein Judio, na pegtingkagaʼt kaya tinuli' neng menge' Judio. Itueng menge' Judio pegtingkagaʼt tinuli' kuyun dut pegbuwaten dyeʼt kedyeng menge' bilug.
49002012	Rendema' myu nekeuna ti', tantu neparak kew ki Kristo, kaya nekelamud eset bangsa et Israel, beke' kaya lang eset seled kepetan et Kesuratan na kebaya' eset menge' tange' et Empu'. Sene ti' pengebiyagan kew atuʼt dunya' et kaya pegarap beke' kaya lang kesewran pasal et Empu' banar.
49002013	Temed tiban, sabab eset dimyung pekikipegsembatu ki Jesus Kristo, kemyung lelaging merayu' ne set Empu', tiban ipekabi' ne pebiya' eset dugu' et kepeteyan i Kristo ganang sinimaya' ya.
49002014	Pinegsulut ye ne kityu, kaming menge' Judio beke' kemyung menge' lein Judio pinegsembatu ye ne. Pebiya' eset kenyeng bilug neng sinimaya', pinapas ye ne keinisegen neng samat dingding na megeelet eset kityu.
49002015	Inugaran i Jesus tugu et itueng Kesuratan na epus lang tahag beke' Keseraan. Binwat ye itue supaya ipegsembatu eset kenye itueng duwang bangsa na mengmilik kesenangan.
49002016	Pebiya' eset kenyeng kepeteyan dut krus, tinimpusan ye ne itueng keinisegan et duwang bangsa, sali' pinepeuli' dut Empu' beke' pinegtakin eset sembatung bilug.
49002017	Natu' si Kristo beke' nemitua et ginsan neng Menungang Abar et kesenangan eset dimyung menge' lein Judio na merayu' dut Empu' beke' dut menge' Judio na mekabi' eset kenye.
49002018	Sabab ki Kristo, sali' tyu kekabi' eset Empu' Ama' pebiya' eset Empu' Nakem.
49002019	Semeketuwid lein kew ne tumpang etawa tawʼt ibang bangsa, segwa' kebangsa et menge' ginuna et Empu' beke' kebaya' kew ne eset keyegangan et Empu'.
49002020	Ginsan tyu samat dagbes et benwa. Si Kristo, atin ne samat penued na pinetiyeg neng benwa. Sebarang erigi et benwa in, atin ne menge' tarus beke' menge' bibilinan.
49002021	Na pebiya' eset ki Kristo negtertakir ne itueng kede bagi' et kelang benwa. Pegketbes negmendyari neng sembatung pasek neng pengempuan na benwa.
49002022	Megdemikian gasi eset dimyung pekikipegsembatu eset kenye, kemyu gasi kebaya' dye na negmendyaring bagi' et lelegdengan et Empu' pebiya' eset Nakem ye.
49003001	Sabab et itue, aku neng si Pablo na pinirisu et tawʼt Roma sabab pegsukuan ku si Jesus Kristo pebiya' eset pinabar ku itueng Menungang Abar dut dimyung menge' lein Judio, pegpenelang ku dut Empu'.
49003002	Merali' lengku neebaran myu ne na sabab eset redyiki' et Empu', na ipinengandel ye ne eset daken itueng pinesukuan na apang eset dimyung kepulusan.
49003003	Pinebunayag ne daken et Empu' itueng tinagu' na pegperuen ye neng tange' samat kaya mebuwat neng nesurat ku neʼt penegnaan ti'.
49003004	Indyari sasat pegbebetsaan myu itue, mesewran myu na neintetewan ku itueng tagung pegpeperuen tudyu ki Kristo.
49003005	Dut nekelabay neng penewnan, itueng tagung pegpeperuen kaya pepesewd eset menge' taaw tagna'. Temed tiban pinesewd ne et Empu' pebiya' et Nakem ye eset kenyeng menge' pasek metigna' neng bibilinan beke' menge' tarus.
49003006	Indyari itue e ne tagung pegpeperuen, na pebiya' eset Menungang Abar, itueng menge' tawʼt lein Judio, kwantin gasi menge' tawʼt Judio maya bagi eset menge' redyiki' mawaʼt Empu'. Dye in maya pusaka' gasi eset sembebatung bilug et menge' mengengandel beke' ketahak eset netange' dut pekikisembatu ki Jesus Kristo.
49003007	Sabab et redyiki' binggey daken et Empu', binwat ye akuʼt mengengeradya supaya ipebunayag itueng Menungang Abar pebiya' eset kenyeng kepengyedian.
49003008	Aku ne in pinekemebaba eset ginsan et menge' mengengandel et Empu'. Megdemikian gasi pinesukuan et Empu' na ibgey eset daken itueng keradya, na ipebunayag eset menge' tawʼt lein Judio itueng Menungang Abar tudyu eset diki ne kira-kira itueng redyiki' mawaʼt ki Kristo.
49003009	Na indyari ipereti' ku dut ginsan ba' enukwan buwaten itueng tagu' neng pegperuen et Empu'. Itue pegtagu' et Empu' na negpengdyari et ginsan neng ginis tihad nega dut pegpendyari et sengkedunyaan.
49003010	Na angkan ne pebiya' eset menge' pegtingtimungan et mengengandel mepeintetew tiban eset menge' mememegbeg beke' menge' kepengyedian dut kelengitan na kaya keskeraʼt kesesewran et Empu' na nebunayag dut kinensangan neng lein-leing antangan.
49003011	Binwat et Empu' itue kuyun eset pegperuen ye na daran maya ya na meipetuman ye ki Jesus Kristo na kityung Begerar.
49003012	Sabab eset kityung pekikipegsembatu beke' pegandel eset kenye, kaya lemanan mekekabi' tyu eset Empu' na meteteg neng seled.
49003013	Angkansa pegtewen ku eset dimyu na endey kew lang meugaran et pegarap sabab eset keliyutan na pegsendalan ku alang-alang eset dimyu, pigay itue eset kenunganan myu.
49003014	Sabab et binwat et Empu', aku tu' megselukud ampa' megpenelangin dut Empu' Ama'.
49003015	Na Ya in puun et Pegkeama' et ginsaʼt binenwa dut kede lungsuran na mepelangit etawa mepelugta'.
49003016	Pegtewen ku dut Kenye kuyun eset kenyeng kelang kenunganan beke' kebentugan, na ipekseg Ye dimyung pengandel beke' diri' myu pebiya' eset Kenyeng Nakem.
49003017	Na ba' mekseg ne dimyung pengandel, tumerna si Kristo eset dimyung pusu' pebiya' eset dimyung pengandel dut kenye. Pegtewen ku gasi na dimyung seled indyari megmendyaring mepagen eset pegmerga' dut Empu' beke' dut taaw.
49003018	Ba' mepagen ne pegmerga' myu, na kemyu, kebaya' ginsan et menge' mengengandel, maya kepengyedian supaya meretian ne ba' enukwan kelekbang etawa kebuwaten etawa kelayug beke' kerarem itueng pegmerga' maya ki Kristo ibgey kityu.
49003019	Na asal katew teyen mesewran myu ne banar ba' enukwan dekla' et pegmerga' i Kristo, misan ne kaya mekeretian tyu eteg dekla', supaya ginsan neng menungang arat beke' pikiran et Empu' sumukup eset dimyu.
49003020	Bentugen tyu Empu' sabab eset kepengyedian ye, pinebaya' eset pusu' tyu. Mekedyari ye buwaten luwas nega eset misan enu pegpikiren tyu etawa pegtewen kenye.
49003021	Bentugen tyu teyen Empu', ginsan tyu dut menge' pegtimung-timungan et menge' mengengandel na nekikisembatu ki Kristo. Deyewen tyu Empu' sabab eset ki Jesus Kristo na kaya seskeran. Amen.
49004001	Na tiban atu' kuʼt pipirisuan sabab pegsukuan ku dut Begerar. Na engaten ku dut dimyu, buwata' myuʼt menunga et sukup neng menge' taaw na pinili' et Empu'.
49004002	Kemyu megmendyaring megpebaba, meayad, mepengna' beke' maya pegmerga' na sendalan myu kede sembatu.
49004003	Keuteka' myu banar megsulut mengebiyagan daran na kaya sesesewan, sabab ipegsembatu kew pebiya' eset Empung Nakem.
49004004	Na kityu ginsan binaal antangan bilug i Kristo. Bilug ye sembatu ga. Empung Nakem sembatu lang gasi. Megdemikian maya sembatung ginis gasi na pegpengerapan na sabab se'sali' tyu pinili' et Empu'.
49004005	Sembebatu ga Begerar tyu, sembebatung pegpengendelan, sampay maya sembebatung angkan na mepebewtismuan tyu.
49004006	Empu' gasi negbugtung et sembebatu beke' ya in Ama et ginsan neng taaw. Ya in pemegbeg luwas neng ginsang indeginis misan embe esentin nega ya, indyari ya in atueʼt seled atey tyu negaʼt ginsan.
49004007	Indyari binggeyan i Kristo kede sembatu et lein-leing kependeyan. Nenggey ya eset kityu kuyun dut kenyeng kegeayan.
49004008	Kwantin pegsugiren dut Kesuratan, “Ganang negperibuwat ne ya dut timbew et bukid pinebaya' ye mekansang pirisu iba ye, sampay nenggey ya et menge' begey dut menge' taaw.”
49004009	Na enu gaay bersen et “Negperibuwat ya dut kelengitan?” Gaay bersen atin nineug mena ya dut menge' mekimbaba ne' eesanan et dunya'.
49004010	Na si Jesus nineug atueʼt dunya'. Ya in gasi neperibuwat peuli' dut lembus et ginsaʼt menge' langit supaya misan embe eset itueng sengketelingkepan duntin nega ya masi.
49004011	Ya in gasi nenggey et kepengyedian dut menge' mengengandel ye, sebarang menge' iba in bibilinan, sebarang menge' iba in tarus, sebarang menge' iba in mepengendelan ki Kristo, sebarang menge' iba in menunuldu' beke' menge' mengingipat mengengandel ki Kristo.
49004012	Binuwat itue i Kristo apang penyapen menge' mengengandel ye dut menge' lein-leing baalan et Empu'. Sampay binuwat itue supaya dye in antangaʼt bilug i Kristo, na memangger et kesebeyaan dye beke' pegandel dye kumamdes.
49004013	Ketepus-tepusan pegandel tyu megmendyaring samat sembatu beke' kesesewran tyu pasal ki Kristo, atin yegang et Empu', megkekansang. Indyari pegandel tyu ki Kristo megmendyaring mepangger beke' arat tyu sumaliʼt arat i Kristo.
49004014	Ganang mepangger ne pegandel tyu, pikiran tyu diki ne sumaliʼt pikiran et yengyegang na merugey lang ekalan. Diki tyu ne mebitbibit eset misan enung bebresen. Diki tyu ne mesaliʼt leing taaw na sebarang tinuldu' kedye neng meeakal neng penuldu', na atin ibutan dye. Antangan dye in samat pebesbagus neng gumbang beke' deres.
49004015	Imbes pegbersen tyu dut kesebeyaan tyu itueng tantung ketulduan eset pegmerga', indyari pegandel tyu ki Kristo megmendyaring mepangger beke' arat tyu sumaliʼt arat ye. Si Kristo antangan ye ulu et ketingtimungan et mengengandel.
49004016	Na sabab et pengmimilikan ye, ginsan et menge' bagiʼt bilug mekamdes beke' mepagen sabab eset menge' lilisuan na nemegtentakin. Ba' ginsaʼt bagiʼt bilug memuwat et nesukuan dye, indyari ating bilug megderekla' beke' megmendyaring kumseg. Megdemikian kityu sembatung antangaʼt bilug i Kristo, ba' megmerganan beke' megtengtebangan et kede sembatu kumseg beke' magen pegandel tyu.
49004017	Angkansa pegtuldu' ku dimyu sabab binggeyan akuʼt kepegewlaan et Begerar. Amay-amay endey kew ne mibut eset arat et menge' taaw na kaya megibut dut Empu' sabab kaya kegunaan pikiran dye.
49004018	Na kaya pengreti' dye sabab eset keewaman dye kektulaʼt ulu. Kaya lang mebagi' kedye eset biyag na begey et Empu'.
49004019	Kaya ne leew dye, atin lang gaay dye ibuten menge' kegeayan et diri beke' ginsan neng kesewelaan. Sampay mendi' dye mesdengan.
49004020	Segwa' kemyu, lein lang kwantin nesewran myu ki Kristo.
49004021	Nekingeg myu pasal ki Jesus beke' kemyu mengengandel ye. Tinulduan kew et tantung ketulduan sabab et pekikisembatu myu kenye.
49004022	Angkansa telikuri' myu ne lelaging keeratan. Sabab atin neng keeratan myu keakal dimyu beke' mekeibut myu pegeayeʼt bilug myu beke' atin ne kebinasa eset dimyu.
49004023	Pindai' myu ne nakem beke' pikiran myu.
49004024	Arat myu subali' mepindaan ne apang sumaliʼt menungang arat et Empu'. Na indyari megmendyaring metigna' kew beke' mendinan myu ne keselaan.
49004025	Angkansa endey tyu ne mengembut. Indyari ginsan meres et keberbenaran eset kenyeng kesebeyaan sabab kityu tu' antangan ye samat menge' bagi' neʼt sembebatung bilug i Kristo.
49004026	“Na ba' miseg kew, ingeti' myu na diki megkesala'.” Subali' diki mesedlepat eldew ganang miseg kew gasi.
49004027	Endey myu begeyan si Seytan et lawak na sulayan kerungkeyan myu.
49004028	Itueng menenakew, endey ne menakew, imbes megkeradya ya. Subali' usalen ye kenyeng keremut eset misan enung meatur neng keradya supaya maya kebiyagan ye na metabang dut menge' kemiskinan.
49004029	Kas kew mengusal et mereraat neng bebresen. Imbes meres kew subali' menunga beke' megpebasag eset kesebeyaan myu, apang kegbey et keksanan dut megkikingeg.
49004030	Megdemikian kasi' myu begeyi' et kerupukan dut Menungang Nakem et Empu' sabab et pengebiyagan myu. Menungang Nakem et Empu' tenda' dimyu, itueng kekemdesan et kepuwasan pegdateng et eldewʼt kelkatan.
49004031	Ugara' myu ne ginsaʼt keyeatan et seled, iseg beke' kutuk, megbe'banta beke' menerwa et meyaat sampay ginsan neng yaat et seled.
49004032	Subali' kew meayad beke' meingesinen eset kede sembatu beke' megempunan samat pegampun dimyu et Empu' pebiya' ki Kristo.
49005001	Angkansa, pigay kemyu menge' yegang na pegmerganeʼt Empu', sulita' myu ya.
49005002	Mengebiyagan kew eset pegmerga' samat ki Kristo sabab eset pegmerga' ye kityu, sinimaya' ye kenyeng biyag, bilang mebenglu na simaya' dut Empu'.
49005003	Kemyu menge' pinili' et Empu', angkansa diki kew merapat na menambit et misan enu eset dimyung bebresen na bagi' et pekikibeis, keririan, beke' kegeayan, sabab kaya teup eset dimyung menge' pineseriri'.
49005004	Sampay kaya menunga na usalen myu itueng menge' mesesewala etawa kaya kepulusang bebresan, etawa meyeyaat neng luluyan. Imbes subali' kew megpeselamat dut Empu'.
49005005	Nesewran myu taku' be ba' sinu nemuwat et pekikipegbeis etawa kebelingkegan, atin dye in diki lang kesurung dut pengmilikan i Kristo beke' et Empu'. Megdemikian itueng melelagak kaya nekelamud gasi sabab eset menge' ginis na kegeayan dye, atin ne binwat na samat empu'empuan dye.
49005006	Kas kew perunding eset misan sinu pebiya' eset menge' pegde'dawa na kaya kepulusan. Sabab eset menge' bubuwateng atin, Empu' pengutuk eset menge' taaw neng kaya mengandel.
49005007	Angkansa kas kew pekiiba-iba eset kedye.
49005008	Sene ti' eset kelingban kew, temed tiban eset ketlangan sabab kemyu pengibut ne dut Begerar. Angkansa pengebiyagan kew kuyun eset menge' tawʼt ketlangan,
49005009	sabab tawʼt ketlangan buwat dye menunga, metigna' beke' tantu.
49005010	Intura' myu ba' enu mekepegsegya dut Begerar.
49005011	Kas kew pekiiba-iba eset menge' tawʼt kelingban na pegkeradya et menge' ginis na kaya kepulusan. Imbes ipebunayaga' myu na kaya menunga keradya dye,
49005012	sabab kelewleew sembiten pasal eset menge' ginis na pegkeredyanen dye et tagu'.
49005013	Segwa' ganang ginsan indeginis idatun ne dut silu' mekebiri' ne itue, sabab misan enu ne, ginsan neng mekebunayag dut meketlangan.
49005014	Indyari itueng meketlangan megmendyaring telang, angkansa pegsugiren, “Megtiyag ke, ikew neng megiga', pegbangun mawa' eset menge' patey, indyari petlangan ke i Kristo”.
49005015	Angkansa ingeti' myu ba' enukwan kew mengebiyagan. Mengebiyagan kew samat mepependey, lein ne samat taaw neng merurupang.
49005016	Na ba' maya menungang keradya subali' buwata' ne tiban. Kas ne tagey sabab meraat ne pegkeredyanen et menge' taaw tiban.
49005017	Angkansa kas kew kerupang, imbes retia' myu ba' enu kegeayan et Begerar eset dimyu.
49005018	Subali' endey tyu meglangu et mekelelangu sabab mekebinasa eset kityu. Erapun subali' memegbeg eset kityu Nakem et Empu'.
49005019	Mekipegsudsugid kew eset kede sembatu usalen myu menge' beres eset Kesuratan et Empu', beke' kulilalen na kedeyewan dut Begerar, lein lang eset baba' temed sampay ne dut dimyung seled atey.
49005020	Tatap kew megpeselamat dut Empu' Ama' misan ne itue ikenunga etawa ikeyaat eset dimyu, sabab et pengandel myu dut Begerar tyu si Jesus Kristo.
49005021	Megpekimbaba kew dut menge' sebaya' myu sabab peguntebien myu si Kristo.
49005022	Menge' kelilibunan, megpekimbaba kew dut dimyung esawa samat dut pegpekimbaba myu dut Begerar tyu.
49005023	Sabab esawa neng lelaki maya kepegewlaan ye eset kenyeng esawa, samat si Kristo gasi maya kepegewlaan ye eset kityu na mengengandel kenye. Na ya sembatung Mememawi' eset kityu, na antangan tyu samat bilug ye.
49005024	Ganang kityu gasi ginsan menge' pengandel ki Kristo na negpekimbaba eset kenye, kwantin gasi menge' esawa neng libun subali' megpekimbaba dut kedyeng esawa misan enu geayan et kedyeng esawa.
49005025	Menge' esawa neng lelaki, subali' gasi merganen esawa myu na samat pegmerga' i Kristo eset ketingtimungan et mengengandel, na ginsan dye pengandel eset kenye. Na sineraka' ye kenyeng bilug eset kityung kenunganan.
49005026	Nebuwat ye itue, indyari, pegkeabar ye atin Menungang Abar kedye, pinendyari ye dye melinas ne sabab eset nepenyu' dye ne dut danum apang ketingtimungan et mengengandel tu' megmendyaring taaw et Empu'.
49005027	Binwat ye itue apang mepeelep eset kenye ating ketingtimungan et mengengandel ye na mebinyar sampay kaya tubar etawa nengurebet etawa keselaan. Na angkansa tantung pasek metigna' dye ne banar beke' terimanen ye ne dye eset kenyeng diri.
49005028	Megdemikian gasi kemyung menge' esawa neng lelaki, subali' ingina' banar esawa myu samat pegingin myuʼt dimyung bilug. Na ba' peginginen et lelaki esawa ye, peginginen ye gasi diri' ye.
49005029	Kaya misan sinung taaw megiseg eset kenyeng diring bilug, imbes itue pepekaan beke' pegipaten na samat pegbuwaten i Kristo dut ketingtimungan et mengengandel ye.
49005030	Sabab kityu tu' inantang na bagi' et bilug i Kristo.
49005031	Na itue nesurat ne dut beres et Empu', na kwan, “Pegkeesawa et lelaki tirengan ye ama' beke' indu' ye, indyari meiba-iba dut esawa ye. Indyari megmendyaring tibuuk dye, beke' duwa in negsembatu ne.”
49005032	Itueng Kesuratan merarem neng ketentuan eset pengreti' tyu. Itueng ketentuan maya pinegdagbesan eset kebtangan i Kristo beke' menge' mengengandel ye.
49005033	Megdemikian itueng ketentuan pasal eset megesawa. Menge' kelelekian kede sembatu, ingina' myu dimyung esawa na samat dimyung diri. Menge' kelilibunan untebia' esawa myu.
49006001	Menge' keyegangan, subali' endelen myu dimyung kenggurangan. Itue key teup dut menge' mengengandel et Begerar.
49006002	Dut Keseraan et Empu', na kwan, “Untebia' ama beke' indu' myu.” Itue penegnaan neng sara' na megbebayaʼt tange'.
49006003	Kwantin itueng netange', “Lebing kesenangan meseʼt dimyu, indyari kumebuwat biyag myu atueʼt dunya'.”
49006004	Kemyu menge' keemaan, keinunga kewʼt egian eset keyegangan myu apang diki dye keiseg eset dimyu. Temed erapun ipereklaa' myu dye et menungang keegian beke' penuldu' et Begerar Jesus.
49006005	Menge' uripen, esipa' myu dimyung menge' pegibuten atueʼt dunya' eset tibuuk neng atey, maya takut beke' keeturan na samat antangan i Kristo neng pegkeredyanan myu.
49006006	Buwaten myu itue diki lang eset pegsisiyekan dye apang bentugen kew, imbes keredyana' myu itue samat uripen i Kristo beke' buwaten eset kegeayan na teup dut Empu'.
49006007	Na kepengna' kew megkeradya sampay keksana' myu pigay atin neng lein lang taaw temed erapun dut Begerar.
49006008	Sewd myu ne tantu na Begerar menggey et pesubling teterimanen sebarang pememuwat et menunga misan ya in uripen etawa lein lang uripen.
49006009	Kemyu gasi menge' pegibuten, subali' gasi meayad kew eset dimyung uripen. Endey myu dye intekuten, rendema' myu na se'sali' kew lang uripen na maya sembebatung Begerar dut langit beke' kaya pinegbidaan myu dut elepan ye.
49006010	Dut ketebes-tebesan, na itue ne pengagit ku dimyu. Megpekepangger kew pebiya' dut pekikisembatu eset ki Begerar Jesus beke' sabab eset kelang kebesagan ye.
49006011	Na sugiran ku kemyu ba' kityu antangaʼt mekiatu ki Seytan, pekaya' myu ne pekekes na binggey et Empu', supaya pegtiyeg myu beke' diki kew merundingan i Seytan.
49006012	Sabab menge' kebanta tyu lein tawʼt biyagan, temed erapun atin menge' pegibuten et mereraat neng diwata i Seytan, menge' maya kepengyedian beke' menge' mememegbeg et kelingban na megteteg eset sengketelingkepaʼt itue, sampay menge' sundalung diwata et kereatan dut menge' lelengew.
49006013	Angkansa pekaya' myu ne ginsan neng pekekes mawa' et Empu', supaya pegdateng et meraat neng timpu, keatu kew sagka' eset menge' mereraat neng taaw. Pegketbes et pekikiatu, mengindaag kew nega eset mereraat.
49006014	Subali' daran-peraran tyu panyap mengatu eset mereraat neng taaw. Antangan et bakes neng pekekes myu keberbenaran, na pebebedbed eset bebagan myu. Sampay ketignaan myu samat antangan ye megtetakep eset debdeb myu.
49006015	Subali' kew panyap meres pasal eset Menungang Abar na pinesulut et Empu' kemyu eset kenye. Itueng Menungang Abar antangaʼt tempa' na pekekes eset tiked myu.
49006016	Indyari daran mengandel ki Jesus Kristo sabab itue antangaʼt penembeng myu. Ba' mebasag pegandel myu dut ki Kristo, diki kew mesugat et megdedleg neng berawang i Seytan, ingin bersen, atin menge' penulay i Seytan neng kereatan.
49006017	Na kepuwasan myu samat sepuyu' neng besi' dut ulu myu beke' beres et Empu' antangaʼt keterman na binggey dimyu et Empung Menungang Nakem.
49006018	Daran-peraran megpenelang kew dut Empu' pebiya' et Nakem Ye beke' mengangat et enung keilangan myu. Pegka' nengasip ke ne eset ba' enu netuldu' et Empung Nakem dimyu sasat pegpenelang ke. Keinget kew beke' kepituk megpenelang dut Empu' sabab eset iba myu neng mengengandel dut ki Jesus Kristo.
49006019	Ipenelang myu aku gasi, na Empu' menggey daken et sugat neng bebresen apang mepebasag beres ku na mepebunayag itueng Menungang Abar teyeg dut Empu'. Tagna' ti' kaya itue nesewran, temed tiban pinesewd ne et ginsan taaw.
49006020	Aku tu' sembebatung bibilinan i Kristo na apang ipesewd itueng Menungang Abar, misan ne tiban atu' kuʼt seled pipirisuan. Ipenelang myu na mepebunayag ku itue et kaya takut, na kwantin keilangan buwaten ku.
49006021	Si Tikiko na pegmerganen tyung tipused na tantung mengengeradya et Begerar, mengabar dimyu et ginsan ginis pasal eset daken neng kebtangan beke' pegbuwaten.
49006022	Angkansa pinesurung ku ya eset dimyu supaya mesewran myu itueng dameng kebtangan, indyari kumseg dimyung seled.
49006023	Igbey teyen et Empu' Ama' beke' Begerar neng si Jesus Kristo eset menge' ketipusdan tyu na mengengandel, kesenangan, beke' pegmerga' kebaya' pegandel.
49006024	Indyari itueng redyiki' et Empu' meseʼt dimyu ginsan na pegmerganen kityung Begerar neng si Jesus Kristo eset pegmerganen na diki megberuba.
50001001	Kami neng si Pablo beke' si Timoteo, menge' tetehagen i Jesus Kristo, beke' itue surat kay dimyu set Pilipos neng menge' tawʼt Empu' pebiya' et nekipegsembatu myu ki Jesus Kristo, iba gasi menge' pegibuten et menge' mengengandel sampay menge' menenabang kedye.
50001002	Meseʼt dimyu teyen ating redyiki' beke' kesenangan neng teyeg dut Empu' neng Ama' tyu sampay ki Jesus Kristo neng Begerar tyu gasi.
50001003	Pegselematan ku Empu' dut ginsaʼt nerendeman ku kemyu.
50001004	Kede penelangin ku dimyu, megpenelangin ku et megsegya banar sabab kemyu ginsan.
50001005	Megpeselamat ku beke' megenep sabab et pegtabang myu daken dut pegpebunayag et Menungang Abar pasal ki Jesus Kristo. Timinagna' kew buwaten atin tihad et unang eldew neng pengandel myu Kenye seked tiban.
50001006	Indyari meketantu ku na itueng menungang keradya neng pinetegnanan et Empu' dut pengebiyagan myu, meglahyun Ye gasi atin seked metbes Ye dut eldew et pegpeuli' atue i Jesus Kristo.
50001007	Daran kew eset pusu' ku! Beke' banar atin na rendemen ku samat kwantin pasal kemyu. Sabab mekebagi' kew ne' ginsan ne iba-iba ku dut redyiki' et Empu' na binggey Ye daken, ganang pegkepirisu ku tiban, sampay tagna' ganang liwan ne aku, na pegtentuen ku ating kebebenaran et Menungang Abar dut menge' iba-iba.
50001008	Sabab Empu' ating saksi' ku, ba' enukwan pegmerganen ku kemyu ginsan, atin pegmerganen na teyeg si Jesus Kristo.
50001009	Indyari, pegpenelangin ku dut Empu' na meglelebi nega pegmerga' myu dut sebaya' myu, beke' meglelebi nega dimyung pegkesewd pasal et Empu' sampay ginsaʼt pegreti' myu mendyaring metigna',
50001010	apang keendelen myu ba' enu menunga banar. Indyari pengebiyagen myu et metigna' beke' kaya lang tendes atu dimyu seked et eldew et pegdateng peuli' i Jesus Kristo.
50001011	Tebangen gasi i Jesus kemyu apang biyag myu maya kansang na bua' neng metignang arat, supaya menge' taaw mebentugan sampay deyewan Empu'.
50001012	Menge' ketipusdan kuʼt pengandel, ingin ku na mesewran myu na itueng neinabu daken asal neketabang dut pegpebunayag et Menungang Abar.
50001013	Sabab ginsaʼt menge' taaw atue, sampay ginsaʼt menge' sundalu na menununggu et kelang benwa et pegibuten, nemekesewd na sabab et pegsuku' ku ki Kristo, angkansa, nepirisu ku.
50001014	Sabab gasi et pegkepirisu ku, mekansang neng menge' ketipusdan et pegandel na nememangger pegandel ki Jesus Kristo, beke' nememasag seled dye dut pegtuldu' et beres et Empu' et kaya takut.
50001015	Asal maya sebarang iba ipegtuldu' gasi pasal ki Jesus Kristo sabab et imbeng eset daken beke' pegdawa-dawa. Segwa', maya sebarang iba na ipegtuldu' pasal ki Kristo sabab et menungang kepurisnan.
50001016	Pegtuldu' itueng emuri sabab et pegkasi dye daken, sabab nesewran dye nepirisu ku sabab et pegtentuen ku et kebebenaran et Menungang Abar.
50001017	Segwa' menge' iba in na megimbeng daken, pegtuldu' pasal ki Kristo eset meyaat na kepurisnan, sabab dut pikiran dye, ingin dye aku pesekitan kwit atue kuʼt pipirisuan.
50001018	Sabab misan enu ne, misan menungang sebaban dye etawa meyaat, misan ne pepebunayag ne ating Menungang Abar pasal ki Jesus Kristo, meksan ku banar sabab atin.
50001019	E', nenep ku daran, sabab nesewran ku na sabab et menge' penelangin myu beke' dut tabang neng teyeg et Nakem i Jesus Kristo, ginsan neng neinabu daken ketabang et pegpeliwan ku atue.
50001020	Ating pegtetegeyen ku banar beke' pegerapen ku na diki lang meglelew ku dut Empu', segwa' tatap pangger ku apang pepebunayag ku et beres et Empu' tiban samat nekeuna ti', apang mebentugan si Kristo daran sabab et aku, misan pebiya' kebiyagan ku etawa kepeteyan ku.
50001021	Megdemikian pasal daken, ba' megbiyag ku, mepelahyun ku mengempu' ki Kristo beke' mengsusuku' ku Kenye. Ba' matey ku, lebi negang kepulusan et daken sabab surung ku abit Kenye dut langit.
50001022	Segwa', ba' ipekebuwat biyag ku, mekansang nega kemerganan mekeradya ku. Angkansa ba' pilinen ku sembatu, kaya mesewran ku ba' embe lebing menunga.
50001023	Meliyut ne pikiren ku sabab et itueng duwang keinginan. Gayen ku ne mugad itueng biyag atuʼt lugta' apang meiba ku ne si Kristo dut langit, sabab itue gasi lebi negang menunga daken.
50001024	Segwa' lebi neng keilangan dut dimyung ikenunga ba' tumerna aku eset itueng bilug-lugta'.
50001025	Metantu ku pasal itue, angkansa kesewd ku na megbiyag ku nega et mebuwat apang meiba-iba myu ginsan, apang ketabang dimyu dut perpanggar dut pegandel myu beke' iperekla' enep myu.
50001026	Gaay ku gasi pegpeuli' ku dimyu, apang ganang duntin ku na megkeiba-iba tyu peuli', sebaban atin megbantug kew ki Jesus Kristo.
50001027	Segwa', misan enu meinabu, pegpengna' kew mengebiyagan et metigna' beke' keteup et Menungang Abar pasal ki Jesus Kristo. Apang ba' misan kepeuli' ku etawa mebaran ku lang pasal et dimyu, mesewran ku na tantu keteteg kew et sembatu lang neng peggayen, beke' megsembatu dut pegtenggung et pegandel et Menungang Abar na mengandel tyu.
50001028	Indyari', kasi' myu pegtekuti' menge' kebanta myu eset misan enu. Sabab itueng tuwakal myu, tetendaan kedye na binesanen dye et Empu'. Segwa' dimyu, itue tetendaan na puwasen Ye kemyu. Empu' in na Ya buwaten itue.
50001029	Sabab tinugutan et Empu' dimyu itueng kenunganen na mengsuku' ki Jesus Kristo. Segwa' mengsuku' myu Ya diki lang pebiya' pegandel myu Kenye, erapun gasi dut dimyung keliyutan sabab et Kenye.
50001030	Indyari iba ku ne kemyu tiban et pegatu. Itueng pegatu samat ating nelebayan ku neng nebiri' myu tagna', beke' neebaran myu tiban na pegatu ku gasi.
50002001	Kesewd myu na megkepekseg et seled myu sabab et pekikisembatu myu ne ki Jesus Kristo, beke' nelebayan myu keimuyukan i Kristo sabab et pegmerga' Ye dimyu. Maya gasi kepegbe'baya' kew et Nakem et Empu', beke' kesewd myu na maya pegmerga' beke' pegingasi' myu dut sebaya' myu.
50002002	Sabab banar ginsaʼt itue, tumana' myu pegenep ku pebiya' pemegsutsulut kew dut pikiran myu, beke' pemegmerganen kede sembatu dimyu, sampay pemegsembatu kew et pusu' beke' pegpikir.
50002003	Kasi' myu pegkeredyana' misan enung ginis sabab et kegarukan etawa apang ipetaas diri' myu. Erapun pegpekimbaba et pikiran myu apang kas myu pikiren na lebi kew neng menunga dut sebaya' myu.
50002004	Kasi' myu pegpikira' pasal et gaay myu lang, erapun sampay ba' enu gaay et sebaya' myu.
50002005	Keilangen myu ibuten ating sungtuhan et pikiran beke' arat i Jesus Kristo.
50002006	Misan daran ne kebtangan Ya sali'sali' na Empu' banar, segwa', kaya lang Ye ibinilang ne' atin kepetutan Ye apang keptan nega atin pegkepantay dut ketaasan et Empu'.
50002007	Erapun, tinirengan Ye ketaasan Ye apang ipinengyegang ne tawʼt lugta samat kityu. Ya in mepesiring et kebtangan et uripen.
50002008	Ganang nepesiring net taaw, nepekimbaba' ne Ya beke' siminunud seked dut kemeteyan Ye, misan ne ating kemeteyan na Ya sinimaya' dut duwang usuk neng binikianan na krus.
50002009	Angkansa, pinetaas Ya et Empu' dut kebtangan neng bantug et ginsan. Sampay ibinggey et Empu' eset Kenye ating kebtangan luwas nega et misan enung ibang kebtangan,
50002010	apang pegbentugan ginsan si Jesus, beke' menelukud Kenye ginsan neng binaal et Empu' dut sengkelengitan beke' dut sengkedunyaan, sampay sebarang patey ne dut sirib et dunya'.
50002011	Sampay ginsan neng kebres megpabar na Begerar si Jesus Kristo, metaas eset ginsan. Kwantin mepebantug Empu' na Ama' tyu.
50002012	Angkansa, menge' pegmerganen ku, daran kew megandel et pitua ku ganang duntin ku nega. Indyari tiban na kaya ne sentin ku, lebi nega keilangan keredyana' myu apang tumana' myu itueng kepuwasan neng binggey dimyu et Empu', pebiya' keendelan myu Empu' et maya takut beke' keesipan.
50002013	Sabab Empu' key daran pekeradya dimyu apang meireg kew megkeradya Kenye beke' negey tabang dimyu supaya metuman myu, misan enu ingin Ye.
50002014	Keredyana' myu ginsan neng menge' ginis et kaya lang pegdawa-dawa beke' kaya sagka',
50002015	apang kaya metendes dimyu beke' metigna' kew bilang menge' keyegangan et Empu'. Sabab misan kemyu peglegdengen pinegtengaan et menge' taaw tiban na belingkeg beke' mereraat, kemyu in subali' maya metigna' na biyag apang menyar menge' biyag myu atuʼt dunya', samat bituen eset kelingban dut dibuwat langit,
50002016	ganang pepabar myu dut menge' taaw bebresen neng mekebgey et biyag na kaya seskeran. Ba' keredyanen myu itue, mepedalu-dalu ku et eldew et pegpeuli' atue i Jesus Kristo, sabab kaya neugaran et pulus liyut et kineradya etawa negsengsara' ku.
50002017	Segwa' misan ne ibuak dugu' et biyag ku samat bebgey neng ulaen ku dut sisimeyaan, atin pegtabang ku dimyu sabab et pegandel myu et Empu'. Menep ku beke' menep iba-iba ku kemyu.
50002018	Megdemikian kemyu gasi subali' menep kew beke' pekienep iba ku.
50002019	Ba' gaay si Begerar Jesus, megarap ku na ipesurung ku megtuy esen si Timoteo, apang ba' pegpeuli' ye atue, menunga ne penedseled ku ba' mebaran ku et kenye ba' enu kebtangan myu.
50002020	Kaya ne ibang taaw samat ya na mengunung et kebtangan myu siat daken nega.
50002021	Ginsaʼt menge' ibang taaw, pegpengnaan dye itueng kekenyeng kenunganan, kaya pasal et keinginan i Jesus Kristo.
50002022	Segwa', kemyu in ne gasi nemekepebnar et keergaan i Timoteo pegtabang ye daken et pegpeabar et Menungang Abar, samat pegtabang et yegang dut ama' ye.
50002023	Angkansa, pegerapen ku na ipesurung ya sentin megtuy, pagka' mesewran ku meinabu daken.
50002024	Ipegandel ku gasi na teyeg et Begerar, na kerateng ku ne sentin et diki mekwit.
50002025	Segwa, pegpikiren ku na keilangan ipeuli' ne sentin si Epaprodito neng tipused kuʼt pengandel dut Empu'. Sali' kay sundalu beke' iba ku ya et pegkeradya. Tetehagen ya teyeg dimyu sabab pinesurung mu ya apang ketabang mengipat daken.
50002026	Sabab gaay ye banar kepeuli' ne sentin apang birinen kemyu ginsan, beke' merupuk ya sabab et nebaran myu na mesakit ya.
50002027	Banar negsakit ya sampay agen matey. Segwa', iningesian nega ya et Empu', sampay lebi ne gasi aku iningesian et Empu' apang diki gasi nedugangan neng kerupukan ku.
50002028	Angkansa, gaay ku pesi mepeuli' ya apang sumagya kew et pegbiri' myu et pegdateng ye set dimyu, sampay kaya ne mesusa ku.
50002029	Angkansa terimana' myu ya et kelang enep, sabab ya iba-iba kay dut kepengendalan et Begerar tyu. Untebien myu menge' taaw neng sali' et kenye,
50002030	sabab agen-agen natey ya et pegsusuku' ye ki Jesus Kristo. Misan mesred sakit ye, negkeradya ya apang tumanen et menge' keradya daken na diki mekebuwat myu sabab merayu' kew.
50003001	Na'. Ketepus-tepusan, menge' ketipusdan ku et pegandel, sugiren ku dimyu na menep kew sabab et pekikisembatu kew ki Begerar Jesus. Na daken, kaya lang kesesewan na pegpe'peulinen ku isurat dimyu itueng menge' ketulduan tu'. Deulu' pasal et ikenunga myu itue.
50003002	Pengingti' myu menge' taaw neng megkeradya et meyaat. Dye in samat menge' meyaat neng ireng sabab et pegkeredyanen dye. Gaay dye megpemigis et uned et bilug, ampa' pegtuli' dye et menge' mengengandel.
50003003	Segwa' kityu tu' tinerima ating pegtuli' neng banar teyeg dut Empu', sabab pengempu' tyu pebiya' et Nakem et Empu', sampay megbebantug tyu gasi pasal et pekikisembatu tyu ki Jesus Kristo. Kaya lang pengandel tyu et arat et pegtuli' apang mendyaring metigna' dut pemiri' et Empu'.
50003004	Misan aku pesi maya ne kepetutan ne' megsugid mengandel ku gasi dut tuldu' inarat. Ba' misan sinu iba kesugid na maya pegandel ye et menge' tuldu' et inarat, lebi nega aku.
50003005	Sabab tinulian aku et ikewalung eldew pegkeganak daken. Aku tu' siminangpet Israelita, mewanan dut tutusan i Benjamin. Aku na tantung Hebreo ipinengyegang et menge' Hebreo. Pasal et ibuten Keseraan et Judio, aku ne in pepengenaran et menge' Pariseo.
50003006	Pasal dut kepitukan et mengsusuku' ku et kityung Keseraan, na pineliyutan ku menge' mengengandel i Jesus. Pasal gasi et pegkemetigna' dut Keseraan, kaya lang mebulilian daken.
50003007	Segwa', menge' ginis na inantang kuʼt mepupulusan ku tagna', kaya tiban merga' daken kasga et pegandel ku ki Kristo.
50003008	E' ne, inantang ku neng kerugian ginsang ginis bilang kesambi' et lebing merga', itueng mekilala ku lang ki Jesus Kristo neng Begerar ku. Alang-alang Kenye, tinimbag ku ginsaʼt atin samat menge' rikut apang mengisi' ku keuyunan ki Jesus Kristo,
50003009	beke' pekikisembatu ku Kenye. Na kaya seriling ketignaan ku sabab et pegsunud ku et Keseraan. Erapun ating ketignaan ku dut Empu', atin teyeg et Empu' lang beke' sabab lang et pegandel ku ki Jesus Kristo.
50003010	Peginginen ku mene tiban, mekilala ku si Jesus Kristo beke' melebayan kebegbesagan neng negpebiyag Kenye peuli'. Ingin ku mekibagi' et menge' keliyutan Ye, beke' kesiring et Kenye misan eset kemeteyan Ye.
50003011	Sabab et atin pegerapen ku na misan aku biyagen et Empu' peuli' teyeg dut menge' patey.
50003012	Diki ku pegsusugid na mebianan ku ne itueng menge' ginis, etawa seukat metigna' ku ne. Erapun megpitukan ku na melebayan ku beke' metuman adyat i Jesus Kristo, sabab pinili' Ye aku apang mengmendyaring samat Kenye.
50003013	Menge' ketipusdan et pegandel, sugiren ku peuli' na ingga pe' netuman ku ginsan neng adyat i Jesus Kristo daken. Segwa', pegkeredyanen ku tiban, peglipatan ku na itueng neketalib ti', beke' pegtentuen ku itieng menge' ginis subali' tumanen ku dut pegsesusurungan.
50003014	Asal meglelembus ku samat pegdederaken ku dut ketimpusan apang meisi' ku ganti neng igbey et Empu' dut ginsan neng ginayat Ye na megsaru Kenye dut lelegdengan et Empu' dut langit sabab et kesimeyaan i Jesus Kristo.
50003015	Angkansa, kityung menge' mepepangger neng pegandel, kwantin gasi menge' pikiran tyu. Ba' diki samat kwantin mapet et pikiran et sengmenu kemyu, ipereti' et Empu' kedye ba' enu patut.
50003016	Segwa' subali' gasi ipelembus tyu keredyanen menge' kebenaran et Empu' na nesesewran tyu ne.
50003017	Menge' ketipusdan et pegandel, suliten myu sungtuhan neng pinebiri' ku dimyu. Beke' birina' myu menge' megpengebiyagan dut upama na pinebiri' kay dimyu.
50003018	Sabab samat pegpepeulinen ku neng ipegsugid dimyu, beke' pegsugiren ku peuli' ganang megsisiyak ku sabab et mekansang na menge' taaw megsugid dye in mengandel, temed megpengebiyagan ne' samat menge' kesagka' et simaya' neng si Jesus Kristo dut krus.
50003019	Kedusaan dut Narka' pegpandu' kedye, sabab pegempuen dye itueng keinginan lang et bilug dye. Kebentugan dye dut menge' ginis subali' ipelelewan dye, beke' pegpipikiren dye menge' ginis lang pasal et biyag dye atuʼt dunya'.
50003020	Segwa', keberbenaran neng lelegdengan tyu dut lelegdengan et Empu'. Tihad duntin pegtetegeyen tyu et enep banar atin kepeulinan et Mememawi' tyu neng Begerar si Jesus Kristo.
50003021	Pegdateng et ating masa, Ya megpebagu et menge' melumek ne bilug tyu neng mepatey, apang ipemeliu Ye et kebebantug neng bilug samat diri' Ye, pebiya' et kepengyedian Ye neng usalen Ye et mepesakup et ginsan neng menge' ginis.
50004001	Angkansa kemyu menge' ketipusdan dut pegandel, merga' kemyu daken, beke' ingin ku birinen kemyu. Sabab pinenep myu aku, beke' kemyu samat peleng neng ganti' ku sabab et keradya ku. Indyari kepepangger myu et pengandel myu dut Begerar.
50004002	Pengengaten ku ki Euodia beke' si Sintiki na megsulut kew, sabab kemyu samat ketipusdan dut pekikisembatu myu dut Begerar.
50004003	Na' pegengaten ku gasi dimu, na meatur neng iba-iba ku dut keradya, na tebangi' itueng duwang kelilibunan. Sabab neketabang dye gasi daken tagna' et pegpeabar et Menungang Abar, iba dye gasi de Klemente beke' ibang menge' iba-iba ku dut keradya. Ginsan menge' ingaran dye nekesurat dut Buuk et Biyag na Kaya Seskeran i Empu'.
50004004	Menep kew daran sabab et pekikisembatu myu ki Begerar Jesus. Pegse'seuli'nen ku sugiren dimyu, menep kew!
50004005	Ipebiri' myu dut ginsan neng taaw na meguwepen kew, sabab mekabi' ne irateng et Begerar.
50004006	Kasi' myu megpegsusa pasal et enung ginis. Erapun tewa' myu dut Empu' ginsan neng keilangan myu pebiya' dut penelangin beke' pegangat na maya peselamat Kenye.
50004007	Ba' buwaten myu itue, maya ne eset dimyu ating kesenangan et Empu' neng diki mapet et pengreti' et taw. Antangen et kesenangan Ye samat menununggu na mengdyaga et atey myu beke' pikiran myu pebiya' et pekikisembatu myu ki Jesus Kristo.
50004008	Menge' ketipusdan ku et pegandel, itue ne ketepusan et surat ku. Tibuuka' myu lang eset pikiran myu ating menge' ginis lang neng banar beke' ketepteup, menge' ginis neng metigna', beke' pasek metigna', menge' ginis neng meragbes beke' kebebantug. Sampay misan enu ga na menunga banar etawa mebantug, subali' pikiren myu lang pasal et menge' atin.
50004009	Buwata' myu ginsan neng menge' nesesewran myu et daken, ating tinerima myu beke' nekingeg sampay nebiri' myu et daken. Indyari Empu' na ibgey et itieng kesenangan, Ya in na kebaya' dimyu.
50004010	Kela' banar enep ku eset negpekikisembatu ku dut Begerar, sabab nelebayan ku gasi pegunung myu daken, misan nekwit ne. Asal nesewran ku na daran pegrerendeman myu aku, segwa', kaya lang lawak myu tumabang daken.
50004011	Pegsugiren ku lang itue, diki sabab maya keilangan ku, deulu' tinulduan kuʼt Empu' na menunga lang atey ku misan megenukwan kebtangan ku.
50004012	Labay ku ne keliyutan. Labay ku ne gasi kekensangan. Tinulduan et Empu' atey ku na sumegya ku misan ba' enukwan ku ne mekelabay et misan enung kebtangan, ba' mebiyag etawa ba' meurap, sampay ba' lebi et keilangan ku etawa kurang et keilangan ku.
50004013	Mekesendalan ku ginsaʼt meinabu daken sabab et tabang i Jesus Kristo neng megpebasag daken.
50004014	Segwa', menunga gasi kineradya myu et pegtabang daken, sabab et menge' keliyutan ku.
50004015	Nesewran myu gasi, kemyu neng menge' tawʼt Pilipos, na nekeuna ti' pegketbes et pegpeabar ku dimyu et Menungang Abar, indyari pegugad ku dut Masedonia, kaya ibang ketingtimungan et mengengandel negey daken begey et pirak, selyu kemyu lang.
50004016	Misan duntin ku negaʼt Tesalonika, kesenu myu ne gasi aku pinebitan et menge' tabang pasal et keilangan ku.
50004017	Kaya teyen peginginen ku inyet tumerima et menge' begey tabang, erapun ga gaay ku inyet kaya lang kekebusan na kepulusan neng terimanen myu teyeg Empu'.
50004018	Na, tinerima ku ne ginsan neng keilangan ku beke' lebi nega. Sereng ating menge' tabang begey myu na' pinebibit myu daken pebiya' ki Epaprodito. Itue ne menge' mebebenglu neng bebgey dut Empu', menge' bebgey neng meirgan beke' menpan Ye.
50004019	Indyari, Empu' ku megey dimyu et ginsan neng menge' keilangan myu teyeg et kaya seskeran neng kementirian Ye, sabab et pekikisembatu myu ki Jesus Kristo.
50004020	Bentugen Empu' Ama' tyu kaya seskeran. Amen.
50004021	Penglinga' myu dut ginsan neng menge' tawʼt Empu' na pekikisembatu ki Jesus Kristo. Iba et pegimrew ku gasi menge' ketipusdan ku et pegandel atue.
50004022	Ginsan neng menge' tawʼt Empu' mengimrew gasi dimyu, lebi ne menge' mengeradya dut kelang benwa et surutan neng si Sesar.
50004023	Meset dimyu ginsan teyen redyiki' et Begerar neng si Jesus Kristo.
51001001	Mewanan ki Pablo, sembatung pinili' na apostol i Jesus Kristo kuyun eset keinginan et Empu', beke' mewanan gasi eset tipused tyung mengengandel na' si Timoteo.
51001002	Dut menge' taaw et Empu' na meglelegdeng dut lungsud et Kolosas beke' menge' tantung mengengandel ki Kristo. Meseʼt dimyu teyen itueng redyiki' beke' kesenangan mewanan dut Empu' na kityung Ama'.
51001003	Daran kay megpeselamat dut Empu' Ama' et kityung Begerar si Jesus Kristo, kede timpu na pegpenelang kay dimyu,
51001004	sabab neebaran kay itueng pesalan et dimyung pegandel ki Jesus Kristo beke' pegmerga' myu eset ginsan neng mengengandel dut Empu'.
51001005	Buwaten myu itue sabab eset pengarap na neterima myu na pinanyap et Empu' eset dimyu dut langit. Pegkikinggen myu ne lagi itueng pesalan na pegeerapen myu tu' neng bebresen et keberbenaran, itueng Menungang Abar.
51001006	Itueng Menungang Abar na sinurung dimyu ipelatap dut ginsaʼt sengketelingkepaʼt dunya', sampay maya kepulusan eset biyag et taaw misan embe, na samat kwantin gasi neinabu eset dimyu na ba' nekingeg myu itue beke' neretian myu pasal gasiʼt kelang ingasi' et Empu' dut menge' nekebuwat et keselaan.
51001007	Nesewran myu itue eset ki Epapras, tantung mengengandel ki Kristo. Ya in kityung pegmerganen kesebeyaan na mengengeradya ki Jesus Kristo, na negpeabar dimyu na menubli' eset damen.
51001008	Ya in gasi negsugid damen pasal et pegmerga' na eset Empung Nakem na binggey dimyu.
51001009	Tihad et megunang eldew na nekingeg kay pasal et pegandel myu, daran-peraran megpenelang kay dut Empu' dimyu. Pegtewen kay dut Empu' na' Empung Nakem menggey dimyuʼt kesesewran supaya mesewran beke' meretian banar ginsan neng keinginan et Empu'.
51001010	Na pegtewen kay kwantin apang keeratan myu megmendyaring teup na sugat dut mengengandel ki Jesus neng Begerar, sampay ipekeksan myu Ya pebiya' dut menungang kebiyagan myu. Megbua' kew et ginsaʼt keradya neng menunga. Indyari lumabew nega itueng pegkekilala myu eset Empu'.
51001011	Pegpenelenganen kay gasi na ipepangger ye kemyu, eset tabang et kenyeng kewasa apang mepenggeran myu sumandal et indeginis supaya tantung sukup ne dimyung keksanan.
51001012	Indyari megpeselamat kew dut Empu' Ama', sabab ba' enu kineradya dimyu et Empu' teup kew na nekebaya' eset pusaka' dut menge' tinektak ye eset kenyeng menge' taaw dut kenyeng ketlangaʼt pengmilikan.
51001013	Binawi' tyu et Empu' mewanan eset kelingban et kepengyedian i Seytan beke' binibit tyu dut pengmilikan et kenyeng pegmerganeng Yegang na' si Jesus.
51001014	Na Ya nelkat tyu ne apang maya tyu ne kemeapen et kityung keselaan.
51001015	Si Kristo in dagbes et Empu' banar na' kaya mekebiri'. Si Kristo, na Ya memumusaka' et Empu' beke' lebing metaas et ginsan na pinendyari et Empu' eset misan enung ginis.
51001016	Banar, si Kristo ne tu' nemuwat et keginsan-ginsanaʼt langit beke' lugta', ginsan neng mekebiri' beke' kaya mekebiri', megbebaya' ne ginsan neng kewesaan beke' kebesagan, beke' ginsan neng menge' pegibuten beke' mekepegewlaan. Ginsan neng itueng ginis pinendyari i Kristo, indyari itueng ginsan neng pinendyari kenye.
51001017	Si Kristo neguna mura neinabu itueng ginsan, beke' sabab et mekewasang kepengyedian ye, ginsan et pegpendyari eset kenyeng seled kepetan.
51001018	Ya in ulu et kenyeng bilug, ingin bersen pegibuten et ginsan neng mengengandel ye atueʼt sengketelingkepaʼt dunya'. Ya in keuna-unaang negbiyag mewanaʼt kepeteyan, apang ya in megmendyaring metaas et ginsan.
51001019	Na atin ne kegeayan et Empu' tu', ginsan et diri ye metektak eset kenyeng Yegang na si Jesus.
51001020	Sampay pebiya' ki Jesus Kristo, mepesuluten Empu' et taaw et dunya' dut kenye. Binuwat Ye itue pebiya' kesimeyaan et dugu' i Jesus dut krus, supaya ginsaʼt menge' pebibiyag dut langit beke' lugta' megmendyaring endelen peuli' Empu'.
51001021	Sene ti' merayu' kew dut Empu'. Negmendyaring kemyu kenyeng kebanta beke' negmendi' kenye beke' nekepeparak kenye pebiya' eset meyaat neng pikiran beke' kebuwatan myu.
51001022	Temed tiban, negmendyaring sulut myu dut Empu' sabab et kesimeyaan neng bilug i Jesus neng Kristo dut krus, supaya ugaren menge' keselaan myu. Na tiban pinegsulut kew et Empu' supaya kemyu ketiyeg dut elepan ye samat taaw neng metigna' na kaya sala' beke' kaya sagka'.
51001023	Temed subali' kew tantung tumerima' beke' mepangger eset dimyung pengandel. Sampay endey malam myu itueng pegarap na begey et Menungang Abar na nekingeg myu. Ginaay et Empu' na aku neng si Pablo megmendyaring mengengabar et Menungang Abar ne itue na pegpepebunayag dut ginsaʼt taaw atueʼt sengkedunyaan.
51001024	Mekelemian ku eset daken neng ketiksaan tiban alang-alang eset dimyu. Sabab pebiya' et itue mekepelahyun ku menge' keliyutan na subali' nega buwaten i Kristo tudyu eset pegtimung-timungan et menge' mengengandel, na antangan ye kenyeng bilug.
51001025	Aku tu' negmendyaring mengengeradya et pegtimung-timungan ye ganang nepili' aku et Empu' apang ipebunayag dimyu Kenyeng beres. Pinili' ye aku apang tantung memunayag dimyu kenyeng paru na netagu'.
51001026	Itueng paru na nekwit neng masa ne netagu' neng mekansang neng pengkatan neng tutusan. Temed tiban nebunayag ne eset kenyeng menge' mengengandel.
51001027	Ginaay et Empu' na ibunayag dut kedye na kemerganan beke' kebentugan i Kristo megmendyaring ibgey dut menge' taaw lein Judio gasi. Itue ne ating paru na netagu', na si Kristo meseʼt dimyu, beke' sabab et itue maya ne pegarap myu na mekebe'baya' et Empu' dut pengmilikan Ye.
51001028	Atin ne punsabab ye na ba' manu angkan pegpebunayag kay si Kristo. Pepeamay-emayan kay ginsan, beke' sukup neng pegpetlangen kay na pegtulduan kuyun eset dameng kesewran apang mepeelep kay dut Empu' itueng kede sembatu, na lumembu' beke' teup na sabab et pegsembatu ki Kristo.
51001029	Angkansa, sabab et itue, pegkeradya ku ne banar beke' pegusalen ku ginsan neng kepengyedian na binggey i Kristo.
51002001	Gaay ku na mesewran myu, na ba' senung kereklaen kepengnaen ku tudyu lang eset dimyu, kwantin gasi eset menge' taaw et Laodisea beke' dut ginsan ne na kayangga pe' nekita ku et elepan.
51002002	Pegbuwaten ku itue apang masag kedyeng seled, ganang memegsembatu dye sabab et pegmerga' metibuuk. Megsepantun gasi, dye maya sukup neng keretian et kesewran et atin paru neng tinagu et Empu', na atin ne pasal ki Kristo.
51002003	Dut seled keteguan ye, maya ginsan neng kementirian et kesesewran beke' keutekan et Empu' banar.
51002004	Pegbersen ku itue, apang diki kew mepealam et misan sinu pebiya' eset menge' mepupulitikang bebresen misan enu nega kenunga.
51002005	Temed misan kaya ku esentin, kaya ku gasi kemyu mekelipatan et pengrendem ku. Indyari mekelemian ku eset dimyung menungang kebiyagan beke' mepangger neng pegpenelang ki Kristo.
51002006	Angkansa tiban pegendelen myu si Jesus Kristo apang memawi' et kurudua myu. Na ya Begerar myu banar, indyari subali' daran endelen myu kwit pebibiyag.
51002007	Pegandel myu subali' ipepangger myu ki Kristo antangen ye samat puut kayu na negemutan ne dumekla'. Kebesagen myu dimyung pegandel na samat pegtuldu' dimyu. Indyari daran megpeselamat dut Empu'.
51002008	Meginget kew apang diki kew meekalan et misan sinu pebiya' eset beres na kaya kepulusan beke' pengrunding neng ketulduan. Ating ketulduan tiyeg et pinegerataʼt taaw beke' tiyeg et menge' belingkeg neng nakem et itueng dunya', diki lang tiyeg ki Kristo banar.
51002009	Sabab itueng ginsan et diri et Empu' pegbibiyagen seled kepetan i Kristo, ganang ya in negmendyari neng taaw.
51002010	Indyari sabab et dimyung pekikipegsembatu eset kenye, negmendyaring sukup dimyung biyag. Seled kepetan i Kristo ginsan neng kepengyedian beke' perinta et sengkekinleban.
51002011	Punsabab gasi et pekikipegsembatu ki Kristo, antangen na kemyu in tinuli'. Temed lein lang tinuli' eset uned myu, imbes pegugad eset nakem myu menge' meraat neng kenepsuaʼt uned pebiya' pegandel myu ki Kristo.
51002012	Ganang kemyu in nebewtismuan ne, antangen myu nelbeng kew ne kebaya' i Kristo, beke' negbiyag ne gasi na kebaya' ye sabab eset dimyung pegandel dut kepengyedian et Empu' na nemiyag peuli' eset kenye tiyeg et kepeteyan.
51002013	Tagna', antangen myu na kemyung menge' taaw na samat patey ne sabab et keselaan, beke' lein lang menge' mengengandel et Empu'. Temed tiban biniyag tyu peuli' et Empu' na kebaya' i Kristo, sampay inampun ye kityu eset keselaan tyu.
51002014	Inugaran yeʼt keseg et ginsan neng kesuratan sagka' eset kityu dut kaya pegasip et Keseraan binggey et Empu' ki Moises. Inugad ye ginsan neng keselaan ganang neransang ya itue eset krus i Jesus apang simayaan.
51002015	Angkansa pebiya' eset kenyeng kepeteyan et krus, inugaran yeʼt kebesagen et menge' meraat neng pegibuten beke' kepengyedian et dunya', peginlelewen ye dye. Pinebiri' et Empu' dut menge' taaw atuʼt dunya' pengindaagan i Jesus eset krus.
51002016	Angkansa pesari' lang dye na mengukum dimyu pasal et pegkaan etawa peginum myu, etawa eset pegtumanen misan enung pegkenkaan, etawa pasal et Umanat neng Bagung Bulan, etawa Eldew et Kepeternan na' Sabbat.
51002017	Itueng menge' ginis eninu lang et keginisan na ba' enu dumateng, temed si Kristo banar!
51002018	Kas kew pebe'baya' et sinu-sinu eset egian et menge' kaya teup neng pegpekumbaba et diri, etawa eset kedyeng pegpenelang dut menge' dereakan et Empu'. Pegpeabbu dye na dye in na memeglebi eset dimyu sabab eset kedyeng mekebi'biri'. Temed kebenaran ye, pemegabbu dye lang sampay pemegaruk lang dut pikiran dye.
51002019	Dye in lein lang bagi' ki Kristo. Na si Kristo samat ulu et bilug na megbegey et basag dut bilug ye. Na kityu samat bilug ye, na usalen ye kenyeng lilisuan beke' ugat na mekemkeman ye ginsan tyu na lumembu' pebiya' eset basag et mekewasang Empu'.
51002020	Na antangen myu samat natey kew dut ki Kristo, na ating kebesagan neng meraat na tawʼt kelingban et dunya' diki ne mekepegewla eset dimyu. Manu mengebiyagan kew nega na ba' diki myu gasi telinganen itueng menge' ketehagan teyeg kedye?
51002021	Keseraan samat, kwan, “Kasi' myu pegkepti' itue!” Etawa, “Kasi' myu pegkinami' atin!” Etawa, “Kasi' myu pegkutewa' itie!”
51002022	Itueng menge' ginis neng ketulduan ketehagan lang et menge' taaw pasal eset menge' keginisan na mekeamin.
51002023	Dut pikiran myu, keblan myu lang na itueng menge' ketehagan megsusugat ne esipen. Pebi'biri' dye na samat ipegnunga dye kemyu dut Empu', beke' ipebaba na kepegewlaan bilug myu. Temed kebenaran ye dye in kaya lang kepengyedian et kityung kenepsuan et bilug.
51003001	Na kemyu biniyag peuli' kebaya' i Jesus Kristo, angkansa iwasan myu ne itueng menge' ginis na dut langit na pegteternaan i Kristo. Na duun megearung ya eset tampa' kewanan et Empu'. Duun maya ye kewasa beke' kepengdyarian.
51003002	Pikiren myu menge' keginisan dut langit, diki lang menge' keginisan dut lugta'.
51003003	Sabab antangen myu na natey kew ne iba-iba ki Kristo, beke' ating tantung biyag myu megtetagu' ne iba-iba ki Kristo, na ya iba-iba et Empu'.
51003004	Si Kristo itueng tantung biyag myu, na ba' ya mebunayag, mebunayag kew gasi na kebaya' ye, beke' maya bagi' myu eset kenyeng kebentugan.
51003005	Angkansa subali' meugad ne itue eset dimyung kenepsuan atuʼt dunya': samat kwantin pegbebeis-beis, keselewaan, napsu', mereraat neng kegeayan, beke' pengsua' et pengarta' et sengketawan na' atin samat pengempu' et menge' empu'empuan.
51003006	Sabab et menge' itue, megderateng kutuk et Empu' dut menge' taaw na' mesungsang.
51003007	Na' kwantin tantu gasi pegbuwaten myu sene ti' ba' nekelegdeng ke eset menge' taaw na kwantin gasi pegarat dye.
51003008	Temed tiban subali' tengewan myu ne memuwat menge' itue. Tengewi' myu ne megiseg-iseg, meeripuruen, beke' keyeatan. Subali' kas kew ne meres et bebreseʼt mekesakit et seled beke' meriri' neng bebresen et sengketaawan.
51003009	Tengewi' myu ne mengembut dut menge' kesebeyaan myu sabab nelkas myu ne lelaging keeratan beke' ginsan neng meyeyaat neng kegeayan.
51003010	Kede sembatu dimyu tiban negbagung taaw ne. Na eldew-peldew lebing mekekabi' myu ne dagbes et Empu' na nemaal dimyu. Beke' meretian myu ne ya banar.
51003011	Kaya pegbidaan esentin, misan ne kemyu tawʼt Griego etawa tawʼt Judio, tinulian ne etawa kaya tinulian, etawa tawʼt tumpang etawa taaw kaya pengarat, etawa uripen mene etawa melayam neng menge' taaw. Deulu' mene taku', ki Kristo lang kaya pinegbidaan, beke' ya megterna eset seled tyu ginsan.
51003012	Pegmerganen kew et Empu' sampay pinili' ye kemyu, eset kenyeng keusalan. Angkansa megmendyari kew ne meingesinen, mekinesien, megpebabaʼt atey, meayad beke' mesendalen.
51003013	Kesendalen kew et kede sembatu, beke' empuna' myu sebarang mekebuwat et mekesala' dimyu, na samat si Kristo na negpengampun dimyu.
51003014	Pegmerga' luwas nega et ginsan neng pegbuwaten myu. Sabab et pegmerga' ginsan mekipegsembatu et menunga banar.
51003015	Na kede sembatu dimyu bagi' et bilug i Kristo, beke' pinili' Ye kemyu pebibiyag ginsan eset kesenangan. Angkansa tuguti' eset pikiran myu kepegewlaan kesenangan i Kristo. Indyari megpeselamat kew daran.
51003016	Ipeternaa' myu itueng bebresen pasal ki Kristo sukup na tantu eset dimyung bilug, ganang usalen mu ginsang kesesewran menuldu' beke' megpereti' dut kesebeyaan myu. Eset seled atey na peselamat, megkulilal kew et Menge' Kanta, megbebantug neng kanta, beke' kulilal neng nakem dut Empu'.
51003017	Sebarang bersen myu etawa buwaten myu, subali' keredyanen myu samat bibilinan i Empung Jesus, ganang mebgeyan myu et keserungsukuran Empu' Ama' sabab kenye.
51003018	Menge' kelilibunan, pesakup kew eset esawa myu, sabab itue ne nesukuan myu, na mengengandel i Empung Jesus.
51003019	Menge' kelelekian, ingina' myu keesewanan myu beke' endey myu dye pesekitan.
51003020	Menge' keyegangan, subali' esipen daran menge' kegungurangan myu eset ginsan neng ginis, sabab et itue meksanan Empu'.
51003021	Menge' kenggurangan, endey kew banar keinisegen eset menge' keyegangan myu, etawa kalu' rumungkey seled dye.
51003022	Menge' uripen, esipa' myu menge' pegibuten myu atueʼt lugta' eset ginsan neng ginis, diki lang ba' megsisiyek dye na pebi'biri' et kepengnaan, imbes sabab et ketentuan banar beke' takut dut Empu'.
51003023	Misan enu nega pegkeredyanen myu, buwata' myu na teyeg eset atey myu samat dut Empu' kew pegkeradya, lein lang eset taaw.
51003024	E' ga be katew, na itueng pegkeradya myu tantu ki Kristo neng Begerar, sampay sewd myu gasi mewanan eset Begerar maya meterima myu kepusakaan bilang ganti dimyu.
51003025	Temed si Kristo kaya pengdapit. Pegdusaen ye taaw megpemuwat et meraat, na ibgey i Kristo teup eset nekeradya dye.
51004001	Menge' begerar, petigna' kew ne beke' sali'sali' pemiri' myu dut dimyung peguripenen. Kasi' myu peglipati' na maya gasi begerar myu Empu' Banar dut langit.
51004002	Kas kew mesumu megpenelang. Indyari ba' kemyu megpenelang, keelistu beke' megpeserungsukur.
51004003	Tentua' myu megpenelang na Empu' memuwat et dalan kityu na mepelatap et kenyeng beres pasal et kesesewran na' tagu' pasal ki Kristo. Megdemikian gasi misan ne aku nepirisu eset pegbuwat et itue.
51004004	Buniyak ipenelengana' myu daken apang ketulduan ku na mepereti' banar samat subali' ku buwaten.
51004005	Na ba' kemyu kebaya' eset menge' kaya mengengandel, pebibiyag kew et meutek sampay daran usalen timpu myu na memuwat et maya kepulusan.
51004006	Arat myu subali' kepengandel-andel beke' beres myu subali' menggeyʼt keprian eset ketulduan. Buwaten myu itue supaya daran panyap dimyung metubag dut kede sembatu na ba' sinu memengingkut.
51004007	Si Tikiko na pegmerganen neng bi'bila', beke' sali' ku gasi neng mengengeradya dut Empu', na mengabar eset dimyu ginsan pasal et daken.
51004008	Pinesurung ku ya esentin supaya mesewran myu dameng kebtangan, megsepantun gasi masag dimyung seled.
51004009	Iniba ye itueng tantung pegmerganen tyu neng tipused na si Onesimo, na ya iba-iba dimyu. Dye in mengabar eset dimyu et ginsan neng neinabu atue.
51004010	Pegpenglingen kew i Aristarko na nepirisu iba ku, beke' si Markus na egsa i Bernabe. Binggey ku pemilin dimyu pasal ki Markus, terimana' myu yaʼt meselusay pegdateng ye esentin.
51004011	Si Jesus, kilala eset ingarang Justo, na megpemangling gasi dimyu. Telu dye lang itueng mengengandel neng Judio atue na menge' iba-iba ku megpegkeradya dut pengmilikan et Empu', na' negmendyaring mengimuyuk ku dye.
51004012	Pegpenglingen kew gasi et sengkelungsud myu neng si Epapras na mengengeradya i Jesus Kristo. Daran ya pegpenelang sukup eset kenyeng atey na kemyu negmendyaring mepangger, beke' megmendyaring keterima-terima beke' tantu na meesipen eset kegeayan et Empu'.
51004013	Nebiri' ku ne ba' enukwan ya sumandal tudyu eset dimyu beke' eset menge' iba dye dut lungsud et Laudisia beke' Hierapolis.
51004014	Pegpenglingen kew gasi i Demas beke' itueng pegmerganen tyung mengunguru na si Lukas.
51004015	Ipenglinga' myu aku dut menge' ketipusdaʼt lungsud neng Laudisea, ki Nimpa beke' eset menge' mengengandel na pemegtingtimung eset benwa ye.
51004016	Pegkebatsa' myu et surat na itue, ipebatsa'i' myu gasi dut mengengandel eset lungsud et Laudisia. Batsai' myu gasi itueng surat na mawa' et Laudisia.
51004017	Beke' buniyak isugira' myu gasi ki Arkipus na metbes ye itueng bubuwaten na tinerima ye dut Empu'.
51004018	Aku neng si Pablo, na seriling keremut ku negsurat et pegpangling na itue. Rendema' myu na aku eset seled pipirisuan. Pegpenelang ku dut Empu' na ingasi' ye meseʼt dimyu.
52001001	Mawa' kire Pablo, ki Silas beke' ki Timoteo. Dut ketimung-timungan et menge' taaw et lungsud et Tesalonika, dye in nemengandel dut Empu' Ama' beke' Begerar neng si Jesus Kristo. Meseʼt dimyu teyen redyiki' beke' kesenangan.
52001002	Daran-peraran kay pegpeselamat dut Empu' pasal et dimyu ginsan, beke' pegbentuen kay kemyu et damen neng pegpenelangin.
52001003	Daran kay pegrendemen dut elepan et Empu' Ama' tyu dimyung menungang keradya et pegandel myu. Sampay daran kay pegrendemen dimyung pengsengsara', sabab et dimyung pegmerga' dut Empu', beke' dimyung mepangger na pegarap dut Begerar tyu, ne si Jesus Kristo, na peguli' ye atuʼt dunya'.
52001004	Menge' ketipusdan, sewd kay ne pegmerganen kew et Empu', beke' sewd kay gasi kemyu menge' pinili' ye.
52001005	Sabab pineabar kay et dimyu na Menungang Abar, na diki lamang et merugey na bebresan et taaw, temed teyeg et keksegan et Empung Nakem. Beke' sewd kay ne itue tantung kebenaran mawa' negaʼt Empu'. Kwit ti' pegbe'baya' tyu negaʼt dimyu ti' nebiri' myu ba' enukwan arat kay. Binaal kay ginsan dut kenunganan myu.
52001006	Nesunsunan myu kami beke' ating Begerar neng si Jesus, misan ne kelang ketiksaan, sabab et tinerima myu Menungang Abar na maya keksanan na binggey et Empung Nakem.
52001007	Na, negmendyaring sungtuhan kew et ginsan neng megpengandel dut probinsiya et Masedonia beke' probinsiya et Akaya.
52001008	Sabab bebresen et Begerar limingkep teyeg dimyu dut menge' probinsiya et Masedonia beke' Akaya. Misan diki lang atin, sampay dimyung pegandel nesewran et embe-embe. Angkansa misan diki kay ne megsugid pasal et atin, sewd dye ne.
52001009	Dye ne pegsugid ba' enukwan pegterima myu damen. Pegsugiren dye ba' enukwan ne seulinen myu Empu', teyeg dut pegempu'empuen. Na tiban megpenimbahat kew ne dut kebiyag-biyagan na' Empu' banar.
52001010	Sampay tumagey kew et pegdateng et ating Yegang et Empu' na' si Jesus, teyeg dut langit. Na ya ne in binyag peuli' et Empu' Ama' teyeg dut kepeteyan ye. Na itueng si Jesus gasi tumabang kityu, eset megderateng na' iseg et Empu' dut emuring eldew.
52002001	Menge' ketipusdan, pegsesewren myu ne, na dameng pemerita' dimyu maya kepulusan.
52002002	Sewd myu ne, tagna' ti', mura kay natuʼt lungsud et Tesalonika, kami pineliyutan beke' ininlelew dut lungsud et Pilipos. Segwa' pinebasag et Empu' dameng keksegan, na ipebunayag dimyu Menungang Abar mawaʼt Empu', misan ne mekansang neng pemelabag.
52002003	Sabab damen neng pekibisara dimyu, diki lang mawa' dut kerupangan, etawa dut diki sugat etawa pengrurunding.
52002004	Segwa' megbebres kay bilang menge' taaw neng tinerima et Empu', na pepengerapan Menungang Abar et Empu'. Pegbersen kay itue, apang begeyan et kebentugan Empu', diki lang sabab et taaw. Na Empu' megsesewd et seled pusu' tyu.
52002005	Sewd myu na kami diki megpesiring-siring et pegbantug, etawa ipetagu' dut bebresan et pegsua' kay. Sewd itue et Empu'.
52002006	Diki keinginan kay na pegbantug et menge' taaw, teyeg dimyu etawa dut misan sinu.
52002007	Bilang menge' Apostol i Jesus Kristo, teyen mekebegat kay dimyu. Segwa' diki egian kay dimyu imbes menunga lang, kami megmendyaring mepengimuyuk samat indu' na dut kenyeng menge' keyegangan.
52002008	Sabab et kelang pegingin kay dimyu, angkan isinagda' kay ipemagi' dimyu, diki lang et Menungang Abar et Empu', ba' diki sampay dameng kebiyagan. Sabab nepeingin kew ne banar damen.
52002009	Tantu banar mekesewran myu menge' ketipusdan, ba' enukwan dameng pegkeradya beke' keliyutan. Pegkeradya kay gebi sampay eldew, apang diki kay kebegat dut sinu-sinu, sasat kay megpebunayag dimyu pasal et Menungang Abar et Empu'.
52002010	Kemyu saksi' kay beke' Empu', ba' enukwan kay nengebiyagan na maya kenunganan. Ketignaan beke' kaya pegsala'sala' na pengarat kay dimyu, na menge' mengengandel i Jesus Kristo.
52002011	Sabab mekesewran myu ne, ba' enukwan pegarat kay dut kede sembatu dimyu. Na samat ama' penginasip ye, dut kenyeng keyegangan.
52002012	Pepeberiksanan kay kemyu, sampay pegimuyuken beke' pegtehagen kay na kemyu megpengebiyagan et metigna', supaya enepan kew et Empu'. Na megayat Ya set dimyu dut serili' Yeng pengmilikan beke' ketaasan et Empu'.
52002013	Daran kay pegpeserungsukuran ating Empu' dut langit, sabab tinerima myu ating beres et Empu' na nepebibit damen, diki samat bebresen et taaw lang, temed ating tantung bebresen et Empu'. Na, sugat atin, itueng bebresan et Empu' na ya ne nengeradya dut dimyung menge' mengengandel supaya ipetigna' pengebiyagan myu.
52002014	Sabab kemyu, menge' ketipusdan, na sumulit dut menge' mengengandel i Jesus Kristo dut bangsa et Judea. Negsandal kew et keliyutan dut menge' kebangsa myu, samat keliyutan neng nelebayan et menge' mengengandel i Jesus dut Judea teyeg et menge' ibang tawʼt Judio.
52002015	Na, itueng menge' tawʼt Judio, nengimatey et Begerar tyu neng si Jesus, beke' gasi dut menge' tarus et Empu' tagna' ti'. Megdemikian atin gasi nengdingkar damen peliwan. Megiseg Empu' dut kedye, sampay dye kebanta et ginsan neng menge' taaw.
52002016	Peglegesen dye na bengkaen damen neng pegpeabar et Menungang Abar pasal i Jesus dut menge' bangsa et taaw lein Judio, apang mebawi' teyeg et menge' sala' dye. Dut itueng menge' tawʼt Judio, daran-peraran susulu dye pegdugangan kedyeng menge' sala', angkansa napet dye ne et kutuk et Empu'.
52002017	Segwa' menge' ketipusdan, misan diki nekwit na kami neparak dut dimyu, eset bilug lang, temed diki dut pengrendem, riminupuk kay ne lalu'. Na gey-gaay kay ne mebiri' kew peuli', angkansa, sinulayan kay banar dumuntin dimyu.
52002018	Pegpenperuen kay ne banar na sumurung dut dimyu, lebi ne akung si Pablo kesenung masa ne megparu, segwa' leyd-leyd kay pegbengkaen i Seytan.
52002019	Na, kemyu banar damen neng keksanan beke' pengerapen. Indyari ipeabbu kay kemyu dut elepan et Begerar tyu ne si Jesus Kristo, ba' ya megpeuli' atuʼt dunya'.
52002020	E', sugat banar, kemyu dameng kebentugan beke' keksanan.
52003001	Angkansa ganang diki kay ne mesendalan mengrendem, pinegmenunga kay ne petektak atuʼt lungsud et Atinas.
52003002	Angkansa tinahag kay dimyu si Timoteo na kityung tipused, beke' mengengeradya et Empu' dut megpebunayag et Menungang Abar tudyu ki Kristo. Tinahag kay gasi ya supaya megpebasag beke' megpeteger dimyu et dimyung pengandel et Empu',
52003003	apang kaya sembatu dimyu mesasew pikiran sabab et menge' pegsulay na itue. Sewd myu ne gasi subali' maya ketiksaan dumateng dimyu, sabab atin ne eset pegpandu' tyu.
52003004	Tantu banar, kwit iba-iba myu nega kami, pegsugiren kay ne lagi na kityu tiksaen. Na atin ne pesi neinabu, asal sewd myu ne.
52003005	Sabab et itue ganang diki ku ne mesendalan negtahag ku ne ki Timoteo dut dimyu, apang meketuturan daken pasal et dimyung pegandel dut kityung Empu'. Megtelas ne atey ku kalu'kalu' nebibit kew ne et menunuksu' i Seytan. Na ba' kwantin, meugaraʼt kepulusan eset dameng pinegsenseraan dut dimyu.
52003006	Segwa' tiban nekepeuli' ne si Timoteo, na maya bibit ye menungang tuturan pasal et dimyung pegandel beke' pegingin. Tinuturan ye pasal et dimyung pengrendem damen, na ingin-ingin myu na mebiri' kami peuli'. Megdemikian kami kwantin gasi, ingin kay mebiri' kemyu.
52003007	Angkansa menge' ketipusdan, misan ne mekansang keliyutan sampay ketiksaan kay, neimuyuk myu kami sabab et dimyung pengandel dut ki Jesus.
52003008	Samat tiban kiminesan kay ne, sabab nesewran kay ne na mepagen ne pegandel myu, dut Begerar tyu neng si Jesus.
52003009	Pegserungsukuran kay Empu' pasal et dimyu, sabab et ginsan neng keksanan na nerasa kay, pasal et dimyung pengandel.
52003010	Pegpenelang kay banar gebi beke' eldew, na mekita' kay kemyu peuli', apang metebangan ba' enu nega kekurangan myu pasal et dimyung pengandel.
52003011	Na tiban turunan teyen damen et kityung Empu' Ama', beke' si Jesus neng Begerar tyu na mekerateng kay dut dimyu.
52003012	Buwaten teyen et Begerar na ipelembu' sampay ipekansang pegingin myu dut kesebeyaan beke' dut sinu-sinu, tiat pegingin kay dimyu.
52003013	Pebesagen ye teyen pusu' myu, apang kaya seseweyan dimyu, beke' mendyaring pasek metigna' kew dut elepan et Empu' Ama' tyu, ba' matu' ne Begerar tyung si Jesus kebaya' ginsan neng kenyeng menge' taaw neng mengengandel kenye.
52004001	Ketepus-tepusan, menge' ketipusdan, pegtulduan kay kemyu ba' enukwan ipekeksan myu Empu' sasat kew pebibiyag. Na sewd kay ne na pengebiyagan kew kwantin, temed tiban pegengaten beke' pegtehagen kay dimyu banar dut Begerar neng si Jesus, na buwaten myu lebi neng banar samat kwantin neng menungang pemimiyag.
52004002	Sewd myu ba' enu tinuldu' na binggey kay dimyu, pebiya' et kepegewlaan et kityung Begerar neng si Jesus.
52004003	Sabab itue kegeayan et Empu', na kemyu megpeketigna' na megperayu' kew et pekibeis-beis.
52004004	Na kede sembatu dimyu, na antangan ye kenyeng bilug apang pasek metigna', sampay mebantug kenyeng pemikiran pasal et pegesawa.
52004005	Endey ibuten myu meraat neng kenepsuan et bilug, diki samat menge' arat et menge' taaw na diki nekekilala et Empu'.
52004006	Supaya, kaya sembatu dimyu na megkesala', etawa mengrunding et tipused ye. Samat pegsugiren sampay pepereti' kay ne dimyu tagna', dusaen et Begerar ginsan neng taaw na pemaal et kwantin neng keselaan.
52004007	Sabab diki tyu pinili' et Empu' supaya megpengebiyagan et meraat, segwa' megpengebiyagan tyu et pasek metigna'.
52004008	Angkansa, sebarang diki mengandel et itueng tuldu', diki lang taaw pegmendian ye, temed pegmendian ye Empu', na ya negbegey dimyu et kenyeng Menungang Nakem na' Empu'.
52004009	Segwa' diki ne subali' isurat kay nega dimyu pasal et pegingin dut menge' iba-iba myu neng menge' mengengandel ki Jesus Kristo, sabab kemyu netulduan ne et Empu' na ba' enukwan kew meginginan.
52004010	Na asal, peginginen myu ginsan neng menge' mengengandel dut sengkedunyaan et Masedonia. Segwa' teyen pegsewran kay kemyu, menge' mengengandel na ipelembus myu nega dimyung pegireg et kedye.
52004011	Etasa' myu megpengebiyagan et kesenangan. Teyumana' myu keradya myu lang in, beke' megpeturu' kew et linget supaya ikebiyag myu, samat sinugid kay ne dimyu.
52004012	Na ba' mengandel kew itueng tuldu', eraten kew et menge' tawʼt kayangga pe' mekekilala et kityung Empu', apang gasi diki myu ipeninged et sebaya' dimyung ikebiyag.
52004013	Na, kemyung menge' mengengandel, meingin kay ne ipereti' dimyu pasal et menge' natey neng mengengandel i Jesus Kristo, apang diki kew rumupuk samat menge' ibang taaw na kaya pegtetegeyen dye na megbiyag peuli'.
52004014	Sabab asal inandel tyu ne si Jesus natey beke' negbiyag peuli' teyeg et kepeteyan. Angkansa inandel tyu na biyagen gasi peuli' et Empu' sebarang menge' nemematey na maya pengandel dut ki Jesus, apang ipebaya' dut kenyeng pegdateng.
52004015	Pasal dut bebresen et Begerar tyu si Jesus, pegsugiren kay dimyu: Na, kityu na menge' netitinda na biyag nega seked et pegdateng et Begerar neng si Jesus, na kityung menge' biyag, tantu diki keuna dut menge' nemematey ne na sumusup kenye.
52004016	Sabab pegineug i Jesus neng Begerar teyeg dut langit, na maya mebasag neng tahag, sampay pengluluwaan et pegibuten et menge' dereakan et Empu', sampay megtitingkag neng budyung neng tembuli' et Empu', pegketbes menge' mengengandel ki Kristo neng natey ne, dye in unang biyagen sampay iperibuwat teyeg et menge' lebeng dye.
52004017	Pegketbes et atin, kityung menge' biyag nega netitinda, biten gasi peribuwat kebaya' kedye dut kunem, apang susupen Begerar Jesus dut lelengew. Angkansa megkebe'baya' tyu ne et Begerar dut langit, apang mekepengebiyagan tyu ne peuli' et kaya seskeran.
52004018	Angkansa, megimuyukan kew pebiya' dut menge' tuldu' na itue.
52005001	Na, menge' ketipusdan, diki ne keilangan isurat kay nega dimyu, pasal et timpu beke' menge' eldew itueng meinabu neng menge' indeginis.
52005002	Sabab sewd myu ne tu' banar, ne ating eldew et pegdateng et Begerar si Jesus, samat pegdateng et menenakew dut gebi.
52005003	Sasat pegbebresen et menge' taaw, kwan dye, “Kesenangan tu' beke' kaya keenu-enu tiban lang,” segwa' kumlat lang dumateng keeriweraan dut kedye beke' metpu' dye ne. Kumlat lang dumateng keeriweraan samat pegteterman neng megebteng neng libun, beke' diki dye mepelegyuan.
52005004	Segwa' kemyu menge' mengengandel, kaya lang dut kelingban, ingin bersen, kaya kew lang awam et itue. Angkansa itueng eldew na diki kew medingkelatan, samat pegdingkelat et menenakew.
52005005	Kemyu ginsan antangan ye samat keyegangan et ketlangan, beke' samat keyegangan et eldew, ingin bersen, kemyu menge' mengengandel et Empu'. Diki lang kityu teyeg et gebi, etawa teyeg dut kelingban.
52005006	Angkansa, endey tyu miga' tiat iba, na megiga' na' awam dye, segwa' megmendyaring panyap tyu sampay diyukup pikiran tyu.
52005007	Sabab pasal et menge' megiga', merali' gebi pengingiga' dye, beke' itueng menge' melelangu, merali' gasi dut gebi dye meglangu.
52005008	Segwa' sabab kityu antangan ye samat ingin bersen menge' mengengandel et Empu', teyeg dut eldew, subali' kityu pateng, pikiraʼt menunga, diki samat menge' pegiluen neng taaw. Na' menge' sundalu, pekekes dye lampik et bilug, beke' besi' neng sepuyu' eset ulu. Kityu gasi samat menge' sundalu, maya pekekes ba' isuub tyu taming neng pegandel et Empu', beke' pegingin dut menge' iba tyu, samat lampik et debdeb, beke' pegarap et kepuwasan atin samat besi' neng sepuyu' na diki terman.
52005009	Sabab diki tyu pinili' et Empu' supaya medusa et kenyeng kutuk. Segwa' supaya keterima tyu et kepuwasan punsabab dut kityung pengandel eset Begerar tyung si Jesus Kristo.
52005010	Natey si Jesus sabab et kityu, apang misan biyag etawa natey tyu, kityu mekepemiyagan peuli' keibut dut kenye pegka' peuli' ye atuʼt dunya'.
52005011	Angkansa megimuyukan kew et tegsembatu beke' megtabang-tabang, samat pegbuwaten myu ne tiban.
52005012	Segwa' tiban pegengaten kay dimyu menge' ketipusdan neng mengengandel, asi'asi' erata' myu menge' pegsengsara' dimyu. Na dye pinili' et Begerar apang megpenginuna beke' ipengindu' dimyu dut pengengandel myu.
52005013	Esipen myu dye banar et metaas na pegarat, sampay pegmerga' sabab et keradya dye. Megsipegnunga-nunga kew et kemyu-kemyu.
52005014	Beke' pegbilinan kay kemyu banar menge' ketipusdan, na tuldui' myu menge' meyeyahu' na tehagen dye megkeradya. Ipelesigaa' myu menge' meleleew. Tebangi' myu sebarang merurungkey dut menge' kesulayan. Beke' mendyaring mesandal kew dut ginsan et menge' taaw.
52005015	Tentua' myu, ne kaya meles et meyaat eset mereraat dimyu, segwa' etasen myu ne mendyaring menunga dut semba-sembatu dimyung mengengandel sampay dut ginsan.
52005016	Keksan kew daran.
52005017	Megmendyaring mepengna' kew et pegpenelang.
52005018	Misan enu meinabu, menunga etawa meyaat, peselemati' myu dut Empu', sabab atin gay ye, sabab kemyu negmendyaring sembatu dut ki Jesus Kristo.
52005019	Kasi' myu pegbengkaa' kegeayaʼt Nakem na' Empu'.
52005020	Kasi' myu pekimbabaa' menge' pegpebunayag et beres et Empu'.
52005021	Segwa' sulayi' myu ginsan et menge' indeginis beke' pengpetan ba' enu menununga.
52005022	Pereyuni' myu sebarang dagbes et kereatan.
52005023	Teyen ating Empu' banar, Empu' neng kesenangan, megmendyaring megpepasek metigna' dimyu banar. Dumaran kew teyen et kaya keseweyan ginsan neng pegketaaw myu; pikiran, kurudua, beke' bilug, seked dut pegdateng et Begerar tyung si Jesus Kristo.
52005024	Mebentel Empu' na negtingkag dimyu, beke' buwaten ye ginsan neng menge' itueng keeratan myu.
52005025	Menge' ketipusdan, ipenelanga' myu teyen daran kami.
52005026	Penglinga' myu ginsaʼt menge' mengengandel uyun et arat tyu.
52005027	Pegtehagen ku dimyu dut elepan et Begerar na betsaan myu itueng Kesuratan dut ginsan neng menge' mengengandel i Jesus.
52005028	Redyiki' et Begerar tyung si Jesus Kristo dumateng teyen dimyu.
53001001	Mawa' kire Pablo, ki Silas beke' ki Timoteo, dut menge' mengengandel et lungsud et Tesalonika, dye in menge' ginerar et Empu' Ama' tyu, sampay Begerar tyung si Jesus Kristo.
53001002	Redyiki' sampay kesenangan dumateng dimyu teyeg dut Empu' Ama', sampay Begerar tyung si Jesus Kristo.
53001003	Subali' daran kay megpeselamat dut Empu', pasal et dimyu menge' ketipusdan. Sabab dimyung pegandel ki Jesus perekla' neng perekla', megdemikian pasal dimyung pegireg dut kede sembatu pereklaa' myu gasi.
53001004	Angkansa pegbenbentugen gasi kemyu dut ibang menge' titimungan et menge' mengengandel et Empu', pasal et dimyung kepenggeran beke' pegandel et Empu', sampay pegsandal myu et menge' ketiksaan.
53001005	Ginsaʼt itue sembatung upama et Empu', dut kenyeng metigna' na arat, sabab usalen ye itueng menge' ketiksaan myu apang teupen kew dut seled pengmilikan ye.
53001006	Empu' metigna' banar. Itange' ye sebarang megpeniksa' dimyu, tiksaen ye gasi.
53001007	Tebangan ye kemyu et dimyung keliyutan, kwantin gasi damen. Meinabu itue, ba' nebunayag ne mawa' dut langit ating Begerar neng si Jesus. Megiibut menge' kekinsegan yeng menge' dereakan et Empu'.
53001008	Dumateng si Jesus megbibit et megdedleg na apuy, supaya dusaen ye sebarang diki megkilala et Empu', beke' menge' kaya megterima et Menungang Abar, pasal et kityung Begerar na si Jesus Kristo.
53001009	Dusaen dye et kaya seskeran neng kebinesanan, beke' diki dye meterima dut elepan et Empu' neng Begerar. Sampay meparak dye eset ketaasan et kenyeng keksegan.
53001010	Meinabu dut eldew na si Jesus peuli' atue, bentugen sampay deyewen ya et kenyeng menge' pinili' et menge' mengengandel ye. Kemyu pelelamud gasi sentin, sabab nengandel kew et pesebanar kay dimyu pasal ki Jesus.
53001011	Angkansa, megpenelang kay daran dut Empu' pasal et dimyu, apang teupen kew dut mengengandel et Empu' na pinili' ye. Sabab dut kenyeng kepengdyarian, teyen metuman ginsan neng menge' menungang keinginan myu beke' ginsan neng buwat teyeg et dimyung pegandel ki Jesus.
53001012	Itue pegpenelang kay, supaya megmendyaring igbey myu kebentugan dut ating ingaran et Begerar tyung si Jesus. Megdemikian gasi ya memgey dimyu et kewasa sabab kemyu menge' mengengandel ye. Meinabu itue sabab et redyiki' et Empu' tyu beke' si Jesus Kristo neng Begerar dut dimyu.
53002001	Na, pasal et pegatu' et kityung Begerar na si Jesus Kristo, beke' pegtimung-timung ye et kityu dut kenye. Megpengasi'asi' kay dimyu, menge' mengengandel, itue menge' ketulduan kay:
53002002	Na, kas kew medingkelatan megtuy pasal et menge' pegpepebunayag sugid, nepeuli' ne ating Begerar neng si Jesus Kristo apang ukumen ye menge' tawʼt dunya'. Endey endelen itueng menge' pegpepebunayag, misan pebiya' Empung Nakem, etawa susugiren, etawa surat samat teyeg damen.
53002003	Kas kew ne megpebibit-bibit et sinu-sinu et enu-enu neng susugiren, sabab atin neng eldew et Begerar ingga pe' matu'. Subali' meinabu mena menge' taaw mesungal dut Empu' beke' nebunayag ating taaw neng menunungsang, pesungduan et kebinesanan dut Narka'.
53002004	Pegetuanan ye ginsan neng pasal dut pegngeranen na' Empu' etawa Ya ne na pegpengempuen. Pepetaas ye kenyeng diri, megarung ating taaw na menunungsang dut benwa pengempuan na' Templo et Empu' Banar beke' megsugid na ya ne ating Empu' Banar teyeg dut langit.
53002005	Kaya be mekerendeman myu, na sasat sentin ku nega et dimyu, diki be taku' nesugid ku na lagi itueng indeginis?
53002006	Segwa' tiban sewd myu ba' sinu megpemangka' kenye, apang mepebunayag ya et sugat na timpu ye.
53002007	Sabab atin meraat-reatan na taaw na pegetuwanan dut Empu' megkekeradya ne et tagu', sabab diki mekedyari ya megbunayag. Sabab daran ya pegbengkaen seked ating megbebangka' kayangga pe' pegugaren.
53002008	Temed pegketbes inugad ne megbebangka', ating taaw neng menunungsang mebunayag ne. Na', leyd ne ti' dut pegdateng i Jesus, imeteyen ating taaw neng menunungsang et usbuʼt ginawa et baba' et Begerar na si Jesus Kristo, sampay binesanen ya et benyar et kenyeng pegdateng.
53002009	Ating pegatu' et taaw neng menunungsang ula-ula i Seytan na mebunayag et ginsaʼt ginis neng keksegan, beke' menge' pengrunding na tenda' beke' mekelilu'-lilu' apang rundingen ye menge' tawʼt dunya'.
53002010	Kwantin gasi usalen ye ginsan neng keginisan neng rundingan neng keraatan dut menge' mebinasa dut Narka'. Mebinasa dye sabab minendian dye ne na inginen keberbenaran pasal ki Jesus, na teyen kebawi' kedye.
53002011	Angkansa pineretengan dye et Empu' et kependyarian et pegsungal, supaya mepeandel dye dut keembutan,
53002012	apang ginsan dye medusaan, sebarang diki mengandel et keberbenaran et Empu', segwa' neinginan dye ating kebelingkegan.
53002013	Menge' mengengandel neng pegmerganen et Begerar neng si Jesus, subali' kay daran megpeselamat dut Empu', pasal et dimyu. Sabab nekeuna ne lagi mura ginuna et Empu' dunya', pinili' kew ne et Empu' supaya mebawi'. Nebawi' kew punsabab dut keksegaʼt Nakem et Empu' neng negpepasek metigna' dut dimyu beke' et pegandel myu et keberbenaran pasal ki Jesus Kristo.
53002014	Tiningkag kew et Empu' apang mebawi' pebiya' ating Menungang Abar neng ipegtutuldu' kay dimyu pasal ki Jesus, apang mekebagi' kew dut kebentugan et Begerar tyu na' si Jesus Kristo.
53002015	Angkansa, megpekepangger kew banar dut pegandel myu, menge' mengengandel, beke' kepti' myu menge' pegtutuldu' kay dimyu, misan dut surat etawa dut bebresan mene.
53002016	-
53002017	Na, pegmerga' kityu et Empu' Ama' tyu, beke' sabab et kasi ye maya megpengimuyuk et atey tyu kaya seskeran, sampay negey banar kityu et menungang pegarap mawa' kenye. Buwaten teyen et Empu' Ama' tyu beke' kityung Begerar na si Jesus Kristo atey myu mepagen beke' ipebasag kew apang megkeradya sampay megberes et menunga.
53003001	Ketepus-tepusan, menge' mengengandel, ipenelanga' myu kami supaya lumkep sekali' bebresen et Begerar, beke' kilelanen samat neinabu ne dimyu.
53003002	Ipenelang myu gasi kami, na irayu' dut menge' keremut et mereraat neng taaw, sabab diki ginsan maya pegandel dut Menungang Abar i Jesus.
53003003	Segwa' mebentel banar Begerar na Empu', na ipeteteg sampay timuruen ye kemyu dut ki Seytan.
53003004	Sabab eset Begerar na Empu' kela' pegandel kay dimyu, na pegbuwaten myu tiban beke' pegbuwaten myu daran ginsan neng pegdaak kay dimyu.
53003005	Dundunen kew teyen et Begerar surung dut pegmerga' et Empu', beke' kepengnaan dut ki Jesus Kristo.
53003006	Pegdaak kay dimyu, menge' mengengandel, dut ingaran et Begerar na si Jesus Kristo, na pereyuni' myu menge' sinu-sinu na mengengandel na meyeyahu', beke' diki megpengebiyagan samat ipegbilin kay dimyu neng neterima myu.
53003007	Sabab kemyu, sewd myu ne, ba' enukwan myu sunuren ating menge' suntuhan kay. Diki kay nengyahu' kwit iba myu nega kami.
53003008	Etawa diki ne nengaan kay et kinung menge' kekanen na diki kay pegbeyaran. Lyu et ginsan pegkeradya kay eldew beke' gebi, pegkeradya beke' pegpeturu' kay et linget, supaya diki kay kebegat dut sinu-sinu.
53003009	Mekedyari kami keteew et tabang myu, sabab maya arat etawa sara' kay buwaten atin, temed mendi' kay, supaya begeyan kew et sungtuhan na apang sunsunen myu.
53003010	Sabab misan esen kay nega et dimyu, sinugid kay dimyu itueng bebresen. “Ba' sinu diki megkeradya, endey myu lang pekanen.”
53003011	Sabab mekebaran kay na maya dut dimyu meyahu', kaya mepengna'; segwa' epenglimut lang et sebaya' ye.
53003012	Eset ingaran et Begerar na si Jesus Kristo, pegtehagen kay banar itueng menge' taaw, dyangan dye kelinimuten, segwa' megkeradya dye lang banar, supaya maya meisian dye et kedyeng pengebiyagan.
53003013	Pegindu' kay dimyu, menge' mengengandel, kas kew pengaha' memaal et menunga.
53003014	Indanan myu sebarang menge' taaw na mendi' mibut et menge' penektak kay et surat na itue. Pereyuni' myu apang memeglelew dye.
53003015	Segwa' kasi' myu ipentanga' na kebanta, imbes ipentanga' na ya tipused nega.
53003016	Na tiban Begerar et kesenangan, teyen megbegey dimyu et kesenangan et ginsan neng timpu, sampay ginsan neng meinabu. Empu' teyen meseʼt dimyu ginsan.
53003017	Aku neng si Pablo, na sumurat dimyu et pegpangling ne itue. Itue e daken neng pirma' dut ginsaʼt surat ku. Kwantin ku ba' aku sumurat.
53003018	Redyiki' et kityung Begerar na si Jesus Kristo meseʼt dimyu ginsan.
54001001	Aku na si Pablo neng apostol, ingin bersen bibilinan i Jesus Kristo kuyun dut daak et Empu' neng Mememawi' tyu beke' si Jesus Kristo neng pegarap tyu.
54001002	Dut ki Timoteo neng tantu ku na' yegang dut pengandel. Meseʼt dimu teyen redyiki', ingasi', beke' kesenangan mawa' dut Empu' Ama' beke' ki Jesus Kristo neng Begerar tyu.
54001003	Samat inangat ku dimu ganang pesusurung ku dut probinsiya et Masedonia, gay ku ne peterna ke dut lungsud et Epeso sabab maya senung taaw duntin penuldu' et diki kebenaran neng tuldu'. Leanga' dye et pasal kedyeng pegkeredyanen neng samat atin.
54001004	Sugiri' dye gasi na endey ne mengusiba' dye timpu dye pasal lang et menge' tutultulen, beke' diki metimpus-timpus sugsugan et menge' pinengkatan. Pegmewanan lang itue et pegdawa-dawa beke' diki meketabang eset keradya et Empu' na atin mekilala Ya pebiya' et pengandel.
54001005	Tudyu' et itueng pemilin kay apang maya ne ginsan dye neng pengandel ki Jesus pegmerga' na mewanan dut menungang atey seled, menunga neng penedseled, beke' mebentel neng pengandel.
54001006	Maya senung taaw timinelikud et itueng ginis beke' nepekilamud-lamud ne dut kaya guna neng pegsagka'sagka'.
54001007	Ireg dye megmendyaring menunuldu' et Keseraan et Empu', segwa' diki dye gasi mekeretian pasal et diring pegsusugiren dye etawa pasal ating menge' keginisan neng pegpeniyegan na meget ipegtuldu' dye.
54001008	Sewd tyu ne gasi ating Keseraan menunga ba' pegusalen et sugat.
54001009	Rendemen tyu diki binwat ating Keseraan apang dut menunungang menge' taaw, erapun ga apang dut menge' memegsungsang et sara', menge' pemengatu, dut menge' mendi' kumilala dut Empu' beke' menge' mekeselaan, dut menge' kaya meginayen dut pasek ketignaan beke' kaya egama, dut menge' pemengimatey et ama' beke' indu' dye, beke' menge' memematey et taaw.
54001010	Ating Keseraan binwat gasi sabab dut meiregen et pegpekibeis, menge' kelelekian neng pepekibeis sali'sali' dyeng menge' kelelekian, menge' menenakew et taaw ampa' peuripenen, menge' membut, menge' membut neng saksi', beke' dut enu nega megsungsang dut sugat na' tuldu'.
54001011	Ating tuldu' na' kuyun dut bantug neng Menungang Abar. Itueng ketuldu'an mawa' dut mesinukuren na' Empu' neng pinesuku' daken supaya ipebunayag ku.
54001012	Megpeselematan ku dut ki Jesus Kristo neng Begerar tyu, na negey daken et basag sabab et itueng keradya, sabab inantang Ye ne' meandel ku beke' pinili' Ye na aku mengsusuku' Ye.
54001013	Pinili' ye aku misan pe' nekeuna ti' pemusung ku Kenye. Lyu atue pegraaten sampay peginlelewen ku menge' mengengandel Ye. Segwa' misan ne kwantin pegbuwaten ku, iningesinan nega aku et Empu' sabab diki ku pegsesewren daken neng pegbuwaten kwit ti'. Ingga pe' nengandel ku Kenye.
54001014	Neglebi-lebi redyiki' et kityung Begerar daken, sabab binggey Ye daken pengandel beke' pegmerga' na eset Kenye sampay menge' sebaya' ku sabab et pepekisembatu tyu ki Jesus Kristo.
54001015	Atue e sembatung ketulduan na keberbenaran neng mepatut terimanen et ginsan, na si Jesus Kristo nepeatue et dunya' supaya puwasen sebarang mekeselaan. Na atin aku ating pinekemeraat et ginsan.
54001016	Segwa' iningesinan aku et Empu' supaya pasal et meinabu daken, ipebiri' i Jesus Kristo pasal pegsandal Ye neng kaya kepuspusan, misan ne daken neng pinekemeraat et ginsan neng mekeselaan. Nepuwasan ku na megmendyaring sungtuhan itue et sebarang mengengandel Kenye sampay begeyan Ye et biyag na kaya seskeran.
54001017	Angkansa peguntebien beke' bentugen et kaya seskeran ating sembatung Empu'. Ya in Surutan neng kaya seskeran, kaya kepeteyan, beke' kaya mekebiri'. Amen.
54001018	Timoteo yegang ku, ipemilin ku rimu na ipegtuldu' dut menge' taaw itueng menge' ginis na sinugid ku rimu, kuyun dut nekwit neng penarus pasal dimu. Pasal itueng penarus, itue e teyen megpeksan dimu pasal et dimung pekikiatu sagka' ginsan neng keraatan.
54001019	Na', dut pekikiatu mu, daran keptan mu banar dimung pengandel, beke' melinas na' penedseled. Maya menge' taaw na kaya megibut et kedyeng penedseled, angkan sabab et itue inusiba' dye kedyeng pengandel.
54001020	Nekeibut atue de Himeneo beke' Alejandro, ibinggey ku ne dye ki Seytan, supaya metulduan na diki ne meres et sagka' dut Empu'.
54002001	Angkansa, una et ginsan, pegtewen ku dimu na mengangat tyu dut Empu' ating menge' keilangan et ginsaʼt taaw, beke' ipenelang tyu gasi pasal et menge' keilangan dye, beke' peseselamat dut Empu' sabab et nebuwat Ye dut ginsaʼt menge' taaw.
54002002	Ipenelang tyu gasi pasal et menge' surutan beke' ginsaʼt pegibuten, supaya mekepengebiyagan tyu et kaya sasew beke' mesanang, beke' metanam dut pasek ketignaan sampay mepengendelan eset ginsaʼt ebia'.
54002003	Menunga ba' menelangin tyu samat itue beke' kekeenep dut Empu' neng Mememawi' tyu.
54002004	Na meireg Ya mebawi' ginsaʼt taaw beke' mekikilala dut keberbenaran.
54002005	Sabab sembebatu ga Empu', beke' sembebatu gasi pepetnga' dut Empu' beke' taaw, ating taaw neng si Jesus Kristo.
54002006	Pinegsimaya' i Jesus Kenyeng biyag sepantun kelekatan apang ipemuwas et ginsan. Ating pesebanar neng nebunayag i Empu', na meinabu dut sugat ne timpu.
54002007	Angkan sabab et itue, aku pinili' na mengengabar beke' apostol apang penuldu' et pegandel beke' kebebenaran dut menge' tawʼt lein Judio. Pegsusugid ku kebenaran, diki ku pengembut.
54002008	Ingin ku ne dut ginsaʼt ketingtimungan dut ginsaʼt eensanan, na menge' kelelekian na pasek metigna' megperibuwat et keremut dut pegpenelang, menge' kelelekian kaya iseg etawa kesagka'.
54002009	Ingin ku gasi menge' kelilibunan endey pebi'biri' eset diri' dye, imbes megbadyu' et meatur, sereng neng pinekayan, sampay diki nekesulapid buek. Sampay diki megpepakay et bulawan etawa buliga', etawa pegbadyu' et menge' meearga'.
54002010	Erapun pegbadyu' dye et menunungang buwat, atin ne kedyeng manis ne teup dut menge' kelilibunan ba' sugiren dye mengempu' dye dut Empu'.
54002011	Menge' kelilibunan subali' pepetimemes ba' timpuʼt peganad beke' lulus pesakup.
54002012	Diki ku pegtugutan menuldu' sebarang menge' kelilibunan, etawa menginuna dut menge' kelelekian. Keilangan dye pepetimemes ganang megtingtimung kew ne' bilang ketingtimungan.
54002013	Sabab ganang ginuna et Empu' taaw, si Adan key binuwat meguna, mura si Eba.
54002014	Beke' diki si Adan unang nerundingan i Seytan, erapun ga libun key nerundingan beke' negmendyaring mekeselaan dut Empu'.
54002015	Segwa' gasi mebawi' menge' kelilibunan mapet megyegang, ba' dye megpelahyun et pegandel, beke' pegmerga' eset menge' sebaya', sampay pasek metigna', na maya menungang arat.
54003001	Banar itueng pegsugiren, kwan, Sebarang meingin et pengibuten et menge' mengengandel, atin meireg et menungang keradya.
54003002	Angkansa, ating pegibuten et menge' mengengandel keilangan kaya kebubulilian kenye, sembebatu ga esawa, kaya eripuruen, me'eteng et diri' ye, mekesayu, masip et menge' mengungumbaley, sampay mekesewd menuldu'.
54003003	Kaya ya meireg et mekelelangu, kaya meininiten erapun metemen, kaya mebinanta, etawa kaya mesua' et pirak.
54003004	Keilangan mekesewd begbegan ye et menunga et kenyeng keusbaan, mibut kenye menge' keyegangan ye sampay kesewd dye menguntabi' kenye.
54003005	Ba' kaya mekesewd begbegan ye et menunga dut seled binenwa ye, enukwanen ye pengpetan et mesayu ating ketingtimungan et mengengandel et Empu'?
54003006	Keilangan ya diki bebeguen lang na' mengengandel, sabab kalu' ya megpedalu-dalu indyari ya meukuman, samat neinabu ki Seytan.
54003007	Sampay gasi, keilangan ya pegkilelanen et menge' diki mengengandel, supaya ya diki mebulili beke' diki meregdag dut baweg i Seytan.
54003008	Megdemikian gasi menge' diakono, ingin bersen menge' menenabang et menge' mengengandel, keilangan menge' taaw neng pegkilelanen, mebentel et ginsan neng pegsugiren ye, kaya meininumen et mekansang mekelelangu, beke' kaya mesua' et pirak.
54003009	Keilangan pengpetan dye et meget menge' mererarem neng keberbenaran et pegandel na maya menungang penedseled.
54003010	Na' keilangan gasi ne mesulayan dye mena, beke' ba' kaya mebirinan et kebulilian, tugutan na dye sumuku' bilang menge' menenabang.
54003011	Megdemikian gasi kedyeng menge' esawa, keilangan menge' libun neng pegkilelanen, kaya melinimuten, erapun metemen, beke' mepengerapan et ginsaʼt ginis.
54003012	Sebarang menenabang keilangan esawa et sembebatu lang neng libun, mekesewd mibit et kenyeng menge' keyegangan beke' dut ginsaʼt seled binenwa ye.
54003013	Sebarang megsuku' et mebentel bilang menenabang, atin mekepulus et menungang kepentangan beke' maya tuwakal apang meketantu et kedyeng pegandel ki Jesus Kristo.
54003014	Megarap ku teyen na mekerateng sentin sekali', segwa' ipegsusurat ku dimu itueng menge' pemilin na itue e,
54003015	supaya ba' misan diki ku mekerateng sekali', mesewran mu na ba' enu keilangan pegeraten et kede sembatu dut seled sengkebinenwa et Empu', na itue ketingtimungan et mengengandel et biyag na' Empu'. Na itueng menge' mengengandel pinengerapan et Empu' itueng menge' keberbenaran neng tuldu' Ye apang ipetuldu' et menunga beke' kaya pinda'.
54003016	Kaya pegalang-alang na merga' ating pegandel tyu pasal ki Jesus Kristo. Atin keteguan na kaya pinebunayag et Empu' tagna' ti', temed tiban tu', pinebunayag et Empu' kityu itueng menge' keberbenaran: Ya, Ating Empu' banar negpeketaaw eset ki Jesus, beke' pinesebenaran et Nakem et Empu', nebiri' Ya et menge' dereakan et Empu', itinuldu' Ya dut menge' tawʼt menge' bangsa, inandel Ya et menge' tawʼt sengkedunyaan, beke' pineribuwat Ya dut ketaasan eset langit.
54004001	Metlang pegsugiren et Nakem et Empu' na dut emuring eldew, menge' iba tumelikud dut pengandel dye, beke' mibut dye dut mengengalam neng diwata beke' tuldu' et menge' dereakan i Seytan.
54004002	Ating menge' tuldu' mawa' dut menge' taaw neng pebiri'biri' beke' meembut, na kedyeng penedseled merungkat ne, samat minerkaan et besi' neng megbebaga.
54004003	Pegleangen dye menge' taaw mengesawa, beke' pegtehagen dye na diki mengaan et senung ginis neng pegkaan, pegkaan neng pinendyari et Empu' supaya terimanen beke' pengaan na maya peseselamat et menge' mengengandel beke' nekekilala dut keberbenaran.
54004004	Sabab ginsaʼt pinendyari et Empu' atin menunga, beke' diki mepesunguan. Erapun ginsan pegterimanen et maya peseselamat,
54004005	sabab atin inantang pasek metigna' pebiya' et beres et Empu' beke' penelang.
54004006	Ba' ituldu' mu itueng pemilin ku dut menge' sebaya' myu neng mengengandel, ikew mepantun et menungang memegsuku' i Jesus Kristo. Masi ke pepesangdan dut keberbenaran et pengandel tyu, beke' sukup na tuldu' na dimung pegiibuten.
54004007	Kasi' pegelulai' eldew mu pasal et kaya kepuspulusan et menge' susugiren beke' menge' ketuturanan et menge' kegunggurangan na diki pasal et Empu'. Erapun, pegenari' pasal et pasek ketignaan neng pengebiyagan.
54004008	Maya senu-senung kegunaan mengguna-guna et bilug, segwa' lebing kegunaan enaran ating pasek ketignaan, sabab itue maya kepulusan dut ginsan neng ginis. Pegenaren, maya atin tinange' et kepulusan dut biyag na tiban e, beke' dut biyag na megderateng dut langit.
54004009	Itue e mearap neng pegsugiren na keilangan terimanen banar et ginsan.
54004010	Angkan sabab et itue, kityu megtuyu' beke' pegsengsara', na ating puun et arap tyu ne dut Empu' na' biyag, na Ya Mememawi' et ginsaʼt menge' taaw, lebi ne dut menge' mengengandel.
54004011	Ipengdaaka' beke' ituldua' itueng menge' keginisan.
54004012	Kasi' pesari' na inlelewen ke et sinu-sinu pasal et dimung kesuburan. Segwa' keilangan ne ikew mendyaring sungtuhan et menge' mengengandel dut bebresan mu, dut pengebiyagan mu, dut pegmerga' mu, dut pengandel beke' pasek ketignaan mu.
54004013	Seked aku dumateng, megtuyu' ke megbatsa' et Kesuratan dut kineldaman, dut pengengabar beke' dut pegtutuldu'.
54004014	Kasi' pesari' ating begey mawaʼt Nakem et Empu' neng kesesewran dimu kuyun dut pebunayag et tarus, ganang dimpen et menge' pegibuten dut ketingtimungan et mengengandel kedyeng menge' keremut pebiya' kedyeng penelangin ampa' duulen dye ikew.
54004015	Megtuyu' ke pasal et itueng menge' ginis, beke' iluguta' ne banar diri' mu pasal pegbuwat et itue e, supaya mepebiri' eset ginsan ating pegsangdan mu.
54004016	Keilangan mendyaring meinget keʼt diri' mu beke' ating pegtuldu' mu. Daran mu ipengebiyag itue, supaya set Empu' mebawi' ke sampay sebarang megkingeg dimu.
54005001	Kasi' bersi' et mereraat sebarang menge' megugurang na kelelekian. Erapun eturi' dye et samat dimung ama'. Pentuna' et tipused mu na' lelaki sebarang menge' subur.
54005002	Sebarang meumur neng kelilibunan pentuna' et samat indu' mu, beke' menge' budyang neng kelilibunan, pentuna' samat tipused mu. Ipentuna' dye et kwantin na maya sukup neng kenunganan.
54005003	Esipa' menge' balu neng kelilibunan na tantung mengengeilangan beke' tebangi' dye ba' kaya keusbaan na menimuru kedye.
54005004	Segwa' ba' ating balu maya nega menge' keyegangan etawa menge' keupuan, keilangan mepebiri' dye mena kedyeng menge' egama pebiya' dut peglingew dut kedyeng keusbaan, apang samat kwantin, mekeganti dye dut kenunganan et kedyeng kegunggurangan beke' menge' keupu'upuan, sabab itue keireg-ireg dut Empu'.
54005005	Pasal et tantung balu neng libun, na tantung pekekendiri mene beke' nengengeilangan, Empu' mene pegerapen ye angkan daran megpenelang eldew gebi, supaya mengangat et tabang dut Empu'.
54005006	Segwa' sebarang balu neng kelilibunan neng panew memanew et meglami daran, na megsepantun patey ne pasal et Empu', misan pe' biyag nega.
54005007	Isugira' gasi dut menge' taaw itueng menge' pemilin na' itue e supaya diki dye mebulili et sinu-sinu.
54005008	Na ba' sinu-sinu diki menglingew et kedyeng menge' kekempungan, beke' lebi ne dut serili' yeng sengkebenwanan, megsepantun timinelikud ne dut pengandel, beke' meraat ne ya luwas nega dut diki mengengandel.
54005009	Kaya lang libun neng nebeluan na melista apang terimanen et tabang ba' ingga pe' luwas enem neng pulu' neng pinegumuran, negmendyaring esawa et sembatung esawa lang,
54005010	beke' kilala dut pegkeradya et menunga. Keradya samat negkepedekla' et menunga et menge' keyegangan ye, masip et menge' mengungumbaley ye, mepegsuku' dut menge' taaw et Empu', sampay matinabang dut menge' nengengeilangan, sampay ba' keirgan ye menunungang keradya lang eset ginsan.
54005011	Sebarang menge' libun neng nebeluan na ingga pe' meumur, kasi' ipebaya' dut peglistaan. Sabab ba' meraag et napsu' kedyeng pegsuku' dut ki Kristo, megkegaay dye in memengesawa peuli'.
54005012	Angkansa dye ne nibit et ukuman dut diri' dye, sabab kaya tinuman dye megunang tinange' dye na kaya memengesawa peuli'.
54005013	Lyu sentin, nanad dye gasi et megmeyahu' beke' neelula' eldew dye et pegumbaley-umbaley lang. Diki lang et atin lang, sampay meglusu-lusu dye et menge' sudsugid, beke' pegtuturan et menge' ginis na diki teupen isugid.
54005014	Angkansa, peginduan ku sebarang menge' ingga pe' meumur neng libun neng balu na mengesawa peuli', megyegang beke' menimuru et kedyeng binenwa, supaya kaya mesugid kedye ating menge' kebanta tyu.
54005015	Sabab asal, maya iba neng menge' balu timinelikud ne dut pengandel apang mibut ki Seytan.
54005016	Keilangan timuruen et menge' kelilibunan neng mengengandel itieng keusbaan dye na maya neng nebebeluan. Endey ipengarap dut ketingtimungan et mengengandel, supaya metebangan gasi et ketingtimungan et mengengandel ibang menge' libun neng balu na tantung nengengeilangan.
54005017	Sebarang menge' pegibuten na mesayu megpepanew et menge' keradya dut ketingtimungan et mengengandel, ketepteup dye terimanen dut meglebi-lebi kebentugan dye sampay pegtengdan dye, lebi ne dut ating menge' pengabar beke' penuldu' et beres et Empu'.
54005018	Sabab pegsugiren dut Kesuratan, kwan, “Kasi' pegbengkurungi' baba' et sapi' sasat pengguyas,” beke' “Ating mengengeradya mepatut na tengdanan.”
54005019	Kasi' pegtelingana' sebarang sumbung atue dut sembatung pegibuten dut ketingtimungan et mengengandel, selyu ga ba' maya duwa etawa telung saksi'.
54005020	Pasal et sebarang megpelembus negkesala', pemulaga' dut elepaʼt ginsan, supaya mendyaring sungtuhan dut iba apang tumakut.
54005021	Ipegdaak ku dimu dut elepan et Empu' beke' i Jesus Kristo, beke' menge' pinili' neng dereakan et Empu', na ibuta' itueng menge' pemilin na kaya pegdapit etawa pegpili' dut sinu-sinu misan enu buwaten mu.
54005022	Kasi' lang megtuy pegterimana' menge' taaw na mekepegewla na pengendelen eset Empu' pebiyaʼt pegdepen et keremut mu eset kedye. Ingeti' na diki mepelamud eset keselaaʼt iba, beke' perayu' ke eset ginsaʼt ginis neng meyaat.
54005023	Megdemikian diki lang danum inumen mu, segwa' menginum ke gasi et sengkerit neng alak linamud apang itue meketabang et pitunew beke' eset dimung peresaan, sabab daran megsesakit atey mu.
54005024	Bunayag menge' keselaan et iba beke' meguna nega kedye dut ukuman. Segwa' menge' keselaan gasi et iba mekebunayag mene et emuri lang.
54005025	Megdemikian kwantin gasi, itueng menge' menunungang binwat megtuy lang mebiri', na ba' itue kaya lang megtuy mebiri', diki lang itue metagu' misan ingyan neng timpu.
54006001	Na ba' ikew sembatung uripen, subali' isiring mu dimung pegibuten teup na terimanen et ginsaʼt peguntebien, supaya kaya mesugid sagka' eset Empu' beke' eset kityung ketulduan sabab et kaya peguntebien mu.
54006002	Na ba' sinu dimyu uripen na maya pegibuten na mengengandel, keilangan diki meilangan et peguntabi' kedye misan sabab et megtipused dye et pegandel. Gam lang menimuru dye et lebi negang nunga, sabab sebarang pegpulus et keradya dye ating menge' mengengandel gasi neng megkasi kedye. Itueng menge' keginisan na subali' mu ipenuldu' beke' ipenugid na buwaten et menge' taaw.
54006003	Sebarang megpenuldu' et kaya sugat kuyun eset Kesuratan beke' sagka' eset tantung beres et Begerar tyu na si Jesus Kristo beke' eset menge' pemitua pasal eset ketuliran,
54006004	na' ya pele'lalu' lang beke' kaya penedsewd. Arat ye ne seked lebi ne meyaat neng gey-gaay ye memres-emres beke' mekipegsegsagka' pasal eset menge' bebresan. Atin ne pegsebaban et pegimbeng, pegbanta-banta, meyeyaat neng bebresen, beke' meyaat neng pegtendes.
54006005	Meselseg dye gasi mekipegsegsagka' eset menge' belingkeg neng menge' pikiren beke' kaya pemengilala et keberbenaran, menge' taaw na kerereti' na itueng egama sembatung antangan et megkedeyahan.
54006006	Deulu' mene selus, kela' peguntung eset egama na ba' itueng taaw meseraan lang na ba' enu kenyeng pegmesked.
54006007	Kaya pegbibiten tyu misan enu atueʼt sengketelingkepan beke' pegugad tyu atue kaya gasi mebibitan.
54006008	Segwa' teyen, megmendyaring mesdeng tyu na ba' maya ne pegkekanen tyu beke' pegbebedyuen.
54006009	Segwa' itueng sebarang pemenaru megdeyahan mekeguyud eset pegsulay, beke' eset litag et meyeyaat neng penedseled na menundur kedye dut kedusaan beke' kebinesanan.
54006010	Sabab, itueng pegingin et pirak, atin ne puun et ginsan neng keraatan. Sabab et pegsua' et pirak, angkansa menge' iba negmendi' dye eset kedyeng pegandel beke' atin ne sinebabaʼt mekansang mekeriwara' et penedseled dye.
54006011	Temed ikew Timoteo, na mengsusuku' et Empu', pereyuni' itueng ginsan neng keginisan. Geesen mu mengebiyagan et ketignaan beke' meinempuen, ganang geesen mu meglahyun dut pegandel ki Jesus Kristo. Meglahyun ke gasi dut pegmerga' et Empu' sampay dut menge' sebaya' mu, beke' ba' maya keliyutan sandalen mu atin. Maya gasi keguepan dut menge' sebaya' mu.
54006012	Buwata' ginsan neng kegeesan mu eset menungang pegatu alang-alang eset pengandel ki Jesus Kristo, beke' mengindaag dimu biyag na kaya seskeran. Pigay atin ne pinili' dimu et Empu' ganang mepebunayag mu eset elepaʼt mekansang megsesaksi' et dimung pengandel.
54006013	Na ipegtahag ku dimu itue eset elepan et Empu' na megbegeyʼt biyag eset ginsan neng ginis, beke' eset elepan i Jesus Kristo na pegpesebanar eset elepan i Ponsio Pilato.
54006014	Itueng menge' pemilin ipeteteg mu na mebentel beke' diki mebulilian seked eset pegdateng et Begerar na si Jesus Kristo.
54006015	Dut sugat neng timpu, Ya in ipebunayag et Empu' neng kepeinunga beke' mekewasang Mememegbeg et ginsan, Surutan et menge' surutan, beke' Begerar et menge' begerar.
54006016	Ya lang itueng kaya kemeteyan, itueng penerna eset ketlangan na diki mekekebian misan sinu sabab mebasag banar. Kaya ya nebiri' etawa misan mebiri' et misan sinu. Eset kenye kebentugan beke' itueng kaya seskeran neng kepengyedian. Amen.
54006017	Ipenugira' dut menge' deyahan et menge' keginisan et itueng dunya' na endey megpeabbu. Endey dye erapen itueng kementirian na diki dumaran beke' kaya lang ketentuan in, imbes erapen dut Empu' na menaram na megegbey et ginsan neng ginis na kityung ikeenep et biyag.
54006018	Penuldui' dye memuwat et kenunganan, megpekedeyahan eset menunungang bubuwaten, megmendyaring mepegbegey beke' metinebangen eset kesebeyaan.
54006019	Eset kwantin neng antangan, antangan ye na ketimung dyeʼt pinegdeyahan dye apang gasi et kedyeng diri' dut ating kebiyagan na' megderateng beke' meketerima et ketentuan neng biyag dut langit.
54006020	U na Timoteo, ingetan mu banar itueng ipinengandel eset dimu et Empu'. Tengkisi' itueng menge' tuturan na kaya kegunaan dut Empu' beke' itueng menge' de'dawa neng kebelingkegan na keblan dye kesesewran.
54006021	Indyari, sabab eset pegasip et itueng menge' tuturan, maya menge' taaw na mekeelaman et kedyeng pegandel dut Empu'. Meseʼt dimyu teyen redyiki' et Empu'.
55001001	Mewanan ki Pablo na ginerar et Empu' na megmendyaring bibilinan i Jesus Kristo, apang mengabar pasal et biyag itinange' ne mekpetan tyu dut pekikisembatu tyu ki Jesus Kristo.
55001002	Eset ki Timoteo, na pegmerganen ku neng yegang. Meseʼt dimu teyen redyiki', ingasi', beke' kesenangan mewanan dut Empu' Ama' beke' ki Jesus Kristo na kityung Begerar.
55001003	Megpeselematan ku dut Empu' pegpeperuri kut kaya lang ridi' et pusu', samat pegbuwaten et dakeng keupu'upuan, na daran pegrendemen ke eset dakeng pegpenelang eldew gebi.
55001004	Peggeay-geayen ku na mebiri' ke apang meseraan itueng dakeng keenepan, lebi ne ba' merendeman ku dimung pegluha' eset pegparak tyu.
55001005	Diki ku melipatan itueng tantu mu neng pegandel, samat pegandel et upu' mu neng si Luisa beke' si Eunise na dimung indu'. Netantu ku na masi nega tiban pegendelen mu itue.
55001006	Sabab et itue, pegperendem ku dimu na teyen megmendyaring melasig ke eset pegasip neng gerar na dimung neterima eset Empu', ganang negpenelangin ku dimu beke' nedpen ku itueng dakeng menge' keremut eset dimung ulu.
55001007	Sabab binggey et Empu' eset kityu Kenyeng Nakem. Beke' binggey et itueng Nakem Ye kityu pikiran na lein ketelawan, imbes binggey Ye kityu kepengyedian, tabang dut pegmerganan eseʼt iba tyu beke' pegeteng et diri'.
55001008	Angkansa, kasi' ileewa' itueng pegpepesebanar pasal et Begerar tyu etawa itueng pegpirisu daken sabab et megsuku' ku eset Kenye. Temed erapun mekibagi' ke eset keliyutan sigun dut Menungang Abar, eset kebegbesagan et Empu'.
55001009	Na nemawi' beke' pinili' eset kityu apang tyu megmendyaring Kenyeng pasek metignang taaw. Binuwat ye itue lein lang sabab eset menge' keradya tyu, imbes sabab eset kenyeng kepurisnan. Sabab mura nega tumagna' itueng timpu, pinanyap Ye ne ibgey Ye kityu itueng redyiki' pebiya' ki Jesus Kristo.
55001010	Angkansa na tiban nebunayag lang Kenyeng redyiki' ganang diminateng si Jesus Kristo neng Mememawi' tyu. Nengindaag ya eset kepengyedian et kepeteyan, beke' pinebunayag itueng biyag na kaya seskeran pebiya' et Menungang Abar et Empu'.
55001011	Ginerar et Empu' aku bilang sembatung bibilinan beke' menunuldu' supaya ipebunayag itueng Menungang Abar.
55001012	Indyari itue sinebaban angkansa meketiksa' ku et kwantin. Megsepantun gasi kaya pegleew itueng neinabu eset daken, sabab sukup na nekilala ku itueng dakeng pepengerapan, beke' netantu ku na meingetan Ye seked dut emuring Eldew itueng ipinengandel Ye eset daken.
55001013	Buwaten mu et sungtuhan itueng menge' banar neng ketulduan, na pegtuldu' ku eset dimu. Tumeteg ke eset pegpengandel beke' eset pegmerganan mu dut menge' iba mu, na tinerima tyu itue eset pekikipegsembatu tyu ki Jesus Kristo.
55001014	Eset tabang et Empung Nakem na megdedapel eset kityu, ingetan mu ginsan itueng kebebenaran ipinengandel eset dimu.
55001015	Kaya neawam eset dimu na aku tinelikuran et agen ginsan neng mengengandel eset probinsiya et Asia, sampay ne de Pigelo beke' si Hermogenes.
55001016	Ingesinan teyen et Empu' itueng kesengbenwa i Onesiporo, sabab mekansang neng timpu aku kenyeng pineksan. Kaya ye aku ipegleew, misan ne aku sembatung pinirisu.
55001017	Keberbenaran, pegdateng ye eset lungsud et Roma, ginees ye na tinulus aku seked na aku kenyeng mebiyanan.
55001018	Teyen ingesinan ya et Begerar eset Eldew et Kenyeng pegpeuli' atue. Na nesewran mu banar na ba' enukwan ye aku pineruri eset lungsud et Epeso.
55002001	Temed ikew Timoteo neng yegang ku, megpekepangger ke eset redyiki' binggey dimu pebiya' et pekikisembatu tyu ki Jesus Kristo.
55002002	Itueng menge' nekikingeg mu et daken eset elepan et kinensangaʼt megsesaksi', na ituldu' mu eset menge' taaw na mekepengendelan na ketuldu' gasi dut iba.
55002003	Bilang menungang sundalu i Jesus Kristo, subali' ke megpekesandal na mekipegbe'bagi' et keliyutan alang-alang eset Kenye.
55002004	Pasal et sundalu, subali' diki megkeradya dut lein neng suku' ye bilang sundalu. Na imbes, subali' ye kepengnaen kegbey et keksanan eset kenyeng pegibuten.
55002005	Itueng mengsusuku' et Empu' antangan ye sembatung mememelbengel. Diki lang mengindaag beke' pegpepelngan itueng sembatung mememelbengel, na ba' diki ye esipen itueng menge' arat et belbengel.
55002006	Beke' itueng mengunguma na mepengna' megkeradya, subali' ye keuna kekaan na ba' enu kenyeng tinugda' dut uma ye.
55002007	Na ba' pegpikiren mu lang teyen itueng pegberes ku dimu, sukup na mepereti' ginsan i Empung Jesus dimu.
55002008	Rendemen mu si Jesus Kristo, na minewanan eset tutusan i Surutan Dabid tagna', na negbiyag peuli' mewanan eset kepeteyan. Itue ne ating Menungang Abar pegpeabar ku.
55002009	Sabab et pegpeabar ku itueng Menungang Abar, na sinebaban et daken neng mekesusaan seked nepirisu ku et samat nenglakad kuʼt arat. Segwa' Beres et Empu' kaya mekepirisu.
55002010	Angkansa, sinendalan ku itueng ginsan neng ginis alang-alang dut menge' pinili' et Empu' supaya keterima dye gasi et kepuwasan mewanan ki Jesus Kristo, beke' ibanen dye et Empu' kaya seskeran dut langit.
55002011	Atue itueng menge' bebresen na mepengerapan, kwan, “Na ba' kityu matey kebaya' i Jesus Kristo, megdemikian megbiyag tyu gasi na' iba ye.
55002012	Na ba' teyen kityu meglahyun menandal et keliyutan atueʼt dunya, kepegewla tyu gasi kebaya' si Jesus Kristo. Na ba' Ya in pineilu tyu eset elepan et menge' taaw, pegdateng et sugat neng timpu ipeilu Ye gasi kityu.
55002013	Na ba' kityu kaya lang meandel, si Kristo meandel nega masi, sabab diki mekedyari Ya na diki metuman ba' enu sinugid Ye.”
55002014	Iperendem mu eset menge' mengengandel itueng menge' ginis ne itue beke' pemilinan mu dye, eset elepan et Empu', na endey dye lang megdawa-dawa et pasal et menge' beres. Kaya lang metentenaan et kwantin neng pegde'dawa, imbes mekepeyaat eset megkikingeg.
55002015	Kepengnaen mu na megmendyaring keteup-teup dut Empu', sembatung mengengeradya na subali' diki lang ileew beke' tantu menuldu' et bebresan et keberbenaran et Empu'.
55002016	Tengkisan mu sebarang kaya lang kegunaan na diki meinempuen neng tuturan, sabab itueng pemumuwat et atin lebing mekeperayu' eset Empu'.
55002017	Itueng menge' ketulduan dye sama meneʼt sakit neng kanser na lumatap eset bilug. Kebaya' eset menge' taaw na menuldu' samat atin de Himeneo beke' Pileto.
55002018	Nekelisang dye eset keberbenaran beke' pegsesewen dye itueng pegpengandel et senung mengengandel. Pegtuldu' dye et keembutan na neinabu ne itueng pegbiyag peuli' et menge' patey.
55002019	Temed ating keberbenaran et Empu' antangen ye mepangger na penued na binetang et Empu', beke' esentin sinuratan et kwantin, kwan, “Mekekilala et Begerar na ba' sinu-sinu eset Kenye,” beke', “Itueng kede mesugid dye in tawʼt Begerar, subali' perayu' eset keyeatan.”
55002020	Dut benwa na kela', diki lang ginsan neng perekakas na menge' bulawan beke' emas, segwa' maya gasi buwat eset kayu beke' maya gasi buwat eset lebu'. Pegusalen lang et merga' neng timpu itueng menge' perekakas neng bulawan beke' emas, beke' itueng baal eset kayu beke' lebu' na pegusalen eldew-peldew.
55002021	Sebarang riminayu' eset keyeatan, mepeantang eset menge' perekakas na pegusalen lang et merga' neng timpu beke' mepulusan, nekebetang eset kenyeng begerar beke' daran panyap eset misan enu-enu ne menungang bubuwaten.
55002022	Atin ne pesi, tengkisan mu sebarang mereraat neng garak et atey et menge' kesursuburan. Kepengnaen mu na megmendyaring kepetutan, meandel, mepegmerganen, beke' mesanang. Indyari mengebiyagan et kaya sasew kebaya' eset menge' taaw na maya melinas neng atey beke' megpenelangin dut Empu' et tabang Ye.
55002023	Pereyunan mu itueng kaya kepulusan beke' kedupangan neng pegdawa-dawa sabab sewd mu ne atin pegsesagka' lang mesurungan ye itue.
55002024	Subali' diki mepekisagka' itueng mengsusuku' et Begerar, imbes subali' ya in megmendyaring mearat eset kinensangan, mekesewd beke' mepangger neng menunuldu'.
55002025	Keilangan meselusay ye na ipetigna' itueng mepenunsang kenye. Kalu' metugut Empu' na begeyan et timpu na megsusun beke' tengewan itueng kedyeng keselaan, sampay mesewran itueng keberbenaran.
55002026	Na, megsepantun kwantin gasi, tumlang kedyeng pikiran beke' dye mekekulpas eset litag i Seytan na nengalew eset kedye apang mekeradya keinginan ye.
55003001	Tendai' myu itue, dut menge' emuring eldew mura ketepus-tepusan et sengkedunyaan, maya timpu na kelang keliyutan.
55003002	Na, maya menge' taaw inginen lang kedyeng diri' beke' inginen pirak. Dye in pele'lalu', meabbu, metinuara, mesmal et gunggurang, kaya penglingew et neketabang kedye, beke' mepenuara dut Empu'.
55003003	Luwas itue, megmendyaring meburangit dye, kaya meingasi', megpenginlelew, kaya pegeteng et diri', meselseg, beke' meiiseg dye dut kenunganan.
55003004	Diki lang et atin, dye in memegkampi dut menge' kebanta, kaya pikiren dye pasal et sungduan et keradya dye, perekla' dye et pele'lalu', beke' meinginen et kelemian imbes eset menge' ginis na tudyu eset Empu'.
55003005	Dye pemenutsulit na mengengandel segwa' diki gasi mebiri' eset kedyeng kebtangan itueng kepengyedian apang megpinda arat dye eset menunga. Tengkisan mu itueng menge' taaw.
55003006	Maya menge' senu eset kedye na mengusal et pengengakal apang mekesled eset kebenbenwanan et kelilibunang merurugey meuurag. Ating menge' kelilibunan neng peguripenen et keselaan beke' kesled dye et mekansang keginisan et mereraat neng keiregan.
55003007	Itueng menge' kelilibunan gaay meenaran et tuldu' dut misan sinu-sinu, segwa' misan ingyan diki dye meretian itueng keberbenaran.
55003008	Indyari samat kire Janes beke' Jambres na negpenungsang ki Moises, na itueng menge' kelelekian negpenungsang gasi et keberbenaran. Kaya ne pememikir dye et kenunganan beke' diki keteup-teup itueng kedyeng pegandel.
55003009	Temed lang diki mekepelahyun itueng kedyeng keyeatan, sabab mebunayag et ginsan itueng kedyeng kerupangan, na samat neinabu kire Janes beke' Jambres.
55003010	Temed inasip mu penuldu' ku, arat ku, beke' pegperuen ku eset kebiyagan. Kesewd mu pegandel ku, ketentuan ku, pegmerga' ku, beke' kepengnaan ku eset pengandel et Empu'.
55003011	Neseksian mu itueng pegraat eset daken, kwantin gasi pegpeliyut eset dakeng pegsandal eset lungsud et Antiokia, lungsud et Ikonio, beke' lungsud et Listra. Segwa' eset ginsan neng itue binawi' nega aku et Begerar Jesus.
55003012	Asal, dut ginsan neng megaay mengebiyagan et metulid bilang mengingibut i Kristo, dye in mekelabay et pegraat.
55003013	Segwa' itueng menge' meyeyaat megmendyaring lebing megpekeraat beke' itueng mengrurunding megpelahyun lebing mengrunding dut sebaya' dye, sampay dye in merundingan.
55003014	Segwa' ikew, pelembus keʼt itueng menge' penuldu' na neenaran mu beke' mepangger na pegeerapen, deulu' gasi na nekilala mu ne itueng nenuldu' eset dimu.
55003015	Mawanan negaʼt sengkerinekan, sewd mu ne itueng Beres et Empu' nesurat eset pasek metignang Kesuratan, na megpenuldu' et dalan eset kepuwasan pebiya' et pegandel ki Jesus Kristo.
55003016	Ginsan neng Kesuratan ipinesurat et Empu' pebiya' et taaw Ye, beke' meusal ituldu' et keberbenaran, eset pegsagka' et kaya sugat neng ketulduan, pepetigna' eset belingkeg neng keradya, beke' eset pegdundun dut metulid neng pemimiyagan.
55003017	Supaya kityung menge' mengengeradya eset Empu' subali' megmendyaring panyap eset ginsan neng menunungang bubuwaten.
55004001	Na, ganang pegatu' peuli' i Jesus Kristo apang mengmilik, mengukum Ya eset ginsan taaw, eset menge' biyag beke' patey. Na, eset elepan et Empu' beke' i Jesus Kristo pegtehagen ku ikew,
55004002	ipengabar mu Beres et Empu'. Mepituk ne mengabar ke itue misan megtitimpu ne be etawa diki nega be. Pemulaga' dye, penugiran, beke' pepenggeren seled et menge' taaw. Na' pegutuken et daran pebiya' eset pegtuldu' mu kedye.
55004003	Sabab dumateng timpu na diki dye ne kinggen itueng sugat neng penuldu', imbes esipen dye ne itueng kedyeng garak et atey dye in, menulus dye gasi lebi neng menge' menunuldu' na ipenuldu' itueng ginis lang na gaay dye mekingeg.
55004004	Telikuran dye kumingeg et keberbenaran beke' peggeayen dye lang na kinggen itueng tutultulen neng ketuturanan.
55004005	Temed ikew, megmendyaring mepineetengen ke eset ginsan neng timpu. Sendalan mu itueng menge' keliyutan na megderateng eset dimu. Buwaten mu kesukuan et sembatung mengengabar et Menungang Abar. Tumana' ginsan menge' pegkeredyanen mu na binggey et Empu' dimu.
55004006	Aku tu', mekabi' ne timpu et pegpepatey ku, biyag ku samat tetewmey neng kesimeyaan dut Empu'; diminateng ne lisag et pegpanew ku eset biyag ku neng itue.
55004007	Pegpengnaan ku neng tumanen ginsaʼt keradya binggey et Empu' daken, netbes ku ne itueng negmendyaring samat derakan daken. Aku meteteg na tantung mengengandel i Jesus.
55004008	Tumagna' tiban, maya ne nepengindeagan tegeyen daken. Meterima ku itueng ganti neng binggey et Empu' dut ginsan na mengebiyagen et metigna'. Indyari itueng Begerar na metignang Mengungukum, na eset atin neng Eldew et pegpeuli' Ye atue, mengdung-dung daken et kuruna. Segwa' diki lang eset daken, erapun sampay gasi eset ginsan neng meingin eset pegpebiri' Ye peuli'.
55004009	Geesen mu na mekerateng ke atue et itueng timpu megtuy.
55004010	Sabab tinektak na aku i Demas sabab et pegkedelen et enung ginis atueʼt dunya', ya in dut lungsud neʼt Tesalonika. Siminurung dut probinsiya et Galasia si Kresente, beke' si Tito gasi dut lungsud et Dalmasia.
55004011	Si Lukas mene iba ku. Tulusa' si Markus, beke' ipebaya' mu atue, sabab kela' metabang ye eset daken neng menge' bubuwaten.
55004012	Pinesurung ku dut lungsud et Epeso si Tikiko.
55004013	Pegatu' mu, biten mu daken neng repanan, na netektak ku kire Karpo dut lungsud et Troas. Bibiten mu gasi neng menge' buuk in, lebing-lebi ne ating bubuwaten et pergamino na linulun.
55004014	Mekansang keyeatan binwat daken i Alejandro neng menenelsal et besi'. Begerar mene mengdusa eset kenye, kuyun eset kenyeng pinemuwat.
55004015	Meginget ke eset kenye, sabab pegsagka' ye banar itueng pegpeabar tyu.
55004016	Kaya nememaya' daken eset una ku neng pegelep eset ukuman, pinesaran dye ginsan aku. Empunen dye teyen et Empu'!
55004017	Temed tinebangan aku et Begerar beke' binggeyan et keseg supaya mepeabar dut ginsaʼt menge' taaw na lein Judio ating sukup na bebresen et Empu'. Angkansa nebawi' aku eset tantu neng ukuman et kepeteyn.
55004018	Itueng Begerar memawi' daken eset ginsan neng meraat na kereatan et taaw etawa i Seytan, beke' Ya gasi menglusu daken eset Kenyeng Pengmilikan dut langit. Bentugen teyen Ya misan ingyan! Amen.
55004019	Ipenglinga' aku eset memegesawang Prisila beke' i Akila, beke' eset kesembenwa i Onesiporo.
55004020	Si Erasto netektak dut lungsud et Korinto, si Tropimo gasi netektak dut lungsud et Mileto, sabab maya sakit ye.
55004021	Geesen mu na mekerateng atue mura timpu et pengreremigan. Pegpenglingen ke de Eubulo, Pudens, Linus, Klaudia sampay et ginsan neng menge' ketipusdan et pengandel.
55004022	Teyen meseʼt kurudua mu Begerar. Kwantin gasi teyen ibgey et Empu' Kenyeng redyiki' eset dimyu ginsan. Atin mena tiban.
56001001	Aku si Pablo na megsusurat et itue. Samat uripen aku et Empu', beke' aku sembatung apostol i Jesus Kristo. Na, dinaak Ye aku apang ipepangger pegandel et menge' taaw neng pinili' et Empu' apang mengandel banar Kenye. Na, dinaak gasi aku apang iperarem pegkesewd dye et kebnaran neng tuldu' pasal et Empu' apang mengebiyagan tyu kuyun dut kebentelan.
56001002	Angkansa, marap tyu biyag neng kaya seskeran, sabab tinange' ne kityu et Empu' itueng biyag mura binaal ye dunya'. Empu' megtuman na diki mengembut.
56001003	Segwa', tiban timpu neng pinili' et Empu' apang ipabar Menungang Abar pasal et kebiyagan neng kaya keskeran. Pinengarap daken itueng pegpeabar sigun et tahag daken et Empu' neng pemawi' kityu et kedusaan et keselaan tyu.
56001004	Megsusurat ku dimu, Tito. Sama ke et banar neng dakeng yegang sabab pegandel muʼt Empu' sama gasi et pegandel ku et Empu'. Pesebiyen ku ikew et penelangin, na melebayan mu ingasi' beke' menungang pemilugan neng teyeg dut Empu' Ama' beke' dut ki Jesus Kristo neng pemawi' kityu et menge' keselaan tyu.
56001005	Tinektak ku ikew dut Kreta sabab ipekinunga ku dimu menge' ginis neng kekurangan. Angkansa, memili' ke et menge' pegibuten et ketingtimungan et mengengandel dut embeng lungsud kuyun et tahag ku dimu.
56001006	Pilina' subali' kaya seweyan kenye. Ba' mengesawa, subali' sembatung esawa lang. Subali' gasi mengengandel et Empu' menge' keyegangan ye beke' mesinunuren et menge' megurang dye beke' menge' ibang taaw, etawa diki mekeiregan.
56001007	Pegibuten et ketingtimungan et mengengandel megbebegbeg et menge' mengengandel et Empu' sabab pinebegbeg ya et Empu'. Angkansa, subali' kaya lang seweyan kenye et menge' taaw. Subali' kaya mabbu ya beke' kaya meinisgen ya. Kaya peglangu ya. Subali' diki menuntuk ya. Subali' gasi kaya meleug ya et peguntung.
56001008	Imbes, menunga ya tumerima et menunumbaley kenye. Meginaay ya gasi megkeradya et menunga dut menge' taaw. Subali' meteng ya et pikiran ye apang megkesewd memili' et menungang keradya. Subali' metigna' keradya ye dut menge' sebaya' ye. Apang metuman ye kegeayan et Empu', subali' mesinunuren sampay meteng dut keinginan et diri ye.
56001009	Subali' mepangger pegandel ye dut beres et Empu' neng tinuldu' et menge' apostol apang mepeksan ye menge' taaw pebiya' et kebnaran neng pegtuldu' ye. Mepebnaran ye gasi sala' neng pegtuldu' et menge' taaw neng megsungsang et kebnaran neng tuldu'. Merali', ipesewd ye kedye pasal et menge' sala' dye dut ketulduan dye.
56001010	Subali' kwantin keradya et menge' pegibuten et ketingtimungan et mengengandel sabab mekansang taaw neng kaya mesinunuren. Itueng menge' taaw kaya mesinunuren, pegtuldu' dye kaya kegunaan beke' pemengakal dye. Lebing meyaat menge' menunuldu' neng siminunud tagna' et arat et menge' tawʼt Judio. Peglelemuran nega pegtutuldu' dye et arat et menge' Judio.
56001011	Subali' ipetngew mu beke' menge' pegibuten et ketimung-timungan atin pegkeredyanen et menge' menunuldu' et sala', sabab pegeriweraen dye menge' megusba dut senung menge' benwa. Misan diki sugat ituldu', pegtuldu' dye apang kepirak dye lang.
56001012	Misan sebaya' dye dut Kreta neng keblan dye et tarus ne negsugid, kwan, “Menge' tawʼt Kreta daran membut beke' menge' setwa' dye sampay menge' mesua' neng meyahu'.”
56001013	Banar bineres ye sabab kwantin banar pegkeradya dye. Sabab et itue, bulaga' dye banar apang tumigna' pegandel dye.
56001014	Endey ne pengendelan dye ketuturanan et menge' tawʼt Judio, etawa menge' pitua et menge' taaw neng negmendi' et kebnaran neng tuldu'.
56001015	Keberbenaran itueng tuldu', na menunga ginsan neng ginis dut menge' taaw na metigna' neng pikiran. Segwa', dut menge' taaw neng meyaat, beke' mendi' mengandel et Empu', kaya metignang ginis. Meyaat pelan penedseled sampay pikiran dye.
56001016	Angkansa, kwantin arat et itueng menge' taaw. Pegsugiren dye dut menge' taaw na pengandel dye et Empu'. Segwa', pepesunguan dyeʼt Empu' keradya dye. Kaya mesinunuren dye beke' kaya mekekeradya dye et menunga. Angkansa, keiseg-iseg dye eset pemiri' et Empu'.
56002001	Segwa', ikew, ituldua' inyet keberbenaran neng tuldu'.
56002002	Isugira' dut kegunggurangan neng lelaki na subali' meteng dye et peglangu. Subali' taaw esipen dye sabab et menungang keradya dye. Subali' gasi meteng dye apang megkesewd memili' et kenunganan. Subali' mepangger daran pegandel beke' pegkasi dye dut Empu'. Subali' mesandal dye.
56002003	Isugira' gasi dut kegunggurangan neng libun, na subali' metigna' keradya apang mepebiri' dye na pegesipen dye Empu'. Subali' kaya melinimut dye beke' endey peuripen et mekelangu, segwa' menuldu' dye et kenunganan.
56002004	Apang mebibit et kegunggurangan neng libun menge' keyegangan neng libun, na kesien dye esawa dye sampay menge' keyegangan dye.
56002005	Subali' gasi et itueng menge' kelilibunan na metulduan dye. Subali' meteng dye apang megkesewd memili' et kenunganan. Subali' metigna' dye dut esawa dye beke' mepengna' et keradya dut benwa, sampay meayad. Subali' gasi mesinunuren dye et esawa dye apang kaya mesugid tudyu dut beres et Empu'.
56002006	Kwantin gasi tulduan menge' keyegangan neng kelelekian, na subali' meeteng et kedyeng diri' apang megkesewd memili' et kenunganan.
56002007	Angkansa, ikew, pebirini' et menungang limbagan et keradya dut ginsan neng ginis. Etura' pegtuldu' mu, angkansa, subali' metigna' itue, kaya udyu'.
56002008	Gemita' metigna' neng bebresan apang diki ke seweyen et menge' kebanta mu. Meglelew dye lang sabab kaya selaan dye kityu.
56002009	Bilini' gasi menge' uripen na subali' mesinunuren dye et pegtitimuruen dye. Endey dye summal apang kesiyan keradya dye kedyeng begerar.
56002010	Isugira' kedye na endey dye menakew eset pegtitimuruen dye. Mepengendelan dye dut ginsan neng ginis apang mepebiri' dye kenunganan et tuldu' et Empu' tyu neng mekepuwas et menge' keselaan tyu.
56002011	Angkansa, mekedyaring keredyanen tinahag damen sabab pinesewd et Empu' na ingasi' ye. Sampay, sabab et ingasi' et Empu', mekebawi' set ginsan neng taaw et keselaan dye.
56002012	Ating ingasi' et Empu' puun sabab telikuran tyu meyaat neng kebiyagan beke' pikiran pasal et mesewalang keinginan. Angkansa, subali' dut ginsan neng keradya tyu na maya pegeteng beke' ketignaan. Subali' gasi meinempuen biyag tyu atuʼt dunya' tiban,
56002013	kwit megtetagey tyu sabab et tantung pegarap tyu, et pegatu' i Jesus Kristo. Empu' Ya neng mebasag et ginsan beke' pemawi' kityu et kedusaan et menge' keselaan tyu. Dut pegdateng ye, mebiri' tyu ketlangan ye.
56002014	Natey si Jesus Kristo apang mebawi' tyu teyeg et ginsan neng meyaat. Gaay i Jesus na menge' atey tyu mengdyaring metigna', beke' mengdyari taaw Ye kityu, apang megay tyu lang megkeradya et kenunganan.
56002015	Angkansa, ituldua' ginsan neng bineres ku dimu. Gemita' gees mu et kepegbe'baya' et pegbulag beke' pegpeksan. Kas leew et misan sinu.
56003001	Iperendema' dut menge' mengengandel et Empu' na subali' pesakup dye et menge' pegibuten et gobyerno neng megmimilik. Subali' sumunud dye beke' mepemanyap dye megkeradya et menunga.
56003002	Isugira' gasi kedye na endey dye meres et meyaat dut misan sinu. Endey dye gasi memanta, imbes memres et menungang bebresan. Subali' esipen dye ginsan taaw.
56003003	Subali' sunuren tyu itueng menge' beres, sabab awam tyu tagna'. Tagna' kaya mesinunuren tyu. Nalam tyu sabab et kereatan. Samat uripen tyu et menge' keinginan et diri beke' kelemian neng mesewala sabab diki meliasan tyu menge' itue. Meraat tagna' kebiyagan tyu. Kityu pegisgan et sebaya' beke' dye pegreaten tyu.
56003004	Segwa', pinemaap et Empu' menge' keselaan tyu, ganang nepesewd kityu kenunganan beke' pegkasi et Empu' neng Mememawi' tyu.
56003005	Na Empu' nekebawi' kityu diki sabab et metigna' neng keradya tyu, imbes sabab lang et ingasi' ye. Samat ipinengyegang tyu peuli' beke' samat pinemesaan tyu apang tignaen tyu dut kereatan. Pinebagu ne biyag tyu et Menungang Nakem na Empu'.
56003006	Pinesurung banar et Empu' Menungang Nakem Ye apang maya' Ya dut damen neng menge' mengandel ki Jesus Kristo neng Mememawi' tyu.
56003007	Angkansa, sabab et kelang ingasi' et Empu', pinetigna' Ye kityu. Sama tyu ne et memumusaka' sabab tantung pegarap tyu na biyag neng kaya keskeran dut langit binggey ne kityu et Empu'.
56003008	Mandel ating pegsugiren. Gay ku pengendelan myu itue apang menge' mengengandel et Empu' meinget megkeradya et kenunganan. Menunga atin sampay maya kegunaan et ginsan taaw.
56003009	Segwa', liasi' kerupangan neng pegingkut-ingkut beke' pegusul et ngaran et menge' kegunggurangan. Kas kesagka' sampay kas pegdawa pasal et Keseraan et menge' tawʼt Judio, sabab kaya keguna-guna menge' itue. Keraat lang atin.
56003010	Bulaga' et kasa seked ikeruwa mayang taaw neng sebaban et pegpekparak dut pegtingtimung et menge' mengengandel et Empu'. Pegketbes, ba' diki ya menelinga, pereyuni' ne ya.
56003011	Nesewran mu ne meraat banar sampay negsala' ating taaw. Nesewran ye ne gasi na sala' ye.
56003012	Ba' pinesentin ku net bangsa et Kreta si Artemas, etawa si Tikiko, sekapa' banar na kesurung ke daken dut lungsud et Nikopolis, sabab nepikir ku duntin pelibuasan ku et timpu et meregramig.
56003013	Tebangi' banar si Senas neng menenenggung, beke' si Apolos et pegpanew dye. Tentua' na diki kurangen dye et misan enu.
56003014	Subali' megkesewd gasi menge' sebaya' tyu neng mengengandel, na megpengna' dye megkeradya et menunga. Subali' ketabang dye et menge' kesigpitan et sebaya' dye. Subali' diki meylang kegunaan et pengebiyagan dye.
56003015	Ketimpusan et surat ku dimu pegimrewen ke et ginsan neng menge' iba ku. Imrewa' gasi menge' iba tyung mengengandel na megkasi damen. Ingesian kew ginsan teyen et Empu' Banar dut Langit.
57001001	Mewanan ki Pablo, na nepirisu sabab et pegpeabar ku et Menungang Abar pasal ki Jesus neng Kristo, beke' mewanan eset ki Timoteo na kityung tipused dut Empu'. Ki Pilemon gasi na pegmerganen kay neng sali' ku neng mengengeradya,
57001002	beke' eset menge' mengengandel na nemegtingtimung eset benwa mu, ki Apia na dameng libun neng tipused, beke' ki Arkipo na dameng sali' sundalu i Jesus Kristo.
57001003	Meseʼt dimyu teyen itueng redyiki' beke' itueng kesenangan mewanan eset Empu' na kityung Ama' beke' ki Jesus Kristo neng Begerar tyu.
57001004	Tipused Pilemon, daran ku megpeselamat eset dakeng Empu' sasat ku pegpenelang pepebaya' ku ikew,
57001005	sabab mekeebaran ku itueng pasal et dimung pegandel eset kityung Empung si Jesus beke' dimung pegmerga' na pepebiri' mu ne eset ginsan kenyeng mengengandel.
57001006	Pegpenelang ku na ba' ipenugid mu dut ibang taaw pasal et pegandel mu na maya teyen teup keretian dut ginsan neng indeginis na maya kityu dut biyag eset Empu' sabab pekikipegsembatu kew ne dut ki Jesus Kristo.
57001007	Bi'bila', ipineksan mu aku sabab et pegmerga' mu eset menge' mengengandel sampay pinebasag mu aku banar. Itue ne gasi negpeenep eset atey et ginsan neng mengengandel et Empu'.
57001008	-
57001009	Na, tiban gaay ku megpeingasi' dimu. Sewd mu ne, mekedyari ku menahag dimu eset kebayaan i Jesus neng Kristo. Sabab itueng ginis na sugat na keredyanen mu, temed pegmerganen ku ikew na lebing menunga ba' engaten ku lang dimu. Na, aku si Pablo nesugid itue, sembatung megurang na taaw et seled pipirisuan sabab et pegpengandel ku ki Jesus Kristo.
57001010	Angkansa megpeingasi' ku dimu na tebangan si Onesimo. Na ya in samat yegang ku ne eset pengandel atueʼt seled pipirisuan.
57001011	Sene ti', ya kaya kepulusan eset dimu, segwa' tiban ya kepulus-pulus ne dimu beke' daken.
57001012	Pegpebibit ku dimu ki Onesimo riminupuk ku ne banar.
57001013	Kegeayan ku teyen na tumerna lang ya eset daken apang kesubli mu ya na ketabang eset daken na megpelatap et Menungang Abar et Empu' sasat seled pipirisuan ku pe'.
57001014	Temed mendi' ku buwaten atin, selyu ba' diki tinugut mu, apang diki megmendyaring leges imbes pegtabang mu daken mewanan eset seled atey mu.
57001015	Merali' meparak eset dimu si Onesimo menge' sengkerit neng timpu, apang pegseuli' ye dimu, kebaya' ne dimu daran.
57001016	Tiban tu', lein lang ye sembatung uripen lang, temed lebi ne atin, ba' diki sembatung pegmerganen na' tipused pekikipegsembatu ki Kristo. Ya in merga' eset daken temed lebi ne eset dimu, dut sembatung uripen sampay sembatung tipused nega dut Empu'.
57001017	Angkansa teyen, na ba' aku pegekuen mu na iba-iba mu tantu, terimanen mu ya, na samat pegterima mu eset daken in.
57001018	Na ba' ya in nekebuwat et keselaan eset dimu, etawa nekeutang gasi, eset daken mu mene sukuten.
57001019	Keremut ku et negsurat et itue. Aku ne itueng si Pablo, na megbayad dimu. Diki ne gaay ku iperendem nega dimu itueng utang mu eset daken itueng pegkilala mu ki Kristo.
57001020	Pegmerganen ku neng bi'bila', begeyan mu aku et keksanan eset mepikiran mu, supaya meksanan atey ku sabab et keradya et Empu' seled kite.
57001021	Nesewran ku na buwaten mu itueng ginsan neng pegtewen ku, sampay megluwas nega.
57001022	Sembatu nega, penyapan myu aku et sisingled, sabab pegeerapen ku na gaayeʼt Empu' na aku mekepeuli' nega esentin, na samat dimyung pegpenelenganen.
57001023	Pegpenglingen ke i Epapras na iba ku neng nepirisu sabab et pegpengandel ye ki Jesus Kristo.
57001024	Megdemikian gasi, kire Markus, si Aristarko, si Demas sampay ki Lukas na menge' kesebeyaan ku na mengengeradya.
57001025	Pegpenelang ku na maya eset dimyu redyiki' i Empung Jesus Kristo tyu! Seked atue mena tiban.
58001001	Tagna' ti' Empu' nengampang dut menge' keupu'upuan tyu pebiya' dut menge' tarus ye dut iba-ibang timpu beke' iba-ibang pepebiyanan.
58001002	Segwa' itueng emuring eldew ya nampang pebiya' dut kenyeng yegang na si Jesus. Ya pinili' et Empu' na memusaka' et ginsan neng ginis. Sampay negmendyari Empu' et sengkelungsuran pebiya' ating yegang ye.
58001003	Ating Yegang et Empu' binyar et ketaasan et Empu' beke' lulus na kebuneyagan et kenyeng pegmendyaring Empu'. Ating Yegang et Empu' negpeteteg et ginsan ginis pebiya' dut kenyeng bebresen na mekepengyedian. Pegketbes ye na mebuwat pasal pegugad et sala' tyu, ya narung ne dut tampa' kewanan et Empu' Ama' neng metaas dut langit.
58001004	Ating Yegang et Empu' negmendyaring metaas banar dut menge' dereakan, angkansa ating ketaasan neng nepusaka' ating Yegang et Empu' negmendyaring lebing metaas nega set kedyeng ketaasan.
58001005	Sabab kaya sinugid et Empu' misan ingyan dut menge' dereakan ye na kwan, “Ikew yegang ku. Tiban negmendyaring Ama' mu aku.” Etawa kaya sinugid et Empu' dut sebarang dereakan ye, kwan, “Aku Ama' mu, indyari ikew negmendyaring Yegang ku.”
58001006	Megdemikian ganang pinesurung ye ne dut sengkelungsuran kenyeng bugtung ne Yegang, kwan ye, “Ya pengempuen et ginsaʼt dereakan.”
58001007	Pasal gasi dut menge' dereakan, sinugid ye, “Binwat menge' dereakan Ku samat deres, daken tetehagen samat deleg et apuy.”
58001008	Segwa' pasal dut kenyeng yegang, kwantin penugid ye, “U, Empu', dimung Kemilikan kaya seskeran beke' ketignaan megmendyaring kepengyedian et dimung pengmilikan.
58001009	Pegmerganen mu pasal ketignaan beke' pegisgan mu sebarang menge' mereraat. Angkansa Aku, misan dimung Empu', nemadlis ke dut lebing metaas neng gerar kasga ginsan neng sebaya' mu, sampay binggey Ku dimu enep.”
58001010	Megdemikian sinugid ye gasi, “Dut sengkepunan, u Begerar, binwat mu ating dunya, beke' ating langit keremut mu negpendyari.
58001011	Segwa' dye mepapas, temed ikew dumaran. Mantang dye samat repanan mebuklu'.
58001012	Lulunen mu dye samat kumut. Samat repanan neng sembian. Segwa' ikew dumaran, beke' diki ke matey misan ingyan.”
58001013	Kengyan masa kaya sinugid et Empu' dut misan sinung dereakan, “Marung ke dut tampa' kewanan ku seked buwaten kuʼt tungtungan et tiked mu sebarang menge' kebanta mu.”
58001014	Diki be ginsaʼt menge' dereakan atin menge' dinaak supaya tumabang dut sebarang memusaka' et kepuwasan?
58002001	Angkansa subali' tyu kumingeg et menunga sebarang nekingeg tyu supaya diki tyu malam.
58002002	Sabab ba' banar sebarang pinegberes et menge' dereakan, na neketerima dye tagna' ti' et pengdusa sebarang pemelabag beke' meliu.
58002003	Enungkwan tyu mekepelegyu ba' diki tyu esipen samat kwantin neng dekla' et kepuwasan? Ating kepuwasan, atin pinebunayag et Begerar tyu lagi beke' pinesebenaran et sebarang nemekekingeg kenye in.
58002004	Pinesebenaran gasi itue et Empu' pebiya' dut menge' tenda', menge' kelilu'lilu' beke' menge' keksegan, beke' menge' begey et Empung Nakem ipinemagi' ye kuyun dut kenyeng gaay.
58002005	Pegsugiren kay ne pasal dut sengkelungsuran tyu. Diki pinepengmilikan et Empu' itueng bagung sengkelungsuran na dumateng dut menge' dereakan ye.
58002006	Segwa' maya sinurat na ba' embe dut Kesuratan et Empu', kwan, “U Empu', enu ne taaw atuʼt dunya' na peglingewen mu dye, sampay Yegang et Taaw supaya perurien mu Ya?
58002007	Ya in binwat mu et mebaba dut menge' dereakan mu. Pineplengan mu Ya et ketaasan beke' kebentugan.
58002008	Beke' dinatun mu ginsaʼt ginis dut kesukupan Ye.” Na pegsesekupan Ye. Ganang pinesakup ne Ye et Empu' ating indeginis, kaya indeginis na diki ye ipinesakup dut Kenye. Segwa' diki tyu mekebiri' ne ating pegmilikan neng nesekupan Ye.
58002009	Segwa' kaya nekwit nebiri' tyu si Jesus na nantang et mebaba sengkerit dut menge' dereakan, beke' nebiri' tiban na pineplengan et keteasan beke' kebentugan sabab ya negsandal et kepeteyan, supaya pebiya' dut redyiki' et Empu' mekerasa ya et kepeteyan sabab lang dut ginsan et menge' taaw.
58002010	Sabab dut kenyeng pegsandal si Jesus negmendyaring sukup et Empu' neng negbuwat beke' pemeruri et indeginis, supaya si Jesus mekepebibit et mekeldam dut ketaasan. Mepatut lang na buwaten atin sabab si Jesus minewanan et kedyeng kepuwasan.
58002011	Na ya negpepasek metigna' dut menge' taaw beke' dye neng pinepasek metigna' et Empu' nepantun dye et sengbinenwa. Angkansa kaya ne ipegleew i Jesus na ipekilala ye dye et kenyeng tipused.
58002012	Pegsugiren i Jesus dut Empu', “Ipebunayag ku dimung kenunganan dut menge' tipused ku. Beke' mengulilal ku et pengdayew dut tengaʼt pemegrungrupung.”
58002013	Beke' sinugid nega, “Pengandel ku et Empu'.” Beke' sinugid peuli', “Atu' ku, beke' menge' keyegangan neng binggey daken et Empu'.”
58002014	Sabab itueng menge' keyegangan asal atin taaw, megdemikian si Jesus negmendyaring taaw gasi, samat kedye, supaya dut kepeteyan ye mebinasa ating si Seytan neng maya kepengyedian et kepeteyan.
58002015	Supaya pebiya' et simaya' et diri' Ye mengindaag Ya ki Seytan supaya mepekulpas Ye ginsan neng peguripenen ginsaʼt biyag et ating penewnan sabab et kedyeng takut dut kepeteyan.
58002016	Tantu banar na diki menge' dereakan kenyeng pegtebangan, segwa' ating menge' tutusan i Abraham.
58002017	Sabab et itue, mepantun ya samat kenyeng menge' ketipusdan dut ginsaʼt indeginis, supaya ya megmendyaring meingesinen banar beke' mebentel na metaas neng pari' eletan neng megsuku' dut Empu'. Natey ya dut krus samat simaya' supaya ya megmendyaring Memumuwas et menge' keselaan et menge' taaw.
58002018	Sabab ya negsandal kwit na inagit, angkansa tiban metebangan sebarang menge' pegeegitan.
58003001	Angkansa menge' tipused, menge' pasek metigna' beke' maya bagi' dut pegpili' et Empu', rendema' myu si Jesus neng Apostol beke' Metaas neng Pari' neng pegpebunayag tyu.
58003002	Si Jesus mebentel dut Empu' neng negpesurung kenye samat ki Moises gasi na negmendyaring mebentel dut ginsaʼt menge' taaw et Empu' sampay benwa ye.
58003003	Segwa' si Jesus nebiri' ne lebing metaas set ki Moises, samat mememaal et benwa lebing metaas dut atin na' benwa.
58003004	Sabab pesi ginsaʼt benwa maya taaw negbaal, segwa' Empu' negpendyari et ginsaʼt indeginis.
58003005	Si Moises negmendyaring mebentel dut menge' taaw et Empu', bilang megsuku' na negpesebanar et ginsaʼt indeginis dut leyd ne dumateng.
58003006	Segwa' bilang Yegang et Empu', si Kristo, na mebentel na pegmilik dut sengbinenwa et Empu'. Na atin kityu kenyeng sengbinenwa, ba' tumeteg dut pegandel beke' dut mepangger neng pegarap tyu ki Jesus.
58003007	Angkansa sabab et pegsugiren et Empung Nakem, kwan ye, “Tiban ba' mekingeg myu kenyeng pengluluwaan,
58003008	kasi' myu pegpektula' dimyung pusu' samat pegmuriseg menge' kegurang-gurangan myu dut eldew pegsulay dut kelnangan.
58003009	Na ba' embe menge' kegurang-gurangan myu pegsulayan dye aku angkan set seled epat na' pulung teun nebiri' dye ba' enu inlu' ku.
58003010	Angkansa kinutukan ku ating pinengkatan beke' sinugid ku, ‘Tatap dye megpesuwey, beke' kaya dye ne mekesewran pasal daken neng dalan.’
58003011	Angkansa sabab et iseg ku sinuknaan ku dye, ‘Na misan ingyan diki dye ne kesled dut kepeternan ku neng tinange' na ibgey kedye.’ ”
58003012	Menge' ketipusdan, ingti' myu na endey megkesala' sinu-sinu dimyu beke' meugaran et pengandel seked metelikuran ye ating Empu' na' biyag.
58003013	Segwa' megperendeman kew eldew-peldew sasat maya nega timpu, supaya sinu-sinu diki merundingan beke' meuripen et keselaan.
58003014	Sabab ginsan tyu kebaya' i Kristo, ba' daran tyu tumeteg dut pengandel tyu kenye seked kepuspusan et timpu'.
58003015	Itue pesi pegsugiren et Kesuratan, kwan, “Ba' endelen myu tiban beres et Empu', kasi' myu pegpektula' dimyung ulu, samat pegsagka' keupu'upuan myu kwit ti' dut Empu'.”
58003016	Sinu taku' ating siminagka' dut Empu' misan ne nekingeg dye beres et Empu'? Diki be ginsaʼt pineliwan i Moises mawa' dut Egipto?
58003017	Beke' dut kinu niseg ating Empu' set seled et epat ne pulung teun? Diki be taku' dut menge' taaw sebarang negkesala', indyari' kedyeng bilug nemematey dut kelnangan in?
58003018	Beke' sinung pegtutudyuen et Empu' et kenyeng sukna' na diki dye mekesled beke' mekepetaren dut lungsud na ibgey et Empu' kedye? Diki be taku' atiʼt menge' meliu? E' be, dye in!
58003019	Angkan sewd tyu diki dye nekesled dut lugta' na meketaren neng netange' sabab lang et kaya pengandel dye dut Empu'.
58004001	Angkansa tatap nega ating netange' et Empu' na kityu mekesled beke' mekepetaren dut kepeternan ye. Segwa' meginget kew kalu' maya rimyu na diki keisi' et atin neng netange'.
58004002	Sabab megdemikian nekekingeg tyu gasi et Menungang Abar samat menge' kegunggurangan in. Temed diki dye nepulusan ating abar neng nekingeg dye, sabab diki dye itue inandel.
58004003	Kityung menge' nemengandel atin kesled dut lungsud et kepeternan, samat sinugid et Empu', kwan ye, “Sabab et iseg ku sinuknaan ku na diki dye kesled dut ating lungsud et kepeternan dut daken.” Asal ganang nependyari ne et Empu' itueng sengkelungsuran, netbes ye gasi ating lungsud et kepeternan ye.
58004004	Sabab sinugid ye dut ibang bagi' et Kesuratan pasal et ikepitung eldew, kwan, “Beke' dut ikepitung eldew negpetaren Empu' dut kenyeng pegpendyari.”
58004005	Beke' sinugid ye gasi peuli', kwan ye, “Diki dye banar kesled dut daken neng lungsud et kepeternan ku.”
58004006	Segwa' maya nega mekesled beke' mekepetaren dut Empu', temed ating menge' unang nemekekingeg et Menungang Abar, diki dye mekesled dut kepeternan et Empu', sabab et kaya pengandel dye.
58004007	Angkansa negtimpu gasi Empu' et seng eldew, na binetang “Tiban.” Pegkelibuas et nekwit neng penewnan, sinugid ye pebiya' dut ki Surutan Dabid tagna' ti', kwan ye, “Tiban, ba' mekingeg myu kenyeng beres, kasi' myu pegpeknela' dimyung ulu.”
58004008	Tagna' ti', ba' menge' taaw nepeibut i Josue neterima et lungsud neng kepeternan banar na netange'an et Empu', diki ne teyen neres Empu' pasal et sembatu negang eldew neng kepeternan.
58004009	Sabab et kwantin, maya nega kepeternan na tinimpu set menge' memengandel dut Empu', samat atin kepeternan et Empu' dut ikepitung eldew neng pegpendyari ye.
58004010	Sabab ba' sinu mekesled atin kepeternan et Empu' mepatut gasi megpetaren gasi dut kenyeng menge' keradya, samat Empu' na negpetaren et kenyeng pegpendyari.
58004011	Angkansa etasan tyu banar na mekesled atin kepeternan et Empu'. Endey tyu lumyu supaya diki tyu keuru' samat menge' kegungurangan in.
58004012	Ating beres et Empu' biyag beke' mekepengyedian, lebing metarem dut misan enung keterman neng sembe-sembela' tarem. Itue pengelisugsug dut pinegketngaan et kurudua beke' nakem, beke' menge' luluatan beke' utek et tulang. Sampay meketeked et pikiran beke' sedseled et taaw.
58004013	Kaya misan enu nega metagu' set penyek et Empu'. Ginsan in mehayag beke' dimdiam dut kenyeng penyek. Beke' iba, dut kenye kityu isudsugid.
58004014	Angkansa kepangger tyu et pengandel. Sabab asal maya mekseg neng metaas na' pari' tyu na suminurung dut langit na dut elepan et Empu' Ama', kaya iba, ba' diki atin si Jesus neng Yegang et Empu'.
58004015	Ating mekseg neng metaas na' pari' tyu mekereti' et kityung menge' kelumkan sabab dut ginsaʼt ginis neng pengudyu'. Ya inudyu' samat kityu, segwa' kaya megkesala'.
58004016	Angkansa endey tyu ne megpelalay-lalay kumabi' dut melangkew na arungan et meingesinen neng Empu' pebiya' et pegpenelang, sabab untin mekpetan tyu ingasi' beke' redyiki' ipaten dut timpu na keilangan tyu itue.
58005001	Atuʼt lugta', kede metaas neng pari' atu' pinili' na' menge' lelaki beke' pinesukuan supaya sumuku' dut Empu' apang gasi iungsud et menge' bebgey beke' simaya' pasal et menge' keselaan et menge' taaw.
58005002	Sabab itueng pari' maya gasi keselaan kenye samat sebarang menge' awam beke' alam et dalan na netebangan ye dut menungang penayak ye.
58005003	Angkansa sabab et kenyeng kelumkan mepatut lang na mengulmat et simaya' supaya dut kenyeng keselaan, diki lang dut keselaan lang et menge' taaw.
58005004	Pasal et ketaasan et metaas na' pari' atin diki mekedyari megerar kenye sabab lang et atin ingin ye. Segwa' atin Empu' nemili' kenye samat ki Aaron neng unang pari' pinili' gasi et Empu' tagna' ti'.
58005005	Megdemikian gasi diki si Kristo negpantang et diri ye na metaas na' pari'. Segwa' ya pinili' et Empu' na negsugid kenye, “Ikew yegang ku. Tiban negmendyaring Ama' mu aku.”
58005006	Beke' sinugid ye gasi dut ibang bagi' et Kesuratan, “Ikew na' pari' et ngian-ngian, samat pegkepari' i Melkisedek.”
58005007	Kwit si Jesus meglelegdeng nega atuʼt lugta', ya negpenalang na merensag beke' maya luha' et pengangat dut Empu' na teyen mekedyari lang na ya mebawi' dut kepeteyan dut krus. Beke' kiningeg et Empu' sabab si Jesus lulus negpekebaba'.
58005008	Misan ne ya Yegang et Empu' nesewran ye ba' enu gay bersen et metantu na' pegandel sabab et pegsandal ye in.
58005009	Pegketbes ye ne sembatung puspus na metigna' na taaw, ya negmendyaring kaya seskeran neng mememawi' et ginsaʼt mengengandel kenye.
58005010	Inantang ne et Empu' na ya buwaten et mekseg ne pari' samat pegkepari' i Melkisedek.
58005011	Mekeldam nega teyen sugiren ku pasal et itue segwa' meliyut ipereti' dimyu sabab kaya megkingeg kew banar, angkan pegkesewd myu melalay.
58005012	Teyen, menunuldu' kew ne, segwa' sampay tiban keilangan kew nega tulduan unang keberbenaran pasal eset beres et Empu'. Antangan myu na samat menge' memulek nega, sabab kayangga mekekaan kew et mekektul neng kekanen, segwa' sampay tiban keilangan myu nega gatas.
58005013	Sebarang gatas ipegbiyag, atin memulek nega et pengandel, ingga pe' kesedsewran pasal et menunga beke' meraat.
58005014	Segwa' sebarang mektul na kekanen, atin apang dut menge' umuran neng pengandel, mekeindan ne atin beres et Empu' na meketulduan tyu pasal et menunga etawa meraat.
58006001	Angkansa endey ne enaren tyu peuli' ating menge' unang tuldu' pasal ki Kristo, beke' pelembus et kityung nakem dut lebing metaas neng ketulduan et pengandel tyu. Endey tyu ne seulinen ating penued na beke' tuldu' pasal et pegsusun et menge' buwat na mekebinasa et kepeteyan, beke' pasal dut pengandel et Empu'.
58006002	Endey tyu ne seulinen dut pegtutuldu' et pasal bewtismu, beke' pegdepen et menge' keremut, etawa pasal et pegbiyag peuli' et menge' patey, sampay keukuman na kaya seskeran.
58006003	Segwa' megpelembus tyu kesesewran et lebing merarem neng menge' ketulduan, atin buwaten kay ba' atin gay et Empu'.
58006004	Sabab enukwan nega mepesusun beke' mepebalik ating menge' timinelikud ne et pengandel dut Empu'? Asal netlangan dye ne lagi et silu' et Empu', beke' nekerasa dye ne et begey et langit, nekerasa dye ne kesembaya' et Empung Nakem.
58006005	Nekerasa dye ne gasi et kenunganan et beres et Empu' beke' nekerasa ne gasi et kepengyedian et Empu' na lulus na mepebunayag dut timpu na dumateng.
58006006	Na ba' dye tumelikud pegketbes merasa dye pasal ginsaʼt itue, diki dye ne mekedyari mepesusun nega peuli' sabab antang dye peperansang dye gasi peuli' dut krus ating Yegang et Empu' beke' pepelelew dye ya.
58006007	Pepenunga et Empu' ating lugta' pegketbes meketerima et delek daran, indyari pegtuhuan et luluwaken na mepulusan et menge' mengunguma.
58006008	Segwa' ba' tuhuan lang et menge' begang beke' tewtandew, kaya kegunaan ating lugta', diki ne mekwit suknaan atin et Empu' sampay ketepus-tepusan atin tutungen.
58006009	Menge' ketipusdan, misan kwantin pegberes kay, segwa' kesewd ku ne menunga dimyung kebtangan, beke' maya lebi neng menunga ne keginisan na mibut ne dimyu dut kepuwasan.
58006010	Kaya tabid ating Empu'. Diki ye lipatan dimyung buwat beke' pegireg neng pinebiri' myu dut kenye samat pegtabang myu dut kenyeng menge' sali' myu mengengandel.
58006011	Beke' peggayen kay na kede sembatu dimyu na mengatas banar seked kepuspusan et biyag myu supaya mekpetan ginsan pasal dimyung pegeerapen dut Empu'.
58006012	Angkansa kas kew keyahu', segwa' siringa' myu sebarang taaw sabab et kedyeng pengandel beke' pegsandal nemeketerima et tinange' et Empu'.
58006013	Ganang nange' ating Empu' dut ki Abraham, ya nengibet et diri yeng ingaran na asal kaya ne lumbi et kenye na inibetan.
58006014	Sinugid et Empu', “Pegtangean ku ne lulus ku ikew na peruntungan beke' pekensangen ku dimung pengkatan.”
58006015	Sabab et pegsandal i Abraham neterima ye ating netange' kenye et Empu'.
58006016	Nengibet et menge' taaw eset sembatung nekelabew kedye, beke' sabab et kwantin neng ibet netbes ne bisara.
58006017	Megdemikian gasi pinepangger et Empu' kenyeng netange' pebiya' dut kenyeng pegibet, supaya ipekilala dut kenyeng tinangean apang diki megpinda kenyeng pepurisnan beke' pegpeperuen.
58006018	Angkansa duwang ginis usalen et Empu', kenyeng tange' beke' kenyeng ibet na diki megpinda beke' diki mepeiluan ye. Sabab et itue kityung menge' nengandel kenye neketerima et basag et seled apang meketeteg dut pegarap neng binggey ye kityu sabab et netange' ye.
58006019	Na tiban maya ne pegarap tyu na si Jesus samat saaw et biyag tyu, na atin si Jesus. Na nekesled tyu dut pinekesisingled net benwa na' Templo et Empu' dut langit, na ating sisingled dut sembela' et dingding ne kumut, dut melinas na' melinas.
58006020	Na siminled duntin si Jesus neng penginuna kityu apang maya mengelet kityu dut Empu'. Duntin set langit, ya sembatung metaas na pari' et kaya seskeran, samat metaas ne pegkepari' i Melkisedek tagna'.
58007001	Tagna' ti', itueng si Melkisedek Surutan dut Salem beke' pari' pegsuku' dut Ketaas-taasan na Empu'. Ganang meguli' ne si Abraham mawa' dut pegtepu ye et menge' surutan, sinusup ya i Melkisedek. Pegketbes ininunga i Melkisedek si Abraham kwan ye, “Penunganen ke et Empu'.”
58007002	Indyari binggeyan i Abraham et ikesempulung bagi' et ginsaʼt ginis neng pinengindeagan dut gira. Si Melkisedek, una ingin bersen et ngaran ye “Surutan et Ketignaan”, pengerwa “Surutan et Salem.” Ingin bersen “Salem”, atin “Kesenangan.”
58007003	Kaya meketuturan ba' sinu ama' beke' indu' etawa ba' embe pinengkatan ye. Kaya gasi nesurat eldew et pinenggenakan etawa kenyeng kepeteyan. Samat Yegang et Empu', ya pari' na kaya ketegnaan sampay kaya seskeran.
58007004	Pikira' myu lang ba' enukwan ketaasan ye. Sabab misan si Abraham na' megurang et ginsaʼt tawʼt Judio, negey et ikesempulung bagi' ki Melkisedek et pinegrempasan ye dut kedyeng peggira.
58007005	Na tiban pegtahag et Keseraan et Empu', dut menge' tungtung-inupu' i Lebi neng negmendyaring pari' na mengisi' et ikesempulung bagi' dut menge' taaw. Itue gasi menge' ketipusdan dye na mawa' dut pengkatan nega i Abraham.
58007006	Si Melkisedek diki kesembaya' i Lebi, segwa' tuminerima nega et ikesempulung bagi' mawa' dut ki Abraham, pegketbes pineruntungan i Melkisedek gasi si Abraham. Na si Abraham binggeyan et Empu' et menge' tange'.
58007007	Kaya pegduruwa-duruwa ating peperuntung, lebing mekseg dut pineruntungan.
58007008	Ating menge' pari' neng Lebita, neng pengisi' et ikesempulung bagi' memegpatey; segwa' pepesebenaran et Kesuratan ne biyag nega si Melkisedek misan tiban.
58007009	Angkansa mesugid gasi misan si Lebi, neng pengisi' et ikesempulung bagi', negey gasi et ikesempulung bagi' et indeginis ki Melkisedek pebiya' i Abraham.
58007010	Sabab ating masa pegkekita i Melkisedek ki Abraham, na si Lebi ngian-ngian megmendyaring upu' i Abraham.
58007011	Sabab et menge' pari' na Lebita, binggey et Empu' ating Keseraan dut menge' Israelita supaya dye mendyaring pasek metigna'. Segwa' ating keradya et menge' pari' na Lebita diki teup dut pemendyaring metigna' taaw, angkansa keilangan ne iba neng pari' na samat si Melkisedek. Ya in ibang pegkepari' i Aaron neng upu' i Lebi.
58007012	Na ba' binagu ating pegkepari', keilangan beguen gasi ating Keseraan na ibuten dye.
58007013	Beke' ating Begerar tyu si Jesus neng pegsimbehatan na itue, ya in mawa' dut tutusan i Juda, sembatu neng ibang tutusan. Kaya misan sembatu na megsuku' bilang pari' mawa' dut tutusan na atin.
58007014	Pegsesewren et ginsan na ating Begerar mawa' dut tutusan i Juda, beke' kaya netuturan i Moises pasal et pari' mewanan dut tutusan i Juda.
58007015	Lebi negang metlang itue ganang maya ne gasi ibang pari' samat pegkepari' i Melkisedek.
58007016	Na si Jesus negmendyaring pari' erapun diki sabab dut tutusan ne kuyun dut pegempangen et Keseraan, temed sabab et kepengyedian et biyag na kaya seskeran.
58007017	Sabab itue pegsugiren et Kesuratan pasal kenye, “Ikew ating pari' daran-peraran, samat pegkepari' i Melkisedek.”
58007018	Angkansa ating lelagi na' pinegeratan, inugad ne sabab et kaya basag beke' kaya kepulusan.
58007019	Sabab kaya mepegmendyaring sukup et ating pinegeratan. Segwa' maya bagung mearap na neterima tyu, sabab et nekeradya i Jesus mekepekabi' tyu ne dut Empu'.
58007020	Sabab nenumpa' Empu' pasal ki Kristo na negmendyaring pari' et daran-peraran, segwa' iba negmendyaring pari' na Empu' kaya nenumpa'.
58007021	Segwa' nenumpa' Empu' ganang pinendyari ye si Jesus et pari' samat pegsugiren et Kesuratan, “Ating Begerar siminumpa' na diki ya megbagu et pikiran, ikew pari' daran-peraran.”
58007022	Sabab et itueng pegsumpa', si Jesus megpebanar et menungang pinegsulutan dut taaw beke' Empu'.
58007023	Maya sembatu negang angkan. Nekeuna mekansang neng pari' nemegsambi'-sambi' sabab et nemematey dye angkan kaya dye nekepesurung et kedyeng pegsuku'.
58007024	Sabab et biyag si Jesus daran-peraran, angkan tatap kenyeng pegkepari'.
58007025	Sabab et atin mepuspus ye mebawi' ginsan neng megkabi' et Empu' sabab lang et kenye, sabab si Jesus tatap biyag supaya megpetnga' kedye.
58007026	Angkansa ba' kwantin metaas na' pari' si Jesus, mekebgey ye et kityung menge' pengengeilangan. Ya in pasek metigna', kaya keteksiran etawa keselaan ye. Neseriri' ye dut menge' mekeselaan beke' lebing metaas ya dut menge' pengibuten et sengkelengitan.
58007027	Ya diki samat ibang menge' metaas na' pari' na keilangan isimaya' dut Empu' eldew-peldew pasal et sala' et kedyeng bilug. Pegunaan mena et menge' metaas na' pari' isimaya' pasal et sala' et kedyeng bilug, pegketbes, isimaya' dye gasi supaya dut menge' keselaan et menge' taaw. Segwa' si Jesus sinimaya' ye kenyeng bilug sabab et keselaan et ginsaʼt menge' taaw, na keilangan atin kasa lang nebuwat ye.
58007028	Maya kekurangan ating metaas na' pari' neng pinili' kuyun dut Keseraan na binggey ki Moises. Segwa' ating metaas na' pari' na pinili' et Empu' na maya gasi pegsumpa' ye, ingin bersen ating bugtung na Yegang et Empu' na si Jesus, pasek metigna' daran-peraran. Beke' ating penunumpa' et Empu' diminateng emuri nega dut pegdateng et Keseraan binggey et Empu' ki Moises.
58008001	Na itueng pesalan pasal et dameng pegsugiren, kityu maya metaas na' pari', na megearung dut tampa' kewanan et melangkew na erungan et Empu' banar dut Langit.
58008002	Beke' si Jesus pegkeradya dut tantung lelegdengan et Empu' dut langit na diki binwat et taaw, segwa' atin binwat et Begerar.
58008003	Suku' et menge' pinili' na' menge' metaas na' pari' na isimaya' et bebgey beke' kesimeyaan dut Empu'. Angkansa si Jesus, kityung metaas na pari', keilangan gasi na maya atin neng simaya'.
58008004	Ba' ya atuʼt lugta' diki ne ya megmendyaring metaas na' pari', sabab peraran ne lagi' maya ne menge' pari' pemenggey et menge' simaya' kuyun dut pegsugiren et lelaging Keseraan.
58008005	Megsuku' dye dut benwa et Empu' neng Tabernakulo. Na atin bilang upama lang na mantang dut langit etawa eninu et atin. Sabab ganang ipetiyeg ne i Moises ating benwa et Empu' neng Tabernakulo, meget neng pemilin et Empu' kenye, na kwantin pemilin ye, “Buwata' ginsan neng ginis samat ginsaʼt inupama ku rimu dut bukid.”
58008006	Segwa' pegsuku' neng tinerima i Jesus lebing metaas dut pinesuku' et menge' unang pari', sabab ya megpetetnga' et sembatung pinegsulutan na lebing menunga beke' pesesendig itue et lebing merga' neng netange' et Empu'.
58008007	Ba' kaya ne teyen kekurangan ating unang pinegsulutan, diki ne teyen mengeilangan et pengerwa.
58008008	Segwa' nebiri' et Empu' pasal kekurangan et kenyeng bangsa, angkansa sinugid ye, “Dumateng eldew na' aku memuwat et bagung pinegsulutan, dut Bangsa et Israel beke' dut pengkatan et Juda.
58008009	Itueng Bagung Pinegsulutan na diki samat pekikipegsulut ku dut kedyeng menge' kegunggurangan, na' asal nekeuna ti' dinundun ku dye peliwan dut bangsa et Egipto. Segwa' diki dye mebentel pasal et pekikipegsulut daken, angkansa pinesaran ku dye.
58008010	Itue e buwaten ku neng ipegsulut ku dut Bangsa et Israel, pegdateng et ating menge' eldew, kwan et Empu': Iluwak ku dut kedyeng pikiran daken neng menge' sara' beke' iukir ku dut kedyeng menge' pusu'. Aku lang kedyeng Empu' beke' dye mendyaring menge' taaw ku ne.
58008011	Misan diki ne ituldu' et sinu-sinu dut kenyeng sebaya' etawa diki ne isugid dut kenyeng tipused, ‘Kilelana' ating Empu' banar,’ sabab aku mekilala et ginsan, misan menge' simpir sampay menge' taaw derekera'.
58008012	Maapen ku kedyeng keselaan, beke' lipatan ku ne kedyeng kereatan.”
58008013	Ganang sugiren et Empu' na pasal et pinegsulutan na “Bagu”, bineruba ye ne ating lelagi. Ating neberuba na' ating lelagi ne mekabi' neng mepapas.
58009001	Tiban ating unang pinegsulutan dut Empu' maya pegsuliten neng sungtuhan pasal et menge' pinegeratan neng pengempu', beke' maya benwa et Empu' neng Tabernakulo na binwat et taaw.
58009002	Ating benwa et Empu' neng Tabernakulo pinetiyeg na maya duwang sisingled. Ating unang sisingled pegngeranen et pasek metigna' na' sisingled. Duntin maya semberikaran, kekanan beke' bengbang neng pinelemak dut Empu'.
58009003	Dut sembela' et dingding na' kumut duntin pengerwang sisingled pegngeranen et pasek ketigna'tignaan.
58009004	Duntin maya ranggar neng bulawan na' pegruhungan et kemengyan beke' bulawan neng beul neng pinegsulutan na' sali' linengkepan et bulawan. Itueng beul pegsusunuan et bulawan neng kitkibut na pegsusunuan et manna, sampay et susungkud i keupuan Aaron neng dimineun, beke' menge' papan neng batu na inukiran et sempulung Keseraan et Empu'.
58009005	Dut timbew et beul maya menge' dagbes et dereakan pegngeranen et Kerubim, dye in tenda' et ketaas-taasan et Empu', pegkekelungan et kedyeng elad ating peglelegdengan et kemaap et Empu'. Segwa' diki kay ne mepeatur itueng ginis tiban.
58009006	Ganang neratun ne et meatur ating unang sisingled et pegempuan na tetluan, ating menge' pari' memegseled eldew-peldew dut unang sisingled supaya keredyanen kedyeng suku'.
58009007	Segwa' Metaas na' Pari' lang mekesled dut ikeruwang sisingled et tetluan, beke' kasa lang sumled seled seng teun. Ya megbibibit et dugu' supaya isimaya' dut Empu', sabab et keselaan ye beke' menge' sala' et menge' taaw, menge' sala' neng nebuwat dye na kaya pegsesewren.
58009008	Samat kwantin neng kegdaman, sugat ne pegpebiri' et Empung Nakem pasal et dalan tudyu dut Pasek Ketigna'tignaan na ingga ukab sasat maya nega unang sisingled neng Pasek Ketigna'tignaan.
58009009	Itue upama lang tiban pasal ating menge' bebgey beke' simaya' neng pegulmat dut Empu' na diki lang mekepepasek metigna' et atey dut menge' mengengempu'.
58009010	Itueng bubuwaten pasal lang et pegkaan etawa inumen beke' iba-ibang ginis et peggugunas, samat menge' sungtuhan et pengliwan lang pegbubuwaten sabab ingga nebagu et Empu' pinegsulutan ye dut taaw.
58009011	Segwa' diminateng ne si Jesus Kristo bilang Metaas na' Pari' et menunungang indeginis na asal atue ne tiban sabab et kityung Bagung Pinegsulutan dut Empu'. Ya siminled dut lebing metaas na' benwa neng pengempuan na kaya kekurangan dut langit na diki binwat et taaw. Pasal et atin, diki bagi' dut sengpinegpendyari, imbes seng bagi' et langit et Empu'.
58009012	Na si Kristo siminled et kasa ga dut Pasek Ketigna'tignaan na sisingled dut langit. Na ya kaya megbibibit et dugu' et menge' kambing, etawa menge' mendangan, segwa' dugu' et kenyeng diri lang supaya ikepemaap et menge' keselaan tyu daran-peraran.
58009013	Tagna', kuyun dut ating lelaging pinegsulutan, ating dugu' et menge' kambing beke' menge' mendangan beke' menge' abu et libun neng ibun et sapi' ipegsabug dut menge' taaw na pegpentangen na meraki. Binwat itue supaya dye megmendyaring melinas kuyun dut sara' neng pinegarat.
58009014	Na ba' tantu atin, luwas nega ne ating dugu' i Kristo kemeapan et sala' sabab dut kaya seskeran neng Nakem sinimaya' ye kenyeng diri na kaya kesala'-sala' dut Empu'. Pasal kenyeng dugu', atin meggunas et pusu' beke' pikiran tyu supaya telikuran tyu menge' buwat na kaya kepulusan beke' sumuku' tyu dut Empu' neng biyag.
58009015	Sabab et itue megpetetnga' si Kristo dut sembatung bagung pinegsulutan et Empu' supaya ating menge' mengengandel na meketerima et netange' na kenunganan neng kaya seskeran. Na tiban ya natey bilang menglekat et kedyeng keselaan na nebuwat dut penewnan et lelaging pinegsulutan.
58009016	Sabab ba' maya penektak, atin nepesebenaran ba' patey ne ating nemuwat in.
58009017	Sabab sasat ya biyag nega kayangga pagen ating penektak, segwa' megkepagen itue ba' ya patey ne.
58009018	Angkansa misan ating lelaging pinegsulutan kaya pagen ba' kaya dugu' et ayup na sinimaya'.
58009019	Sabab ganang ipinebunayag ne i Moises ginsaʼt pegpandel et Keseraan dut menge' taaw, nengisi' et dugu' et ibun et sapi' beke' kambing na maya lamud et danum. Indyari dinitil ye meregang neng repanan beke' sanga et isupu ampa' ye ne pinirtikan ating Kesuratan beke' menge' taaw.
58009020	Indyari kwan ye, “Itue dugu' neng pesebanar dut pinegsulutan neng pinandu' et Empu' dimyu.”
58009021	Megdemikian pinirtikan ye gasi et dugu' ating benwa et Empu' beke' ginsaʼt indeginis neng pegusalen dut pengempu'.
58009022	Tantu banar, pegengaten et Keseraan na ginsaʼt ginis atin peggunasan pebiya' dut dugu'. Asal, dut Empu' kaya kemaapan et keselaan ba' kaya ipeturu' dugu' et bebgeyan.
58009023	Angkansa, sabab et menge' kegemitan dut pengempuan atuʼt lugta' kwantin sungtuhan lang et tantung indeginis na dut langit, keilangan gunasan dye pebiya' et simaya' neng ayup. Segwa' luwas nega et itueng simaya' na pegkeilenganen neng tantung indeginis dut langit.
58009024	Angkansa si Kristo siminled dut Benwa et Empu' dut langit diki lang dut benwa et Empu' atuʼt lugta' na upama lang et ketentuan dut langit. Segwa' ya ne tiban na dut elepan et Empu' beke' megpetetnga' dut Empu' beke' menge' taaw.
58009025	Nekeuna ti' eset menge' tawʼt Judio, kedyeng metaas na' pari' megseled dut Pasek Ketignaan neng sisingled teun-peteun, maya bibit yeng dugu' na diki teyeg kenyeng diri', imbes teyeg menge' ayup. Segwa diki siminled si Kristo dut Benwa et Empu' dut langit supaya peulinen ye isimaya' bilug ye teun-peteun.
58009026	Sabab ba' kwantin subali' pepeuli'peuli' matey si Kristo tihad negaʼt pegpendyari et sengkelungsuran. Segwa' kasa ga ya negpebiri' na atin negsinareng ne sampay mapet dut kepuspusan et timpu, supaya ugaren menge' keselaan et menge' taaw sabab et bilug ye neng sinimaya'.
58009027	Tinimpuan taaw kasa ga matey, pegketbes atin dumateng ating pegukum et Empu'.
58009028	Megdemikian isinimaya' et kasa ga i Kristo supaya ugaren sala' et menge' taaw. Ya dumateng nega peuli' temed diki isimaya' ye kenyeng bilug sabab lang et keselaan, erapun supaya puwasen sebarang mengandel sampay megtetagey kenye.
58010001	Sabab dut ating lelaging arat seled et Keseraan binggey et Empu' ki Moises sampay dut menge' tawʼt Judio, atin samat eninu lang et menge' menunungang ginis na dumateng, temed diki dye ating kebanar-benaran in. Diki itueng menge' sara' mekepepasek metigna' et sebarang taaw megkabi' dut Empu' sabab et menge' simaya' neng pegulmat teun-peteun.
58010002	Ba' tantung inampun keselaan et sebarang megkabi' dut Empu' pebiya' et samat kwantin neng simaya', kaya ne teyen pali' dye ne peulinan nega pasal kedyeng keselaan, beke' diki ne keilangan megsimaya' peuli'.
58010003	Segwa' samat kwantin neng pegsimaya' supaya lang daran-peraran megperendem set menge' taaw pasal et kedyeng keselaan.
58010004	Sabab diki mekedyari mekeugad et keselaan ating dugu' et menge' sapi' beke' kambing.
58010005	Angkansa diminateng si Kristo atuʼt sengkelungsuran, sinugid ye dut Empu', kwan, “Simaya' beke' bebgey diki mu keilangan, segwa' pinanyap mu sembatung bilug, na atin bilug ku.
58010006	Sebarang simaya' neng pegtutungen beke' bebgey sabab lang et keselaan kaya negeayan mu.
58010007	Indyari sinugid ku, ‘Atu' ku supaya mibut et gaay mu samat nekesurat pasal daken dut Kesuratan na' buuk mu.’ ”
58010008	Sinugid i Kristo mena, “Simaya' beke' bebgey, pegtutungen na' bebgey beke' nebgey pasal et keselaan diki mu keilangan etawa kegeayan mu.” Misan ne kwantin neng pegsimaya' kuyun dut Kesuratan na Keseraan.
58010009	Indyari sinugid ye, “Atu' ku, supaya mibut et gaay mu.” Bineruba et Empu' ating lelaging menge' simaya' sampay pinegsulutan, indyari sinembian et bagung sinimaya' i Jesus Kristo sampay pinegsulutan.
58010010	Angkan netuman i Jesus ginsan neng kegeayan et Empu', mepepasek metigna' tyu sabab lang et bilug i Jesus Kristo neng nesimaya' kasa ga dut ginsan neng mengandel.
58010011	Megsurung eldew-pueldew ginsaʼt menge' pari' neng Judio supaya metuman et pinesuku' kedye. Eldew-pueldew pepeuli'peuli' megsimaya' et menge' bebgey, segwa' ating bebgey diki lang mekepeugad et keselaan.
58010012	Segwa' si Kristo kasa ga negsimaya' et diri ye dut Empu' sabab eset menge' keselaan et taaw, na atin negsinareng ne. Pegketbes, narung ye ne dut tampa' kewanan et Empu'.
58010013	Ya megtetagey ne dun seked megmendyaring mebaba menge' kebanta ye samat eetagan ne et tiked ye.
58010014	Sabab et kasa gang pegsimaya' nepepasek metigna' ye et kaya seskeran sebarang mekepepasek metigna' ye ne.
58010015	Empung Nakem negpesebanar kityu et samat itue. Una sinugid ye,
58010016	“Itue meupakat neng buwaten ku kedye pegketbes et ating timpu, kwat Begerar. Itagu' ku sara' ku dut kedyeng pusu', beke' isurat ku dut kedyeng pikiran.”
58010017	Sampay dinugnan ye nega, kwan, “Kedyeng menge' keselaan beke' kereatan diki ku ne rendemen.”
58010018	Misan embe nega inampun ne, diki ne keilangan megsimaya' nega pasal et keselaan.
58010019	Angkansa menge' ketipusdan, mekedyari tyu ne megkabi' et Empu' antangan tyu ne kesled dut pasek ketigna'tignaan neng sisingled ye sabab et dugu' i Jesus sinimaya' ne sabab kityu.
58010020	Maya bagung dalan dut Empu' sabab i Jesus na' biyag, supaya antangan tyu kelesbat dut sembela' et diningding na' kumut na' atin bilug i Jesus neng sinimaya.
58010021	Beke' maya na' Metaas na' Pari' tyu na megbebegbeg et sengkebenwanan et Empu'.
58010022	Angkansa kumabi' tyu dut Empu' na maya mebentel ne pusu' beke' metantu na pengandel dut kenye. Pekabi' tyu na maya menungang penedseled na' kaya pali' beke' bilug tyu negunasan et meligew na' danum.
58010023	Megpekepangger tyu et kityung pegarap beke' endey tyu megduduwa et pikiran sabab mebentel ating nengtange' kityu.
58010024	Beke' etasen tyu na mepebti' seled et kede sembatu kityu pasal et pegmerga' beke' pegbaal et menunga dut sebaya'.
58010025	Endey tyu pesaran pasal et pegtimung-timung tyu samat pegbuwaten et iba ti', segwa' megbulilangan tyu et kede sembatu, lebi ne tiban sewd tyu na mekabi' ne pegdateng et Begerar.
58010026	Na ba' temden tyu memuwat et keselaan pegketbes na mesewran beke' mekilala ating keberbenaran, kaya ne netinda na simaya' meulmat supaya mengmaap et keselaan.
58010027	Segwa' ketetakut na' metagey neng pegukum beke' megdedleg na' apuy neng mempu' et menge' kebanta et Empu'.
58010028	Sebarang negsemal et Keseraan binggey ki Moises kaya ingasi' na pegimeteyen ba' maya duwa etawa telung ketawan lang megpesebanar.
58010029	Pikir myu enukwan kebegat et pengdusa dut sebarang penginlelew et Yegang et Empu', kaya ye pegbilangen ating dugu' et pinegsulutan neng negpepasek metigna' kenye, beke' pepekimbebaen ye ating Nakem et redyiki'.
58010030	Sabab megkilala tyu Empu' na' negsugid et kwantin, “Aku mene meles. Aku mene mengdusa.” Beke' iba, “Ating Begerar mengukum et kenyeng taaw.”
58010031	Ketetakut sebarang mekpetan dut keremut et Empu' na' biyag apang mengdusa.
58010032	Rendema' myu ating menge' eldew na' negketalib, metbes na kemyu netlangan, ba' enukwan kew negsandal et mesigpit na keliyutan, segwa' diki kew neraag.
58010033	Sengmenu kemyu pegreaten dut elepan et menge' taaw beke' sengmenu kebaya' myu sebarang menge' kebanan neng pegpeliyutan et kwantin.
58010034	Sabab iningesinan myu sebarang nepipirisu beke' diki kew riminupuk misan ne mengagew et repanan myu, sabab sewd myu na lebing menunga beke' dumaran neng kementirian neng pinanyap dimyu.
58010035	Angkansa kas kew meugaraʼt pengandel dut Empu', sabab maya kela' ganti ye.
58010036	Keilangan myu na megsandal supaya metuman myu gaay et Empu', indyari meterima myu ating pinengaku' ye.
58010037	Sabab sinugid et Empu' dut Kesuratan ye, kwan, “Sabab isek-isek meneng timpu diki ne mekwitan, ya ne ating megderateng dumateng banar.
58010038	Segwa' daken neng metigna' neng taaw megbiyag kuyun dut pengandel. Na ba' maya tumelikud, diki aku nesulutan dye.”
58010039	Segwa' diki tyu kebaya' eset menge' tuminelikud beke' menge' meriwara', segwa' kebaya' tyu dut menge' pemengandel sampay dut menge' nebawi'.
58011001	Na ating pengandel dut Empu', gaay bersen atin ketentuan et ba' enu pegerapen tyu asal metuman, sampay atin ketentuan et indeginis na ingga pe' nebiri' tyu na banar duun ne.
58011002	Nesulutan Empu' dut menge' kegunggurangan tagna' sabab et pengandel dye set kenye.
58011003	Sabab et pengandel neretian tyu na sengkelungsuran na itue nependyari pebiya' dut daak et Empu'. Angkan ating mekebiri' neng indeginis, atin binwat mawa' dut kaya mekebiri'.
58011004	Sabab et pengandel, si Abel negsimaya' neng pegimeteyen dut Empu' lebing menunga eset inulmat neng menge' tulnu' i Kain. Sabab et itue e kinilala si Abel na metigna' neng taaw. Misan patey ne ya, maya nega ketulduan ye sabab et pengandel ye dut Empu'.
58011005	Sabab et pengandel, pinebaya' et Empu' si Enok dut langit, supaya diki ne melebayan ye kepeteyan et bilug. Ya diki ne nekebiri' et sinu-sinu, sabab insi' ne ya et Empu' pebaya dut langit. Sinurat dut Kesuratan, mura ya mugad asal ne lagi mekesulutan Empu' kenye.
58011006	Sabab sebarang kaya pengandel dut Empu' kaya ya mekesulutan. Sabab sebarang megkabi' dut Empu' keilangan mengandel na maya Empu' dut langit, sampay ya megbegey et ganti dut sebarang pemengandel kenye.
58011007	Sabab et pengandel kiningeg i Noe siwara' et Empu' pasal et indeginis na ingga pe' nebiri' ye. Nengandel si Noe et daak et Empu' na memaal ya et kelang kapal letew supaya mebawi' kenyeng sengbinenwa. Sabab et pengandel i Noe inukum et Empu' ginsaʼt tawʼt sengkelungsuran na kaya nengandel, segwa' si Noe nantang na metigna' sabab et kenyeng pengandel.
58011008	Sabab et pengandel dut Empu', nengasip si Abraham ganang ya in pinesurung et Empu' dut lugtang netange' kenye. Indyari siminurung ne ya, misan ne ingga pe neturunan ye ba' embe surungan.
58011009	Sabab et pengandel si Abraham nemaal et tetluan misan ne ya taaw tumpang dut atin neng lungsud. Liminegdeng ya dut tetluan sapew ye luna, samat de Isaak neng yegang ye, beke' upu' ye si Jakob neng iba yeng memumusaka' et atin negang ipinengaku' et Empu'.
58011010	Sasat ye megtetagey ating lungsud na kaya seskeran negparu beke' nemaal atin Empu'.
58011011	Sabab et pengandel si Abraham tagna' ti', misan megurang ne si Sara gasi neng esawa ye sampay bantut gasi, nemekeyegang nega sabab pengandel ye na mebentel ating tinange' et Empu'.
58011012	Angkansa ya ne sembatung megurang neng taaw banar, ipinegyegang mawa' dut kenye menge' tungtung-inupu' samat keldamen et menge' bituen dut langit beke' samat diki meitung ne egis dut deplakan et dagat.
58011013	Ginsaʼt menge' kegungurangan tu' natey na maya pengandel dut Empu' sasat dye biyag nega. Ingga pe' neterima dye ating menge' netange' et Empu', segwa' samat nelawag dye atin dut merayu' beke' sewd dye ne metuman ginsan leyd, sampay menep dye ne. Tinerima dye na dye in taaw tumpang lang neng penglegdeng et ibang lungsud.
58011014	Sabab metlang dut ating menge' taaw neng megberes et samat kwantin na dye megpengebia' et kedyeng diring bangsa.
58011015	Ating lungsud neng tinirengan dye, ba' atin mekerendeman dye, kalu' kepeuli' untin.
58011016	Segwa' pegebianen dye sembatung bangsa na' lebing menunga, na atin dut langit. Angkansa kaya ikeleew et Empu' na ya Empu' dyeng tantu, sabab pinenyapan ye dye et sembatung lungsud.
58011017	Sabab et pengandel, sinulayan et Empu' si Abraham supaya isimaya' kenyeng bugtung neng yegang na si Isaak.
58011018	Na timinerima si Abraham et menge' tange' et Empu', pinanyap ye isimaya' ne kenyeng bugtung ne yegang misan samat kwantin pinegberes et Empu', kwan, “Na eset ki Isaak mewanan et dimung tungtung-inupu'.”
58011019	Andel ye na mekedyaring biyagen et Empu' menge' patey, beke' mekedyari sugiren, atin neinabu ganang neterima i Abraham si Isaak peuli' teyeg et ranggar biyag nega.
58011020	Sabab et pengandel dut Empu' ininunga i Isaak menge' yegang ye neng si Jakob beke' si Esau pasal dut kedyeng pegsusurungan na ibgey et Empu' kedye.
58011021	Sabab et pengandel, si Jakob, ganang mekabi' ne ya matey, ininunga ye kede sembat et menge' keyegangan i Jose neng kelelekian, pegketbes nengempu' ya et Empu' sasat megdudunguk ulu ye set lingkeg et tutungkud ye.
58011022	Sabab et pengandel si Jose ganang mekabi' ne gasi matey, nengandel ye banar pasal et pegubu' et menge' Israelita teyeg dut bangsa et Egipto, angkan negpebilin ya na biten netektak neng menge' tulang ye dut lugtang tinange' et Empu' tagna' ti' apang ilbeng duntin.
58011023	Sabab et pengandel dut Empu' menge' kegunggurangan i Moises kaya nemenakut et Keseraan et surutan Paraon na' peteyen ginsaʼt menge' memulek et tawʼt Judio, indyari tinagu' dye si Moises seled telung bulan pegketbes ya ipegyegang, sabab nebiri' dye na ya menunga banar siyekan, sampay diki simpir neng yegang lang, beke' diki dye tuminakut.
58011024	Sabab et pengandel dut Empu', si Moises ganang kela' ne kaya tinerima ye na ya yegang et dayang i Paraon neng surutan.
58011025	Erapun, pinili' ye nega na meliyutan na kebaya' et menge' taaw et Empu' neng menge' uripen duun, kas lang rumasa et diki dumaran neng peglami-lami neng begey et keselaan sasat ya upu' et surutan.
58011026	Inaku' ye ne lebing merga' ating megsandal et keliyutan et uripen sabab et Mesias imbes ating menge' kementirian et Egipto, sabab ating ganti' et biyag kaya seskeran dut langit, atin key pegerapen.
58011027	Sabab et pengandel tinirengan ye lungsud et Egipto, diki ye tinekutan iseg et surutan. Ya negsandal sabab et pegmerga' ye set Empu' na samat mekebiri' ye ne Ya neng diki mekebiri'.
58011028	Sabab et pengandel pegtumanen ye ating umanat et Neketalib beke' pegpirtik et dugu', supaya ating Dereakan neng Mengmiminasa et menge' uluanak diki ye binesanen ating menge' uluanak et menge' tawʼt Israel.
58011029	Sabab et pengandel ating menge' Israelita diminipag dut nuka' neng Meregang na' Dagat, samat dut tuug na lugta'. Segwa' ganang diminipag gasi menge' megibut neng menge' Egipto, megtuy timineklub gumbang, nelelmes dye ginsan.
58011030	Sabab et pengandel et menge' Israelita, nererban bakud neng batu et lungsud et Jeriko, pegketbes et pitung eldew et peglibut et menge' taaw et Israel.
58011031	Sabab et pengandel dut Empu', si Rahab na sembatung mememegbeis, tinayak ye et menunga ating menge' meninipi' neng Judio. Angkansa ya kaya nekeibut natey dut menge' kaya mengandel dut Empu'.
58011032	Megtuturan ku nega be? Merali' kurangen ku ne et timpu ba' ituturan ku nega pasal et kire Gideon, Barak, Samson, Jepte, Dabid, Samuel beke' dut menge' tarus et Empu'.
58011033	Sabab et pengandel dut Empu', nesakup itueng menge' mengengandel tagna' ti' menge' ibang penggewman. Negpetuman dye et ketignaan, beke' neketerima et ba' enung menge' netange' et Empu' kedye. Negpetikum dye baba' et menge' lion apang diki mekekagat.
58011034	Menge' ibang mengengandel nemasew et megdedleg na' apuy, beke' nekitangkis dye et kepeteyan dut tarem et menge' gelaman. Merungkey dye teyen segwa' binggeyan et Empu' basag na negmendyaring mekekseg pasal et peggira' sampay pinepelegyu dye ating menge' menunumpang.
58011035	Sabab et pengandel dut Empu' neterima peuli' et menge' kelilibunan ating menge' patey dye pegketbes biyagen peuli'. Maya gasi menge' iba sabab et pengandel dut Empu' nemegmendi' na dye telikuren Empu' supaya ipekulpas, sabab gaay dye nega na matey et pegpeliyutan, indyari biyagen peuli' apang meketerima et lebing menungang biyag dut langit abit Empu'.
58011036	Maya gasi menge' iba sabab et pengandel dut Empu' peginlelewen beke' peglepsan, beke' maya gasi pinirisu beke' pegpupungpungen et rantay.
58011037	Maya gasi menge' mengengandel pinegbebakal et batu seked natey, iba dye binyak tenga' et legari', beke' sengmenu pinatey et barung. Dye in miskin, angkansa megpanew dye ganang menge' kulit et menge' bibili beke' menge' kambing pegpekayen dye. Dye in miskin banar, pegpeliyutan beke' pegtiksaen.
58011038	Kaya teup tawʼt sengkelungsuran dut kedye. Meneringkuar elu' dye dut kelnangan beke' kebukiran, beke' memegtagu' dye dut menge' singkab beke' dut ruang et lugta'.
58011039	Neinabu itueng ketuturanan sabab lang et pengandel dye dut Empu', segwa' misan sinu kedye kaya neketerima pasal et ating tinange' et Empu' sabab et ingga pe' napet ketumanan ye.
58011040	Sabab maya lebing menungang pegpeperuen et Empu' dut kityu, supaya kityu keibut gasi dut kedye ba' tumanen ne et Empu' kenyeng netange' apang ginsan tyu megmendyaring taaw na' kaya sala'.
58012001	Na, antangen et biyag tyu atuʼt lugta' na samat menge' taaw dumarak dut tinendaan. Sabab et peglilibuten tyu et mekeldam na' saksi. Angkansa, apang megtuyu' tyu banar apang kepelahyun tyu dumarak dut tinendaan neng dinatun dut kityung elepan, subali' tyu itimbag ne ating menge' indeginis neng mekebelangka' kityu sampay ating menge' sala' neng sibukut kityu.
58012002	Iintun tyu dut ki Jesus kityung penyek sampay pikir-pikira' myu pasal kenye, sabab ya minewanan beke' nengdiyukup et pengandel tyu. Sabab et pegeerapen i Jesus, ya negsandal dut krus, beke' diki ya limineew misan matey ya dut krus. Na tiban, ya megearung ne dut tampa' kewanan et Empu' dut langit.
58012003	Angkansa pikir-pikira' myu ba' enungkwan neng pegsandal ye dut pegsungsung et menge' mekeselaan neng menge' taaw, supaya diki kew menglumek beke' keme'mana' pusu' mu.
58012004	Pasal et pegmuringkeseg myu atu dut keselaan, ingga napet myu megpeturu' kew et diring dugu' sabab et pengandel myu.
58012005	Nelipatan myu ne be ating pengindu' et Empu' dimyu na tiningkagan ye kemyu bilang yegang ye? Kwan ye, “Yegang ku pikir-pikira' ba' ikew pegtignaen et Begerar, beke' kasi' pegpereata' pusu' mu ba' ikew pegreganen ye.
58012006	Sabab pegreganen et Begerar sebarang pegirgen ye, beke' dusaen ye sebarang pegterimanen na samat yegang ye.”
58012007	Sendali' keliyutan na' atin pegtitigna', sabab inantang ne et Empu' na kemyu kenyeng yegang. Sinung yegang taku' na diki pepetigna' et kenyeng Ama?
58012008	Sabab ginsan pepelabay et samat kwantin neng pegtitigna'. Ba' kemyu kaya pegtignaen, subali' kwantin kemyu yegang dut liwan, diki tantung menge' yegang ye.
58012009	Lyu sentin Ama' tyu atuʼt lugta' megpengrega nega kityu. Kwana' mene taku' dut Empu', diki be lebing mepatut na kityu pesakup dut Ama' tyu dut langit?
58012010	Seraba neng ama' tyu atuʼt lugta pegtignaen ye kityu et isek-isek lang na' timpu sabab et sewd dye ne atin ikenunga tyu. Segwa' Empu' pegtignaen ye kityu dut ikenunga, supaya kebagi' tyu dut kenyeng pasek ketignaan.
58012011	Kaya pegtitigna' na merasa atin pe' in segwa' mesakit banar. Pegketbes ga in, liwanan ye ketignaan beke' kesenangan sebarang netulduan et samat kwantin.
58012012	Angkansa pebesaga' myu dimyung pengandel samat pegbasag myu et dimyung gaang na' menge' lengen beke' melulumek na' tukud.
58012013	Petignaen tyu mayang bebyaan et menge' tiked tyu, supaya dye in na maya pengandel na samat pangkul, diki dye merugnan, segwa' supaya megulinan sampay masag.
58012014	Pegtuyui' myu mekesulut ginsaʼt menge' taaw beke' megpepasek metigna' kew, sabab diki mebiri' myu Begerar ba' diki kew pasek metigna'.
58012015	Ingti' myu na diki kew telikuran et ating redyiki' et Empu' supaya kaya lumtew neng kepeit-peitan neng mewanan et keeriweraan neng negperiwara' et kineldaman.
58012016	Ingti' myu na kaya dimyu megpekibeis etawa kaya pengempu', samat si Esau neng negpelen et kepetutan et kenyeng pegkeuka'.
58012017	Pegketbes samat sewd myu, ganang ingin ye ne pusakaen ating pegperuntung, kaya binggey kenye et ama'. Misan ne megtuturu' luha' ye, kaya ne neberuba pikiran et ama' ye.
58012018	Ingga pe' nekapet kew dut bukid et Sinai na ba' embe mekedyaring et menge' tawʼt Israel na mekutew dut megdedleg na' apuy, dut merarem neng kelingban, dut kerurem-rureman beke' ribut.
58012019	Ingga pe' nekapet kew dut tiup-tiup et budyung etawa samat duldug basag et beres angkan sebarang nemekekingeg negpeingasi' ne tumngew neʼt beres dut kedye.
58012020	Sabab diki dye mesendalan ating daak et Empu', kwan ye, “Misan ba' kesanggid lang menge' ayup dut bukid et Sinai tu', keilangan bekaleʼt batu seked matey.”
58012021	Tantung ketakut-takut seyekan, misan si Moises negsugid, “Megpipigpig ku neʼt takut.”
58012022	Segwa' dut menungang bukid et Sion atin ga napet myu na dut Jerusalem na' langit, neng lungsud et Empu' neng biyag na kaya seskeran. Nekapet kew dut pegtimung-timungan et menge' diki meitung-itung na' menge' melalami neng menge' dereakan et Empu'.
58012023	Antangen myu na nekapet kew dut pegtimung-timungan et menge' unang mengengandel, na nekesurat kedyeng menge' ingaran dut buuk et biyag dut langit. Nekapet kew dut Empu' neng mengungukum et ginsaʼt taaw, dut menge' kurudua et menge' metitigna' neng menge' taaw neng negmendyaring sukup.
58012024	Nekapet kew dut ki Jesus neng megpepetnga' et Bagung Pinegsulutan, beke' dut pinirtik na' dugu' Ye na lebing mekewasa luwas nega dut dugu' neng sinimaya' i Abel.
58012025	Angkansa ingti' myu na diki mendinan Empu' neng megampang dimyu. Sabab ba' diki neketangkis menge' keupu'upuan tyu ganang inendian dye si Moises na ating negsiwara' kedye atuʼt lugta', megdemikian enukwan pegdusa gasi kityu ba' mendinan tyu ating negsiwara' tiban teyeg Empu' dut langit.
58012026	Neinabu ating timpu sabab et beres et Empu', nemenggeleng dunya'. Segwa' tiban pinengtange' Ye, kwan ye, “Kasa nega yegyegen ku dunya', temed diki lang et dunya' lang ba' diki sampay langit.”
58012027	Ating bebresen na “Kasa nega” ingin bersen ugaren nega sebarang menge' pinenggeleng - atin indeginis neng pinendyari, supaya sebarang kaya nemenggeleng ating metitinda.
58012028	Angkansa megsukur dut Empu', sabab maya meterima tyu na pengmilikan na diki mekegleng, beke' mengempu' tyu et keterima-terima, untabi' beke' pegketakut dut kenye.
58012029	Sabab ating Empu' tyu samat kelang megdedleg na' apuy neng pengruhungan ginsan.
58013001	Daran kew megiregan bilang memegtipused.
58013002	Teyaka' myu et menunga sebarang taaw tumpang, sabab diki sinewran, dereakan ne pelan et Empu' ating pinetindal dye.
58013003	Sampay rendema' myu sebarang nepipirisu, iantang myu samat dye kebaya' myu dut pipirisuan. Megdemikian ating menge' pepeliyutan, pengrasa myu samat kemyu gasi neng pepeliyutan.
58013004	Pasal et pegesawa, subali' tyu esipen atin sampay keilangan ne kilelanen et ginsan na endey megbeis, sabab ukumen et Empu' sebarang memegbeis sampay ginsaʼt meraat neng kenepsuan.
58013005	Kasi' myu pegmergana' pirak banar, segwa' mesdengan kew ne ba' enu maya tiban dimyu sabab negberes Empu', “Diki ku ikew tirengan etawa pesaran.”
58013006	Angkansa diki malang-alang megsugid et kwantin, “Ating Begerar tumabang daken, diki ku tumakut. Enu mebutbuwat et taaw daken?”
58013007	Rendema' myu sebarang megpenginuna dimyu, na penuldu' et beres et Empu' dimyu. Dengdenga' myu ba' enukwan pemimiyag dye beke' bala' myu et sungtuhan kedyeng pengandel dut Empu'.
58013008	Si Jesus Kristo sali' et kegapun, tiban beke' ngian masa.
58013009	Kas kew pebagus-bagus dut menge' lein-lein na belingkeg neng pemenuldu'. Segwa' lebing menunga ba' pengandel myu mepebasag sabab et redyiki', diki sabab et keradya sabab et kekanen, na kaya guna et sebarang nemekekaan et atin in.
58013010	Kityu maya si Jesus, antangan ye sembatu neng simaya' dut ranggar tyu. Na diki teupen mengaan dut ranggar tyu ating menge' paring Judio neng memegsuku' dut Templo neng menge' Judio.
58013011	Sabab mengandel dye ating lelaging arat, ganang ating menge' dugu' et ayup na sinimaya' pegbiten et metaas na' pari' dut sisingled et pasek ketigna'tignaan bilang simaya' supaya kemeapan et keselaan et menge' taaw. Segwa' sebarang bilug et sinumbali' neng ayup, atin pegtutungen et liwan dut pineglungsuran dye.
58013012	Megdemikian si Jesus negsandal dut liwan et pineglungsuran dye supaya megunasan ye kedyeng keselaan pebiya' kenyeng dugu'.
58013013	Angkansa dumuntin tyu dut kenye, dut liwan et pineglungsuran tyu, ingin bersen na tirengen tyu menge' arat et menge' pari' neng Judio beke' megsandal tyu et keliyutan neng pinegsandalan i Jesus gasi.
58013014	Sabab diki atuʼt dunya' deranen et penglegdeng tyu, segwa' pegerapen tyu ating lungsud dut langit na megderateng.
58013015	Angkansa daran tyu mengulmat et simaya' neng pengdayew dut Empu' sabab et ki Jesus. Pengdayew neng pepebunayag et baba' et taaw na mengengandel kenye neng Begerar.
58013016	Kasi' myu peglipati' memuwat et menunga beke' pegtabang dut iba, sabab atin key neng simaya' pegenpan et Empu'.
58013017	Endela' myu ketulduan et menge' megpenginuna dimyu sampay pesakup kew dut kedyeng pemegbeg. Sabab dye pemeruri et kurudua myu, beke' dye pesebaban dut Empu'. Mibut kew kedye supaya pegkeradya dye meksanan. Diki lang kebgey kedye et kerupukan, sabab et itue ikenunga myu gasi.
58013018	Ipenelanga' myu kami, sabab menunga penedseled kay beke' pengatas kay beberapa na megpengebiyagan et mebentel.
58013019	Pegpeamay-amay ku dimyu na megpenelang kew supaya mekepeuli' ku megtuy set dimyu.
58013020	-
58013021	Empu' na nemiyag peuli' dut Begerar tyu neng si Jesus na antangen ye neng mekseg na' mememastur tyu, na sabab et kenyeng kepeteyen neng simaya', tinantu Ye atin neng kaya seskeran neng pinegsulutan dut Empu' pebiya' dugu' Ye. Ating Empu' na minewanan et kesenangan duulan ginsan kew teyen et menunungang indeginis neng keilangan myu supaya mekeradya myu Kenyeng gaay. Beke' buwaten ye teyen kityu sebarang mekesulut Kenye sabab dut keradya i Jesus Kristo, neng mepatut na deyewen et daran-peraran. Amen.
58013022	Pegengaten ku, menge' ketipusdan, na pikir-pikira' myu banar pasal daken neng menge' pemitua dimyu, sabab mebaba' lang daken neng sinurat na megpepangger dimyu.
58013023	Gaay ku na ipesewd dimyu na si Timoteo neng tipused tyu nekeliwan ne dut pipirisuan. Ba' ya kerateng sekali', ipebaya' ku ya surung set dimyu.
58013024	Penglinga' myu kami dut megpenginuna dimyu beke' dut ginsaʼt menge' ketipusdan. Pegpenglingen kew et menge' ketipusdan mawa' dut bangsa et Italia.
58013025	Teyen mesen dimyuʼt ginsan ating redyiki' et Empu'.
59001001	Mewanan ki Jakob, na mengsusuku' et Empu' beke' et Begerar neng si Jesus Kristo. Pepeapet ku itueng pegpangling ku dut menge' sempulu' duwang tutusan neng menge' tawʼt Judio na mengengandel negpekparak eset lein-leing bangsa et dunya'.
59001002	Menge' tipused ku, menep kew ba' kemyu detengan et lein-lein na pegsulay,
59001003	sabab sewd myu na lebing tumeteg kew eset pegandel myu pegketbes myu mepengindeagan itueng menge' pegsulay.
59001004	Indyari subali' kew megpekepangger beberapa supaya kemyu megmendyaring tibuuk beke' megbara', kaya kekurangan.
59001005	Segwa' ba' misan sinu dimyu diki kesewran ba' enu menunga buwaten, mengangat ya kesewran teyeg Empu' beke' ya in begeyan. Sabab Empu' in metinebangen beke' kaya ipelelew sabab et pegtewen Kenye.
59001006	Segwa' sebarang megteew subali' mengandel beke' endey megalang-alang. Sabab pegalang-alang in samat gumbang et dagat na pegpepeliren et deres misan embe.
59001007	Endey marap keterima et misan enu mawa' dut Begerar itueng taaw,
59001008	sabab daran pepinda-pinda et pikiran ye beke' diki mesewran ba' enu tantung kegeayan.
59001009	Pasal et kebentugan et miskin neng mengengandel, subali' menep dye sabab metaas dye eseʼt pemiri' et Empu' sabab et pengandel dye ki Jesus Kristo.
59001010	Beke' et deyahang mengengandel na ipedalu-dalu dut pinegpebaba et Empu' eset kenye, sabab kedeyahan in lumibuwas samat burak et ilemunen.
59001011	Itueng ilemunen megtuug eset lened et eldew ganang tumetaas atin. Mekeurut bukburak ye beke' megberuba nunga ye. Megdemikian kwantin gasi deyahan in matey eset kinetngaaʼt pegpeperuri dye.
59001012	Mesukud ating taaw neng megteteteg set Empu' luwas et pegsulay. Sabab pegketbes ye mesulayan, keterima ya et kuruna, itue ne biyag tinange' et Empu' eset menge' pegmerga' dut kenye.
59001013	Endey sugiren et misan sinu na ba' ya seled et kesulayan pedingan et pegegiten na, kwan, “Pegegiten ku et Empu'.” Sabab Empu' in kaya mekeagit et meyaat, beke' kaya Ye gasi pegegiten misan sinu.
59001014	Temed mekeagit itueng taaw na ba' ya negayat beke' nepebaya' eset diring kenepsuan ye.
59001015	Na ba' kenepsuan in tumuhu' beke' megamutan, mua' itue et keselaan. Na ba' nebiaksa ne taaw dut keselaan mua' et kepeteyan dut Narka'.
59001016	Menge' pegmerganen ku neng ketipusdan, kas kew perunding.
59001017	Kede menungang begey beke' tibuuk neng begey tihad dut langit, mawa' dut Ama' na nengguna et ginsaʼt megtetlang dut langit. Megpinda itueng menge' silu' nengguna Ya, temed diki Ya megpinda misan ingyan. Kaya Ye kityu pegtektak etawa pegtirengan misan ne eset kelingban.
59001018	Kesdengan Ye na kityu megmendyaring yegang Ye pebiya' et mengandel tyu eset beres neng kebnaran, supaya medayew tyu beke' megmendyaring lebi eset ginsan neng binwat Ye.
59001019	Menge' pegmerganen ku neng tipused, indani' myu itue, kede sengketawan dimyu kepateng kew banar kumingeg, emat-ematen myu meres, beke' emat-ematen myu megeripuruen.
59001020	Sabab iseg in kaya meketabang eset menge' taaw apang megmendyaring metigna' dut penyek et Empu'.
59001021	Angkansa telikuri' myu ginsaʼt menge' mereraking binwatan, beke' ugaran meyaat neng arat, beke' pekimbaba' na terimanen itueng bebresen et Empu' na neluwak set pusu' myu na kepuwas eset kurudua myu.
59001022	Mengebiyagan kew kuyun eset beres et Empu'. Na ba' itue pegkikinggen myu lang segwa' kaya pegbuwaten, pegekalan myu lang diri' myu.
59001023	Sabab sebarang megkingeg lang et beres beke' kaya pegpemuwat et itue in, mepesiring eset sembatung taaw timineyuma et seramin, ne' megbirinen ye diri' ne' rupa ye.
59001024	Indyari nugad pegketbes mebiri' ye, megtuy melipatan ye ba' enukwan dagbes ye in.
59001025	Segwa' sebarang pengintatew et tantung ketulduan et Empu' na mekepelayam eset taaw teyeg keselaan beke' kepeteyan, beke' pepelahyun pegbuwat ating ketulduan, itueng taaw peruntungan banar et Empu' eset ginsan neng keradya ye. Sabab ya in taaw na lein lang mengingingeg pegketbes in mekelipat, segwa' ya pegbuwat et itueng ketulduan.
59001026	Na ba' pegerimen et misan sinu na ya tantung mepengendelan eset Empu' segwa' kaya gasi kesewd petngew et dila' ye, kaya kegunaan et keendelan ye eset Empu' beke' pegrundingan ye lang diri' ye.
59001027	Kwantin key mepengendelan Kenye neng pegtugutan beke' pegduulan et kityung Empu' beke' Ama; tebangan menge' miskin beke' kelilibunang balu eset kedyeng keliyutan, beke' ingtan diri' dye na diki merekitan et kereatan et dye in sagka' dut Empu'.
59002001	Menge' tipused ku, bilang menge' mengengandel eset kityung Begerar Jesus Kristo, neng bantug na' Begerar, endey kew pemi'mili' et taaw.
59002002	Supama, ba' sumled dut timungtimungan myu itueng sembatung lelaki na megsising-sing et bulawan, beke' megbebadyu' et megseru, indyari sumled gasi sembatung miskin na megbebadyu' et tempel-tempel.
59002003	Na ba' perurien myu et mekinunga itieng megseru badyu' beke' ibres kenye, “Arung ke atue,” indyari bersen myu gasi eset miskin, “Teyeg ne lang dimu,” etawa lengku, “Eset datag ne lang in arungi' abit tiked ku.”
59002004	Na ba' kwantin arat myu, pememili' kew et sebaya' myu beke' pengukum kew ne et kaya sugat neng pikiran.
59002005	Pegmerganen ku neng menge' tipused, kingeg kew, pinili' et Empu' itueng menge' miskin apang megmendyaring deyahan eset pegandel, beke' supaya memusaka' et pengmilikan neng tinange' Ye eset menge' pegmerga' Kenye.
59002006	Segwa' ipinelew myu lang gasi itueng miskin. Pikira' myu! Itueng deyahan penggipit dimyu beke' dye in pengguyud dimyu dut bibiseranan, diki ne buwaten eset menge' miskin.
59002007	Sampay dye gasi in penglimut eset mebantug neng ingaran i Jesus Kristo na pekikisembatu myu?
59002008	Menunga pegbuwaten myu in, na ba' pegtumanen myu lang banar Keseraan binggey et Empu' na nesurat dut Kesuratan, kwan, “Mergana' sebaya' mu samat bilug mu.”
59002009	Segwa' ba' kaya se'sali' pemiri' myu eset taaw, kemyu in nekesala', sabab kaya mengandel kew et Keseraan, na tegesala' kew.
59002010	Sabab sebarang pegtuman et ginsan neng Keseraan segwa' sumagka' et sembatu lang in, sumagka' gasi et ginsan neng Keseraan et Empu'.
59002011	Sabab Ya in pegsugid, kwan, “Kas pegbeis-beis,” ya gasi in negsugid, kwan, “Kas pematey.” Ba' misan kaya ke pesi pegbeis-beis, temed pematey ke gasi, penagka' ke gasi et Keseraan.
59002012	Angkansa peginget kew et buwat myu beke' beres, sabab ukumen kew kuyun eset Keseraan na megpelayam eset dimyu teyeg et keselaan.
59002013	Sabab diki mengingasi' et pegukum Empu' eset menge' kaya pendey mengingasi'. Segwa' sebarang meingesinen kaya reasan tumakut dut timpu et pegukum et Empu'.
59002014	Menge' tipused ku, enu taku' kepulusan et sembatung taaw, na ba' sugiren ye na ya mengengandel segwa' kaya gasi pepesebenaran ye et pegbuwaten? Mebawi' taku' ya et kwantin neng pegandel?
59002015	Supama sembatung tipused in kaya repanan beke' kaya kekanen.
59002016	Na ba' maya sembatu dimyu meres kenye, kwan, “Dyeganan ke teyen et Empu'. Pegimara beke' pengaan seked biyag,” segwa' kaya gasi ya pegbegeyan et keilangan ye. Asal kaya guna kedye pengandel myu.
59002017	Megdemikian kwantin gasi itueng pegandel. Ba' beres lang pengandel tyu, na kaya pinebiri' pebiya' et menungang pengeradya tyu, kaya guna atin, bilang patey lang.
59002018	Segwa' maya pegdawa pasal et leing-leing pengandel, kwan, “Maya taaw na maya pegandel, beke' maya iba na maya penabang ye dut menge' iba ye.” Indyari itubag ku gasi, “Kaya kebiri' ku pegandel mu ba' kaya megbebaya' keradya. Segwa' daken, ipebiri' ku gasi eset dimu itueng pegandel ku pebiya' et keradya ku.”
59002019	Pengandel ke na bugtung lang Empu', na menunga atin! Menunga atin! Temed misan itueng menge' diwata i Seytan pemengandel itue gasi, beke' megsisilsig nega sabab et takut et Empu'.
59002020	Uy, ikew neng merupang na' taaw! Pebnaran ku dimu na kaya kegunaan itueng pegandel na kaya megbebaya' keradya.
59002021	Rendema' keupu'upuan tyu si Abraham in, ipinetigna' et Empu' sabab eset kineradya ye neng pegsimaya' eset yegang ye neng si Isaak dut sisimeyaan. Diki be taku?
59002022	Mebiri' myu esentin na megbebaya' pegandel ye beke' menge' keradya, indyari negmendyaring metuman pegandel ye sabab et kineradya ye.
59002023	Kwantin netuman pegsugiren et Kesuratan, kwan, “Si Abraham in nengandel dut Empu', beke' sabab et itue ya in pinantang na metigna' et Empu'.” Sampay binetengan et Empu' si Abraham “bi'bila' et Empu'.”
59002024	Esentin myu lang mepemintangan na sembatung taaw metigna' dut Empu' sabab gasi et menge' keradya ye, beke' diki punsabab gasi eset pegandel ye lang in.
59002025	Kwantin gasi si Rahab, itueng libun na pengebiyagan et mememegbeis, tinerima ye et meatur itueng menge' meninipi' eset lungsud et Israel beke' tinuldu' nega eset kedye ibang dalan apang kepelegyu dye. Sabab et itueng binwat ye, ya in pinantang na metigna'.
59002026	Indyari ba' enukwan patey itueng bilug na neparak eset kurudua, megdemikian gasi patey itueng pegandel na neparak eset buwat.
59003001	Menge' tipused ku, endey ne geayen megmendyaring menunuldu' eset mekansang eset dimyu. Sabab pegsesewren myu ne pesi na kami menge' penuldu' ukumen et mesigpit luwas eset iba.
59003002	Ginsan tyu tu' meserit megkesala'. Sebarang kaya pegkesala' misan ingyan dut pemresan ye, ya in atin key metulid neng taaw, beke' kesewd mengdeheng et tanan ne bilug ye.
59003003	Na supama, ba' siningalan baba' et kura', itue mepeasip dye kityu beke' metundan ginsaʼt bilug dye misan embe geayen te.
59003004	Megdemikian kwantin gasi kapal letew. Misan ne itue tantung kela' beke' pegsundur et mebasag neng deres, mekepeberiyung itue pebiya' eset sembatung merinek neng bensaan misan embe geayen et memensaan.
59003005	Megdemikian kwantin gasi itueng dila' et taaw, misan ne merinek bagi' et bilug, masi mekepeabbu itue pasal et pegkebuwat et kela'. Pemintangi' myu ne lang mepeleblab et merinek neng apuy itueng kegebaan.
59003006	Dila' in samat sembatung apuy, sabab sengkepuunan itue et kereatan na ipedaki et ibang bagi' et bilug dut kereatan ye. Keperidi' dila' et ginsaʼt pegketaaw tyu. Mawa' ki Seytan dut Narka' itueng meraat neng apuy beke' megdeleg eset ginsan neng biyag et taaw.
59003007	Sabab ginsan neng ginisan et menge' begit beke' setwa', na megpanew etawa meglilit etawa meglelegdeng dut danum in, mepeguep beke' tantu pesi mekepeguep et taaw.
59003008	Segwa' kaya misan sinu mekepetngew et dila'. Meyaat banar itue beke' kaya misan sinu mekedeheng, baha et tantung mebisa na mekepatey.
59003009	Dila' tyu ne pegusalen eset pegdayew dut Begerar Empu' neng Ama' tyu, indyari itue ne gasi pegusalen tyu eset penuara dut taaw na binwat kedagbes et Empu'.
59003010	Mawaʼt sembebatung baba' et pegdayew beke' penuara. Menge' ketipusdan ku, subali' diki itue meinabu eset menge' mengengandel.
59003011	Murbur be taku' eset sembatung buwal itueng manag neng danum beke' measin neng danum? Asal diki!
59003012	Menge' tipused ku, diki tantu mekepemua' et olibo itueng puun et igus, etawa igus eset puun et ubas. Diki gasi murbur eset buwal et measin neng danum, manag neng danum.
59003013	Na ba' maya eset dimyu kesewd beke' mepateng menge' ebiaan et Empu', subali' ipebiri' ye itue pebiya' et menunungang pemimiyag, bua' et kepengimbebaan beke' kesesewran.
59003014	Temed ba' megmilik eset pusu' myu imbeng na meraat beke' gaay myu ipetaas diri' myu eset sebaya' myu, kasi' myu ipegabbu na meutek kew. Ba' buwaten myu atin ipeantang myu kebenaran dut keembutan.
59003015	Lein lang mewanan dut Empu' kwantin neng kesesewran, imbes kwantin neng kesesewran na maya menge' tawʼt sengkedunyaan. Kaya binggey et Nakem et Empu' itue, erapun mawa' ki Seytan in.
59003016	Sabab misan embe mengmilik itueng imbeng beke' kegarukan, megmilik gasi keeriweraan beke' ginsan neng ginisang meraat neng buwat.
59003017	Segwa' sebarang maya kesesewran mewanan dut Empu', munaʼt ginsan itueng maya menungang pemimiyag. Dye in pegmerga' et kesenangan, metinebangen, mesabar, baha et ingasi' beke' menge' menungang keradya, kaya pemi'mili' beke' kaya pebe'balu'.
59003018	Indyari, dut sebarang megpengebiyagan eset kesenangan lang beke' kesewd pekisulut, mebiri' dye ketignaan eset arat et menge' sebaya' dye.
59004001	Na', pegmewanan et pegbanta-banta beke' pegatu-atu eset dimyu, atin neng meraat neng kenepsuan na pegatu-atu eset penedseled myu.
59004002	Maya pegerimen myu segwa' kaya myu itue meketerima, angkansa megmendyaring mengimatey kew ne lang apang meisi' mu lang itue. Sabab pegaku' myu et menge' ginisan na lein dimyu, pemegiseg beke' pemegbanta-banta. Indyari kaya myu meketerima pegerimen myu in, sabab kaya kew peneew dut Empu'.
59004003	Misan ne peneew kew kaya gasi meketerima myu, sabab meyaat purisnan myu. Peneew kew apang usalen dut diring kesenangan et bilug myu.
59004004	Kemyung menge' taaw na diki mepengendelan dut Empu', kaya be taku' mekesewran myu na ba' gaay myu meraat na arat et dunya' in, pegbentanen myu gasi Empu'? Angkansa misan sinu megingin et meraat na arat et dunya' in, megmendyaring gasi kebanta et Empu'.
59004005	Subali' ne endey na pegpikiren myu kaya kegunaan atueʼt seled Kesuratan, kwan, “Tantung mesked ating pegmerga' et Empu' eset kurudua na binggey Ye ampa' peglegdengan eset kityu.”
59004006	Temed tantu pemegey et Empu' eset kityu lebing mebasag na redyiki' supaya na pegsagka' tyu ating meraat na napsu'. Angkansa kwan dut Kesuratan, “Segkaan et Empu' dut menge' melelandew, segwa' penabang Ye gasi dut mepengimbaba.”
59004007	Angkansa pesi subali' pesakup kew dut Empu'! Etuani' myu si Seytan, indyari pereyunan ye kemyu.
59004008	Pekabi' kew dut Empu', indyari Ya in kumabi' eset dimyu. Ipetigna' pengebiyagan myu, kemyung mekeselaan, beke' tibuuka' pikiren myu na endelen Empu', kemyung pepinda-pinda pikiran.
59004009	Megsusun kew, rumupuk beke' sumiyak sabab et keselaan myu. Sembii' myu et pegluha' telengkak myu in, beke' kerupukan dut keenepan myu.
59004010	Megpekimbaba' kew dut elepaʼt Begerar, indyari ipetaas ye kemyu.
59004011	Menge' tipused, endey kew meglitlimut et sebaya'. Itueng penawey etawa pengukum et tipused ye in, penawey beke' pengukum gasi et Keseraan et Empu'. Segwa' ba' pengukum myu et Keseraan, lein ke ne menunuman et Keseraan, imbes sembatung mengungukum et atin.
59004012	Sembatu ga na si Empu' megbegey et Keseraan beke' Ya ga in mengungukum. Tantung Ya lang maya kepengyedian mebawi' taaw etawa meniksa' dye. Segwa' kemyu, sinu kemyu taku' apang mengukum et sebaya' myu?
59004013	Na' kingga' myu itue, kemyung pegberes, kwan, “Tiban etawa diklem, sumurung kay samat kwantin beke' itueng lungsud, indyari seng teun kay tumerna duntin, megpeelen beke' keuntung et kela'.”
59004014	Manu, pegsesewren myu ba' enu meinabu dimyu diklem? Diki ne sewd myu! Sabab biyag myu samat gabun, na megletew tetegeyan, segwa' mepapas sekali'.
59004015	Imbes subali' kwantin key bersen myu, kwan, “Na ba' duulan et Empu' beke' megbiyag kay nega, buwaten kay itueng keradya samat itue etawa samat itie.”
59004016	Temed tiban kemyu tu', meabbu beke' melandew pasal et mebuwat mu. Meraat ginsaʼt mekepeabbu na kwantin!
59004017	Indyari, sebarang nekesewd et menunga teyen subali' tantung memuwat atin. Temed ba' kaya itue pegbalen, atin mekepesala'.
59005001	Na kemyung menge' deyahan, kingga' myu, siyaki' ne et merensag, sabab et kesigpitan na dumateng dimyu.
59005002	Buruk ne pegkedeyahan myu beke' kinaan neʼt endap menge' repanan myu.
59005003	Bulawan beke' emas myu in kinaan neʼt garang. Indyari itueng garang gasi in, megmendyaring keterangan atu eset dimyu beke' samat apuy na menimpus et uned myu. Nenimung kew et pegkedeyahan tibaʼt emuring timpu.
59005004	Kingga' myu! Pengurangin ne sagka' eset dimyu itueng menge' taaw na kaya tinengdanan myu eset pegkeyg et uma myu. Napet ne langit eset pengingeg et Empu' neng Begerar Mekepengyedian ating pengurangin et ginsan neng mengengeradya myu in.
59005005	Negpekensangan kew ne et mesked, negpesangka' kew ne atueʼt lugta'. Pinetambek myu ne banar bilug myu samat sapi' neng susumbelien.
59005006	Inukum myu beke' pinepatey myu menge' metitigna' na taaw, misan kaya dye nemengatu eset dimyu.
59005007	Menge' tipused neng mengengandel, angkansa pesi pegsendalan kew, seked eset pegdateng et Begerar neng si Jesus. Pemintangi' myu ne lang mengunguma in. Pegtuyuan ye neʼt mesked na sasat tegeyen ye itueng mergang buaʼt uma ye, beke' pegsendalan ye seked maya ating megunang sampay emuring delek.
59005008	Subali' megpekepengna' kew gasi, kepenggera' seled myu, sabab mekabi' ne dumateng Begerar.
59005009	Menge' tipused, endey kew pegsiib-siib, apang diki kew ukumen et Empu', sabab mekabi' ne dumateng keukuman!
59005010	Menge' tipused, siringa' myu menge' tarus tagna' ti' na negsugid et abar et Empu'. Negsandal dye et mesked eset timpu et keliyutan.
59005011	Birina', pegbersen tyu na mesukud itueng menge' mesendalan. Nekingeg myu ne pesi itueng kesendalan i Job tagna' ti', beke' kesewd myu itueng binwat et Empu' kenye dut emuri, pepebiri' lang atin pegmerganen beke' meingesinen et Empu'.
59005012	Menge' tipused, segwa' luwas et ginsan, kingga' myu banar itue. Kas kew pengibet ba' kemyu menange'. Kasi' myu ne pegsugira', kwan, “Ba' megembut ku, teyen dusaen kuʼt Empu' dut langit.” Etawa, pegsugira', kwan, “Teyen dusaen kuʼt Empu' neng memegbeg et dunya' ba' megembut ku.” Etawa menange' pebiyaʼt misan enu. Sereng ne ba' isugid myu e'e', kwana, “Ee'.” Etawa ba' isugid diki, kwana, “Diki.” Ba' lumbi kew esentin, kalu' maya ukumen et Empu'.
59005013	Ba' maya keliyutan misan sinu eset dimyu, megpenelang ye. Ba' maya megeenep, mengulilal ya eset pegdayew dut Empu'.
59005014	Ba' maya meinglew eset dimyu, ipetingkag ye menge' megurang neng pegtingtimung eset pegandel, supaya ipenelang ya beke' pedlisan et lana eset kepengdyarian et Begerar neng si Jesus.
59005015	Indyari pegulinan itueng meinglew, pebiya' et penelang na maya pegandel. Bengunen ya et Empu' beke' empunen ba' maya keselaan ye.
59005016	Angkansa pesi daran mesisibega' myu dut menge' kesebeyaan myu ba' enu itueng dimyung keselaan, indyari ipenelang kede sembatu apang megulinan kew. Maya basag eset penelang et taaw neng metigna'.
59005017	Si Elias in sali' tyu gasi neng taaw. Tantung penelang ye na diki ne dumlek, indyari seled et telung teun beke' enem neng bulan kaya ne diminlek dut lugta.
59005018	Segwa' negpenalang gasi ya peuli', angkansa diminlek ne beke' nememua' menge' luluwaken dut lugta'.
59005019	Menge' tipused ku, ba' maya sengmenu eset dimyu negpesuwey et keberbenaran, indyari maya sembatu nekepeseuli' kenye,
59005020	indani' myu itue: sebarang nekepeseuli' dut sembatung mekeselaan mewanan dut kaya sugat neng pemimiyagan ye, kurudua ye in nebawi' mu eset kepeteyan, indyari neugad mekansang neng keselaan ye.
60001001	Mawa' ki Pedro neng Apostol i Jesus Kristo negsurat et itue surung dut menge' taaw et Empu' na nemegpekparak na menge' nemenumpang dut menge' probinsiya et Ponto, Galasia, Kapadosia, Asia beke' Bitinia.
60001002	Kemyu pinili' et Empu' Ama' uyun dut Kenyeng kesesewran tihad negaʼt tagna' ti', supaya mepepasek metigna' et Empung Nakem apang kesunud ki Jesus Kristo, beke' megmendyaring melinas sabab dut kewasa et Kenyeng pegkepatey neng simaya'. Kumansang teyen redyiki' beke' kesenangan et Empu' eset dimyu ginsan.
60001003	Deyewen tyu ating Empu' beke' Ama' et Begerar tyu neng si Jesus Kristo. Sabab et kelang ingasi' et Empu' kityu, pinegyegang tyu peuli' et sembatung bagung biyag na maya pegarap, sabab lang et pegkebiyag peuli' i Jesus Kristo teyeg dut kepeteyan.
60001004	Na mekpetan tyu ating menungang redyiki' na diki merungkat, kaya meridi', beke' diki megberuba. Ating kementirian na' atin nepanyap et Empu' dimyu dut langit.
60001005	Sabab et pengandel myu, kemyu dyeganan et kepengyedian et Empu' sasat pegtetegeyan myu kepuwasan neng pinanyap na ipebunayag dut emuring eldew.
60001006	Sabab et itue, mepatut na kemyu menep asal, misan ne tiban kemyu kelabay et iba-ibang pegsulay seled et senung timpu.
60001007	Deulu' bulawan neng mekeusiba', pepelabay nega dut apuy supaya mesewran ba' banar tantung bulawan. Megdemikian gasi dimyung pengandel, luwas nega dut bulawan, atin pepelabay gasi dut pegsulay supaya mesewran ba' banar mebentel apang kemyu deyewen, mepebantug, beke' untebien eset Eldew na mepebunayag si Jesus Kristo eset sengkedunyaan.
60001008	Ingga nebiri' myu Ya kwit ti', segwa' Ya pegmerganen myu ne. Ingga gasi mebiri' myu Ya tiban, segwa' nengandel kew ne Kenye. Sabab et itue, megapew ne enep dut dimyung pusu' dut kelang kesegyanan na diki mapet-apet ituturan, na' teyeg Empu' dut langit ne' kesegyanan.
60001009	Sabab nekeyg myu ne bua' et dimyung pengandel eset Kenye, ating kepuwasan et kurudua myu.
60001010	Pasal et kepuwasan na itue, inintetew et menunga et menge' tarus neng nenarus pasal et pinanyap dimyu neng redyiki' na itue e.
60001011	Inintetew dye itue e ba' ingyan beke' enungkwan meinabu. Pasal et itueng penewnan, atin pegtentuen et Nakem i Kristo neng diminapel kedye na pinegnaan neng pinebunayag eset kedye neng lagi' ating keliyutan sandalen i Kristo beke' itueng kesunud na kebentugan na meterima Ye.
60001012	Ganang ipinebunayag dye pasal itueng keberbenaran itue, lahyun gasi sewd kedye et Empu' na atin pegbuwaten dye in asal kepulusan myu, diki lang kedye. Itueng keberbenaran na itue nekingeg myu tiban dut menunuldu' et Menungang Abar et Empu'. Pegberes dye dimyu pebiya' dut kepengyedian et Empung Nakem neng pinesurung kedye teyeg dut langit. Pasal gasi keberbenaran na itue, gey-gaay dye na mesewran misan menge' dereakan et Empu' dut langit.
60001013	Angkansa penyapa' myu dimyung menge' pikiran dut pegbuwaten myu pebiya' medehengen myu atin apang megpekepangger kew beke' mengarap kew banar et redyiki' neng mekpetan myu ganang mepebunayag peuli' ne si Jesus Kristo.
60001014	Bilang mesinunuren neng menge' keyegangan, ibuta' myu Empu' beke' endey ibuten ating meyeyaat neng napsu' samat pegbuwaten myu sene ti' na kemyu ingga pe' mekereti' banar pasal et Empu'.
60001015	Segwa' samat Empu' neng pasek metigna' neng neningkag dimyu, kwantin gasi dimyu megpepasek metigna' kew gasi, misan enu eluen myu.
60001016	Sabab nekesurat dut Kesuratan, na kwaʼt Empu', “Megpekepasek Metigna' kew, sabab Aku tu' mepasek metigna'.”
60001017	Kaya misan sinu peginturen et Empu'. Sama-sama ukumen Ye ginsan kuyun dut menge' buwat dye. Asal sabab et pegtingkagen myu Ya et Ama' ba' menelangin kew, untebia' myu Ya sasat kew pebibiyag et diki mekwit atuʼt dunya.
60001018	Sewd myu ba' enu lingkat dimyu dut kaya keguna-guna neng pemimiyag neng pinusaka' myu dut dimyung kegunggurangan. Ating lingkat dimyu diki menge' ginis mekerungkat etawa mekamin, samat pirak beke' bulawan.
60001019	Segwa' timbus kew pebiya' et merga' ne' dugu' i Kristo, antangan Ye ating bibili na kaya keraki-daki etawa kebulilian neng sinimaya' dut Empu' pasal et dimyu.
60001020	Pinili' et Empu' ne lagi Ya, mura pinendyari ating sengkinleban, segwa' alang-alang dimyu ya pinebunayag mura mapet kepuspusaʼt penewnan.
60001021	Sabab si Jesus Kristo, nengandel kew dut Empu' neng nemiyag peuli' Kenye teyeg dut kepeteyan beke' binggey Kenye kebentugan, angkan dimyung pengandel beke' pegarap dun net Empu'.
60001022	Sabab lininasan myu ne diri myu sabab et pegtumanen myu et keberbenaran, mesungduan mebentel neng pegmerga' et kede sembatu na pengandel samat dimyu, meatur beke' tantu banar teyen dimyung pegmergaan.
60001023	Sabab pinegyegang kew peuli', diki sabab et atin mepapas, erapun inyet kaya megpapas in, sabab et atin pebibiyag beke' megteterna' neng Beres et Empu'.
60001024	Samat sinugid et Kesuratan, kwan, “Ginsaʼt taaw antang samat menge' beriri', beke' samat menge' burak dut kelnangan ginsan kemayad-ayad. Segwa' menge' beriri' mekerungley, beke' menge' burak megkerep.
60001025	Segwa' ating beres et Begerar neng Empu' tatap kaya seskeran.” Na itue ne ating Menungang Abar neng pineabar dimyu.
60002001	Angkansa telikuri' myu ne ginsaʼt keyeatan, ginsaʼt pegrunding, pegdalu-dalu, pegimbeng beke' ginsan meyeyaat neng peglimut.
60002002	Antangan myu samat memulek in, daran menep et kaya meridi' neng gatas neng antangen et beres et Empu', supaya megumuran et pengandel myu seked mekpetan myu ating sukup na kepuwasan.
60002003	Sabab samat sinugid et Kesuratan, kwan, “Sabab nelebayan myu ne ating kenunganan et Begerar.”
60002004	Pekabi' kew ki Kristo, neng batu na' biyag neng minendinan et menge' taaw, segwa' pinili' et Empu' beke' merga' dut Kenyeng penyek.
60002005	Antangan myu gasi samat batu na' biyag, ipegpetiyeg kew na sembatung bagi' et benwa neng menakem. Duntin megsuku' kew bilang menge' mepasek na' pari' na pinanyap supaya simaya' dut Empu' et bebgey na' menakem neng keterima-terima dut Empu' punsabab et buwaten i Jesus Kristo dut krus kityu.
60002006	Samat negkesurat dut Kesuratan, kwan, “Birina' myu, petiyeg Ku dut Sion, ating sembatung batu na penued, pinili' sampay merga', diki mepelelew sebarang mengandel kenye.”
60002007	Angkansa pesi dut dimyu na' menge' mengengandel ki Jesus, itueng batu na' merga' banar. Segwa' dut menge' kaya pengandel, metuman pegsugiren, kwan, “Ating batu na' minendinan et menge' mememenwa, negmendyaring batu key na penued.”
60002008	Beke' ibang Kesuratan pegsugiren, kwan, “Itueng Batu megmendyaring kesimbekuran eset taaw, beke' ating Batu ikeugba' et menge' taaw.” Nesimbakud dye sabab diki dye megandel et beres et Empu'. Na' atin nebtang ne lagi dut kedye.
60002009	Segwa' kemyu atin sembatung pinili' na' pengkatan, menge' pari' na pegsuku' et Empu' neng Surutan, sembatung bangsa nepanyap dut Empu'. Pinili' kew et Empu' supaya megmendyaring Kenye beke' megpebunayag et Kenyeng menge' kelilu'lilu' na buwat. Megdemikian Ya nega gasi neningkag dimyu mawa' dut kelingban tudyu dut kenyeng kelilu'lilu' na' kenewagan.
60002010	Sene ti' kemyu diki bangsa et Empu', segwa' tiban kemyu kedyeng pinili' na bangsa. Nekeuna inimutan kew et ingasi' et Empu', segwa' tiban esen net dimyu ingasi' Ye.
60002011	Menge' pegmerganen, megpeasi'asi' ku dimyu bilang menge' menunumpang beke' menge' mememanew atuʼt dunya' na' itue. Telikuri' myu ne ating mereraat neng napsu' et bilug na daran megpesesagka' atu dut kurudua myu.
60002012	Mengebiyagan kew et menunga dut pinegketngaan et menge' diki pemengandel, misan ne pegtendesen dye kemyu tiban et meraat. Segwa' ba' mebiri' dye dimyung menunungang menge' buwat, dye in megbantug gasi dut Empu' eset eldew et Kenyeng pegumbaley.
60002013	Alang-alang dut Begerar, pesakup kew dut ginsaʼt menge' pegibuten et bangsa, dut emperador, ating pinekemetaas na' pegibuten.
60002014	Beke' pesakup gasi dut menge' gobernador na bilang menge' dinaak ye supaya mengrega et sebarang pemuwat et menge' mereraat, beke' mengdayew et sebarang pememuwat et menununga.
60002015	Sabab gaay et Empu' na pebiya' pesebenaran et dimyung metigna' na' pengebiyagan, mepetemen myu menge' taaw ne' dupang dut pegkeawam neng beres dye.
60002016	Mengebiyagan kew bilang menge' taaw ne' melayam ne. Segwa' kasi' myu pegpikira' na sabab kemyu melayam ne, na memuwat kew ne et kereatan, erapun mengebiyagan kew bilang menge' uripen et Empu'.
60002017	Untebia' myu ginsaʼt menge' taaw, beke' mergana' myu menge' ibang mengengandel dut ki Kristo. Mengebiyagan kew na maya takut dut Empu' beke' maya peguntabi' dut Emperador neng Surutan.
60002018	Menge' mengengeradya, subali' pegpesakup myu dut dimyung begerar beke' untebia' banar ya, diki lang ating menununga beke' mesayu, segwa' misan ne meburangit.
60002019	Sabab keterima-terima dut Empu' sebarang pegsandal et keliyutan misan kaya keselaan, bilang pekiuyun dut gaay et Empu'.
60002020	Sabab enu be kepulusan myu ba' ating megsandal et dusa sabab lang et nemaal kew et meyaat? Kaya! Segwa' pesukuran kew et Empu' ba' sandalen myu dusa myu sabab lang et pegbuwat myu et menunga.
60002021	Ating pegsandal myu et keliyutan mepantun et bagi' et pegkepili' dimyu et Empu'. Sabab misan si Kristo negsandal gasi alang-alang lang et dimyu, sabab et kwantin, atin binggey Ye sembatung sungtuhan supaya suliten tyu.
60002022	Ya diki nemuwat et enung keselaan, etawa nengembut kengyan masa.
60002023	Ganang sineruru' ne Ya, kaya gasi neles Ya et seruru'. Ganang pineliyutan Ya, kaya siminanggup. Gam pe' in pinegbaya' ye diri Ye dut Empu' neng metigna' na Mengungukum.
60002024	Dut pegkepatey Ye et krus, tinenggung Ye ating begat et kityung menge' keselaan eset bilug Ye, supaya lahyun tyu neng tirengan ating pegkekesala' beke' mengebiyagan ne et kuyun dut metignang gaay et Empu'. Megdemikian gasi kemyu negnunga sabab et Kenyeng menge' tawan.
60002025	Sabab sene ti' negpekparak kew samat menge' bibili neng nalam, segwa' tiban nekepeuli' kew gasi peuli' et Mengingipat beke' Megtetameng et dimyung kurudua.
60003001	Na kemyung menge' kelilibunan, pesakup kew gasi et dimyu-dimyung menge' esawa. Na ba' sinu-sinu kedye ingga pe' nemengandel et beres et Empu', megayat dye gasi sabab lang et dimyung menunungang menge' arat, misan diki kew ne megpereti' nega kedye.
60003002	Sereng ne ba' mebiri' dye dimyung menunungang peneyak beke' metigna' neng pemimiyag.
60003003	Pasal dimyung manis, subali' diki lang dut pengliwan na pemekayan samat penginunga et buek myu, etawa pegpakay et menge' bulawan beke' merga' neng menge' repanan.
60003004	Erapun ga pugua' ating manis neng netagu' dut seled atey myu, ating manis neng kaya pegberuba, bua' et dimyung metemen neng penedseled beke' mesayu neng nenekmanan, na lebing merga' dut pemiri' et Empu'.
60003005	Atin neng kenunganan nepugu et menge' pasek metigna' na' kelilibunan dut nekeunang penewnan ti', dye nemengandel dut Empu' beke' nepesakup dut kenye-kenyeng esawa.
60003006	Itue ne sungtuhan tinektak i Sara tagna' ti', siminunud ye kenyeng esawa na si Abraham, beke' tiningkagan ye ya et “Begerar”. Megdemikian dimyu mepantun kew gasi et kenyeng menge' keyegangan ba' buwat myu metigna', beke' kaya enung ginis pegtekutan myu.
60003007	Kwantin gasi kemyu menge' kelelekian, iba-ibana' myu et menunga dimyung esawa, ibgeyen kedye esipen sabab dye melumek kasga dimyu, sabab samat dimyu nega gasi maya dye redyiki' gasi dut biyag na kaya seskeran neng binggey dimyu et Empu'. Ibuten myu itueng pemilin apang kaya lang belangka' dut dimyung pegpenelang.
60003008	Penimpusan, kemyu ne ginsan, megsembatu beke' mekiunung-unung kew et menunga kede sembatu dimyu. Megmerganan kew bilang menge' memegtitipused, megatur-atur kew beke' megpekimbaba'.
60003009	Kasi' myu belsa' et meraat sebarang pemuwat dimyu et meraat. Kasi' myu pegsenggupi' sebarang megsesanggup dimyu. Segwa' ipenelanga' myu dut Empu' na dye pesukuran, sabab pinili' kew supaya megbiyagen kwantin, apang tumerima gasi et peruntung et Empu'.
60003010	Samat dut Kesuratan et Empu', kwan, “Sebarang meingin ikeenep et biyag dye, beke' kebiri' et menge' menungang eldew, subali' dila' ye bulagen supaya diki mekeberes et kereatan. Megdemikian kenyeng munung, ingtan na endey lumiwan menge' keembutan.
60003011	Pasal et pegbuwat et meraat telikuran ne banar, segwa' metigna' beke' menunga atin ne ipengarat. Subali' gasi tulusen ye kesenangan beke' kenunganan dut sebaya' ye, beke' atin enaran.
60003012	Sabab mata et Begerar mekebiri' sebarang dut metitigna', beke' Kenyeng telinga megkingeg et penelang dye. Segwa' rupa et Begerar sagka' dut sebarang pememuwat et kereatan.”
60003013	Sinu gasi ketuakal megpesakit dimyu ba' gey-gaay myu lang memuwat et menununga? Kayang-kaya!
60003014	Beke' misan ba' pesekitan kew sabab lang et pegbuwat et menunga, mesukud kew nega. Kas kew tumakut et kedyeng penakut, etawa kas kew raas.
60003015	Gam lang esipen myu seled atey myu si Kristo na' bilang Begerar. Pegpanyap kew daran et isambag dut sebarang mengingkut dimyu pasal et dimyung pegarap bilang mengengandel i Jesus. Segwa' buwata' myu itue et mesayu beke' pegesipen.
60003016	Endey buwaten myu et misan enu ne iperaat et penedseled myu, supaya memeglelew sebarang penginlelew beke' pemenawey et dimyung menunungang menge' arat bilang menge' mengengandel i Kristo.
60003017	Sabab lebing menunga ba' kemyu megsandal et keliyutan sabab et pegbuwat et menunga, na ba' atin geayen et Empu', kas lang ba' dut pegbuwat et kereatan.
60003018	Sabab si Kristo natey et kasa lang sabab et menge' keselaan tyu. Keilangan kasa lang sinimaya' Ya, kaya peuli'-peuli'. Ya ating Metigna' sinimaya' alang-alang lang dut menge' diki metigna', supaya mebibit tyu dut Empu'. Ya ne inimatey kuyun dut bilug, segwa' biniyag peuli' et Empu' eset Nakem Ye.
60003019	Dut kebtangan na' atin, sinurungan Ye beke' tinulduan Ye ating menge' kurudua neng nepipirisu.
60003020	Ating menge' meyaat na taaw nemegmendi' mibut sasat megtetagey Empu' dut penewnan i Noe, sasat pegbubuwaten ye kelang kapal letew banar. Sabab et tabang et kelang kapal letew, sesenung taaw wewalu-ga nekebawi' Empu' pebiya' et liyud.
60003021	Ating danum et liyud sungtuhan ye bewtismu neng megpemawi' dimyu gasi tiban. Ating bewtismu diki lang et pegugad et daki set bilug, imbes sembatung metantu na' tange' dut Empu' mewanan dut menungang penedseled. Binawi' kew et bewtismu sabab et pegbiyag peuli' i Jesus Kristo.
60003022	Na si Jesus, nuli' dut langit tiban beke' narung dut tampa' kewanan et Empu'. Ya megmimilik tiban dun et ginsaʼt menge' dereakan et Empu', beke' menge' kepengyedian sampay kebesagan neng mekelangit na' ginis.
60004001	Angkansa sabab si Jesus Kristo negsandal et keliyutan et biyag Ye atueʼt dunya', ipeksega' myu gasi na kemyu megdemikian, megsandal gasi samat Kenye. Sabab sebarang pemegsandal alang-alang si Jesus, atin tuminelikud ne et pegkekesala'.
60004002	Liniwanan ye, pasal netinda neng biyag myu, diki myu usalen sabab lang pegbuwat et mereraat neng napsu' et petetaaw, segwa' peusalen myu atin dut pegbuwat et gaay mene et Empu'.
60004003	Sabab sereng ne timpu neng inusiba' myu ne dut pegbuwat et kereatan na meireg buwaten et menge' taaw diki endelen Empu', kwit ti' na kemyu ingga pe' pengempu' in. Sene ti', buwaten myu ating pekebeis, meraat neng napsu' et bilug, peglangu-langu, neglebi neng peglami-lami, melandu' neng peglami-lami, beke' mesesewala neng pengengempu' et empu'empuan.
60004004	Na menge' kaya mengengandel, pemeglilu' dye manu diki kew ne megbaya' tiban dut kedyeng sesali' neng pemeglebi neng peglami-lami et pemimiyag. Angkan pegreaten dye ne kemyu.
60004005	Segwa' tenggungen dye atin dut Empu' neng panyap mengungukum et biyagan beke' patey.
60004006	Sabab itue pesi angkan ating Menungang Abar pineabar misan dut menge' taaw patey ne tiban, supaya kurudua dye mekebiyag nega dut milik et Empu', misan ne dye neptan ne et kepeteyan ganang timpu dye eset ginsaʼt taaw.
60004007	Mekabi' ne kepuspusan et ginsaʼt ginis. Angkansa petitinew kew beke' peeteng et pikiran, supaya mekepenelang kew.
60004008	Luwas et ginsan, megmerganen kew banar kede sembatu, sabab ba' maya pegmerga' kemaap tyu et mekansang keselaan.
60004009	Mepenayak kew et menunga dut kede sembatu myu na kaya meraat seled.
60004010	Kede sembatu subali' usalen ye ba' enung begey ipinengarap et Empu' kenye supaya sumuku' dut iba, bilang menungang pepengendelan et iba-ibang redyiki' et Empu'.
60004011	Sinu-sinu menunuldu', menuldu' ya et samat pepebunayag et beres et Empu'. Sinu-sinu sumuku' lang, sumuku' banar sigun dut basag et Empu' neng binggey kenye, supaya bentugen Empu' pasal ginsaʼt ginis na buwaten tyu pebiya' dut tabang i Jesus Kristo. Dut Kenye teyen ating kebentugan beke' kepengyedian daran-peraran. Amen.
60004012	Menge' pegmerganen ku, kasi' kew ne peglilu' pasal et mebebegat neng pegsulay neng pepelabay dimyu, neng samat pegbebeguen na mekeinabu et dimyu.
60004013	Segwa' menep kew pasal dimyung pekikibagi' dut menge' keliyutan i Kristo, supaya meglebi-lebi enep myu ganang mebunayag na Kenyeng kebentugan.
60004014	Mesukud kew ba' kemyu peginlelewen sabab lang et pengandel myu ki Kristo, sabab ingin bersen itue na ating Nakem et kebentugan, ating Nakem et Empu' esen net dimyu.
60004015	Segwa' endey teyen meinabu misan sembatu dut dimyu na medusa sabab lang et memematey et taaw, menenakew, megpemuwat et ibang kereatan, etawa pepekilamud et menge' keradya et iba.
60004016	Segwa' endey kew ileew, ba' medusa' kew sabab lang et ya mengengandel i Kristo. Gam lang in pegsukuran kew dut Empu' sabab kemyu Kenyeng taaw.
60004017	Sabab diminateng ne timpu ne tumagna' et pengukum muna et Empu' dut sebarang menge' pinili' Ye. Na ba' tuminagna' ne itue tiban kityu, enu ne meyaat merali' meinabu dut menge' diki pengandel dut Menungang Abar et Empu'?
60004018	Samat pegsugiren et Kesuratan, kwan, “Na ba' metitigna' usa-usa diki kebawi', enu ne metentenanan et menge' kaya megkilala dut Empu' beke' mekeselaan?”
60004019	Angkansa, ating menge' negsandal et keliyutan kuyun dut gaay et Empu' eset kedye, mepatut lang ne megpelembus dut pegkeradya ne' menunga, beke' ipengandel dye kurudua dye dut Empu' neng Mengguguna na daran mebentel et Kenyeng tange'.
60005001	Dut menge' pengibuten neng megkekpet dimyung mengengandel, pepeasi'asi' ku, aku na sembatu gasing pegibuten samat dimyu. Neseksian ku ating keliyutan i Jesus Kristo, beke' mekebagi' ku gasi et kebentugan Ye na mekabi' neng ipebunayag.
60005002	Pepeasi'asi' ku dimyu, amay-amay banar na timurua' myu ating banan et mengengandel neng pinengarap dimyu et Empu'. Miliki' myu itue na kaya meraat atey, beke' diki sabab et kemyu nelegesan lang, imbes sabab atin key gaay et Empu'. Tumana' myu ba' enu pinesuku' dimyu, diki lang sabab et sua' et pirak, imbes eset kelang kegaayan myu megpeuripen Empu'.
60005003	Diki antang myu menge' begerar dut dimyung pegsesekupan, erapun pebiya' et menungang arat mantang kew et bilang sungtuhan et dimyung menge' banan.
60005004	Na pegdateng ating Pinekemetaas na' Pastor, meketerima kew et ganti et kebentugan beke' ketaasan neng diki megberuba misan ingyan.
60005005	Beke' kemyu gasi menge' kesuburan, pesakup kew dut menge' megugurang na pegibuten dimyu. Megpekimbaba' kew ginsan beke' sumuku' et kede sembatu, samat nekesurat dut Kesuratan, kwan, “Pegmendinan et Empu' sebarang pelalu'lalu', segwa' pegbegeyan ye et redyiki' sebarang pepekimbaba' in.”
60005006	Angkansa pesi, megmelila' kew dut kepengyedian et Empu', supaya ipetaas Ye kemyu pegdateng et dinaam na' timpu.
60005007	Ipengarap myu dut Kenye pasal ginsan dimyung kesusaan, sabab Ya megtetameng dimyu.
60005008	Na meginget-inget kew sampay megdyaga, sabab kesagka' myu neng si Seytan, samat meyaat na setwa' neng leon meneng megingger beke' mepesampig-sampig na megtutulus et mesama' ye.
60005009	Etuani' myu ya beke' megpekepangger kew et dimyung pengandel dut Empu'. Asal samat sewd myu na lagi, diki lang et kemyu lang ating negsandal et kwantin neng keliyutan, segwa' sampay dimyung menge' ketipusdan dut pelilibut et dunya'.
60005010	Pegketbes na kemyu meliyutan et sementara' lang, ating Empu' na pegmewanan et ginsan neng redyiki', megdemikian gasi Ya megey dimyu et kesukupan, kepenggeran, sampay megpekseg dimyu. Megdemikian Ya gasi nemili' dimyu supaya mekebagi' dut Kenyeng kaya seskeran neng pengmilikan na mibut ne dut pekikisembatu tyu ki Kristo.
60005011	Dut kenye ating kepengyedian daran-peraran. Amen.
60005012	Pinesurat ku si Silas et beres ku surung dut dimyu, sembatung tipused tyu ki Kristo neng pegarap-arapen ku banar. Pebiya' et mebaba neng surat ku na' itue e, keinginan ku ne pebesagan dimyung seled beke' pebnaran dimyu pebiya' itueng surat ne pesi ating tantung redyiki' et Empu'. Angkansa tumeteg kew et itueng redyiki'.
60005013	Pegimrewen kew et menge' mengengandel et ketingtimungan atuʼt Babilonia, menge' pinili' gasi samat dimyu. Pegimrewen kew gasi i Markus neng pegmerganen ku na yegang dut pengandel.
60005014	Pegimrew-imrew kew et menunga sepantun memegtipused dut pegmerganan ki Kristo. Kesenangan mesen dimyuʼt ginsan neng mengengandel i Jesus Kristo.
61001001	Aku ne si Simon Pedro, sembatung uripen beke' bibilinan i Jesus Kristo. Dut menge' nemeketerima et pengandel samat damen mawa' ki Jesus Kristo neng Empu' beke' Memumuwas tyu, pebiya' dut Kenyeng ketignaan.
61001002	Redyiki' beke' kesenangan et Empu' kesangdan set dimyu teyen, sabab et dimyung pegkilala dut Empu' beke' dut Begerar tyu neng si Jesus.
61001003	Binggey et Empu' kityu ginsang ginis neng keilangan tyu pebiya' dut Kenyeng ne' kepengyedian meinempuen, supaya mengebiyagan tyu et mebentel dut Empu'. Mekedyari buwaten tyu itue na punsabab et kesesewran tyu et Empu', Ye neng nemili' kityu pebiya' et Kenyeng kebentugan beke' kenunganan.
61001004	Sabab et Kenyeng kebentugan beke' kenunganan, binggeyan Ye kityu et merga' beke' metaas ne menge' tange', supaya meketangkis kew dut mereraat na' napsu' begey et menge' tawʼt sengkinleban, beke' mekebagi' tyu dut Kenyeng kepentangan bilang Empu'.
61001005	Angkansa, etasi' myu et mepagen na irugang dut dimyung pengandel ating menungang arat, beke' irugang dut menungang arat ating kesesewran set ketignaan,
61001006	beke' irugang dut itueng kesesewran ating pengeteng et diri, beke' irugang dut pengeteng et diri ating kepenggeran, beke' irugang dut kepenggeran ating pasek metignang pegketaaw.
61001007	Dut pasek metignang pegketaaw irugang ating pemeruri et betang megtipused na mengengandel, beke' dut ating pemeruri irugang ating pegmerga' dut ginsaʼt taaw.
61001008	Sabab, ba' set dimyu atin neng menge' menungang arat beke' megkansang dye, kepulus kew ating sugat na pegkilala myu dut si Jesus Kristo neng Begerar tyu, sampay mebuwa' et kepulusan dut biyag myu.
61001009	Sabab sebarang kaya atin neng arat, mepantun ya et sembatung beleg, etawa taaw na kaya mekebiri' et menunga na nelipatan ye na ya minaap ne et Empu' eset kenyeng menge' keselaan eset lelaging biyag ye.
61001010	Angkansa, menge' ketipusdan eset pengandel, sabab et kemyu pinetingkag beke' pinili' et Empu', megpekepangger kew et itueng kebtangan, supaya diki kew mekesala' et kela' beke' kesugbak.
61001011	Sabab et kwantin, ibgey et Empu' dimyu ating kepetutan na kemyu mepesled dut kaya seskeran neng pengmilikan et kityung Begerar beke' Mememawi' neng si Jesus Kristo.
61001012	Misan ne sewd myu ne menge' itueng ginis beke' mepangger kew ne dut keberbenaran neng tinerima myu, segwa' tatap ku kemyu iperendem nega pasal et itue.
61001013	Netenaman ku ne na iperendem dut pikiran myu itue sasat pebibiyag ku nega tu'.
61001014	Sewd ku na diki ku ne kumuit et biyag ne itue, kuyun dut pinebunayag ne daken et Begerar tyu neng si Jesus Kristo.
61001015	Angkansa buwaten ku ginsan supaya merendeman myu ginsan daran itueng ginis daran-peraran, misan pegketbes aku dun net sembelang biyag.
61001016	Pasal et kepengyedian beke' pegpeuli' et Begerar tyu neng si Jesus Kristo, pepebunayag kay dimyu diki kwan atin pinegbutbuwat lang na' tuturan, segwa' atin neseksian kay banar kebentugan Ye.
61001017	Sabab binggey Kenye et Empu' Ama' ating kedeyewan beke' kebentugan. Itue neinabu ganang nekingeg ating beres mawa' dut Empu' neng Kela' neng Kebentugan et langit, kwan, “Itue ating pinekemerga' Ku neng Yegang, na Ya in pegkesian ku banar.”
61001018	Nekingeg kay ramen itueng beres mawa' dut langit, sabab kami pesi iba Ye dut pasek metigna' na' bukid.
61001019	Angkan pesi lebing nepepangger damen neng pengandel dut bebresan na ipinebunayag et menge' tarus et Empu'. Mekenunga dimyu na mepangling myu itue, sabab mesemanan ye itue samat sembatung silu' dut kelingban na megnenawag dimyu seked sumbut Eldew et Begerar Jesus na' peuli' Ya atue. Ya na samat binyar et buntetala' et kueldew lumusbat dut pusu' myu.
61001020	Luwas et ginsan, indani' myu na kaya mekepereti' pasal et misan enung menge' teked na binggey et Empu' dut Kesuratan dut basag et kenyeng kesesewran lang.
61001021	Sabab ating penarus et menge' tarus et Empu', diki lang mawa' dut gaay et menge' taaw, erapun itue mawa' dut Empu'. Indyari pinebunayag et menge' taaw neng dineplan lang in et Nakem et Empu'.
61002001	Segwa' nekeuna maya menge' meembut na tarus limintew dut pinegtengaan et menge' tawʼt Judio, samat kwantin tiban maya gasi lumtew neng meembut neng menunuldu' pinegtengaan myu. Mibit et tagu' dye et tuldu' et arat na mekeusiba' et dimyung pengandel, sampay mendinan dye ating Begerar neng nemawi' kedye, angkansa pegbiten dut menge' diri' dye kedyeng megtuy ne kebinesanan.
61002002	Segwa' misan kwantin ne in, mekeldam nega megayat dye na mibut dut kedyeng kelelew-lelew na' dalan. Indyari angkan sabab et kedye, sampay kityung Dalan et keberbenaran meusikan gasi.
61002003	Sabab et sua' et pirak dye itueng menge' menunuldu' embut ginsan ipegtuturan dye, segwa' atin pengrundingan dye lang. Temed tenamen dye ne asal panyap ne lagi iukum kedye beke' Empu' na ating Mengmiminasa kedye in kaya megiiga'!
61002004	Sabab kaya minaap et Empu' sebarang dereakan Ye neng negkesala', temed tinimbag Ye dye dut melingeb na kinelian dut Narka', apang dun dye ne tegeyen ating Eldew et Pegukum.
61002005	Kaya gasi minaap et Empu' menge' mesmal neng taaw et sengkedunyaan tagna' ti', ating masa i Noe. Sabab kaya mengempu' Kenye menge' taaw tagna', liniep et Empu' sengkedunyaan et kelang liyud. Kaya taaw nekebawi' selyu de Noe ga neng negtuldu' pasal et metigna' na' pemimiyag, beke' pitu neng menge' iba ye.
61002006	Leyd, sabab gasi et keselaan, inukum beke' inansur Ye et apuy ating lungsud et Sodoma beke' Gomora, supaya ipebiri' dut mereraat ba' enu meinabu kedye.
61002007	Segwa' binawi' et Empu' si Lot, sembatung metigna' beke' neriwara' banar et pegpikir pasal et kesewelaan neng pegbuwaten et mereraat.
61002008	Mekebegatan seled et metigna' neng taaw na itue, siat kwantin neng kereatan neng mekeseksian ye eldew-peldew sasat ya meglelegdeng duntin.
61002009	Angkansa, sewd et Begerar ba' enukwan bewinen dut pegsulay sebarang mebentel, beke' ba' enukwan melahyun dusaen sebarang mereraat seked mapet Eldew et Keukuman ampa' na dye ukumen.
61002010	Lebi ne dusaen et Empu' sebarang megibut dut meraat neng kenepsuan et diri, beke' ating mendi' kumilala et mekepengyedian et Empu'. Pedalu-dalu beke' meknel atey menge' ating menge' meembut na' menunuldu' neng pegsegbuten ku, kaya megtakut dye meres et meyaat dut menge' tawʼt langit.
61002011	Deulu' menge' dereakan et Empu', atin lebing mebebasag ne beke' lebing mekekseg kasga itueng menge' meembut na' menunuldu', segwa' kaya megberes et meyeyaat dut sinu-sinu dut elepan et Begerar.
61002012	Segwa' itueng menge' meembut na' menunuldu' samat menge' setwa' na kaya pegirendem, ipinegyegang supaya elewen beke' peteyen. Sampay menge' indeginis na diki dye mekesewd-sewran, pegbersen et meyeyaat. Angkansa samat dye et mekeklag na ayup, dye in peteyen gasi.
61002013	Atin tumbas kedye kebinesanan sabab et pengdupang na binwat dut sebaya' dye. Supaya mesunud dye kedyeng mereraat na napsu', daran dye peglami-lami misan eldew. Kelang kelelewan beke' kesewelaan myu ba' dye mebiri' na sumaru et pegkenkaan myu, sabab keksanan dye na mengdupang et sebaya'.
61002014	Dye in epus lang pegbeis pegsedseleren. Diki dye seskeran et pegbuwat et keselaan. Sampay menge' melulumek nega et pegandel mekebitbibit dye megkesala'. Negdaman dye ne laging menggaruk. Dye in menge' taaw neng sinuknaan et Empu'.
61002015	Nalam dye dut metigna' na' dalan, sabab sinunud dye dalan i Balaam, neng yegang i Beor, ginaay ye tumbas et memuwat et kereatan.
61002016	Segwa' binresan ya et kenyeng asno neng kaya teyen mekeberes, segwa' na' neres samat taaw, supaya ya bulagen et kerupangan et itueng tarus.
61002017	Itueng menge' meembut na menunuldu', sali' dye samat buwal segwa' netetan neʼt danum, beke' samat menge' kunem neng pegpepalid et ribut. Dye in pinanyap et Empu' dut neteletan neʼt temteremen neng kelingban dut Narka'.
61002018	Sabab dut mekseg ne beres, beresen dye et pedalu-dalu na kerupangan. Kwan mu lang, menunga atin, segwa' kaya keguna-guna pegbersen dye. Pegusalen dye kenepsuan et bilug supaya megayat peuli' dut kereatan sebarang atin pe' pinegrayu' dut menge' taaw na maya belingkeg neng pemimiyagan.
61002019	Keleyaman pegtange' dye misan dye in uripen et kebelingkegan, sabab taaw uripen et misan sinung etawa enung megdaak kenye.
61002020	Sabab ba' pegketbes na neliasan dye meraat neng bubuwaten et taaw atuʼt sengkedunyaan na itue sabab et pegkilala dye et Begerar beke' Mememawi' tyu neng si Jesus Kristo, indyari peulinan dye gasi dut kereatan, lebing meraat kepentangan dye et emuri luwas nega et samat tagna' ti'.
61002021	Menunga nega kaya dye nesewran et dalan na surung dut megmendyaring metigna' eset Empu', kas ga telikuran metbes na mesewran ating pasek metigna' na sara' neng binggey kedye.
61002022	Na ba' kwantin, teup banar kedye ating pegsugiren, kwan, “Pegseulinan et ireng sinuka ye, kanen ye peuli',” beke', “Itueng biyek, misan penyuen mu nega, peuli' nega dut kerusuan ye.”
61003001	Menge' pegmerganen ku, itue e ne ikeruwang surat na pegsurat ku dimyu. Pegsurat ku neng ikeruwa na' itue, atas ku ne iperendem dimyu ginsan pasal senung ginis supaya tiyagen dimyu ating meatur neng pemikiran.
61003002	Gaay ku daran myu rendemen ating menge' bebresen et pasek metignang tarus tagna' ti', beke' ating menge' sara' neng binggey et Begerar tyu beke' Mememawi' pebiya' dut Kenyeng menge' bibilinan neng dinaak dut dimyu.
61003003	Una et ginsan, subali' myu mesewran na dut itueng menge' emuring eldew, megderateng menge' taaw neng megpengusik, kemyu inlelewen beke' pegketkesitan. Itueng menge' taaw neng pengebiyagan neng mereraat neng napsu'.
61003004	Megdawa-dawa dye, kwan, “Si Jesus Kristo nengtange' na dumateng peuli' atue, diki be? Embe ne ya tiban? Nemematey ne ating menge' kegunggurangan tyu, segwa' kaya lang pinegbagu tihad negaʼt pegpendyari et sengkedunyaan na itue!”
61003005	Tinuud dye linipatan ating keberbenaran na ating langit beke' lugta' pinendyari et Empu' dut kepengyedian et kenyeng beres dut tagna' ti'. Pinendyari ating dunya' liminiwan mawa' dut danum beke' pelilibutan et danum.
61003006	Pebiya' gasi et danum, sabab et kelang liyud, tinunew et Empu' ating unang dunya' sampay menge' taaw ne' mereraat.
61003007	Megdemikian sabab et kepengyedian et bebresen Ye, timinatap ating langit beke' dunya' na atue tiban, supaya ruhungen et apuy pegdateng et eldew et pegukum beke' peminasa et berapa et menge' taaw na' mereraat neng kaya nengandel et Empu'.
61003008	Segwa' kasi' myu peglipati' itue, menge' pegmerganen. Dut Begerar, ating seng eldew agad seng ribung teun, beke' ating seng ribung teun, atin agad seng eldew lang dut Kenye.
61003009	Ating Begerar kaya pepesaad et kenyeng tange' samat pengreti' et sesenu. Erapun, ingga pe' pegtumanen ye ating tange' na atin alang-alang dut dimyu. Pegbegeyan ye nega timpu ginsan supaya mekepegsusun beke' megpeuli' dye dut Empu', sabab diki Ye gaay na misan sinu mebinasa.
61003010	Segwa' ating Eldew et Begerar dumateng kumlat lang samat sembatung menenakew. Dut eldew na atin, ating kelengitan megtuy lang mepapas na maya ketetakut na gibek. Dut kelang apuy metunew ating eldew, sampay bulan beke' bituen, sampay sengkedunyaan beke' ginsaʼt ginis et dunya' atin mepapas.
61003011	Na' ba' kwantin kepuspusaʼt ginsaʼt ginis, ginsan metunew, enung ginisen taku' et arat keilangan eset dimyu? Subali' pekinunga kew ne lagi dut Empu' beke' megpengebiyagan et kuyun dut Kenyeng gaay.
61003012	Sementara' pegtetegeyen myu ating Eldew et Ukuman et Empu', megpekepengna' kew et menunga supaya merali' dumateng ating eldew. Na' sabab dut ating Eldew, ensuren et apuy kelengitan, beke' pegketunew et ginsan menge' ginis duntin dut apuy.
61003013	Segwa' sigun dut atin tinange' et Empu', megtetagey tyu et bagung menge' langit beke' bagung dunya' na penggewman et metigna' neng ukuman.
61003014	Angkansa, menge' pegmerganen, sasat kemyu megtetagey meinabu itue, etasi' myu na megpengebiyagan et mesingkaya', kaya daki etawa keseseweyan eset kebirian et Empu'.
61003015	Rendema' myu angkan megtagey nega Begerar. Atin supaya begeyan kew et timpu supaya mekebawi'. Megdemikian kwantin gasi sinurat et pegmerganang tipused tyung si Pablo kwit ti' ya ne negsurat dimyu, maya set kenye kesesewran binggey et Empu'.
61003016	Dut ginsaʼt surat ye pasal et itueng pesalan kwantin daran ye peperendem. Maya senung bagi' et kenyeng surat na meliyut retien, segwa' pegbegeyan dye et sala' neng pengretian et menge' awam beke' melulumek. Megdemikian kwantin gasi pegbuwaten dye dut ibang Kesuratan et Empu', sampay seked pepebinasa dye kedyeng diri.
61003017	Menge' pegmerganen, pagka' sewd myu ne tiban na maya menge' meembut na menunuldu' derateng, subali' meginget-inget kew supaya diki kew mepeswey et menge' taaw neng petuldu' et kaya banar neng pengretian. Mendi' ku kemyu mepealamen dye set dimyung mepangger neng kebtangan myu dut pengandel.
61003018	Erapun megpelahyun kew set pegdekla' dut kenunganan, na pesebanar atin na Begerar tyu neng si Jesus Kristo, ating Mememawi', kineradya et menunga dimyu, beke' pegkilala myu Ya teyen dumekla' gasi. Dut Kenye teyen kebentugan, tiban sampay misan ingyan. Amen.
62001001	-
62001002	Pegsuratan kay kemyu pasal et Kenye neng betengan Beres na megbebgey et biyag na eset penegnanan pe' Ya ne in. Nebunayag itueng Biyag, nebiri' kay Ya in beke' pinesebenaran eset dimyu. Na Ya nekingeg kay, na itueng si Beres nesiyekan et mata damen, nesiyekan beke' nekpetan et keremut kay. Indyari pegtuldu' kay dimyu itueng biyag na kaya seskeran dingan et Empu' Ama', na nebunayag damen.
62001003	Pepebunayag kay pesi eset dimu itueng nebiri' beke' nekingeg kay, supaya kebaya' kew damen eset pekikisembatu dut Empu' Ama' beke' eset yegang ye neng si Jesus Kristo.
62001004	Pegsuraten kay itue gasi supaya mesukup keenepan tyu.
62001005	Itueng beres nekingeg kay eset Yegang ye, beke' pepebunayag kay eset dimyu, na antangen i Empu' in silu', tibuuk na menunga, beke' kaya misan enu negang kelingban etawa kereatan eset kenye.
62001006	Na ba' pegsugiren tyu na kityu kesembatu ye, segwa' megpengebiyagan gasi dut kelingban, megpengembut kityu beke' kaya lang pengebiyagan et kuyun dut keberbenaran.
62001007	Segwa' ba' pengebiyagan tyu eset ketlangan, ba' enukwan ya in eset telang, kityu pemegunung-unung beke' pegunasan et dugu' i Jesus neng Yegang ye itueng ginsang keselaan tyu.
62001008	Na ba' pegsugiren tyu na kityu kaya keselaan, pegekalan tyu lang bilug tyu in, beke' kaya ne eset kityu in keberbenaran.
62001009	Na ba' pepebunayag tyu itueng menge' keselaan tyu, mearap tyu na empunen kityu et Empu', beke' gunasan kityu eset ginsan neng menge' sala' sabab ya in mebentel.
62001010	Na ba' pegsugiren tyu kaya pegsala' tyu, pegbuwaten tyu na meembut Empu', beke' kaya ne eset kityu beres Ye.
62002001	Menge' pegmerganen na keyegangan ku, pegsusurat ku itue dimyu apang diki kew megsala'. Temed ba' megkesala' misan sinu, maya mengelet kityu dut Empu' Ama'. Indyari Ya ne in si Jesus Kristo neng Metigna'.
62002002	Angkansa si Kristo in simaya' eset keempunan et menge' keselaan tyu, beke' diki lang kityu, temed keselaan gasi et ginsang taaw.
62002003	Meketantu tyu na mekilala tyu Empu' ba' pegesipen tyu menge' ketehagan ye.
62002004	Sebarang pegsugid, kwan, “Mekekilala ku kenye,” segwa' penungsang gasi eset kenyeng ketehagan in meakal, beke' kaya eset kenye keberbenaran.
62002005	Temed ating penuman eset beres et Empu' in pegmerga' eset kenye na nenangked. Kwantin tyu mesewran na kityu tu pekisembatu dut Empu'.
62002006	Sebarang pegsugid na megteteteg ya pekisembatu dut Empu' subali' mengebiyagan samat pinengebiyagan i Jesus Kristo.
62002007	Pegmerganen ku neng kebi'bilaan, lein lang bagung ketehagan pegsuraten ku dimyu, imbes lelagi negang ketehagan eset dimyu tihad et nengengandel kew et Menungang Abar tagna' ti'. Itue e neng bebresan nekingeg myu ne, kwan, keilangan na megmerganan tyu et kede sembatu.
62002008	Megsepantun kwantin mepesiring neng sembatung bagung ketehagan itueng pegsusurat ku dimyu. Itueng keberbenaran et ketehagan itue neseksian eset biyag i Kristo beke' mekebiri' gasi eset kityu. Sabab eset dimyu mepapas ne kelingban beke' megtetelang ne itueng tantung silu'.
62002009	Sebarang pegsugid na ye in dut ketlangan, segwa' pegkutukan eset tipused na mengengandel, ya in duntin negaʼt kelingban.
62002010	Sebarang pegmerga' et tipused ye tatap nega dut ketlangan, indyari diki angkan na mesimbakud dut keselaan.
62002011	Segwa' itieng pegkutukan et tipused ye dut kelingban nega. Megpepanew ya eset kelingban beke' diki mekesewran ba' embe surungan, sabab binleg ne ya et kelingban.
62002012	Menge' keyegangan, pegsuraten ku dimyu, sabab inampun ne keselaan myu pebiya' ki Kristo.
62002013	Menge' keemaan, pegsuraten ku dimyu, sabab nekilala myu ne si Kristo sengkepuunan nega ya ne in. Pegsuraten ku dimyu menge' kesuburan, sabab neraag myu ating mereraat neng si Seytan.
62002014	Sinuratan ku kemyu, menge' keyegangan, sabab nekilala myu Empu' Ama'. Sinuratan ku kemyu menge' keemaan, sabab nekilala myu ne na Ya ne sengkepuunan nega in. Sinuratan ku kemyu menge' kesuburan, sabab mebebasag kew, megteteteg eset dimyu beres et Empu' beke' dinaag myu ya neng meraat, si Seytan.
62002015	Kasi' myu pegmergana' itueng mereraat na keradya atueʼt dunya', etawa itueng menge' keginisan atueʼt dunya'. Sebarang pegmerga' et mereraat atueʼt dunya', kaya pegmerga' dut Ama' eset kenye.
62002016	Sabab ginsan eset dunya', ating mereraat neng mekeiregan et diri', beke' itueng mekesurug et penyek, sampay pedalu-dalu et kedeyahanen, lein mewanan dut Empu' Ama', imbes eset menge' meraat neng napsu' et menge' taaw et itueng dunya'.
62002017	Lumibuas dunya' sampay ginsan neng mekeiregan esentin, segwa' sebarang megsunud dut kegeayan et Empu' megbiyag kaya seskeran.
62002018	Menge' yegang ku, mekabi' ne ketbesan! Samat nekingeg myu ne in, dumateng ne ating Kesagka' ki Kristo. Tiban pesi mekansang ne megtebu' menge' kesagka' i Kristo, angkansa sewd tyu na mekabi' ne ketbesan.
62002019	Misan kwantin dye ne in lelaging kesebeyaan tyu, lein lang tantung kesembatu tyu itieng menge' taaw. Sabab dye in ba' tantu eset kityu, tatap masi teyen dye kebaya' tyu tiban. Segwa' nugad dye, angkansa metlang ne na ginsan dye in kaya tantu.
62002020	Temed dinuul ne dimyu et Nakem et Empu' pebiya' et ating Pasek Metigna', si Jesus Kristo. Indyari sabab et itue, ginsan kew megkesewran ne keberbenaran.
62002021	Pegsuraten ku dimyu, diki punsabab na kaya nesewran myu keberbenaran. Imbes, sabab sewd myu ne itue in, beke' sewd myu gasi kaya keekalan mawa' eset keberbenaran.
62002022	Sinu taku' meakal in? Diki be taku' itueng pegsagka' na si Jesus in ating Kristo? Ating taaw Kesagka' ki Kristo, itueng megpegsungu dut Empung Ama' beke' dut Yegang Ye.
62002023	Sebarang megpegsungu dut Empung Yegang, atin megpegsungu gasi dut Empu' Ama'. Na ba' terimanen et misan sinu Yegang in, sampay Ama' in meseʼt kenye.
62002024	Ingetan myu eset pusu' myu itueng bebresan nekingeg myu et sengkepuunan nega. Na ba' buwaten myu itue, meneteg kew dut Yegang beke' dut Ama'.
62002025	Indyari itue ne tinange' kityu i Kristo in, na itueng biyag na kaya seskeran.
62002026	Sinuratan ku kemyu itueng menge' ginis supaya megdyaga myu pasal eset menge' balu' neng menunuldu' na megaay mengrunding dimyu pasal et banar na ketulduan.
62002027	Segwa' dinuul ne i Kristo eset dimyu in itueng Nakem et Empu'. Indyari sasat Ya megteteteg eset dimyu, diki kew ne keilangan tulduan et misan sinu nega pasal et keberbenaran. Itueng Nakem et Empu' megtutuldu' ne dimyu dut ginsan neng keginisan, indyari banar ne itueng pegtutuldu' ye, lein lang keekalan. Angkansa samat pegtuldu' et Nakem et Empu', tumeteg kew pekikisembatu ki Kristo.
62002028	Angkansa pesi pegmerganen ne' menge' yegang, tumeteg kew eset Kenye pekikisembatu, supaya megmendyaring mesingkaya' penedseled tyu, eset pegpeuli' ye atue beke' diki tyu ne lumeew Kenye eset atin neng eldew.
62002029	Na ba' sewd myu si Kristo in, metigna', subali' mesewran myu gasi itueng kede megpemuwat et metigna' in yegang et Empu'.
62003001	Etura' myu ba' enukwan dekla' itueng pegmerga' eset kityu et Empung Ama'! Pegtingkagen Ye kityu na menge' yegang Ye, indyari atin key kebenaran. Itue ne punsabab ba' manu kaya tyu nekilala et taaw atueʼt dunya', kaya dye pegkilelanen Empu'.
62003002	Menge' pegmerganen ku neng menge' bi'bila', tiban neng masa, kityu tu' yegang neʼt Empu', segwa' kayangga pe' nepebunayag itueng mengdyaring kebtangan tyu. Megsepantun gasi, nesewran tyu pegpeuli' gasi i Kristo atu', kityu tu' mepesiring eset kenye, sabab mebiri' tyu ya eset lulus neng kebtangan ye.
62003003	Angkansa misan sinu nega na maya pegarap eset ki Kristo, atin megpekelinas, sali' i Kristo, Ya in melinas.
62003004	Sebarang pegkesala' in, megsagka' eset menge' sara' et Empu', sabab itueng keselaan megsagka' et ketehagan.
62003005	Nesewran ne natu' si Kristo apang ugaren itueng keselaan tyu, indyari Ya in kaya lang sala'.
62003006	Itueng megteteteg eset pekikisembatu ki Kristo, kaya lang mekepelahyun et keselaan. Itueng taaw mekepelahyun et keselaan kaya mekebiri' etawa mekekilala eset Kenye.
62003007	Pegmerganen ne' menge' yegang, kas kew perunding et misan sinu nega. Sebarang pemuwat et metigna' in, metigna' ya, samat antangan i Kristo neng metigna'.
62003008	Sebarang pepelahyun et keselaan, ya in tindeg i Seytan, sabab tihad et sengkepuunan nega megpemuwat ne et keselaan itueng si Seytan. Indyari natu' si Jesus neng Yegang et Empu' supaya rungkaten itueng menge' pegbuwaten i Seytan.
62003009	Sebarang tinerima et Empu' na megmendyaring yegang ye in, diki ne megpelahyun et keselaan ye, sabab ya in maya ne bagung biyag mewanan dut Empu'. Indyari ganang Empu' tu' Ama' ye, diki ne ya mekedyari mekepelahyun et keselaan.
62003010	Mekilala atue na ba' sinu menge' yegang et Empu' beke' ba' sinu menge' yegang i Seytan. Misan sinu nega na kaya pegpemuwat et mebentel beke' kaya pegmerga' et tipused ye in eset Empu', lein lang ya yegang et Empu'.
62003011	Sabab itue neng ketulduan na nekingeg myu tihad et sengkepuunan nega, na keilangan kityu na megmerganan tyu kede sembatu.
62003012	Kas kew sumiring ki Kain. Ya in yegang et Seytan. Ya in nematey et ari' ye si Abel. Manu pinatey ye tipused ye? Sabab mereraat buwat ye, segwa' metigna' buwat et tipused ye.
62003013	Angkansa menge' ketipusdan, kas kew peglilu' ba' pegkutukan kew et taaw atueʼt dunya'.
62003014	Nesewran tyu ne na negpinda tyu neʼt biyag mewanan eset kemeteyan, sabab pegmerganen tyu ne ketipusdan na mengengandel. Sebarang kaya pegmerga' in megteteteg dut kemeteyan.
62003015	Sebarang pengutuk et tipused ye, atin memematey-taaw lang, beke' nesewran myu gasi itueng biyag neng beberapa in kaya eset memematey-taaw.
62003016	Atue ne mekilala tyu itueng tantung pegmerga': Linila' i Kristo biyag ye sabab eset kityu. Subali' gasi ilila' biyag tyu in sabab eset menge' ketipusdan set pengandel.
62003017	Temed ba' nebiri' et misan sinung deyahan tipused ye na nesigpitan, indyari kaya ye itue tinebangan, enukwan tyu mesugid na ya tu' pegmerga' dut Empu'?
62003018	Menge' pegmerganen ku neng yegang, dyangan tyu megmerga' pebiya' et beres etawa pegsugid lang in. Ipebiri' tyu teyen tantung pegmerga' pebiya' et buwat sampay dut kebebenaran.
62003019	Atue tyu mesewran na kityu tu' tudyu eset keberbenaran, beke' metuakal penedseled tyu eset teyumanan et Empu'.
62003020	Na ba' kityu tu' pegeriweraen et penedseled tyu sabab et keselaan, kesewd tyu na Empu' in luwas nega eset penedseled tyu, beke' sewd Ye ginsan neng keginisan.
62003021	Menge' pegmerganeng kebi'bilaan, na ba' kaya tyu pegeriweraen et penedseled tyu, mesanang seled tyu na kekabi' dut Empu'.
62003022	Pegterimanen tyu misan enu negang pegtewen tyu eset Kenye, sabab pegendelen tyu itueng menge' ketehagan Ye beke' pegbuwaten na mekeenep eset Kenye.
62003023	Na' itue ne ketehagan Ye, mengandel tyu eset Yegang Ye neng si Jesus Kristo. Pegketbes subali' megmerganan kityu et kede sembatu, samat penahag et Empu' eset kityu.
62003024	Sebarang pengandel eset ketehagan et Empu' in pengebiyagan na pekikisembatu dut Empu', beke' pengebiyagan na pekikisembatu gasi eset kenye in Empu'. Indyari pebiya' eset Nakem Ye na dinuul et Empu' eset kityu in, mekesewran tyu pengebiyagan na pekikisembatu ne Ya eset kityu.
62004001	Menge' pegmerganeng kebi'bilaan ku, kasi' myu megtuy pegesipa' ginsan pegsugid na megsaleb kedye Nakem et Empu'. Imbes sulayan myu mena apang mesewran ba' mawa' dut Empung Nakem na megsaleb kedye, sabab mekansang neng pebe'belung tarus megtebu' eset dunya'.
62004002	Esentin ne mekilala myu ba' sinu seled penggewman neng Nakem et Empu': Itueng pepebunayag na si Jesus Kristo negmendyaring taaw in, ya key eset penggewman et Nakem mawa' dut Empu'.
62004003	Megdemikian gasi sebarang kaya pepebunayag et kwantin pasal ki Jesus in, kaya mawa' dut Empu'. Imbes, ya in mawa' dut Kesagka' ki Kristo na penggewmaʼt kenye ne. Nesugid ne eset dimyu in na itue dumateng, beke' tiban pesi eset dunya' ne.
62004004	Pegmerganen ne' menge' yegang, kemyu in dut Empu' ne, beke' nengindaag kew ne eset pebe'balu' neng tarus, sabab itueng Nakem eset dimyu in mekepengyedian luwas nega ki Seytan neng kepegewla' et menge' kaya mengengandel.
62004005	Dye in eset dunya', angkansa mawa' eset dunya' gasi pegtuldu' dye, indyari megkingeg kedye itueng tawʼt dunya'.
62004006	Temed kityu tu' dut Empu'. Sebarang pengilala dut Empu' in, megkingeg eset kityu. Segwa' kaya megkingeg kityu sebarang diki lang dut Empu'. Kwantin pesi mekilala tyu ba' sinu maya Nakem neng keberbenaran etawa nakem neng keselaan.
62004007	Menge' pegmerganeng kebila'bilaan, megmerganan tyu et kede sembatu, sabab mawa' dut Empu' pegmerga'. Itueng kede pegmerga', atin yegang et Empu' beke' pengilala dut Empu'.
62004008	Itueng kaya pegmerga' kaya pengilala dut Empu', sabab Empu' in daran megmerganan ginsaʼt taaw.
62004009	Kwantin enukwan pinebunayag et Empu' pegmerga' ye kityu, ganang tehagen ye sembebatung Yegang ye atuʼt dunya' apang maya tyu biyag pebiya' kenye.
62004010	Itue ne patus et tantung pegmerga', diki kwan na minerga' tyu Empu', imbes kityu key pegmerganen Ye, angkansa linugut itueng Yegang Ye apang megmendyaring simaya' eset keempunan et keselaan tyu.
62004011	Menge' pegmerganeng kebi'bilaan, misan kwantin kerekla' pegmerga' et Empu' eset kityu, subali' tyu gasi megmerganen kityu et kede sembatu kityu.
62004012	Kaya misan sinung taaw na kebiri' dut Empu', segwa' na ba' kityu megmerganan, Empu' in eset kityu, angkansa negmendyaring tibuuk eset kityu pegmerga' Ye.
62004013	Nesewran tyu na megteteteg tyu dut Empu' beke' Ya gasi megteteteg ne eset kityu, sabab binggey Ye ne eset kityu Menungang Nakem Ye.
62004014	Na' nebiri' kay beke' pinesebenaran na dinaak et Ama' Yegang Ye bilang Mememawi' et ginsaʼt tawʼt dunya'.
62004015	Sebarang pepebunayag na si Jesus yegang et Empu' in pengebiyagan na megteteteg dut Empu', indyari Empu' gasi in, pengebiyagan na megteteteg eset kenye.
62004016	Angkansa pegsesewren tyu beke' pepengerapan ating pegmerga' et Empu' eset kityu. Empu' in daran megmerganan ginsaʼt taaw. Sebarang pepelahyun et pegmerga' in atin pegbibiyagen et pekikisembatu dut Empu', beke' pegbibiyagen et pekikisembatu gasi eset kenye in Empu'.
62004017	Kwantin itueng pegmerga' megmendyaring sukup dut kityu supaya diki tyu tekutan ating eldewʼt pegukum, sabab kityu tu' sali' i Kristo misan atue negaʼt dunya' tu'.
62004018	Kaya megbebaya' takut itueng tantung pegmerga', sabab inugad neʼt sukup na pegmerga' itueng misan enu negang ketetekutan. Indyari kayangga pe' sukup pegmerga' et misan sinung megtakut, sabab takut na kesugpun et kedusaan.
62004019	Kityu pegmerga' sabab Empu' unang negmerga' kityu.
62004020	Sebarang pegberes, “Pegmerganen ku Empu',” indyari pengutuk gasi et tipused ye in dut pengandel, meakal. Na ba' itieng tipused ye na mekebiri' ye na kaya ye pegmerganen, deulu' mene gasi taku' merganen ye Empu' na kaya ye itue mekebiri'?
62004021	Itue ne ketehagan na binggey eset kityu et Empu', sebarang pegmerga' dut Empu' subali' gasi ya megmerga' et tipused ye eset ki Kristo.
62005001	Pegekuen na menge' yegang et Empu' sebarang pengandel na si Jesus in Mesias! Beke' sebarang sinu negang pegmerga' dut ama' in, pegmerga' gasi dut yegang ye.
62005002	Itue ne bilang tenda' na pegmerganen tyu menge' yegang et Empu', na ba' pegmerganen tyu Empu' beke' pegtumanen menge' ketehagan ye.
62005003	Sabab itueng pegmerga' et tantu dut Empu', itieng penuman et menge' ketehagan Ye. Indyari kaya gasi meliyut tumanen itueng menge' ketehagan Ye,
62005004	sabab nepengindeagan et kede yegang et Empu' itueng meraat atuʼt dunya'. Angkansa pengindaag tyu pebiya' et pegandel tyu.
62005005	Sinu taku' itueng mekepengindaag atu eset meraat atuʼt dunya'? Sebarang lang pengandel na si Jesus in Yegang et Empu'.
62005006	Si Jesus Kristo natu' et dunya' teyeg et langit, binewtismuan et danum, beke' negpeturu' et dugu' Ye eset kepeteyan Ye dut krus. Diki lang gasi binewtismuan eset danum, imbes binewtismuan eset danum sampay negpeturu' nega et dugu' ye. Sampay itueng Nakem et Empu' negpesebanar pasal itue, sabab itueng Nakem daran mesugid et keberbenaran.
62005007	Telu dye in negpesebanar,
62005008	itueng Nakem et Empu', itueng binewtismuan eset danum, beke' itueng dugu' neng sinimaya'. Indyari pemegtibuuk telu in.
62005009	Pegterimanen tyu pesebanar et taaw, segwa' lebing mepagen pesebanar et Empu'. Indyari itie ne pesebanar et Empu' pasal eset Yegang ye.
62005010	Sebarang pengandel dut Yegang et Empu' in, pengasip eset itueng pesebanar eset atey ye. Segwa' itieng mendi' mengandel dut Empu' in, pineantang na meakal Empu', sabab kaya pegendelen ye pesebanar et Empu' pasal et Yegang Ye.
62005011	Indyari itue ne pesebanar: Dinuul ne kityu et Empu' biyag na kaya seskeran beke' biyag ne itue meterima tyu lang pebiya' eset Yegang Ye.
62005012	Sebarang pegtetegan et Yegang et Empu' in, maya biyag na kaya seskeran. Segwa' sebarang diki pegtetegan et Yegang et Empu' in, kaya biyag eset kenye.
62005013	Pegsuraten ku itue dimyu apang mesewran myu na kemyung mengengandel dut Yegang et Empu' in maya biyag na kaya seskeran.
62005014	Diki tyu megalang-alang kumabi' eset Empu', sabab sewd tyu ne misan enu negang tewen tyu na sigun dut kegeayan Ye, na pegkinggen Ye kityu.
62005015	Sampay ba' sewd tyu ne pesi na pegkinggen Ye kityu, sewd tyu ne gasi na pegbegey Ye itueng pegtewen tyu eset Kenye.
62005016	Na ba' mebiri' et misan sinu negang tipused ye set Kristo in pemuwat et keselaan diki sumked dut kepeteyang nakem, ipenelang ye tipused ye in, indyari itue begeyan et Empu' et bagung biyag. Itue tudyu dut menge' tipused na keselaan in diki sumked kepeteyang nakem. Segwa' maya keselaang sumked dut kemeteyang nakem, indyari diki ku pegsugiren na ipenelengana' myu itueng misan sinu negang megpemuwat et itue.
62005017	Ginsan neng meyaat neng keradya na kaya mebentel in, keselaan, segwa' maya keselaang diki sumked dut kepeteyang nakem.
62005018	Sewd tyu ne itueng menge' Yegang et Empu' in diki megpelahyun et keselaan, sabab pegingetan dye i Jesus Kristo neng Yegang et Empu', diki dye mekedyari meusiba' et si Seytan.
62005019	Sewd tyu ne na kityu tu' yegang et Empu', indyari ginsaʼt taaw et itueng sengkelingkepaʼt dunya' in eset kepengyedian i Seytan.
62005020	Indyari pegsesewren tyu, natu' Yegang et Empu' beke' binggeyan ye kityu et keeturan apang mekilala tyu Empu' na banar. Na tiban pekikisembatu tyu eset Empu' sabab et Yegang Ye neng si Jesus Kristo. Si Jesus ne tantung Empu' beke' puun et biyag na kaya seskeran.
62005021	Pegmerganen ne' menge' yegang, pereyuni' myu menge' empu'empuan.
63001001	Mewanan et Megurang, Eset pegmerganeng libun na pinili' et Empu', beke' eset menge' yegang ye, na tantung pegmerganen ku, beke' diki lang eset daken imbes dut ginsan gasi na mekekilala et keberbenaran et Empu'.
63001002	Tantung pegmerganen kami kemyu alang-alang eset ating keberbenaran teyeg Empu' eset kityu beke' megteterna' kityu kaya seskeran.
63001003	Ibgey teyen et Empu' Ama' beke' i Jesus Kristo neng yegang ye kityu redyiki', ingasi' beke' kesenangan. Itue meseʼt kityu na pebibiyagan pebiyaʼt keberbenaran beke' pegmerga' et Empu'.
63001004	Nenep ku banar na nebiri' pengebiyagan kuyun dut keberbenaran et Empu' menge' senung menge' yegang mu, uyun eset ketehagan eset kityu et Empu' Ama'.
63001005	Indyari tiban pegmerganeng libun, maya tewen ku dimu. Diki sembatung bagu neng ketehagan itueng sinurat ku dimu, imbes itue lelaging ketehagan ne dut sengkepuunan nega eset kityu ne, kwan, megmerganan tyu ginsan.
63001006	Itue ne neng ketehagan binggey net Empu' dimyu sengkepuunan nega, kwan, mengebiyagan kew teyen dut pegmerga'. Indyari itueng ketehagan et pegmerga' neng pegbersen ku in, kwan, mengebiyagan kuyun dut menge' ketehagan et Empu'.
63001007	Sabab pinepanew ne eset dunya' mekansang menge' mengrurunding menge' taaw, na kaya pepebunayag na Empu' in negmendyaring taaw eset si Jesus neng Kristo. Kwantin menge' taaw in mengrurunding beke' kesagka' i Kristo.
63001008	Peginget kew pesi apang diki kew malam itueng ganti na pinegkeredyanan, imbes puspusen myu terimanen dimyung ganti teyeg et Empu'.
63001009	Sebarang kaya megteteg eset ketulduan i Kristo, imbes pengdugang nega, kaya pegtetegan et Empu'. Misan sinu megteteteg eset ketulduan i Kristo in pekiiba-iba dut Empung Ama' beke' Yegang.
63001010	Misan sinu dumateng eset dimyu na leing ketulduan neng pegbibiten in, kasi' myu ne terimana' eset benwa myu in sampay kasi' myu ne pegpenglinga'.
63001011	Sabab itueng pemangling eset kenye in pegmendyaring kesembatu ye gasi eset meraat neng buwat.
63001012	Mekansang nega teyen sugiren ku dimu, segwa' lein ne eset surat. Imbes et itueng surat, pegarap ku na sumurung beke' megelepan tyu na megtuturan supaya mesukup tyuʼt keenepan.
63001013	Pegpenglingen ke et menge' yegang et tipused mu neng libun, na pinili' et Empu' sali' mu.
64001001	Itueng surat mewanan et Megurang ki Gayo na pinekemerga' ku neng bi'bila', na banar ya pegmerganen ku.
64001002	Pegmerganeng Gayo, pegpenelang ku na ikew eset menungang kebtangan, beke' meksan pemimilugan samat mekesewran ku neng menungang kebtangan et dimung pebibiyag samat menungang kurudua mu.
64001003	Mesegya ku ganang diminateng senung mengengandel beke' ikew tu' kunu' mebentel eset keberbenaran et Menungang Abar beke' pengebiyagan uyun eset itue.
64001004	Kaya ne keluwas nega eset kesegyaan ku selyu ga mekingeg itueng abar na pengebiyagan uyun eset keberbenaran et menge' yegang ku.
64001005	Pegmerganen ku neng bi'bila', sabab et pegperuri mu eset menge' mengengandel, misan diki mu kilala, na megpesebanar na mebentel ke.
64001006	Negpesebanar dye eset pesebanar et pegtingtimungan et mengengandel atue pasal eset pegmerga' mu. Indyari lebing menunga na ba' metebangan mu dye eset pegpewpanew, beke' buwaten myu itue samat teup dut menge' mengengandel et Empu'.
64001007	Sabab nememanew dye supaya megpeabar et pegandel dye ki Kristo, beke' diki menerima et misan enung tabang eset kaya pengilala dut Empu'.
64001008	Subali' tyu dye inturen apang ketabang tyu mepelatap keberbenaran.
64001009	Negsurat ku dut pegtingtimungan neng mengengandel, segwa' kaya aku kiningeg i Diotrepes, na gaay ye ya in key kilelaneng pegibuten.
64001010	Angkansa pegdateng ku sentin, uwasen ku ginsan neng pinemaal ye, sampay menge' keekalan na pegbersen ye atu eset damen in. Segwa' kaya nega mekesdengan. Diki nega terimanen ye neng menge' mengengandel neng megderateng in. Pegsempegen ye nega beke' pepeugad ye eset pegtingtimungan itieʼt gaay menerima kedye in.
64001011	Pegmerganen ku neng kebi'bilaan, kasi' pegsiringa' itueng meraat neng supama, imbes itieng menunga lang in. Sebarang megpemuwat et menunga in yegang et Empu'. Temed itieng megpemuwat et meraat in kaya nekebiri' dut Empu'.
64001012	Menunga pesebanar et ginsan pasal ki Demetrio, angkansa itueng keberbenaran negpesebanar gasi et kwantin. Kwantin gasi pesebanar kay et menunga pasal kenye beke' pegsesewren mu ne banar itueng pegsugiren kay.
64001013	Mekansang nega teyen sugiren ku dimu, segwa' lein ne eset surat.
64001014	Megarap ku na megkita tyu beke' mekepegtuturan sekali'.
64001015	Meseʼt dimu teyen kesenangan. Pegpenglingen kew et menge' bi'bila' tyu atue. Ipenglinga' gasi aku eset kebi'bilaan tyu esentin, eset kede sembatu kedye.
65001001	Itueng surat mawa' ki Judas, na tipused i Jakob beke' uripen i Jesus Kristo, surungan dut menge' taaw na ginayat et Empu' Ama' apang megdingan pebibiyag dut pegmerganen et Empu' Ama' beke' pegdidieganan i Jesus Kristo.
65001002	Meglebi teyen eset dimyu ingasi', kesenangan, sampay pegmerga' et Empu'.
65001003	Menge' pegmerganen ku na' menge' bi'bila', una ti' gaay ku teyen isurat dut dimyu pasal et kepuwasan neng pegreresanen tyu ginsan, imbes nepikiran ku peuli' gasi tiban subali' suratan ku ne kemyu apang ipeasi'asi' na ipegenggeng kew banar dut Menungang Abar neng binggey ne kasa dut menge' mengengandel neng pasek metigna'.
65001004	Na subali' pegenggeng kew sabab maya senung menge' taaw na pebe'balu' nekelamud dimyu, dye mengatu dut Empu'. Kaya mekeseraan dye dut kenunganang pineterima kedye et Empu', imbes gaay dye lumebi, supaya tugutan ating napsu' et diri dye. Sampay mendinan dye si Jesus Kristo na ating sembebatung Surutan beke' Begerar tyu. Na asal ne lagi nekesurat dut Kesuratan et Empu' pasal et kedyeng kedusaan.
65001005	Misan sewd myu ne ginsan itue, segwa' iperendem ku nega dimyu na ba' enukwan binawi' et Empu' menge' taaw ye teyeg et bangsa et Egipto. Segwa' rendema' myu pegketbes, sebarang diki mengandel kenye bininasa ye nega.
65001006	Angkansa rendema' myu misan menge' dereakan et Empu' na diki neseraan dut keksegan dye, imbes gayen dye lumebi nega, angkansa tinirengan kedyeng peglelegdengan dut langit. Pegketbes binaal dye itue, pinungpung dyeʼt Empu', beke' pinirisu dut kelingban, dut sanad et dunya' seked dut ketimpusan neng eldew eset pegukum et Empu'.
65001007	Megdemikian gasi, inukum beke' dinusaan et Empu' lungsud et Sodoma beke' lungsud et Gomora sampay menge' rurungan neng pelilibut kedye, sabab et menge' meraat neng kenepsuan dye beke' belingkeg neng pemimiyag. Dye in sungtuhan et sebarang menge' megkedusa dut kaya seskeran neng apuy et Narka'.
65001008	Kwantin gasi metenaan et menge' taaw na tiban mekelamud dimyu beke' kedyeng keteginepan pegendelen dye supaya meperekian bilug dye. Pegsungsangen dye kepengdyarian et Empu' sampay pegterwanan dye menge' metaas na taaw dut langit.
65001009	Misan si Mikael, sembatung pegibuten et menge' dereakan et Empu', nekipegegewan dut ki Seytan pasal dut bangkay i Moises, diki lang si Mikael negberes et meyaat sagka' ki Seytan. Segwa' sembebatu ga sinugid ye, kwan, “Empu' memulag dimu!”
65001010	Segwa' ating menge' taaw kaya untabi' meres sagka' dut menge' ginis na diki dye mekeretian. Beke' ating menge' indeginis neng mekeretian dye, samat pengreti' lang et menge' setwa' na kaya kesewd memikir, atin pelan mekebinasa ne kedye.
65001011	Keingasi'ingasi' dye! Sabab sinunsunan dye dut dalan i Kain. Samat gasi ki Balaam kenye-kenye mene merabu' dut pegkesala' sabab lang dut kepulusan. Beke' samat ki Kora, nemengatu dye sampay dye nebinasa.
65001012	Kelang kelelewan sampay kebulilian ba' dye kedingan dimyu neng menge' mengengandel dut pegkenkaan myu, sabab diki dye mekeresanan leew dye pasal kedyeng pegbuwaten samat pepekaan diri lang pegpebiyagan. Antangen dye samat kunem neng kaya megdelek na pegpepalid lang et deres. Sampay dye in samat menge' kekeyuan kaya megbua' dut timpu et pegbua', angkansa pegebuten ne gasi, indyari tantung patey ne.
65001013	Antangan dye samat derekerang gumbang dut dagat ne pepetudtud dye kedyeng mekeleew-leew na menge' buwat. Dye in samat menge' bituen neng manew memanew na metenaan dye dut kelingban na kaya seskeran.
65001014	Pasal pesi dut kedye ating penarus i Enok neng tarus tagna' ti', teyeg et ikepitung pangkat teyeg ki upu' Adan kityung keupu'upuan banar. Tinarus i Enok pasal et menge' itueng taaw, kwan ye, “Rendema' myu, megderateng ne Begerar iba ye menge' diki meitung neng menge' pinili' Ye,
65001015	supaya ukumen ginsan taaw, beke' dusaan ginsan dye na mengatu dut Empu'. Dusaen et Empu' ginsaʼt kedyeng mereraat neng buwat sabab et kedyeng keetuanen dut Empu', beke' sabab et ginsaʼt kedyeng peneruru' dut Empu'.”
65001016	Itueng menge' taaw kaya mekesdengan sampay menglilimut beke' menenawey dye. Pegsunuren dye mereraat neng keinginan et diri. Menge' meabbu dye, beke' mependey dye menglenu' et pikiran et sebaya' apang meisi' dye sebarang keinginan dye.
65001017	Segwa', menge' bi'bila' ku, rendema' myu banar ba' enu pinenarus et menge' apostol, ingin bersen menge' bibilinan i Jesus Kristo neng Begerar.
65001018	Pegsugiren dye dimyu, na kwan, “Dut emuring timpu maya lumiwan taaw na' meneneruru'. Sampay sunuren dye kedyeng diring keinginan na mengatu dut keinginan Empu' beke' diki mengandel et Empu'.”
65001019	Itueng menge' taaw na megpemuwat et pegkebagi'bagi' dimyu. Itueng menge' taaw na pengmimilikan et kedyeng napsu', beke' kaya lang kedye Empung Nakem.
65001020	Segwa', dimyu menge' mengengandel, pepenggera' myu banar dimyung menungang pengandel, beke' megpenelang neng dinaak dimyu et Empung Nakem.
65001021	Tumerna kew dut pegmerga' et Empu' sementara' megtetagey kew et ingasi' et kityung Begerar si Jesus Kristo supaya mibit dimyu dut biyag na kaya seskeran dut Langit.
65001022	Mengingasi' kew pebiya' megkabi' dut menge' taaw na nebibit atin menge' taaw nekelamud dut tingtimungan myu.
65001023	Maya nega taaw antangen dye samat menge' taaw metenaan dye ne dut Narka'. Subali' egewa' myu dye supaya bewinen myu dye. Maya nega menge' ibang taaw, mengingasi' kew kedye, temed subali' maya lamud takut gasi sabab et kedyeng keselaan na antangan ye samat repanan nereregbat sabab et kedyeng meraat neng napsu' et bilug. Sampay mendini' myu banar itueng sala' dye sasat megkabi' kew kedye.
65001024	-
65001025	Dut Empu' Banar ibgey kebentugan, ketaasan, kebesagan, beke' kepengdyarian. Tihad nega et tagna', tiban sampay ngian-ngian. Sabab Empu' in mekepegdyaga et dimyu apang diki kew mesugbak, beke' Ya in mekepearap et dimyu dut elepan et ketaasan Ye. Na kemyu kaya kesewelaan beke' maya kelang keksanan. Ibgey ginsan neng kebentugan dut ating sembebatung Empu' na kityung Mememawi', sabab ki Jesus Kristo na' Begerar tyu. Amen!
66001001	Itue ating tuturan pasal pebunayag ki Jesus Kristo na ibinggey Kenye teyeg dut Empu' supaya ipebiri' dut Kenyeng menge' uripen ating menge' ginis na mekabi' ne keilangan metuman. Pinesewd i Jesus itue ganang pinebibit Ye ne Kenyeng dereakan et Empu' dut mengsusuku' yeng si Juan.
66001002	Na si Juan negpebanar et ginsaʼt keginisan na kenyeng nebiri', diki meglein, pasal et ating bebresen et Empu' beke' ating pesebanar i Jesus Kristo.
66001003	Mesukud ating pematsa' et menge' bebresen et pebunayag na itue, beke' mesukud sebarang megkingeg et itue beke' pegtumanen ye nesurat atue. Sabab mekabi' ne ating timpu neng megderateng.
66001004	-
66001005	Itueng surat mawa' ki Juan, dut pitung pemegtingtimung et menge' mengengandel na dut probinsiya et Asia. Meseʼt dimyu ating redyiki' beke' kesenangan mawa' dut Empu', beke' mawa' gasi dut pitung nakem dut elepan et kenyeng metaas na eerungan, beke' mawa' gasi ki Jesus Kristo. Na Empu' banar, Ya in atue tiban, Ya atue tagna' ti', beke' Ya atue dut timpu megderateng. Yegang ye, si Jesus Kristo, na ya mebentel ne saksi', na ya in unang negbiyag peuli' dut menge' patey, beke' megekpet et menge' surutan atuʼt timbew et dunya'. Na pegmerganen i Jesus kityu beke' nemuwas et dusaen et kityung keselaan sabab lang dut kenyeng kesimeyaan dut krus.
66001006	Imbes, binetang i Jesus kityu na kenyeng pengmilikan samat menge' pari' supaya sumuku' dut kenyeng Empu' beke' Ama'. Dumuʼt Empu' ating kebentugan beke' basag neng pemegbeg beberapa. Amen.
66001007	Indani' myu, si Jesus dumateng megbebaya' eset menge' kunem, beke' mebiri' Ya et ginsaʼt taaw atueʼt dunya', sampay dye neng siminurak et budyak kenye dut krus. Ginsaʼt taaw atueʼt dunya' memenyak sabab eset kenye. Atin key tantu meinabu! Amen.
66001008	Sugid et Begerar na Empu' “Aku ating Alpa beke' Omega. Ya ne atin sibantu', Ya ne ating neketalib, beke' Ya ne ating megderateng, Ya gasi na Mekewasa dut ginsan.”
66001009	Akung si Juan, mengengandel gasi iba-iba myu dut ki Kristo. Keiba-iba gasi kityu dut keliyutan. Kesendalan tyu sabab binggey et Empu' kityu basag, sabab lang pegmilik tyu ki Jesus. Aku pinirisu ne, tinimbag dut pulew et Patmus sabab lang dut pegtuldu' ku et bebresen et Empu' beke' pegpepesebanar pasal ki Jesus.
66001010	Sene ti' Eldew et Begerar, ganang pengempu' ku, dimpelan aku et Empung Nakem beke' nekingeg ku dut daken neng lilikuran sembatung mebasag na gibek keblan ku lang buut.
66001011	Kwaʼt tugna' et beres, “Isurata' dut linulun na buuk sebarang nebiri' mu pegketbes ipebita' dut pitung ketingtimungan et menge' mengengandel dut menge' lungsud et Epeso, Esmirna, Pergamo, Tiatira, Sardis, Piladelpia, beke' Laodisea.”
66001012	Liminingew ku supaya birinen ba' sinu na neres dut daken, beke' nebiri' ku pitung semberikaran na bulawan.
66001013	Dut tenga' et menge' semberikaran maya sembatung dagbes ye na “Yegang et Taaw.” Repanan ye seked pebubuku' ye beke' maya bulawan na pebebedbed set debdeb ye.
66001014	Kenyeng buek, meputi' banar samat melinas na bulbul et bibili, meputi siat delek na yilo; menge' mata ye sama meneʼt megdedleg na apuy.
66001015	Kenyeng paa sama meneʼt megdelidyap neng tumbaga dut meinit na apuy, beke' kenyeng pengluluwaan sama meneʼt gibek et mebasag na' besey in.
66001016	Maya pegkekpetan et kewanan ye na pitung bituen, beke' megliliwan dut kenyeng baba' samat sembatung metarem neng gelaman na maya tarem sembela'-pesembela'. Kenyeng rupa mekepulew sama meneʼt segit dut ugtu.
66001017	Ganang nebiri' ku ne ya, sama ku meneʼt patey na nepermak dut kenyeng tiked. Pegketbes dimpen ye ulu ku et elima kewanan ye indyari kwan ye, “Kas takut. Aku ating Una beke' ating Emuri.
66001018	Aku si Jesus, ating Pebibiyag. Mawa' ku natey, segwa' tiban biyag daran-peraran. Beke' kepet ku ating kepengdyarian apang mengindaag et Kemeteyan beke' Narka'.
66001019	“Angkansa isurata' sebarang nebiri' mu, beke' pasal et neinabu tiban, beke' ating meinabu dut ngine ne.
66001020	Sugiren ku dimu keretian ye et ating mekebiri' mu na pitung bituen dut kewanan neng keremut ku beke' ating pitung semberikaran. Ating pitung bituen, atin ne menge' dereakan et Empu' dut pitung ketingtimungan. Beke' ating pitung semberikaran, atin ne' menge' pitung ketingtimungan.”
66002001	Pelahyun binres i Jesus ki Juan, kwan ye, “Dut dereakan et Empu' na dut ketingtimungan et menge' mengengandel dut lungsud et Epeso isurata' kwantin, kwan: Itue e bebresen et ating taaw na megekpet et ating pitung bituen dut kenyeng kewanan na pepanew-panew dut tengaʼt semberikaran na bulawan.
66002002	Sewd ku dimyung menge' buwat, dimyung pegpengna' beke' pegtuyu'. Sewd ku na diki ke pepekiuyun dut mereraat na taaw, pegsulayan mu sebarang pepebelyu-belyu et menunuldu' et Empu' seked metantu mu na dye menge' meembut.
66002003	Negtuyu' ke sampay negsandal ke et keliyutan sabab lang et daken, segwa' diki ke nelupug.
66002004	Temed maya bulili ku rimu, sabab nelipatan mu pasal et dimung unang pegmerganan, ingin bersen pegandel mu daken.
66002005	Na rendema' dimung langkew kwit ti' beke' ba' embe teyeg neregdagan mu! Pegsusuni' beke' buwata' samat pegbuwaten muʼt sengkepunan in. Na ba' diki ke megsusun, sentinen ku ikew supaya ugaren ku semberikaran mu teyeg et datunan ye.
66002006	Segwa' itue gasi nebentugan ku dimu: Pegisgan mu gasi ating pegbuwaten et menge' tawʼt Nikolaita, samat pegisgan ku kedye gasi.
66002007	Kemyung pengingeg, kumingeg kew dut ba' enu pegbersen et Empung Nakem dut menge' ketingtimungan. Sebarang mengindaag dut meraat, begeyan ku ya et kegunaan na mengaan et bua' et kayu dut luluwakan et Empu' dut langit na mekepegbegey et biyag na kaya seskeran.”
66002008	“Dut dereakan et Empu' na dut ketingtimungan et menge' mengengandel eset lungsud neng Esmirna isurata' kwantin, kwan: Itue e bebresen et Ya na tingkagan Una beke' Emuri, Ya in natey pegketbes negbiyag peuli' in.
66002009	Sewd ku dimung pegsulay beke' nelebayan mu na kemiskinan, temed mentiri' ke! Sewd ku sebarang pemenawey dimu na pemegsugid na dye menge' tawʼt Judio misan dein lang, segwa' dye menge' kekampi i Seytan.
66002010	Kas ketakut ba' enung keliyutan na mekabi' myu neng melebayan. Isugid ku dimyu, ating si Seytan ipepepirisu kew supaya kemyu in sulayan, beke' ipelabay kew et ketiksaan seled sempulung eldew. Kebentel kew seked kemeteyan, pegketbes et atin in begeyan ku kemyu et Kuruna et Biyag, retian ye biyag kaya seskeran.
66002011	Kemyung pengingeg, kumingeg kew dut ba' enu pegbersen et Empung Nakem dut menge' ketingtimungan. Sebarang mengindaag dut ki Seytan diki ne mesekitan ba' dumateng pengeruwang kemeteyan.”
66002012	Neglahyun si Jesus, kwan Ye, “Dut dereakan et Empu' na dut pemegtingtimung et menge' mengengandel dut lungsud et Pergamum isurata' kwantin, kwan: Itue e ating bebresen et Ya maya keterman na tarem pesembela'sembela'.
66002013	Sewd ku ba' embe peglelegdengan mu, dut penggewman i Seytan. Segwa' daran ke mebentel sabab lang et daken. Kaya tinelikuran mu dimung pegandel daken, misan ne dut timpu nega i Artipas neng mebentel ku na saksi' na pinatey dut lungsud mu, na duntin si Seytan meglelegdeng.
66002014	“Segwa' maya senung ginis bulili ku dimu. Maya menge' taaw mu sentin na megsunud nega et ketulduan i Balaam. Na ya negtuldu' ki Balak na tulduan et sala' ating menge' Israelita, samat pegkaan et menge' kekanen na sinimaya' dut empu'empuan, beke' mengebiyagan et sala' neng kenepsuan et bilug.
66002015	Beke' maya nega sentin na megsunud et meraat neng ketulduan et menge' tawʼt Nikolaita.
66002016	Angkansa megsusun kew. Na ba' diki, sumentin ku supaya tepuen ku dye et keterman megliwan dut baba' ku.
66002017	“Sebarang maya pengingeg, kumingeg dut pegsugiren et Empung Nakem dut menge' ketingtimungan.” Kwan Ye, “Sinu-sinu mengindaag eset meraat, begeyan ku et senung netagu' ne manna. Sampay begeyan ku nega ya et meputi' na batu na neukiran et bagung ingaran na sembebatu ga, nekesewd ating timinerima lang in.”
66002018	Sinugid gasi i Jesus ki Juan, kwan Ye, “Dut dereakan et Empu' na dut pemegtingtimung et menge' mengengandel eset lungsud neng Tiatira isurata' kwantin, kwan: Itue e bebresen et Yegang et Empu' na maya megdedleg menge' mata, beke' tiked na samat tumbagang megseru na megdelidyap.
66002019	“Nesewran ku menge' binwat mu, dimung pegmerga' beke' pegandel, dimung pegsuku' beke' pegtuyu' sampay nelebian mu tiban pasal et buwat mu kwit ti'.
66002020	Segwa' maya bulili ku rimu, pinesangdan mu si Jesebel na negpepantun et tarus et Empu'. Pasal dut kenyeng tuldu', inalam ye daken neng menge' sumusuku' na supaya mengebiyagan et mereraat neng kenepsuan et diri, beke' mengaan et kekanen na sinimaya' dut menge' empu'empuan.
66002021	Binggeyan ku ya et timpu supaya megsusun dut meraat neng pengebiyagan, segwa' mendi'.
66002022	Angkansa iratun ku ya dut demdam et keliyutan, beke' tiksaen ku pegpekebeis kenye in, ba' diki dye megsusun beke' megbagu et pemimiyag.
66002023	Tepuen ku sebarang menge' yegang ye, supaya mesewran et ginsaʼt pemegtingtimung na aku mekesewd et menge' pusu' beke' pikiran et menge' taaw, beke' gentian ku pesembatu-sembatu dimyu kuyun dut dimyung menge' binwat.
66002024	“Na tiban, sugiren ku dut iba eset Tiatira in, dut dimyu na diki megsunud et tuldu' i Jesebel beke' diki nanad dut merarem neng tagu' i Seytan. Kaya ne mepitua ku pasal iba nega et buwaten myu.
66002025	Segwa' pengpeti' myu lang ating pengandel neng binggey dimyu et Empu' seked aku, si Jesus, dumateng peuli'.
66002026	“Dut kedye na mengindaag set meraat beke' pemuwat kuyun dut kegeayen et daken neng Ama' seked keemurian, begeyan ku dye et kepegewlaan dut menge' bangsa et dunya'.
66002027	Begbegan dye pebiya' eset sungkud neng besi' beke' pesaen dye ating menge' taaw neng mesungal na samat kuren. Maya ye begbeg samat neterima ku teyeg dut dakeng Ama'.
66002028	Ibgey ku gasi kenye ating buntetala' et kukueldew.
66002029	“Sebarang maya pengingeg, kumingeg dut pegsugiren et Empung Nakem dut menge' ketingtimungan et menge' mengengandel.”
66003001	Pelahyun binres i Jesus ki Juan, kwan Ye, “Dut dereakan et Empu' na dut pemegtingtimung et menge' mengengandel eset lungsud neng Sardis isurata' kwantin, kwan: Itue e bebresen et ating megekpet et pitung nakem et Empu' beke' ating pitung bituen, kwan, “Sewd ku buwat mu, pinepantun ku ne ikew biyag, segwa' ikew pelan patey.
66003002	Pegbekaya! Ipebesaga' sebarang netinda neng ginis eset dimu na mekabi' neng matey. Sabab nebiri' ku dimung keradya, kaya netbes dut penyek et Empu'.
66003003	Angkansa rendema' ba' enu neterima beke' nekingeg mu, na atin ibuta', beke' pegsusun pasal et menge' sala' mu. Segwa' ba' diki ke megpinda et meyaat neng arat mu, sumentin ku samat menenakew, angkan diki mu mesewran ba' eteg lisag na dumuntin ku eset dimu apang dusaen.
66003004	“Temed maya senung taaw mu set Sardis na diki dye pinerekian badyu' dye, retian ye diki negkesala'. Dye maya' daken, na megbebadyu' et meputi', sabab dye keteup-teup.
66003005	Sebarang mengindaag set meraat, atin mekebadyu' gasi et puti'. Diki ku pepasen kenyeng ingaran dut Buuk et menge' Biyag na Kaya Seskeran, segwa' kilelanen kenyeng ingaran dut elepan et daken neng Ama' na' Empu' beke' dut kenyeng menge' dereakan.
66003006	“Sebarang maya pengingeg, kumingeg et pegbebersen et Empung Nakem dut menge' ketingtimungan.”
66003007	“Dut dereakan et Empu' na dut pemegtingtimung et menge' mengengandel eset lungsud neng Piladelpia, isurata' kwantin, kwan: Itue e bebresen i Jesus neng lulus mepatut beke' kebenaran, ya na megekpet et kunsi' neng mekepengdyarian i Surutan Dabid tagna'. Enu-enung ukaban ye, kaya sinu ketengleb, beke' enu-enung tengleben ye, kaya sinu keukab.
66003008	“Nesewran ku dimung menge' binwat. Birina', atue set elepan mu mengdatun ku et sembatung ukab lelengewan ne kaya sinu meketengleb. Nesewran ku ne na diki nega negsereng basag mu, segwa' misan ne kwantin nengandel ke nega daken neng beres beke' diki ilineew sabab daken.
66003009	Birina', ipekleb sampay ipeleew ku set elepan mu ating menge' sakup i Seytan, neng pemengembut sepantun dye samat tawʼt Judio, supaya mekilala dye ne ikew pegmerganen ku.
66003010	“Sabab tinuman mu daken neng tahag supaya kesandal ke et kaya susa, angkan pegdateng et pegsulay, metebangan ku gasi ikew na asal megsusurung dut sengkelingkepaʼt lungsud, supaya sulayan ginsaʼt meglelegdeng atueʼt dunya'.
66003011	Megderateng ku ne diki ne mekwit. Ingeti' ating pengandel eset dimu supaya kaya keagew et dimung begey na terima mu sabab et nengindaag ke dut meraat.
66003012	Sebarang mengindaag set meraat, buwaten ku ya samat antangan ye erigi et pengempuan neng benwa et daken neng Empu' dut langit. Beke' diki ya mugad duntin misan ngian-ngian. Iukir ku dut kenye ingaran et daken neng Empu', beke' ingaran et lungsud et daken neng Empu', ating bagung Jerusalem na mineug teyeg dut langit teyeg dut daken neng Empu'. Iukir ku gasi dut kenye daken neng bagung ingaran.
66003013	“Sebarang maya pengingeg, kumingeg dut pegsugiren et Empung Nakem dut menge' ketingtimungan et menge' mengengandel.”
66003014	“Dut dereakan et Empu' na dut ketingtimungan eset lungsud et Laodisea, isurata' kwantin, kwan: Itue e ating bebresen na si Jesus pegngeranan et si Amen, ating mebentel, beke' saksi' neng banar, ating megmimilik dut ginsaʼt pinendyari et Empu'.
66003015	Nesewran ku dimung menge' buwat, na ikew diki gasi meramig etawa meinit dut pegandel mu, ingin bersen diki merungkey etawa mekseg dut pegandel mu daken. Gaay ku ikew mengandel banar etawa diki!
66003016	Temed, sabab ikew pegalang-alang pegandel mu, diki meramig etawa meinit, angkansa ipegmendi' ku ikew.
66003017	Pegbersen mu, kwan mu, ‘Aku tu' maya-maya ne, mekansang neng kementirian angkan diki ku ne keilangan enu negang keginisan.’ Segwa' kaya nerim mu na ikew kayang-kaya, keingasi'ingasi', miskin, beleg, beke' lebas.
66003018	Angkansa pemitua ku dimu, na ikew mengelen daken et tibuuk ne bulawan, supaya megmendyari ke na mentiri', beke' mengelen puti' neng badyu' supaya imeranen, supaya melimbenan lebas neng kelelewan mu, beke' mengelen ururu dut mata mu, supaya kebiri' ke.
66003019	“Sebarang pegmerganen ku pegreganen ku beke' pegusiatan. Angkansa ketuyu' kew banar, beke' megsusun.
66003020	Atu' kuʼt liwan et lelengewan et pusu' myu beke' megtuktuk ku. Ba' sinu-sinu kekingeg et daken neng beres ampa' ye ukaban lelengewan, sumled ku sampay megsaru kay mengaan et kekanen.
66003021	Sebarang mengindaag set meraat, atin begeyan ku et kepegbaya' na ibanen ku marung dut abiʼt metaas na eerungan dut langit na mekepemegbeg. Itue meinabu samat daken neng pegkeindaag beke' nekearung ne iba ku daken neng Ama' dut kenyeng eerungan dut langit.
66003022	“Sebarang maya pengingeg, kumingeg dut pegbersen et Empung Nakem dut menge' ketingtimungan et menge' mengengandel.”
66004001	Pegketbes et itueng ginis, aku neng si Juan, nekebiri' dut langit maya sembatung ukab na lelengewan. Beke' una ku na nekingeg ating beres na negsugid daken na samat budyung, kwan ye, “Tindal ani'! Ipebiri' ku rimu ating keilangan meinabu pegketbes et itue e.”
66004002	Dimpelan aku megtuy et Empung Nakem, beke' nebiri' ku dut langit ating sembatung metaas na eerungan beke' sembatung megearung na Empu' duntin.
66004003	Megseseru rupa ye samat haspe beke' kurnalina ating megearung dut metaas na eerungan in. Maya sembatung beluntung samat saat et esmeralda dut pelilibut et metaas na eerungan.
66004004	Dut pelilibut et metaas na eerungan na atin maya iba negang duwangpulu' epat neng menge' metaas na eerungan na pegeerungan et duwangpulu' epat neng menge' megurang. Dye in megbebadyu' et meputi' beke' semba-sembatu kedye pegkukurunaan et bulawan set menge' ulu dye.
66004005	Teyeg dut metaas na eerungan pegliwanan et kilat, periringan gasi mebasag neng beres beke' enunur et duldug. Sampay maya pitung megdedleg na silu' dut elepan et metaas na eerungan. Itue e ating pitung Nakem et Empu'.
66004006	Dut elepan gasi et metaas na eerungan, kwan mu lang samat dagat neng sereming na meligew sali' et kristal. Dut pinegketngaan et pelilibut et metaas na eerungan maya epat neng pinendyari na biyagan, na baha et menge' mata dut elepan sampay tetelikuran.
66004007	Ating unang pinendyari na biyagan samat dagbes et sembatung leon, ating pengeruwa, samat dagbes et sembatung mendangan, ating pengetlu maya samat rupaʼt dagbes et taaw, beke' ating pengepat samat dagbes et sembatung meglelpad na mengengelinsama.
66004008	Kede sembatu et ating epat neng pinendyari na biyagan maya tupa'-tupa' et enem neng menge' elad, beke' baha et menge' mata dut pelilibut sampay dut sirib et kenye-kenyeng menge' elad. Gebi eldew kaya terna pegbebersen dye, kwan dye, “Tibuk metigna', tibuuk metigna', tibuuk metigna' ating Begerar na Empu' mekewasa et ginsan, Na Ya biyag neketalib, na Ya biyag tiban, beke' na Ya biyag megderateng kaya seskeran.”
66004009	Megey-megey ating pinendyari na biyagan et pegbantug, pegdayew, beke' peseselamat dut megearung dut metaas na eerungan neng pebibiyag daran-peraran in.
66004010	Ating duwangpulu' epat neng megurang pepekleb dye sampay pengempu' dut elepaʼt Empu' neng megearung dut metaas na eerungan beke' pebibiyag na kaya seskeran. Indyari peglugut dye kedyeng menge' kuruna dut elepan et metaas na eerungan ye, pegketbes kwan dye,
66004011	“Damen neng Begerar beke' Empu' mepatut ke ne tumerima et pemantug, beke' pegdayew, beke' kewasa. Sabab Ikew nemaal et ginsan neng ginis, beke' sabab et kegeayan Mu binggey et biyag dut ginsan pebibiyag.”
66005001	Pegketbes et itue e, aku, si Juan, nebiri' ne pegekpetan et kewanan neng keremut et Empu', na Ya megearung dut metaas na eerungan ti', ating sembatung linulun neng buuk na maya surat pesembela'sembela'. Na atin buuk maya pitung binedbed na' maya tenda'.
66005002	Nebiri' ku gasi ating sembatung mekseg na dereakan et Empu' na megabar et mebasag, kwan ye, “Sinu ating teupen neng megbabad et bedbed na tenda' beke' mengledlad et linulun neng buuk?”
66005003	Segwa' kaya misan sembatu dut langit, dut timbewʼt dunya' etawa dut seled dunya' na mekeukab etawa mekesiyek dut seled et itue e.
66005004	Siminyak ku neng siminyak sabab et kaya neng mebiyanan na meteup mengukab et linulun neng buuk etawa misan mekesiyek dut seled et itue e.
66005005	Indyari maya sembatung megurang negsugid daken, kwan ye, “Kas siyak! Birina' ating Leon mawa' dut tutusan i Juda, ating Puun i Surutan Dabid tagna', Ya in nengindaag. Ya ga ating mekebabad et pitung bedbed na tenda' beke' Ya ga ating megepegukab et linulun neng buuk.”
66005006	Indyari nebiri' ku sembatung taaw, dagbes ye samat sembatung Ibun et Bibili, dagbes ye samat mawa' ne sinumbali'. Itue e ne megetiyeg set pinegketngaaʼt menge' metaas na eerungan, na pelilibutan et epat neng pinendyari na biyagan beke' menge' megurang. Maya pitu tanduk ye beke' pitung mata ye, na atin menge' pitung Nakem et Empu' na dinaak dut tawʼt sengketelingkepaʼt lungsud.
66005007	Nepekabi' itueng Bibili ampa' ye ne insi' ating linulun neng buuk dut kewanan neng elima et ating megearung dut metaas na eerungan.
66005008	Indyari neisi' ye ne ating buuk. Pegketbes ating epat neng pinendyari na biyagan beke' ating duwangpulu' epat neng menge' megurang in nepekleb dye dut elepan et ating Ibun et Bibili. Tegsemba-sembatu kedye, megekpet dye et pegrengrangen beke' mangkuk neng bulawan na baha et kemengyan. Itue e menge' penelang et menge' mengengandel et Empu'.
66005009	Memegkekanta dye et bagung kulilal, kwan dye, “Keteup-teup ke ne mengisi' et linulun neng buuk, megbabad et tenda' et itue, beke' mengledlad et buuk, sabab ikew tu' sinimaya', angkan sabab et dugu' mu atin nilingkat menge' taaw apang lang ki Empu', taaw mawa' dut kenye-kenyeng tutusan, bebresan, lungsud, beke' bangsa.
66005010	Binwat mu dye et sembatung pengmilikan beke' menge' pari' supaya sumuku' dut damen neng Empu', sampay memegbeg dut sengkelingkepaʼt lungsud.”
66005011	Siminyek ku gasi, indyari nekingeg ku bebresen et ribu-ribu beke' laksa'laksa' neng menge' dereakan et Empu'. Ampa' dye ne pinelibutan ating metaas na eerungan beke' dut ating menge' pinendyari na biyagan beke' menge' megurang.
66005012	Nemegkanta dye et mebasag, kwan dye, “Ating pinatey ne Ibun et Bibili, atin keteup-teup tumerima et kepengdyarian beke' kementirian, beke' kesesewran beke' kebesagan, kebentugan, kereklaan beke' pegdayew!”
66005013	Pegketbes nekingeg ku ginsan menge' pinendyari na biyagan nemegkanta, dut timbewʼt dunya', dut seled dunya', beke' dut sengkelingkepaʼt dagat, sampay ginsaʼt seled atin, kwan dye, “Dut kenye na megearung dut metaas na eerungan, beke' dut ating Ibun et Bibili ibgey kenye ating kedeyewan, kebentugan, kereklaan, beke' kepengdyarian, daran-peraran.”
66005014	Ating epat neng pinendyari na biyagan nemegberes, et “Tantu Banar.” Indyari negpekleb ating menge' megurang beke' nemengempu' ki Jesus.
66006001	Pegseseyekan ku sasat bebaren et ating Ibun neng Bibili ating una et menge' pitung bedbed na tenda'. Indyari nekingeg ku sembatu dut epat neng pinendyari na biyagan negberes samat duldug, kwan ye, “Dumuntin ke!”
66006002	Pegseyek ku, esentin kura' na meputi' eset teteyumanan ku! Alu' siminakat in maya kepet ye pana', indyari binggeyan ya et kuruna, pegketbes siminakat ne samat sembatung menggigira ne pinesurung supaya mengindaag.
66006003	Bebaren gasi et Ibun neng Bibili ating pengeruwang tenda'. Nekingeg ku ating pengeruwang pinendyari na biyagan negberes, kwan ye, “Ani' ke!”
66006004	Indyari iba gasing kura' liminiwan, sembatung meregang banar ne kura'. Ating mengungura' ye binggeyan et basag na eriweraen ginsaʼt taaw et sengkedunyaan beke' menahag na memegpeteyan menge' taaw. Dut kenye binggey ating kelang gelaman.
66006005	Ganang ating Ibun neng Bibili in binebaran ye ating iketlung bedbed na tenda', nekingeg ku ating iketlung pinendyari na biyagan, kwan ye, “Ani' ke!” Pegseyek ku, esentin set teteyumanan ku sembatung meitem na kura'! Ating mengungura' ye maya kepet et timbangan.
66006006	Pegketbes nekingeg ku runug et bebresen samat pengluluwaan dut ating menge' epat neng pinendyari na biyagan in, na kwan, “Seng teur lang et tirigu tengdan dut seng eldew neng pegkeradya, beke' telung teur lang et sibada pegtengdan dut seng eldew neng pegkeradya, beke' endey usibaen ating lana beke' ating mekelangu.”
66006007	Ganang binebaran et Bibili ating pengepat neng tenda', nekingeg ating pengluluwaan et ating pengepat ne pinendyari na biyagan kwan ye, “Ani' ke!”
66006008	Pegseyek ku, esentin teteyumanan ku melasi' neng kura'! Ating mengungura' ye ingaran ye si Kemeteyan, beke' mekabi' et lilikuran ye megsusunud ating Narka'. Binggeyan dye et basag na mengimatey dut ikeepat neng bagi' et tawʼt dunya', pebiya' dut keterman, urap, beke' damat, beke' pebiya' menge' memeiseg na setwa'.
66006009	Ganang binebaran ating ikelimang bedbed na tenda', nebiri' ku dut sirung et ranggar ating menge' mengengandel na pinematey sabab lang et beres et Empu' beke' pegpepesebanar na diki dye pineiluan.
66006010	Megbebensag dye et mebasag, kwan dye, “Ketaas-taasang Begerar, metigna' beke' kebenaran. Ingyan nega kekwiten ye na dye ukumen beke' dusaen mu dye et dugu' kay, na dye in meglelegdeng dut dunya' ti'?”
66006011	Indyari semba-sembatu kedye binggeyan et puti' ne repanan, beke' sinugiran dye na tumagey-tagey mena et sengkerit, seked mepetan kineldaman et menge' iba dye mengengeradya beke' tipused na imeteyen samat kedye nega in.
66006012	Nebiri' ku gasi binebaran et Ibun neng Bibili dut ikenem neng bedbed na tenda'. Mebasag et pegyegyeg et dunya', ating segit liminingeb samat bebedyuen neng karut ne binwat mawa' dut bulbul et kambing, ating bulan sama meneʼt dugu' ginsan.
66006013	Beke' ating menge' bituen dut lelengew neregdag pelugta' samat memureng neng bua' et kayu et igus neng nereregdag pegyegyegen neng mebasag neng deres.
66006014	Ating langit riminek sama meneʼt peglululunen na keratas, beke' kebudbukiran beke' kepulewan neugad dut peglelegdengan dye.
66006015	Pegketbes ating menge' surutan et dunya', menge' datu', menge' pegibuten et sundalu, menge' mentiri', menge' mebebasag, beke' ginsaʼt menge' uripen sampay melayam na taaw nepetagu' dut menge' singkab beke' dut derekerang menge' batu dut menge' bukid.
66006016	Kwan dye dut menge' kebudbukiran beke' dut menge' batu, “Timbuni' kay ne beke' itegua' kay sabab lang dut iseg et sinimaya' in, beke' keseyekan et Empu' na megearung dut metaas na eerungan!
66006017	Sabab ating kelang eldew et kedyeng kutuk atu' ne, beke' sinu taku' kesandal?”
66007001	Pegketbes et itue e, nebiri' ku epat neng menge' dereakan et Empu' na megtitiyeg dut epat neng pidyuru' et dunya', na megpetengew et epat neng deres supaya diki kedres dut dunya', etawa dut dagat, etawa dut menge' puuʼt kayu.
66007002	Indyari nebiri' ku gasi ibang dereakan et Empu' na megeatu' mawa' dut sebangan ne megbibibit et pengmarka et pebibiyag ne Empu'. Indyari timiningkag et mebasag dut epat neng pegpebilinan et Empu' na binggeyan et basag supaya mengusiba' et dunya' sampay dagat.
66007003	Kwan et dereakan et Empu', “Kasi' myu mena usibei' lugta' etawa dagat sampay menge' puuʼt kayu seked ingga kay minerkaan sebarang menge' mengsusuku' et damen neng Empu'.”
66007004	Pegketbes nekingeg ku ating keldaman et sebarang minerkaan. Ginsan dye 144,000 taaw mawa' dut ginsaʼt tutusan et Israel.
66007005	Mawa' dut tutusan i Juda, 12,000 ating minerkaan, mawa' dut tutusan i Ruben 12,000, mawa' dut tutusan i Gad 12,000,
66007006	Mawa' dut tutusan i Aser 12,000, mawa' dut tutusan i Neptali 12,000, mawa' dut tutusan i Manases 12,000,
66007007	Mawa' dut tutusan i Simeon 12,000, mawa' dut tutusan i Lebi 12,000, mawa' dut tutusan i Isakar 12,000,
66007008	Mawa' dut tutusan i Sebulun 12,000, mawa' dut tutusan i Jose 12,000, mawa' dut tutusan i Benjamin 12,000.
66007009	Pegketbes et itue e, nebiri' ku eset teteyumanan ku kineldamaʼt taaw na diki meitungan et sinu-sinu, mawa' dut ginsaʼt bangsa, tutusan, taaw, beke' bebresan. Na dye in megtitiyeg dut elepaʼt metaas na eerungan beke' elepaʼt Bibili. Dye megbebadyu' et puti' beke' megekpet et deun et niyug, apang deyewen dye Empu'.
66007010	Megbebensag dye kwan dye, “Ating kepuwasan mawa' dut Empu' tyu, megearung dut metaas na eerungan, beke' mawa' dut Bibili.”
66007011	Ginsaʼt menge' dereakan et Empu' memegetiyeg dut pelibut et metaas na eerungan beke' pelibut dut menge' megurang beke' dut epat neng pinendyari na biyagan. Nepekleb sampay nemengempu' dye dut elepaʼt metaas na eerungan.
66007012	Kwan dye, “Nesugat ne! Kedeyewan, kereklaan, beke' kesesewran, beke' peseselamat, kebentugan, kepengdyarian beke' kebesagan dut Empu' tyu daran-peraran. Amen!”
66007013	Iningkut aku et sembatung megurang, kwan ye, “Sinu atin beke' embe mawa' et itueng megbebadyu' et meputi'?”
66007014	Siminambag ku, “Ikew lang nekesewd.” Indyari sinugid ye, kwan ye, “Dye ating nemengindaag dut ketngaan et kelang ketiksaan, beke' tinulpukan dye kedyeng repanen sampay pineputi' dye et dugu' et Bibili.
66007015	Angkansa, nesen dyeʼt elepaʼt metaas na eerungan et Empu', beke' megsusuku' dye eldew beke' gebi dut kenyeng pengempuan na benwa. Beke' ating megearung eset metaas na eerungan, atin pinengledlad et tetluan ye dut kedye ampa' mengdyaga.
66007016	Diki dye ne meurapan etawa tuknewen misan ingyan. Diki dye ne meblad dut keinitan etawa kerasa et kelang init.
66007017	Sabab ating Bibili esen net pinegketngaaʼt metaas na eerungan et Empu', megmendyaring mengingipat dye. Na dye in dundunen dut menge' buwal neng danum et biyag. Beke' peyren et Empu' ginsan kedyeng luha' set mata dye.”
66008001	Ganang binebaran ne et Bibili ating ikepitung bedbed na tenda', kaya ne gibek dut langit, maya menge' sengtenga' neng kelisagan.
66008002	Indyari nebiri' ku pitung menge' dereakan et Empu' na memegetiyeg dut elepan et Empu', beke' binggeyan dye et pitung tiup-tiup.
66008003	Sembatu negang dereakan et Empu', na nepekabi' beke' timinyeg dut sisimeyaan, na megekpet et bulawan na tinutungan. Binggeyan ya et mekeldam neng kemengyan, supaya isimaya' dut sisimeyaan na bulawan na dut elepaʼt metaas na eerungan, pebebaya' menge' penelang et ginsaʼt menge' mengengandel et Empu'.
66008004	Ating tabuk et kemengyan, pebebaya' penelang et menge' mengengandel et Empu', nenestarus dut elepaʼt Empu' mawa' dut keremut et dereakan et Empu'.
66008005	Indyari insi' et dereakan et Empu' ating tinutungan, beke' binehanan ye et baga mawa' dut sisimeyaan, pegketbes tinimbag dut dunya'. Indyari diminuldug, giminasew, kiminilat beke' yiminegyeg.
66008006	Indyari ating menge' pitung dereakan na maya pitung tiup-tiup negpanyap supaya maya tiup-tiupan dye.
66008007	Tinepiyugan et unang dereakan kenyeng tiup-tiup, indyari diminlek et mektul ne delek beke' apuy na maya lamud et dugu'. Itue e neregdag dut dunya'. Sabab et itue e, angkan iketlung bagi' et sengkedunyaan netutung, megdemikian iketlung bagi' et puuʼt kayu sampay menge' ginsaʼt biyagan neng ilemunen netutung nega in.
66008008	Tinepiyugan et ikeruwang dereakan et Empu' kenyeng tiup-tiup, indyari samat sembatung sikelang bukid neng megdedleg neregdag dut dagat. Angkan iketlung bagi' et dagat negmendyaring dugu'.
66008009	Ating iketlung bagi' et sunuʼt dagat, atin nemematey, beke' neusiba' ating iketlung sesekatang kapal letew et pengdagat.
66008010	Tinepiyugan et iketlung dereakan et Empu' kenyeng tiup-tiup. Indyari sembatung kelang bituen, neng megdedleg ne samat pelyatut mawa' dut langit na neregdag dut iketlung bagi' et menge' danum beke' menge' buwal.
66008011	Itueng bituen ne atin pegngeranan et “Kepeit-peitan.” Angkan iketlung bagi' et menge' danum pumeit, indyari mekeldam neng menge' taaw nemematey ganang nemekeinum et itueng danum sabab mepeit banar.
66008012	Tinepiyugan gasi et ikeepat neng dereakan et Empu' kenyeng tiup-tiup, angkan iketlung bagi' et eldew, bulan, beke' menge' bituen neusiba', liminingeb. Ating iketlung bagi' et eldew neugaran et binyar, megdemikian sampay iketlung bagi' et gebi.
66008013	Sasat pegseseyekan ku ating menge' ginis, nekingeg ku ating mebasag ne beres et sembatung kulinsama' neng meglelpad dut lelengew. Kwan ye, “Keingasi'! Keingasi'! Keingasi' et menge' meglelegdeng dut timbew et dunya', sabab et kelang ketiksaan na megderateng pegketbes et menge' beres et telung tiup-tiup na mekabi' ne tepiyugan et ibang telung menge' dereakan et Empu'.”
66009001	Ating pengibuten neng dereakan et Empu' tinepiyugan ye kenyeng tiup-tiup. Indyari nebiri' ku sembatung bituen ne neregdag dut dunya' mawa' dut langit. Binggey dut bituen ating kunsi' et Abis i Seytan, ingin bersen, Narka'.
66009002	Ganang neukaban ye ne ating Abis, diminibuwat ating mekapal na tabuk kwan mu lang mewanan eset ke'kelang depugan. Sabab et tabuk, liminingeb ating eldew beke' ating langit.
66009003	Indyari mawa' dut tabuk liminiwan mekapal neng kumetumban surung pelugta' ne binggeyan et kependeyan na sumeged samat menge' bengkenawa.
66009004	Sinugid kedye na endey pesekitan menge' beriri' beke' menge' luluwaken etawa puuʼt kayu et dunya', segwa' sebarang menge' taaw lang na kaya tenda' et Empu' dut kedyeng menge' peges.
66009005	Kaya binggeyan dye et basag na mengimatey et menge' taaw, segwa' peliyutan dye lang, seked limang bulan. Pasal et pegpeliyut et itue e, bisa ye samat meresanan et sembatung taaw neng sineged et bengkenawa.
66009006	Dut timpu na atin, tulusen et menge' taaw kemeteyan segwa' diki dye mebiyanan. Pegayen dye teyen matey ne segwa' kemeteyan diki meinabu dut kedye.
66009007	Ating menge' kumetumban kebibiri' mu samat menge' kura' neng panyap pesurung dut peggira. Dut kedyeng ulu pesesepuyu' kwan mu lang kuruna neng bulawan in, beke' neng kedyeng menge' rupa samat menge' taaw.
66009008	Kedyeng buek samat buek et libun, beke' kedyeng nipen samat nipen et leon.
66009009	Maya sisi' dye set debdeb samat besi' neng tetaming et debdeb. Beke' dereweswes et kedyeng elad samat reregasa et mekeldam neng menge' kura', beke' samat mekansang ne menge' kariton et gira neng pesusurung metikas dut peggira.
66009010	Maya menge' ipus dye beke' seged samat menge' bengkenawa in, beke' maya kependeyan dye na meniksa' set menge' taaw seked limang bulan.
66009011	Ating surutan et menge' kumetumban sembatung diwata dut Abis ti'. Ingaran ye dut bebresaʼt Hebreo si Abadon, dut Griego gasi si Apolion, ingin bersen “Si Mengmiminasa”.
66009012	Nekelabay ne ating unang ketiksaan. Maya nega duwa megderateng.
66009013	Ating ikeenem neng dereakan et Empu' tinepiyugan ye kenyeng tiup-tiup. Indyari nekingeg ku sengbebresan liminiwan mawa' dut iged et bulawan neng ranggar na dut elepan et Empu'.
66009014	Sinugid et itueng ikeenem na dereakan et Empu' na maya tiup-tiup, kwan ye, “Pekulpasi' ating epat neng dereakan na nekesiget dut iged et danumen et Euprates.”
66009015	Indyari pinekulpasan ating epat neng dereakan na pegpepanyap et lisag, eldew, bulan beke' teun ne itue supaya mengimatey dut iketlung bagi' et ginsaʼt taaw.
66009016	Ating nekingeg ku ne' keldamen et menge' megkukura' neng kesundeluan menge' 200 laksa'.
66009017	Ating menge' kura' beke' menge' sumesakat et itueng nebiri' ku dut daken neng pebunayag samat itue e: Kedyeng taming et debdeb, atin meregang siat apuy, temteremen, beke' mekunit banar samat asupri. Ating ulu et menge' kura' samat ulu mene et leon. Beke' apuy, tabuk, beke' asupri megliwan eset baba' dye.
66009018	Ating iketlung bagi' et ginsaʼt taaw pinatey et telung damat na apuy, tabuk, beke' asupri neng megliwan dut kedyeng menge' baba'.
66009019	Dut menge' baba' dye beke' ipus et menge' kura' kedyeng kependyarian et menge' itue e. Sabab ating menge' ipus dye samat seli mene na maya ulu supaya menakit.
66009020	Sebarang netitinda ne menge' taaw na kaya nemematey et itueng damat, kayangga nega nemegsusun et kedyeng menge' buwat et keremut dye. Kaya lang taren negpegempu' dye dut menge' seytan, etawa menge' empu'empuan neng bulawan, pirak, tumbaga, batu beke' kayu. Negpegempu' dye eset menge' empu'empuan na kaya meketuun etawa mekekingeg etawa mekepanew.
66009021	Diki dye nega gasi nemegsusun dut kedyeng pegpatey et taaw, pegbalikmata, pekepegbeis, beke' pegtakew.
66010001	Pegketbes, akung si Juan, nebiri' ku ating sembatu negang mekependyarian na dereakan et Empu', na nineug mawa' dut langit. Peglilimunan et kunem na maya beluntung dut timbewʼt ulu ye. Kenyeng rupa samat eldew, beke' kenyeng paa samat menge' megdedleg ne usuk.
66010002	Maya pegekpetan ye sembatung isek-isek ne linulun neng buuk segwa' megukab set keremut ye. Limbut ye kewanan neng tiked ye dut dagat beke' gibang neng tiked ye dut lugta'.
66010003	Indyari negey et mebasag neng bensag samat ingger et sembatung leon. Ganang negbensag ating dereakan, nekingeg ku enunur et pitung duldug.
66010004	Indyari ganang neres ne ating pitung duldug, isurat ku ne teyen; segwa' maya nekingeg ku negberes mawa' dut langit, kwan ye, “Tendai' lang ba' enu pinegberes et pitung duldug in, kasi' isurata' atin.”
66010005	Pegketbes ating dereakan et Empu' na nebiri' ku megetiyeg tiked ye sembela' dut dagat beke' sembela' dut lugta', negpetiyeg et kewanan neng lengen ye surung dut langit.
66010006	Nenumpa' itue dut kenye ne pebibiyag et daran-peraran, na negpependyari et langit sampay ginsaʼt sunu' ye, beke' dunya' sampay ginsaʼt sunu' ye, beke' dagat sampay ginsaʼt sunu' ye. Sinugid et dereakan, kwan ye, “Diki ne mekedyaring ipegdiklem nega!
66010007	Segwa' dut eldew na mekabi' ne, tepiyugen et pitung dereakan et Empu' kedyeng tiup-tiup, metuman kelilu'lilung bubuwaten et Empu', samat pinegberes ye dut kenyeng menge' pinesukuan na menge' tarus tagna' ti'.”
66010008	Kasa nega neres daken ating pengluluwaan na mawa' dut langit kwan ye, “Ire', isia' ating ukab ne buuk dut kepet et ating dereakan et Empu' na megtitiyeg dut dagat beke' dut lugta' in.”
66010009	Indyari nepekabi' ku eset ating dereakan et Empu' ampa' ne tinew ku ating isek-isek neng linulun neng buuk. Sinugid ye daken, “Isia' indyari kana'. Itue e' megsem meresanan mu sasat megsesled dut beteng mu, segwa' set baba' mu meregmis samat deges et lebten in.”
66010010	Insi' ku ating isek-isek ating nilulun neng buuk in dut keremut et dereakan et Empu' ti', pegketbes kinaan ku ne. Segwa' ganang nekaan ku ne atin in, kerasa ku meregmis mena dut baba' ku, temed leyd kerasa ku megsem ne dut bituka ku ti'.
66010011	Pegketbes, sinugid daken kwan ye, “Keilangan ke megpabar peuli' pasal et abar teyeg dut Empu' eset kineldamaʼt taaw, menge' bangsa, menge' bebresan, beke' menge' surutan.”
66011001	Binggeyan ye aku et sembatung binislag samat susukud in beke' sinugid ye daken, kwan, “Panew, indyari sukura' ating pegpengempuan na benwa et Empu', beke' ating sisimeyaan, beke' itunga' sebarang taaw pemengempu' duntin.
66011002	Segwa' kasi' sukura' ating liwan neng lewasan, sabab binggey ne atin dut menge' tawʼt diki kilala et Empu'. Rumbaken dye dut mebentel ne lungsud neng Jerusalem seled 42 neng bulan.
66011003	Indyari begeyan kuʼt kepengdyarian ating duwa kung menge' saksi', ganang karut ga badyu' sasat dye megpeabar et bebersen et Empu' seled 1,260 eldew.”
66011004	Dye ating duwang puuʼt olibo beke' ating duwang sisiluan na megetiyeg dut elepaʼt Empu' et ginsaʼt dunya'.
66011005	Na ba' sinu taku' megpesakit kedye, lumiwan apuy dut baba' dye. Ne atin, menepu dut kedyeng menge' kebanta. Kwantin ipengimatey dut sebarang kunu' pesakit kedye.
66011006	Na itueng duwang taaw e maya basag menengleb et langit, supaya diki ne dumlek pegdatek timpu dye ne megpebunayag et bebresen et Empu'. Maya gasi basag dye na danum memelyu et dugu' beke' mekedyaring pesekitan dye dunya' et ginsan neng ginis et damat seked dut gaay dye.
66011007	Pegketbes et pegpesebanar dye, lumukub dut kedye ating meraat neng setwa' mawa' dut Abis, sabab et atin memegatu beke' nengindaag seked matey dye.
66011008	Meglengsayan kedyeng menge' bangkay dut menge' dalan et kelang lungsud, na ba' embe dun rinansang ating Begerar dye. Na mesewran dut taaw na pegtingkagen sama et Sodoma beke' Egipto.
66011009	Set seled telu tenga' neng eldew kedyeng bangkay pegsiyekan et menge' taaw mawa' dut iba-ibang tutusan, pengkatan, bebresan, beke' bangsa. Na diki dye tugutan na ilbeng.
66011010	Seyek-seyekan et ginsaʼt menge' taaw atueʼt dunya' na maya keksanan, beke' meglami-lami dye sampay mibit dye et menge' bebgey sabab patey ne itueng duwang tarus na itue e' nenusa et menge' taaw na pebibiyag atueʼt dunya' na itue e.
66011011	Segwa' pegketbes et telu tenga' neng eldew, ating duwang saksi' et Empu' binggeyan dye peuli' et ginawa et biyag mawa' dut Empu', sampay nemeketiyeg dye. Inirebutan et takut sebarang menge' nemekebiri' kedye in.
66011012	Pegketbes nekingeg et ating duwang saksi' et Empu' sembatung mebasag neng beres mawa' dut langit, na negsugid, “Peribuwat kew ani' e!” Indyari neperibuwat dye dut langit megibut menge' kunem, sasat pegseseyekan dye et menge' kebanta dye.
66011013	Atin nega neng lisag na atin, yuminegyeg et mebasag, sampay ikesempulung bagi' et lungsud neugba'. Pitung ribu na menge' taaw nemematey dut yegyeg na atin. Indyari sebarang kaya nemematey neglebi-lebi takut dye, angkan binantug dye Empu' dut langit.
66011014	Netuman ne ating ikeruwang ketiksaan, beke' ating iketlung ketiksaan dumateng diki ne mekwit.
66011015	Tinepiyugan et ikepitung dereakan et Empu' kenyeng tiup-tiup, indyari maya mebasag neng pengluluwaan mawa' dut langit na negberes, kwan, “Ginsaʼt taaw atueʼt dunya' negmendyaring sakup dut pengmilik et Empu' tyu, beke' kenyeng pinili' na si Jesus Kristo, sampay megmilik Empu' et daran-peraran.”
66011016	Pegketbes ating duwangpulu' epat neng megurang ne megearung dut menge' metaas na eerungan dut elepaʼt Empu', nepedpa' beke' nemengempu' dut Kenye.
66011017	Indyari negberes et kwantin, kwan dye, “Negpeselamat kay dimu Begerar neng Empu' neng mekepengdyarian dut ginsan, tiban, beke' neketalib, sabab kineradya mu dimung kewasang kependyarian apang negtihad ke na megmilik.
66011018	Nemengiseg ating menge' bangsa, beke' diminateng dimung kutuk. Diminateng ne gasi ating timpu et pegukum mu dut menge' patey, beke' pasal pegbegey mu et ganti dut menge' tarus neng megsuku' dimu, beke' dut menge' mengengandel mu beke' dye in meguntabi' dut ingaran mu, miskin etawa deyahang menge' taaw. Beke' timpu ne mebinasa et menge' megpeminasa et dunya'.”
66011019	Pegketbes et itue e, neukaban ating pengempuan neng benwa et Empu' na dut langit, beke' dut seled et pengempuan neng benwa na itue e, nebiri' ku ating beul et pinegsulutan. Indyari megtuy kiminilat sampay gibek, beke' liminegubgub mene duldug. Nekingeg ating mebasag na gibek neng yegyeg beke' diminlek et kela' neng danum na' yilo.
66012001	Sembatung kela' beke' kelilu'lilung tenda' nemantang dut langit, sembatung libun negimara et eldew, sampay bulan pegeelbutan et tiked ye, beke' dut ulu ye maya kuruna neng sempulu' duwa neng menge' bituen.
66012002	Ating libun pegteterman et beteng beke' mekabi' ne mengganak, angkan ya megbari' ne et sakit.
66012003	Indyari sembatu gasing tenda' nemantang dut langit; sembatung abuʼt dekla' et beluguen na meregang na maya pitung ulu beke' sembatung tanduk beke' pitung kuruna eset menge' ulu ye.
66012004	Kinerihid et ipus ye ating iketlung bagi et menge' bituen dut langit ampa' ne tinimbag dut dunya'. Indyari ating beluguen timinyeg dut elepan et ating libun neng mekabi' ne mengganak, apang mesangab ye yegang et libun ganang pegliwan atin.
66012005	Indyari pinegyegang ye sembatung lelaki na milikan ye ginsaʼt bangsa sukup penggewman, samat usalen ye sungkud neng besi' apang pesakup dye. Beke' ating yegang inagew peribuwat dut Empu' beke' dut kenyeng metaas na eerungan.
66012006	Indyari ating libun nelegyu surung dut kelnangan na pinanyap lagi et Empu' kenye, na dun ya timuruen seled 1,260 neng eldew.
66012007	Indyari maya gira dut langit. Na ating pegibuten et menge' dereakan et Empu', si Mikael, beke' kenyeng menge' dereakan, mengatu dut ating beluguen. Indyari neles ating beluguen beke' kenyeng menge' dereakan gasi.
66012008	Segwa' kurang basag et beluguen. Indyari neugaran dye et lelegdengan dut langit.
66012009	Indyari ating abuʼt dekla' et beluguen dinegdag pebabaʼ, ating pinekemegurang ne seli na pegtingkagen et Diyablo, etawa si Seytan. Na ya pengrunding et ginsaʼt taaw atueʼt dunya'. Dinegdag ya dut dunya', beke' iba-iba et kenyeng menge' diwata.
66012010	Indyari nekingeg ku sembatung mebasag ne beres mawa' dut langit, kwan ye, “Tiban netuman et Empu' kepuwasan et menge' taaw. Diminateng ne kenyeng kewasa beke' ating pengmilik et Empu' tyu, sampay pinebiri' et kenyeng Kristo kepengdyarian ye. Dinegdag ne si Seytan, ating menginginaksir, sabab ya menenaksir dut menge' kityung ketipusdan dut elepaʼt Empu' tyu eldew beke' gebi.
66012011	Nemengindaag menge' ketipusdan tyu dut kenye sabab dut dugu' et Bibili, beke' sabab dut keberbenaran et kedyeng pesebanar. Kaya iningin dye kedyeng diri et lebi, misan ne dye matey.
66012012	Angkansa meglami kew, ikew na langit beke' kemyu na meglelegdeng esentin. Segwa' keingasi'ingasi' ginsaʼt taaw dut lugta' beke' dagat, sabab ating si Seytan nineug ne set dimyu. Kela' banar iseg ye sabab sewd ye diki ne mekwit penewnan ye.”
66012013	Ganang nebiri' et beluguen na ya dinegdag dut dunya' ne, inapas ye ating libun na nengganak et yegang ne lelaki.
66012014	Segwa' ating libun binggeyan et duwang elad et kelang kulinsama', supaya kelpad ya surung dut kelnangan neng lelegdengan na pinanyap lagi kenye. Telung teun tenga' ne ya timuruen duntin supaya diki ya mapet et ating seli.
66012015	Angkan mawa' dut kenyeng baba', nenupra ating seli et danum sama meneʼt liyud supaya mebagus ating libun dut mebasag na burbur et itue e.
66012016	Segwa' tinebangan et dunya' ating libun. Nuka' atin indyari sinigrup ye ating danum neng sinupra et beluguen in.
66012017	Sabab et itue e, napuy et iseg ating beluguen atu dut libun, angkan siminurung ya supaya giraen sebarang ibang keyegangan et libun. Atin ginsan dye ne megsunud dut ketehagan et Empu' beke' daran mebentel dut pesebanar i Jesus.
66012018	Indyari ating beluguen timinyeg dut deplakan et dagat.
66013001	Pegketbes nebiri' ku na liminiwan dut dagat sembatung setwa'. Maya sempulung tanduk ye beke' pitung ulu ye. Ginsaʼt sempulung tanduk ye tupa' et kuruna, beke' ginsaʼt ulu ye tupa' et ingaran neng mekebusung dut Empu'.
66013002	Ating nebiri' ku neng setwa', antang ye samat leopardo in, segwa' maya menge' paa ye samat paa et oso beke' baba' ye samat baba' mene et leon. Indyari binggey et beluguen dut setwa' neng kenyeng keseg, kenyeng metaas na eerungan beke' kelang kepengdyarian ye.
66013003	Ating sembatung ulu et setwa' in maya samat mawa' netewanan in na mekedyari ne ikepatey ye, segwa' negnunga nega itue. Angkan ginsaʼt taaw atueʼt dunya' nemeglilu' sampay siminunud ne dut ating setwa'.
66013004	Pinengempu' et ginsaʼt menge' taaw ating beluguen sabab binggey ye kenyeng kepengdyarian dut setwa'. Megdemikian sampay ating setwa' pinengempu' dye gasi beke' nemengingkut, kwan dye, “Sinu kepatus itueng setwa'? Sinu keatu kenye?”
66013005	Ating setwa binggeyan gasi et ketugutan supaya meres et keebbuhan, sampay memusung nega beke' degmiten ye kenyeng kepengdyarian na memerihara' seled epat neng pulu' duwang bulan.
66013006	Pegdegmiten ye kenyeng baba' supaya memusung dut Empu', sampay bulilien kenyeng ingaran, kenyeng lelegdengan sampay menge' ating meglelegdeng dut langit ti'.
66013007	Binggeyan ya et basag na giraen ating menge' puspus metigna' neng menge' taaw sampay deagen ye dye. Binggeyan gasi ya et kepengmilikan dut ginsaʼt pengkatan, tutusan, beres beke' bangsa.
66013008	Ginsaʼt meglelegdeng dut dunya', atin mengempu' dut setwa', ginsaʼt kedyeng ingaran na diki nekesurat tihad nega dut pegpendyari et sengkelingkepaʼt lungsud dut buuk et biyag et Bibili neng pinatey.
66013009	Sebarang maya pengingeg, atin kumingeg.
66013010	Ba' sinu-sinu pinandu' kesurung dut pipirisuan, dut pipirisuan surungan ye. Sebarang meimatey et keterman, ya mepatey et keterman. Itueng menge' ginis mengeilangan et kepenggeran beke' kebentelan et ginsaʼt menge' mengengandel et Empu'.
66013011	Pegketbes et itue e, nebiri' ku sembatu gasing setwa' na liminiwan mawa' dut dunya'. Maya duwang tanduk ye samat tanduk et Bibili, segwa' ba' meres in samat beluguen.
66013012	Pegdegmiten ye ginsaʼt ating kepegmilik et unang setwa' in dut elepan ye, sampay nepengempu' ye sengkedunyaan beke' ginsaʼt meglelegdeng atue e set unang setwa' in neng netewanan na ikepatey segwa' negulinan.
66013013	Beke' negpebiri' ya et dekla' beke' kelilu'lilu' na tenda', misan apuy ipepebaya' ye dut dunya' mawa' dut langit na biringbiri' et menge' taaw.
66013014	Sabab et menge' kelilu'lilu' neng binwat et kepengdyarian na binggey kenye sabab lang dut unang setwa', neekalan ye sebarang meglelegdeng dut timbew et dunya'. Tinehagan ye ne megpetiyeg et sembatung empu'empuan na dagbes et unang setwa' bilang kebentugan et unang setwa' neng netewanan et keterman segwa' negulinan.
66013015	Binggeyan ya et kepengdyarian na begeyan et ginawa dut empu'empuan et unang setwa' in supaya kebres, sampay ginsaʼt megmendi' mengempu' dut itueng empu'empuan na dagbes et unang setwa', atin peteyen.
66013016	Peglegesen et ikeruwang setwa' gasi ginsaʼt taaw, merinek beke' dekera', mentiri' beke' miskin, mesingkaya' beke' uripen, tumerima et marka dut kedyeng kewanan neng keremut etawa dut kedyeng peges.
66013017	Angkansa kaya sinu keelen etawa peelen selyu ga lang maya marka ye, neng ingaran et ating setwa', etawa ating numiru et kenyeng ingaran.
66013018	Itue subali' maya kesewran. Sebarang mekesewd banar mekedyari kereti' et ating igum-igum et marka neng numiru et ating setwa', sabab atin ingaran gasi et taaw. Ating marka neng numiru ye 666.
66014001	Pegketbes nenier ku, indyari nebiri' ku dut entek ku ating Bibili et Empu' megetiyeg dut Bukid et Sion. Megiibut ating 144,000 taaw na dut kedyeng peges nekesurat kenyeng ingaran beke' ating ingaran et kenyeng Empu' Ama'.
66014002	Indyari nekingeg ku sembatung beres mawa' dut langit samat reregayas et kelang liyud beke' enunur et duldug. Ating pengluluwaan samat beres et mekeldam na menge' mengudlungan memebres et menge' kudlungan.
66014003	Memegkanta dye et sembatung bagung kanta dut elepan et metaas na eerungan, beke' dut elepan et ating epat neng pinendyari na biyagan beke' ating menge' megurang. Kaya neng mekesewd itueng kanta selyu ating 144,000 taaw neng nebawi' mawa' dut sengkedunyaan.
66014004	Itue e, menge' kelelekian na diki nerekian et menge' kelilibunan, sabab neperaran dye melnis kedyeng diri. Megibut dye dut Bibili misan embe tenaan ye. Dye in binawi' mawa' dut menge' taaw beke' sinimaya' dut Empu' beke' dut Bibili bilang unang bua'.
66014005	Diki dye nengembut daran-peraran; kaya bulili kedye.
66014006	Indyari nebiri' ku sembatung dereakan gasi na megelpad dut lelengew, maya ye ating Menungang Abar na kaya keskeran teyeg dut Empu'. Pegpeabar ye dut sebarang meglelegdeng dut dunya', dut ginsaʼt bangsa, tutusan, bebresan beke' ketaawan.
66014007	Indyari negberes et mebasag, kwan ye, “Metakut kew dut Empu' sampay bentugen myu ya, sabab ating timpu et kenyeng pengukum dumateng ne. Deyewa' myu na ya negpendyari et langit, dunya', dagat, beke' ating menge' buwal.”
66014008	Indyari sembatung dereakan gasi nepesunud, kwan ye, “Neregdag! Neregdag ne ating lungsud ngeranen Bantug na Babilonia, na negpeinum dut ginsaʼt menge' bangsa et mekeagit-agit na inumen et pekebeis.”
66014009	Indyari sembatung dereakan gasi nepesunud kedye negberes et mebasag, kwan ye, “Ba' sinu mengempu' dut setwa' sampay dut kenyeng empu'empuan, beke' tumerima et kenyeng marka dut peges etawa dut keremut,
66014010	megdemikian, ya keinum et inumen et iseg et Empu', na meiseg neng inumen na ibuak dut sawan et kutuk et Empu'. Peliyutan ya dut meglelabun ne asupri dut elepan et menge' puspus neng dereakan et Empu' beke' Bibili.
66014011	Ating tabuk neng peniksa' kedye, atin sumipwat daran-peraran. Kaya terna eldew etawa gebi dut sebarang pemengempu' dut setwa' beke' dut kenyeng empu'empuan in, etawa dut sebarang timinerima et marka et kenyeng ingaran.”
66014012	Angkansa keilangan et pegsandal na mekwit et sebarang mengengandel neng megsunud dut ketehagan et Empu', beke' daran nepebentel dut ki Jesus.
66014013	Indyari nekingeg ku sembatung luluwaan mawa' dut langit kwan, “Isurata': Mesukud sebarang patey na natey sabab lang dut Begerar tiharan tiban.” “E',” kwan et Empung Nakem, “Kepeternan dye net pegkeradya, sabab kedyeng menge' menungang buwat mibut ne kedye.”
66014014	Nebiri' ku esentin sembatung meputi' ne kunem, beke' maya megearung set kunem in samat sembatung “Yegang et Taaw”. Maya kuruna ne bulawan dut ulu ye beke' metarem neng gapas eset keremut ye.
66014015	Indyari sembatu gasing dereakan et Empu' liminiwan dut pengempuan na' benwa na neningkag et mebasag dut kenye na megearung dut kunem ti', kwan ye, “Isia' gapas mu ampa' ke ne menggapas, sabab et timpu et pegkeyg diminateng ne, lutu' ne tiban pegkeygen et ginsaʼt taaw in dut sengkedunyaan.”
66014016	Angkansa ya na megearung dut kunem ti', kinawit ye kenyeng gapas dut dunya'. Indyari, negapas ating gegepasen dut dunya'.
66014017	Iba gasing dereakan et Empu' liminiwan dut pengempuan neng benwa dut langit, megdemikian kenye maya gasi metarem neng gapas.
66014018	Maya nega iba gasing dereakan et Empu', na pinesuku' kenye apuy mawa' dut sisimeyaan. Na ya negberes et mebasag dut kenye na megekpet et metarem neng gapas, kwan ye, “Usala' dimung metarem na gapas in indyari gepasa' menge' ubas et dunya' dut puun ye, sabab menge' ubas in inug ne.”
66014019	Indyari ating dereakan et Empu' kinawit ye kenyeng gapas dut dunya', timinireng ginsaʼt ubas ampa' ne dinegdag dut kelang rurupisan, na atin kutuk et Empu'.
66014020	Pineglebut-lebutan dye ating ubas dut rurupisan na dut liwan et lungsud. Indyari dugu' liminiwan dut atin ne rurupisan, siminipwat samat usa-usa seked peliyeg et kelang taaw rarem ye beke' liyuran ye menge' duwang gatus neng kilometro.
66015001	Nebiri' ku dut langit maya iba gasing kela' beke' kelilu'lilung tenda', na pitung dereakan et Empu' na maya bibit et pitung emuring damat. Emuri sabab dut kedye ating kedyukupan et kutuk et Empu'.
66015002	Indyari nebiri' ku samat dagat na sereming neng kristal, lamud et apuy. Beke' nebiri' ku maya petitiyeg set deplakan et dagat sebarang nemengindaag dut setwa' beke' dut empu'empuan, sampay dut numiru et kenyeng ingaran in. Pegekpetan dye menge' kudlungan neng binggey kedye et Empu'.
66015003	Beke' nemegkanta et kekentaan i Moises neng uripen et Empu' beke' kekentaan et Bibili, kwan dye, “Kela' beke' kelilu'lilung menge' buwat mu. Empung Begerar neng mekewasa, metigna' beke' kebenaran dimung menge' arat, surutan et ginsang penewnan.
66015004	Sinu taku' na diki tumakut dimu, Begerar, beke' diki megbantug et dimung ingaran? Sabab ikew lang ating puspus metigna'. Ginsaʼt bangsa atin mekabi' beke' mengempu' set elepan mu. Sabab pasal et buwat mu, na metigna' atin nebiri' dye.”
66015005	Pegketbes et itue e, nebiri' ku na neukaban ating Templo neng pengempuan na' benwa dut langit, beke' dut seled ye na atin Tetluan et Pinegsulutan et Empu'.
66015006	Liminiwan dut pengempuan na' benwa ating pitung dereakan et Empu' na megbibibit et pitung damat in. Nekepebedyuan dye et melnis beke' megseru na kumut, beke' maya bulawan neng pebebedbed set debdeb.
66015007	Indyari maya sembatu dut epat neng pinendyari na biyagan nenggey et pitung mangkuk et bulawan na baha et kutuk et Empu' na pebibiyag et daran-peraran.
66015008	Ating pengempuan na' benwa nebehanan et tabuk neng mawa' dut bebentugan beke' kekewasaan et Empu'. Beke' kaya misan sembatu na kesled dut pengempuan na' benwa seked et ketimpusan et ating pitung damat na bibit et pitung menge' dereakan et Empu'.
66016001	Indyari nekingeg ku sembatung mebasag na luluwaan mawa' dut pengempuan na benwa na negsugid dut ating pitung menge' dereakan et Empu', “Sumurung kew, ibuaka' myu ating pitung kelang kewali' na kutuk et Empu' dut dunya'.”
66016002	Indyari ating unang dereakan et Empu', siminurung ampa' ye binuak kenyeng kewali' dut dunya', angkan menge' taaw nekerasa et keri'ridi' beke' irab neng menge' pured sebarang maya marka neng ingaran et ating setwa' beke' nengempu' et kenyeng empu'empuan in.
66016003	Ating ikeruwang dereakan et Empu' binuak ye kenyeng kewali' dut dagat, angkan negmendyaring samat dugu' et patey na taaw, beke' ginsaʼt pebibiyag dut dagat nemematey.
66016004	Ating pengetlung dereakan et Empu' binuakan ye et menge' kewali' ye dut menge' danum, beke' menge' buwal et danum, angkan negmendyaring dugu'.
66016005	Pegketbes nekingeg ku ating dereakan et Empu' neng pinesukuan et danum, negberes dut Empu', kwan ye, “Mepatut ke dut dimung pegukum, ikew pebibiyag tiban sampay neketalib, beke' sembatung puspus na metigna', sabab neretunan mu net ukuman mu set kedye.
66016006	Sabab pineturu' dye dugu' et menge' mengengandel mu ne menge' taaw beke' menge' tarus mu, angkansa binggeyan mu dye et dugu' na inumen. Itue sugat dut kedyeng meraat na keradya.”
66016007	Indyari nekingeg ku luluwaan teyeg et ating sisimeyaan siminambag, kwan ye, “Empung Begerar neng mekewasa, kebenaran beke' metigna' dimung ukuman beke' kutuk na sugat kedye!”
66016008	Ating ikeepat ne dereakan et Empu' binuakan ye et kenyeng kewali' dut eldew, angkan ating eldew binggeyan et basag supaya metutung et apuy menge' taaw.
66016009	Sabab et lened et init et apuy netutung menge' taaw angkan sinuknaan dye Empu' nekebaya' et itueng menge' damat, sampay diki dye negsusun beke' nemantug kenye.
66016010	Ating ikelimang dereakan et Empu' binuakan ye kenyeng kewali' dut metaas na eerungan et setwa', angkansa liminingeb kenyeng pengmilikan. Sabab et atin neng keliyutan kinagat et taaw dila' dye.
66016011	Indyari sinuknaan dye Empu' et langit, sabab et irab neng pured neng nerasa dye segwa' diki dye nega negsusun dut kedyeng menge' pinemuwat.
66016012	Ating ikeenem neng dereakan et Empu' binuakan ye et kenyeng kewali' dut kelang danumen et Euprates, angkan ating danumen nati, supaya lang mepanyap bebyaan et menge' surutan mawa' dut sebangan.
66016013	Indyari nebiri' ku telung mereraat neng nakem na kebibiri' ku samat mene menge' baak in, nemengliwan dut menge' baba' et tendayag neng beluguen, beke' liminiwan dut baba' et setwa', sampay dut baba' et meembut na tarus.
66016014	Dye in menge' dereakan i Seytan na memuwat et kelilu'lilung tenda', sampay mengangey dye et menge' surutan et sengkedunyaan, supaya timungen ye dye supaya pekigira pegdateng ating kelang eldew et Empung Mekewasa.
66016015	Sinugid i Jesus, kwan ye, “Na, dumateng ku samat menenakew! Mesukud sebarang memegetiyeg daran beke' pegbibiten ye daran kenyeng badyu', supaya diki ya manew et lebas beke' melebayan et kelelewan.”
66016016	Pegketbes et itue e, pinenimung et menge' dereakan i Seytan ginsaʼt menge' surutan dut kelang silpa' ne atin dut beres et Hebreo, pegngeranen et Armagedon.
66016017	Ating ikepitung dereakan et Empu' binuakan ye et kenyeng kewali' dut lelengew, indyari liminiwan dut pengempuan na benwa sembatung mebasag na beres mawa' dut metaas na eerungan na negsugid kwan, “Netuman ne!”
66016018	Kaya lang enu-enu megtuy lang kiminilat, megerudud, diminuldug, sampay yiminegyeg et mebasag. Kaya lang kesiring et atin neng yegyeg tihad nega et pinendyari taaw atueʼt dunya'. Kela' banar atin neng yegyeg.
66016019	Indyari ating kelang lungsud netahak et telung bagi', beke' ginsan et menge' lungsud et menge' bangsa netulbu'. Nerendeman et Empu' ating lungsud neng Babilonia na kela'. Indyari, binggey ye atue e sawan na baha et alak neng meiseg na kutuk et Empu'.
66016020	Ginsaʼt pulew neugad ne beke' menge' bukid diki ne mebiyanan.
66016021	Mawa' dut lelengew neregdag menge' derekerang mektul neng delek na yelo. Megtimbang et limangpulung kilo na atin nereregdag dut menge' taaw. Sabab et atin neng mekeirabut na damat et mektul na delek, sinuknaan dye et Empu'.
66017001	Sembatu na dut pitung menge' dereakan et Empu' neng maya pitung kewali' nepekabi' ampa' negsugid daken, kwan ye, “Ani' ke, ipebiri' ku dimu ating pengdusa et ating kelang lungsud, neng megearung dut kineldamaʼt danumen, antangan ye samat mengbebeis banar neng libun.
66017002	Pebebaya' kenye ating menge' surutan et dunya', kenyeng pekikibeis kenye. Beke' nelenguan et alak et kenyeng pekikibeis et ginsaʼt taaw et dunya'.”
66017003	Indyari aku dimpelan et Empung Nakem, angkansa pinesurung aku et dereakan et Empu' dut kelnangan. Duntin nebiri' ku sembatung libun na megsesakat dut meregang neng setwa' na nesemutan et menge' ingaran et mekebusung et Empu'. Na maya pitung ulu beke' sempulung tanduk.
66017004	Ating libun neimaraan et melunew beke' merugu, megseru gasi sabab et bulawan, merga' neng menge' batu beke' menge' buliga'. Maya pegekpetan ye sawan na bulawan dut keremut ye, baha et menge' ginis neng mereraat na nepri ye et kenyeng pegkebeis.
66017005	Nekesurat dut kenyeng peges itueng keeawam na ngaran, kwan, “Kelilu'lilu' ating bantug na lungsud et Babilonia, Indu' et menge' pegbeis-beis beke' ginsaʼt kerupangan et menge' tawʼt dunya'.”
66017006	Nebiri' ku ating libun nelenguan et dugu' et menge' mengengandel neng taaw, dugu' et sebarang mengandel et pesebanar ki Jesus. Ganang nebiri' ku ya, nelilu' ku et kela'.
66017007	Indyari negberes ating dereakan et Empu' daken, kwan ye, “Manu nelilu' ke? Na ipereti' ku dimu sarat et ating libun beke' ating setwa' neng pegsesekatan ye, ne maya pitung ulu beke' sempulung tanduk ye.
66017008	Ating nebiri' mu ne setwa', negbiyag nekeuna, segwa' kaya ne tiban, lumiwan nega itue e peuli' mawa' dut ating Abis pesurung dut kenyeng kebinesanan. Meglilu'lilu' ating menge' taaw peglegdengan dut dunya' na kaya lang nesurat ingaran dye dut buuk et biyag tihad nega dut pegpendyari et dunya' ba' mebiri' dye ating setwa', sabab sene ti' biyag, tiban kaya ne, segwa' lumiwan nega peuli'.
66017009	“Keilangan atue kesesewran. Ating pitung ulu, atin ne pitung menge' bulud, na atin ne pegeerungan et ating libun. Beke' ibang retian et pitung ulu in, atin menge' pitung surutan.
66017010	Neregdag ne ating lima, sembatu in tatap nega, indyari sembatu in ingga pe' liminiwan, segwa' ba' esen ne, diki mekwit pegsurutan ye.
66017011	Ating setwa' sene ti' itue biyag, temed tiban kaya ne, atin ne pengwalung surutan. Kebaya' dut ating pitu na surutan temed sumurung ya dut kebinesanan nega.
66017012	“Ating sempulung tanduk neng nebiri' mu, atin sempulung menge' surutan na ingga pe' timinagna' dye mengmilik. Segwa' seled seng lisag keterima dye et kepengbegbeg mepantun et surutan iba-iba et ating setwa'.
66017013	Sembebatu lang pegpeperuen dye na atin igbey dye basag beke' pemegbeg dye dut ating setwa'.
66017014	Giraen dye ating Bibili et Empu', segwa' deagen dye et ating Bibili, sabab ya Begerar et menge' begerar, beke' Surutan et menge' surutan, beke' megiibut kenye sebarang menge' tiningkag ye, pinili' ye, beke' mebentel na mengingibut.”
66017015	Indyari negberes ating dereakan et Empu' dut daken, kwan ye, “Ating danum ne nebiri' mu be embe inrungan et ating mengbebeis, atin ne menge' taaw, pengkatan, bangsa, beke' menge' bebresan et dunya'.
66017016	Ating setwa' beke' ating sempulung tanduk neng nebiri' mu, atin megiseg dut ating mengbebeis. Eriweraan dye ya seked tirengan dye ya ne lebas. Kanen dye kenyeng uned beke' tutungen dye ya dut apuy.
66017017	Sabab dinatun ne lagi et Empu' dut seled pusu' dye, supaya metuman kenyeng paru, sabab tinebangan ye na begeyan ating setwa' et kewasa supaya memegbeg, seked metuman ating menge' bebresen et Empu'.
66017018	Ating libun na nebiri' mu, atin ne sikelang lungsud neng Babilonia na' megsesakup dut menge' surutan et dunya'.”
66018001	Pegketbes et itue e, nebiri' ku sembatu gasing dereakan et Empu' nineug mawa' dut langit. Maya kelang kepengdyarian, beke' dunya' netingwaran et kenyeng seru.
66018002	Na negbensag et mebasag, kwan ye, “Nerumbak! Nerumbak ne ating lungsud neng bantug na' Babilonia, negmendyaring sembatung benwa et menge' diwata i Seytan, beke' sembatung lelegdengan et ginsaʼt mereraat neng nakem, sembatung lelegdengan et ginsaʼt mereraki beke' keridi'ridi' neng begit.
66018003	Sabab ginsaʼt menge' bangsa pinenglenguan mekeilu-ilu neng inumen, ating alak et kenyeng menge' pekikibeis. Ating menge' surutan et dunya' negpekibeis kenye. Beke' ating menge' mengengelen nemegmentiri' sabab et kenyeng lebi-lebing kementirian.”
66018004	Indyari, nekingeg ku sembatu negang pengluluwaan mawa' dut langit na negberes, kwan, “Perayu' kew kenye menge' taaw ku, supaya diki kew kebe'baya' dut kenyeng keselaan, apang diki merasa myu menge' damat ye.
66018005	“Sabab mapet ne et langit tinudturan et kenyeng menge' keselaan, apang diki melipatan et Empu' pasal kenyeng keselaan.
66018006	“Ipeuli' kenye sebarang binggey ye. Elikewa' myu gasi et duwa sebarang binwat ye dimyu. Limbugi' myu et dubli mebisa, dut kenyeng sawan.
66018007	“Iperesana' myu dut kenye neng keliyutan beke' kesusaan samat nerasa ye neng kebentugan beke' kementirian binggey ye dut diri' ye. Sabab dut pusu' ye negpele'lalu' ya samat kwantin, kwan ye, ‘Megearung ku ne samat sembatung dayang. Diki aku balu, beke' misan ingyan diki ku kesiyak.’
66018008	“Angkansa dut seled seng eldew lang dumateng dut biyag ye ating damat na itue e. Dumateng kenye kepeteyan, kerupukan beke' urap. Dektan ya et apuy sabab mekseg ating Begerar na Empu' na mengukum kenye.”
66018009	Ating menge' surutan dut dunya' na nemegbeis beke' nekeiba-iba ye dut meraat na kenepsuan, atin memekesiyak beke' memengrupuk ganang mepayag dye ating tabuk et apuy neng mempu' kenye.
66018010	Tumyeg dye dut mere'rayu' sabab et takut dye. Indyari sugiren dye, kwan dye, “Keingasi'! Keingasi', ikew neng bantug na lungsud, Uy Babilonia, mekepengdyarian neng lungsud, dut seled neng lisag, diminateng ne pengukum dimu et kebinesanan!”
66018011	Sebarang menge' mengderagang dut dunya', atin memenyak beke' memengrupuk pasal dut kenye, sabab kaya ne mengelen et kenyeng degangan.
66018012	Degangan dye ne bulawan, pirak, merga' neng menge' batu, beke' buliga', menge' pili' neng tela, merurem neng tela, menge' sida, beke' meregang neng tela, ginsaʼt keginisan neng perina' kayu, beke' ginsaʼt kegemitan neng tangu et elepante, menge' merga' neng kayu, tumbaga, besi', beke' batu neng belani',
66018013	pemapa, sesambu, kemengyan, beke' mira, beke' bebenglu, alak beke' lana, timpung ne arina beke' tirigu, sapi' beke' Bibili, kura' beke' menge' keritun, sampay menge' uripen, misan menge' taaw.
66018014	Sugiran menge' mengderagang, kwan dye, “Ating bua' neng ginaay mu diki ne meisi'. Ginsaʼt menge' kementirian mu beke' nunga et dagbes mu, atin nepapas ne, diki ne meperut peuli'.”
66018015	Ating menge' mengderagang neng negdagang et menge' ginisan neng nesugid in seked nemegmentiri' dye, diki dye ne pekabi', sabab takut dye ne pebiri' pasal kenyeng keliyutan. Sumiyak dye rumupuk beke' memekebensag, kwan dye,
66018016	“Keingasi'! Keingasi' ating bantug na lungsud, megpepakay et menungang tela, beke' merurem na tela, beke' meregang, beke' megseru neng bulawan, beke' merga' neng menge' batu beke' buliga'!
66018017	Dut seled seng lisag lang papas ne kwantin dekla' et kementirian.” Ginsaʼt menge' kapitan dut dagat, beke' ating ginsaʼt memenakat dut kapal, beke' menglelayag, beke' ginsaʼt pemengibiyagan dut dagat, memeniyeg ne lang dut merayu'.
66018018	Na ganang mebiri' dye ating tabuk et apuy neng mempu' kenye in, sugiren dye, kwanen dye, “Maya ne be neng lungsud na mepatus dut mebantug neng lungsud ne itue e?”
66018019	Burnan dye et abu kedyeng ulu, sumiyak dye, rumupuk dye, beke' memenggerwak dye, kwan dye, “Keingasi'! Keingasi' ating bantug na lungsud beke' kementirian ye, na tiban neseriwara seled seng lisag lang, nebungkar ne. Menge' mengderagang eset menge' kapal meperayu' kenye sabab et kutuk et Empu'!”
66018020	Sumegya' kemyu neng menge' peglegdengan dut langit, sabab et inapet ye. Sumegya' kew gasi menge' mengengandel, menge' apostol, beke' menge' tarus et Empu', sabab inukum ne ya et Empu' sabab dut binwat ye dimyu!
66018021	Indyari, sembatung mekseg neng dereakan et Empu' na nemurut et kelang batu samat dekla' et sembatung kelang gilingan neng batu. Tinimbag ye atue e dut dagat. Indyari kwan ye, “Kwantin ku bungkaren ating bantug na lungsud et Babilonia, na diki ne itue e mebiri' nega peuli'.
66018022	Diki ne mekingeg dut dimu misan ingyan beres et menge' kudlungan, menge' mengungudlungan, memenuling, etawa memumudyung. Kaya ne mebiyanen dut dimu menge' biaksa dut enu-enu na keradya misan ingyan, beke' kaya ne mekingeg dut dimu beres et gilingan.
66018023	Ating silu' et saleng diki ne megbinyar dimu misan ingyan. Ating beres et lelaki beke' libun neng ibulun diki ne mekingeg peuli' dut dimu misan ingyan. Sabab ating mengderagang menge' derekerang taaw et sengkedunyaan eset dimu. Inekalan mu ginsaʼt menge' taaw dut ginsaʼt menge' bangsa sabab et kesesewran et balikmata.
66018024	Dut dimu, lungsud et Babilonia, nebiyanan ating dugu' et menge' tarus et Empu' beke' menge' mengengandel ye, beke' ginsaʼt nemematey dut timbew et sengkedunyaan.”
66019001	Pegketbes et itue e, aku neng si Juan, nekekingeg et ating mebasag na bensag samat pinegsembatung bensag et mekansang neng taaw dut langit, kwan dye, “Aleluya! Ating pegbebawi', kebentugan beke' kepengdyarian dut kityung Empu'.
66019002	Sabab banar, beke' metigna' kenyeng ukuman. Inukum ye ne ating bantug na mengbebeis na negperaat et taaw et sengkedunyaan sabab et kenyeng pegbeis-beis. Na neblesan et Empu' ne ating pegbeis-beis pelna' eset dugu' et menge' mengengandel et Empu'.”
66019003	Pegketbes nemegbensag dye peuli', “Aleluya! Indyari tabuk teyeg set Babilonia negperibuwat daran-peraran!”
66019004	Nepekleb ating duwangpulu' epat neng menge' megurang beke' ating epat neng pinendyari na biyagan supaya nengempu' dut Empu' na megearung dut metaas na eerungan. Pegketbes nemegbensag dye, “Kebenaran, Deyewen tyu Empu'!”
66019005	Indyari maya sembatung bebresen mawa' dut metaas na eerungan, kwan, “Deyewa' myu kityung Empu' ginsaʼt kemyung mengengandel ye, kemyung menge' metakut dut kenye, mebaba etawa metaas.”
66019006	Pegketbes nekekingeg ku et kelang gesew et mekansang neng menge' taaw, beke' samat gerisek et burbur et danum beke' samat enunur et duldug, na pegbebensag, kwan, “Aleluya! Sabab ating Begerar na Empu' tyu neng mekepengdyarian et ginsan, atin megpemegbeg.
66019007	Sumegya' tyu beke' meglami-lami sampay bentugen tyu ya. Sabab dumateng ne ating pegbulun et Bibili, beke' nekepemanyap ne ating libun neng ipeesawa.
66019008	Menungang tela, melnu' beke' melinas, linugut supaya ipepakay dut kenyeng pegelban.” Sarat et ating menungang tela, atin ne menungang buwat et menge' mengengandel et Empu'.
66019009	Pegketbes sinugid daken et dereakan et Empu', kwan ye, “Isurata' itue: ‘Mesukud ating menge' ginayat mengaan dut pegkenkaan na buwaten dut bubulunan et Bibili.’ ” Sampay sinugpun nega, kwan ye, “Itue e' ating banar neng menge' beres et Empu'.”
66019010	Angkansa nepekleb ku dut kenyeng titikeran, supaya ya pegempuen ku. Segwa' sinugid ye dut daken, “Kasi' pegbuwata' atin! Aku tu' uripen gasi neng samat dimu na kebe'baya' et dimung ketipusdan na megkekemkem et pesebanar i Jesus. Ating Empu' atin key mesugat pengempuen mu! Banar be, dye in pesebanar pasal beberesen i Jesus ipebunayag atin pesebanar et menge' tarus et Empu' tagna' ti'.”
66019011	Nebiri' ku ne neukaban ating langit, beke' dut elepan ku duntin ating sembatung meputi' neng kura'. Na ating megkukura', pegtingkagen na Mebentel beke' Banar. Sabab metigna' kenyeng ukuman sampay megpenggira.
66019012	Megsali' ne et deleg et apuy menge' mata ye, beke' eset ulu ye mekansang kuruna. Maya ingaran ye nekesurat dut kenye na kaya nekesewd selyu ba' ya.
66019013	Megpepakay ya et pekayan na pinirtikan dut dugu', beke' ingaran ye “Beres et Empu'.”
66019014	Peseselundung kenye ating menge' sundalu et langit megkukura' dut menge' meputi' neng kura' beke' nepekayan et menungang tela, meputi' beke' melinas na tela.
66019015	Megliwan dut kenyeng baba' sembatung metarem neng keterman supaya degmiten pengdaag dut menge' bangsa. Pengmilikan ye dye pebiya' dut sungkud neng besi'. Na ya rupisen dut rurupisan et ubas ating alak neng kelang kutuk et Empu' neng Mekepengdyarian et ginsan.
66019016	Dut kenyeng pemekayan beke' paa nekesurat samat kwantin neng ingaran, “SURUTAN ET MENGE' SURUTAN // beke' // BEGERAR ET MENGE' BEGERAR.”
66019017	Pegketbes et itue e, nebiri' ku sembatung dereakan et Empu' na megtitiyeg dut eldew, megbebensag dut ginsaʼt begit neng memeglepad dut lelengew, kwan ye, “Pekabi' kew beke' megbe'baya' dut kelang kenkaan et Empu'.
66019018	Ani', supaya kanen myu uned et menge' surutan, menge' kapitan, beke' menge' mekepengdyarian, sampay menge' kura' beke' menge' mengungura' dye, beke' ating uned et ginsaʼt taaw, melayam ne beke' menge' uripen, mebaba beke' metaas!”
66019019	Beke' nebiri' ku nemegbe'baya' ating menge' setwa' neng menge' mememegbeg atuʼt sengkedunyaan beke' kedyeng kesundeluan negtimung-timung supaya etuanan ating megkukura' dut meputi' neng kura' sampay menge' sundalu ye.
66019020	Segwa' nealew ating setwa', sampay iba-iba ye ating meembut neng tarus na pemuwat et mekelilu' neng menge' tenda' sabab lang dut kenye. Sabab dut mekelilu'-lilu' na atin, nerundingan ye ginsan dye timinerima et marka et setwa' beke' nengempu' et empu'empuan na dagbes et setwa' in. Indyari ating setwa' in, beke' ating meembut neng tarus, tinimbag et biyag dut dagat neng megdidilep neng megdedleg na apuy dut Narka'.
66019021	Sebarang netitinda in inimatey et keterman neng megliliwan dut baba' neng megkukura' dut meputi' neng kura'. Negsumu ating menge' kebegitan et kaan et uned et menge' itue e.
66020001	Indyari nebiri' ku ne megineug mawa' dut langit ating sembatung dereakan et Empu' na maya kunsi' dut diki mekira-kira rarem, ingin bersen Narka', beke' maya pegekpetan ye neng kelang rantay.
66020002	Dingkep ye ating beluguen, ating seli teyeg dut tagna' banar. Na ya, atin ne Diyablo, etawa si Seytan. Indyari pinungpung ya et dereakan et Empu' seled seng ribung teun.
66020003	Tinimbag ya et dereakan et Empu' dut diki mekira-kira neng rarem. Indyari kinunsian ne duun sampay ne minerkaan lelengewan et itue, supaya diki ne ya kerunding et menge' taaw et menge' bangsa seked ingga netbes seng ribung teun. Pegketbes et seng ribung teun, keilangan ne pekulpasan ya peuli' et diki mekwit na timpu.
66020004	Indyari, nebiri' ku na menge' metaas na eerungan na maya menge' megearung duntin ne binggeyan et kepengdyarian na mengukum. Nebiri' ku gasi ating menge' taaw neng pinemutkan et ulu sabab lang et kedyeng pesebanar pasal ki Jesus, beke' dut beres et Empu'. Diki dye nengempu' dut setwa' etawa dut dagbes et itue e beke' diki dye timinerima et marka dut kedyeng menge' peges etawa dut keremut. Dye in biyagen peuli', beke' nemegbeg dye meiba i Jesus ating Kristo dut kenyeng pegsurutan et seled seng ribung teun.
66020005	Segwa' ibang menge' patey na diki nengandel ki Kristo diki biyagen seked mekelabay ating seng ribung teun. Itue e ne ating unang pegkebiyag peuli'.
66020006	Mesukud sampay inilila' dut Empu' ating menge' maya bagi' dut unang pegkebiyag peuli'. Kaya ne kepengdyarian dut kedye ating ikeruwang kepeteyan. Segwa' dye in megmendyaring menge' pari' et Empu' beke' si Kristo sampay kebaya' ye dye dut pegsurutan i Kristo dut seled seng ribung teun.
66020007	Pegketbes et seng ribung teun, si Seytan pekulpasan dut kenyeng pegkekurung.
66020008	Lumiwan ya supaya rundingan ginsaʼt taaw dut ginsaʼt bangsa dut sengkedunyaan. Ating ginsaʼt bangsa ngeranen neng Gog beke' bangsa neng Magog, timungen i Seytan supaya menggira. Keldam dye samat egis dut deplakan.
66020009	Limingkep dye dut sengkedunyaan, beke' linyungan dye ating kampu et menge' pinili' et Empu', ating lungsud na kenyeng minerga'. Segwa' maya apuy neregdag mawa' dut langit neng nenpu et menge' mengengandel i Seytan.
66020010	Beke' ating Diyablo neng si Seytan na nengrunding, tinimbag dut dagat na megdedleg neng asupri neng tinimbagan gasi et setwa' beke' tarus neng membut. Duntin, dye in neliyutan eldew beke' gebi daran-peraran.
66020011	Pegketbes et itue, nebiri' ku ating merekla' na puti' neng eerungan et Empu' beke' ating megearung duntin in. Langit beke' dunya' nepapas dut elepan ye, na sampay kaya ne, ba' embe nega meperetunan dye.
66020012	Beke' nebiri' ne memegtitiyeg dut elepan et metaas na eerungan et Empu' ating menge' patey, mererekla' beke' mebebaba', beke' neukaban ye menge' buuk. Sembatu negang buuk inukaban, itue e ating Buuk et Biyag. Inukum ating menge' patey kuyun dut kedyeng binwat, kuyun dut nekesurat dut menge' buuk.
66020013	Indyari binggey et dagat sebarang patey dut kenye. Iniliwan gasi et kemeteyan beke' Narka' sebarang menge' patey neng nekeserung dut kedye. Indyari kede sembatu kedye inukum kuyun dut binwat ye.
66020014	Pegketbes ating kemeteyan beke' ating pegleledengan et menge' patey tinimbag gasi dut dagat neng apuy. Ating dagat neng apuy, atin ne pengeruwang kepeteyan.
66020015	Ginsaʼt taaw na kaya nekesurat ingaran dut Buuk et menge' Biyag Beberapa, itimbag dut kerkewaran neng dagat neng apuy.
66021001	Indyari nebiri' ku ating sembatung bagung langit beke' sembatung bagung dunya', sabab ating unang langit beke' unang dunya' nepapas ne, beke' kaya ne gasi dagat ye.
66021002	Nebiri' ku ating mebentel na lungsud, ating bagung Jerusalem, pesesanad mawa' dut langit, tihad dut Empu'. Antangan ye samat libun neng ibulun pinanyap dut kenyeng mepengesawa.
66021003	Indyari mawa' dut metaas na eerungan et Empu' nekingeg ku sembatung mebasag na beres ne negsugid, kwan ye, “Tiban ating lelegdengan et Empu' atu' ne et menge' taaw, beke' Empu' mekebaya' dye ne. Dye atin megmendyaring taaw ye. Beke' Empu' mekebaya' diri ye sampay ya atin megmendyaring Empu' dye.
66021004	Peyren ye ginsaʼt luha' dut kedyeng menge' mata. Kaya ne ating kepeteyan, etawa keliyutan, etawa pegluha', etawa irab beke' sakit, sabab et inugad ne et Empu' itueng menge' ginis.”
66021005	Ya ne na megearung dut metaas na eerungan ne negsugid, kwan ye, “Binwat ku na bagu ginsaʼt menge' ginis!” Sampay sinugid ye gasi, kwan ye, “Isurata' itue, sabab itueng menge' beres mearap beke' banar.”
66021006	Indyari sinugid ye gasi daken, “Neinabu ne! Aku ating Alpa beke' Omega, ating Tinegnaan beke' ating Ketimpusan! Sebarang pegtutuknewen begeyan ku et danum neng kaya bayad mawa' dut buwal neng danum et biyag!
66021007	Sebarang mengindaag dut meraat, atin nemusaka' et ginsaʼt itue e, beke' megmendyaring Empu' ye aku beke' megmendyaring yegang ku ya.
66021008	Segwa' atin menge' metalew, menge' diki memengandel, menge' meriri', menge' memematey et taaw, menge' pemengebiyagan et pegbeis-beis, menge' mengmemalik-mata, menge' mengengempu' et empu'empuan, beke' ginsaʼt menge' membut, mesurungan dye dut dagat et megdedleg na apuy dut Narka'. Na, itue ne ikeruwang kepeteyan.”
66021009	Indyari ating sembatu dut pitung dereakan et Empu' neng menge' maya bibit neng pitung kewali' et bahaʼt pitung emuring damat nepekabi' daken. Negberes kwan ye, “Ani' ke, beke' ipebiri' ku dimu ating libun na mepengesawa, ating esawa et Bibili.”
66021010	Dineplan aku et Empung Nakem indyari binibit aku et dereakan et Empu' dut sembatung merekla' beke' metaas na bukid. Ipinebiri' ye daken ating banar na Lungsud et Empu', ating bagung Jerusalem, pesesanad mawa' dut langit tihad dut Empu'.
66021011	Metlang sabab et ketaasan et Empu'. Megbibinyar samat merga' banar neng batu, samat haspe, beke' samat linew et kristal.
66021012	Nebekuran itue et kela' beke' melangkew ne bakud na maya sempulu' duwang lelengewan, kede sembatu maya megtutunggu na sembatung dereakan et Empu'. Nekesurat dut menge' lelengewan et lungsud ne atin, ating menge' ngaran et sempulu' duwang tutusan et Israel.
66021013	Maya telung lelengewan dut sebangan, telu gasi dut iraga', telu dut timur, beke' telu gasi dut sedpan.
66021014	Ating bakud et lungsud maya sempulu' duwang pemidyuru' na batu, beke' na nekesurat atue ating ingaran et sempulu' duwang mengengabar et Bibili.
66021015	Ating dereakan et Empu' na nekibisara daken in maya bibit ye susukud na bulawan, supaya sukuren ating lungsud, ating lelengewan beke' ating bakud.
66021016	Ating lungsud sali' sukud ba' enukwan kebuwat, kwantin gasi lekbang ye. Indyari sinukud ye ating lungsud dut susukud ye; kebuwat ye beke' lekbang maya 2,400 kilometro, megdemikian gasi kelangkew ye sali' lekbang ye.
66021017	Sinukud ye gasi ating bakud, nekapet itue et 64 metro kapal ye, kuyun dut penukud et taaw na ginamit et dereakan et Empu'.
66021018	Batu neng haspe bakud ye, beke' ating lungsud tibuuk ne bulawan, meligew samat sereming.
66021019	Ating pinerungan et menge' bakud et lungsud in nemenisan et ginsan neng ginis na merga' neng batu. Ating unang pinerungan batu neng haspe, ating pengeruwa sapiro, kalsedonia iketlu, esmeralda ikeepat,
66021020	ating ikelima onise, kornalina pengenem, krisolito pengpitu, berilo pengwalu, topasyo pengsiyam, krisopraso pengsempulu', asinto pengsempulu' isa, beke' ametista pengsempulu' duwa.
66021021	Ating sempulu' duwang lelengewan sinukupan et sempulu' duwang buliga', kede lelengewan sinukupan et sesembatu neng buliga'. Tibuk ne bulawan dalan et lungsud na atin, meligew samat sereming.
66021022	Kaya lang nekebiri' ku et kelang pengempuan na benwa et Empu' dut lungsud na atin, sabab duntin nepantun pengempuan na benwa et Empu' atin ne Begerar na Empu' neng Mekependyarian et ginsan beke' ating Bibili.
66021023	Diki ne keilangan eldew etawa bulan supaya meminyar eset ating lungsud, sabab ating ketaasan et Empu' atin megbebegey et telang, beke' ating Bibili atin ne silu' ye.
66021024	Megpepanew dut telang et Empu' ginsaʼt taaw, beke' ating menge' surutan et sengkedunyaan, biten dye duntin kedyeng menge' kementirian.
66021025	Ating menge' lelengewan diki ne tengleben misan ingyan, sabab kaya ne gebi mengapet duntin.
66021026	Kereklaan beke' kebentugan et menge' binangsa bibiten duntin.
66021027	Kaya ne enu negang meridi' na mekesled duntin, megdemikian sebarang megpemuwat et kelelewan etawa megpengembut. Mekesled lang duntin sebarang ingaran neng nekesurat dut Buuk et Biyag na buuk et Bibili.
66022001	PegPegketbes et itue e, ipinebiri' dut daken et dereakan et Empu' ating danumen et danum na mekebiyag, meligew samat sereming, megbuburbur mawa' dut metaas na eerungan et Empu' beke' Bibili.
66022002	Itueng danumen pesurung dut tengaʼt dalan et lungsud. Dut pesembe'sembelang iged et danumen maya puun et kayu na mekebiyag, beke' mekesempulu' duwa mua' seled seng teun, kasa seng bulan. Sebarang deun ye ururu et sakit et menge' taaw et ginsaʼt binangsa.
66022003	Kaya ne bisa et sukna'. Ating metaas na eerungan et Empu' beke' Bibili mebiri' dut lungsud, beke' kenyeng uripen memegsuku' dut kenye.
66022004	Ating Empu' mebiri' dye ne rupa ye, beke' kenyeng ingaran mebiri' dut kedyeng peges.
66022005	Kaya ne gebi duntin. Diki dye ne keilangan telang et silu' etawa eldew, sabab ating Begerar na Empu' megbebgey kedye et nawag. Sampay mekebaya' dye dut penggewman i Jesus et kaya seskeran.
66022006	Sinugid daken et dereakan et Empu', kwan ye, “Itueng menge' bebresen na itue e mearap beke' banar. Ating Begerar na Empu' nenggey et kenyeng Nakem dut menge' tarus, dinaak ye kenyeng dereakan et Empu', supaya ipebiri' dut kenyeng menge' tetehagen sebarang menge' ginis na keilangan meinabu mekabi' ne metuman.”
66022007	Indyari, sinugid i Jesus, “Pengingeg kew! Mekabi' ku ne dumateng! Mesukud sebarang tumuman et menge' pegpepebunayag neng sinurat atu' et buuk na itue e.”
66022008	Akung si Juan ne nekekingeg beke' nekebiri' et ginsaʼt itue e. Metbes ku ne mekingeg beke' mebiri' itueng ginsan, negpekleb ku dut titikeran et dereakan et Empu' neng negpebiri' daken et menge' itue e, supaya pengempuen.
66022009	Segwa' sinugid Ye daken, “Kasi' pegbuwata'! Sabab aku tu' uripen gasi samat dimu in, samat dimung ketipusdan neng menge' tarus, beke' ginsaʼt penuman et menge' beres neng nesurat atueʼt buuk na itue e. Ating Empu' lang pengempuen mu!”
66022010	Indyari sinugid Ye daken, “Amay-amay kas pegtagu' menge' pegpepebunayag neng nesurat atueʼt buuk na itue e, sabab timpu mekabi' ne metuman ginsan.
66022011	Pesari' ne ya in memuwat et menge' mereraat, sigi lebing memuwat et meraat; ating menge' meriri', sigi megperidi' neng banar; ating menge' metitigna', sigi megpetigna' neng banar, beke' atin menge' mepatut, sigi lahyun dut kedyeng pegpepekepatut.”
66022012	Pegketbes, sinugid i Jesus, kwan, “Pengingeg kew! Mekabi' ne, na Aku dumateng, na maya bibit Ku neng bebgey apang ibgey Ku dut kede sembatu ganti kuyun dut kedyeng menge' binwat.
66022013	Aku pesi ating Alpa beke' ating Omega, ating Una beke' ating Emuri, ating Tinegnanan beke' ating Ketimpusan.”
66022014	Mesukud sebarang megpenulpuk et kedyeng menge' pekayan, supaya mekedyari dyeng teupen kekaan et buaʼt puuʼt kayu na mekebiyag, beke' mekelahyun dyeng kesled dut lelengewan et bagung lungsud.
66022015	Sebarang dut liwan, atin menge' ireng, menge' belbalan, menge' megbebeis, menge' memematey et taaw, menge' pemengempu' dut empu'empuan, beke' menge' meembut dut kedyeng bebresen sampay ne dut kedyeng menge' buwat.
66022016	“Akung si Jesus negdaak et dereakan et Empu' surung dut dimyung menge' mengengandel, supaya igbey ating pesebanar dut menge' pemegtingtimung. Sabab aku tu' mawa' dut tutusan beke' keupu'upuan i Surutan Dabid tagna', beke' aku ne tu' ating mebinyar ne Bituen dut Keririkleman.”
66022017	Sinugid et Empung Nakem beke' ating libun neng ibulun in, “Ani' ke!” Ginsaʼt menge' nekekingeg megsugid gasi, “Ani' ke!” Sinu-sinu pegtutuknewen pekabi', beke' sebarang meingin mengisi' et danum na mekebiyag, isia' ne atin na kaya lang bayad.
66022018	Pepeamay-amayan et sebarang nekekingeg et menge' beres neng pinebunayag dut buuk na itue e. Sinu-sinu mengdugang dut uned et buuk na itue e, irugang et Empu' kenye ating menge' damat neng pegsugiren atueʼt buuk ne itue e.
66022019	Beke' sinu-sinu megkurang et menge' beres neng pinebunayag dut buuk ne itue e, ugaren gasi et Empu' kenye ating bagi' et bua' et puuʼt kayu na mekebiyag beke' dut mepatut ne lungsud neng pegbersen dut buuk na itue e.
66022020	Si Jesus neng negpesebanar et itueng menge' ginis negsugid, kwan ye, “E', dumateng ku ne, diki ne mekwit!” Amen. Matu' ke ne teyen, Begerar na Jesus!
66022021	Lumukub teyen redyiki' i Jesus neng Begerar dut ginsaʼt mengengandel et Empu'. Metuman teyen. Amen.
