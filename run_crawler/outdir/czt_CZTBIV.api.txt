40001001	Abraham Ccapaw, David Ccapaw Jesu Kri a thokeinaw ciihan ccauh.
40001002	Abraham nynh Isaak a saah, te Isaak nynh Jakob a saah, te Jakob nynh Judah te a uno`ae a saah.
40001003	Te Judah nynh a zu Tamar kyate Farez te Zerah a saah, te Farez nynh Hezron a saah, Hezron nynh Ram a saah.
40001004	Te Ram nynh Amminadab a saah, te Amminadab nynh Nahshon a saah, te Nahshon nynh Salmon a saah.
40001005	Te Salmon nynh a zu Rahab kyate Boaz a saah, te Boaz nynh Ruth kyate Obed a saah, te Obed nynh Jessi a saah.
40001006	Te Jessi nynh siapharan David a saah, te siapharan David nynh Uriah zu lang phe a tang vae paw nopinung kyate Solomon a saah.
40001007	Te Solomon nynh Rehoboam a saah, te Rehoboam nynh Abija a saah, te Abija nynh Asa a saah.
40001008	Te Asa nynh Jehoshafat a saah, te Jehoshafat nynh Jehoram a saah, te Jehoram nynh Uzziah a saah.
40001009	Te Uzziah nynh Jotham a saah, te Jotham nynh Ahaz a saah, te Ahaz nynh Hezekiah a saah.
40001010	Te Hezekiah nynh Manasseh a saah, te Manasseh nynh Amon a saah, te Amon nynh Josiah a saah.
40001011	Te Josiah nynh Jekoniah te a uno`ae kha a saah. Tuh ccyh loukaw khe nynh Jew`ae kha Babilon lang a cciakhae`ae.
40001012	Te minmin kha Babilon lang a cciakhae`ae koute Jekoniah nynh Shealtiel a saah, Shealtiel nynh Zerubbabel a saah.
40001013	Te Zerubbabel nynh Abiud a saah, te Abiud nynh Eliakim a saah, te Eliakim nynh Azor a saah.
40001014	Te Azor nynh Zadok a saah, te Zadok nynh Akhim a saah, te Akhim nynh Eliud a saah.
40001015	Te Eliud nynh Eliazar a saah, te Eliazar nynh Matthan a saah, te Matthan nynh Jakob a saah.
40001016	Te Jakob nynh Meri a vawpaw Josef a saah, tuh-e nung kyate nynh Kri acikuh paw Jesu tuh a pui.
40001017	Tukeiccu Abraham kyate David kyacia she balyn tuh she haw laepali, te David kyate Babilon lang see lang cciakhaenaw kyacia she haw laepali, te Babilon lang see lang cciakhaenaw kyate Kri kyacia she haw laepali acih.
40001018	Atu Jesu Kri puinaw tuh hynhte nynh athua: A nung Meri tuh Josef zu lang hawpah`ae zah minmin pynkheihlan a umkheih`ae maw khe, aning tuh Thyaa Muisaw ccaaw a poi.
40001019	Te a vawpaw Josef tuh adingpaw ccungccaw athua thyhhawte kha-e nung kha zapi malang maethyasah lan ry khyh zah amaw kha aphi te zya mya lan a tuaku.
40001020	Thuasalama hynh-e uccaw`ae kong a tua lyakhe, dotua, a maan kya Bawipaw vaaw ccungccapaw nynh a kya yn langkuh zah, “David ccapaw Josef, na zu Meri kha namaw kalan hoeiku lanpaw rih nan, pawccecize a kya a poi paw ccaaw kha Thyaa Muisaw kya-e nynh thua.
40001021	Te aning nynh Ccapaw lukheit yn saah cih zah Jesu cite a min na phu cih, pawccecize aning nynh a ccungccaw`ae kha mih seinaw`ae kyate a khum cih`ae,” a cipya.
40001022	Bawipaw nynh profeh kyate a hopaw accing nawlan nynh atu hynh-e balyn tuh acyikuh. Tuh-e a hopaw tuh:
40001023	“Dotua, liaccady nynh ccaaw a poi cih zah Ccapaw a saah cih, te minmin nynh a min kha Immanuel cite a phu cih`ae,” tuh-e asuilan tuh, “Pachia kaening ryte a um,” cipaw nynh thua a ci.
40001024	Oute Josef tuh inaw kyate tho zah Bawipaw kya-e vaaw ccungccapaw nynh a hopya hawte cyih zah a kalan a zu kha a hoeiku.
40001025	Te a ccatawccaaw phe a pui cia kha-e nung kha ikhae khyh, te Josef nynh a min kha Jesu cite a phu.
40002001	Atu Herod nynh siapharan lang a tang ccyh lya Judea pee Bethlehem khua kya Jesu he a pui tuh, dotua, nithua langte mihaw`ae nynh Jerusalem lang oun thua`ae zah,
40002002	“A pui paw Jew`ae Siapharan tuh teisangmou a um? Pawccecize nithua langkhe amaw awsi kha phe kae muih zah amaw beik khylan nynh kae thua,” a ci`ae.
40002003	Hynh-e kong kha siapharan Herod nynh he a thae tuh a thinphang, te amaw ryte Jerusalem ccungccaw`ae balyn mih thinphang.
40002004	Te aning nynh alepaw ranpibawi`ae te ccungccaw`ae kyaze kawbya ccangpatu`ae balyn kha pynkheihlan a suelua`ae koute, Kri tuh teisangmou a pui cih cipaw kha a khia`ae.
40002005	Te minmin nynh amaw kha, “Judea pee Bethlehem kya nynh thua; pawccecize profeh kyate hynhte azeikuh:
40002006	‘Judah ram kya Bethlehem nang tuh Judah uktu`ae lakuze adih huaccepaw na thua khyh, pawccecize nang na kyate ka ccungccaw Israel`ae a ring lanpaw ram Uktu yn pou cih,’ cite azeikuh,” a cipya`ae.
40002007	Oute Herod nynh mihaw`ae kha aphiru lante zya ko`ae zah paw ccyh kya mou awsi alangku cite minmin kha akaw-aleih a khia`ae.
40002008	Te minmin kha Bethlehem lang saw`ae zah, “La cceih oh lah imohpaw kha thawmawte oun ccung oh, te he nae muih oh te nae hopah bua cih oh, kae mah kae cceihbua cih zah ka beik bua ccaw,” a cipya`ae.
40002009	Siapharan bya he a thae`ae koute minmin tuh a pou`ae; te dotua, nithua lang-e a muih`ae paw awsi tuh mih malang khe a cceih. Imohpaw a umnaw luki kya a thua tuh a thadyn.
40002010	Minmin nynh awsi kha he a muih`ae tuh myaryasangkae mih lungtua.
40002011	Te minmin nynh inn lungkhu he thua`ae tuh Imohpaw kha a nung Meri ryte a muih`ae, te bakhung`ae zah amaw kha a beik`ae; te minmin nynh mih sisua`ae kha hung`ae zah lasung`ae sui, frankinsens te mura kha amaw a pya`ae.
40002012	Te minmin tuh Herod kalan a ki vae khyh nawlan`ae Pachia nynh mih maan kya raeringnaw a pya`ae thyhte, minmin tuh mimaw ram lang ccangpaw laanpi langte nynh a ki`ae.
40002013	Te minmin he a pou`ae te, dotua, maan kya Bawipaw kyae vaaw ccungccapaw tuh Josef kya yn langkuh zah, “Thokuh lah Imohpaw kha laah lah a nung ryte Izip ram lang ccuekhae`ae, te bya kae hopya makhia tuin kyakhe la um, pawccecize Herod nynh Imohpaw kha chia khylan yn ccung vae cih,” a cipya.
40002014	Josef tuh thokuh zah Imohpaw te a nung kha hoei`ae zah khuazi khe Izip ram lang a poukhae`ae.
40002015	Te Herod a chi mawlaezung aning tuh tuin kya nynh a um. Ou tuhte, “Izip ram kyate ka Ccapaw kha phe ka ko vae,” cite Bawipaw nynh profeh kyate a hopaw accing nawlan nynh thua.
40002016	Oute mihaw`ae nynh phe yn ling vae`ae cipaw kha Herod nynh he a nyh tuh myaryamaw a thinria, te ccungccaw saw zah mihaw`ae kha akaw-aleih a khiasah`ae paw accyh thyhhawte, Bethlehem kya te tuh-e area balyn kya um paw, kum ning te akaw lang-e pise imua`ae balyn kha marya a chiasah`ae.
40002017	Oute profeh Jeremiah nynh a hosyapaw bya tuh accing vae. A hopaw tuh:
40002018	“Ramah kya rawnaw te khuinaw te thinlung phe koi paw rawkhuinaw roi tuh thae athua, Rachel tuh a ccaaw`ae a um vae khyh keiccuze rah zah soihbiaku ry vae khyh,” a ci.
40002019	Thuasalama Herod he a chih tuh, dotua, Izip ram kyakhe Bawipaw kya-e vaaw ccungccapaw tuh maan kyate Josef kalan yn langkuh zah,
40002020	“Thokuh lah Imohpaw te a nung kha laah`ae lah Israel ram lang cceih ccavae, pawccecize Imohpaw hiinnaw a ccung`ae paw tuh phe chih vae`ae,” a cipya.
40002021	Te Josef tuh thokuh zah Imohpaw te a nung kha cciakhae`ae zah Israel ram lungkhu lang a thua`ae.
40002022	Thuasalama Judea ram kya Arkhelaus nynh a paaw Herod hanpaw a uk cipaw kha Josef nynh he a thae tuh tuh-e kalan ccia lan phe a rih; tuhzemah maan kya Pachia nynh raeringnaw phe a pya vae thyhte, Galilee pee sang kheit lungkhu lang aning tuh a maeleihkuh.
40002023	Te, “Aning tuh Nazarethpaw cite ko athua cih,” acikuh paw profeh`ae nynh a ho`ae paw accing nawlan aning tuh Nazareth acikuh paw khua kya thua zah tuin kyakhe a um vae.
40003001	Ccyh khaw aro koute Baptisma pyatu Johan tuh yn thua zah Judea pee rangkaw khe phungho zah,
40003002	“Nanning ngaesikuh oh, pawccecize vaawran peenaw tuh anae vae,” a ci.
40003003	Pawccecize e paw tuh profeh Isaiah nynh, “Rangkaw kya a sia paw roi nynh, ‘BAWIPAW a ccianaw kha paccynpah oh, A laanpi`ae kha lawbabinlan raepah oh,’ ” cite a honuathepaw kha nynh thua.
40003004	Te Johan tuh kalauk ming te rae paw uccaw kha lawkuh zah a tae kya saving taesung kha a sungku; te a aepaw tuh tungkhipaw`ae te rangkaw e khoitui nynh thua.
40003005	Oute Jerusalem e, Judea pee e te Jordan pepan e ccungccaw`ae balyn tuh Johan kalan oun thua`ae zah,
40003006	mih seinaw`ae kha phykute Jordan vaw khe amaw kya baptisma a in`ae.
40003007	Thuasalama Farasi`ae te Sadusi`ae patae nynh baptisma-in khylan oun thua`ae paw kha Johan nynh he a muih tuh minmin kha hynhte a cipya`ae, “Pou fuparepaw ciihan`ae, yn thua vae cih paw thinrianaw kyate ccue khylan hung nynh mou nanning kha raering ae pya oh?
40003008	Tukeiccu ngaesikunaw te angaekuhpaw athae`ae kha oun thuakhae oh,
40003009	te naemaw te naemaw kya, ‘Kaening tuh paaw lang Abraham kae hoi,’ cite ho lan tuakuh nan oh. Pawccecize Pachia tuh hynh-e lung`ae kyate Abraham a ccaaw`ae kha a pousah kho cipaw nanning kae hopya oh.
40003010	Te atu mah hae tuh thingku leihpaw kya nungde athua vae; tukeiccu ahoypaw athae thae leipaw thingku miakaw tuh nge thua zah maee lungkhu lang phung athua.
40003011	Ngaesikunaw hanlan kae nynh tui kya baptisma kae insah ccaccing oh; thuasalama kamaw koute yn thua lanpaw aning tuh kae laeze alesaehua, tuh-e paw a ccukoh ccyngpya lan kae tuh ka ngaekuh khyh; aning nynh nanning kha Thyaa Muisaw kya te maee kya baptisma ae insah cih oh.
40003012	A kuih kya ccankung ccyng zah a sarahmin kha thyaapaping lang a cciccae cih, te a chanvui kha byng lungkhu lang a ruin cih, thuasalama asipaw kha tuh a chih kho leipaw maee te a u cih,” a ci.
40003013	Oute Jesu tuh baptisma-in khylan Galilee kyate Jordan vaw lang Johan kalan yn thua.
40003014	Thuasalama Johan nynh, “Kae khaw nang na kya-e baptisma-in lan ka ccan, nang nynh tou kae ka kalan nae cceih?” ci zah amaw kha a khee.
40003015	Te Jesu nynh khung zah, “Atu ua, pawccecize dingnaw balyn marya accing nawlan ou tuhte aening hanlan accanpaw nynh thua,” a cipya. Oute Johan nynh amaw kha a ua.
40003016	Te baptisma-in koute Jesu tuh tui kyate taloi a pou. Te dotua, amaw hanlan vaawran tuh hungkuh zah Pachia Muisaw nynh vafu hawte yn rungbung zah Jesu tungvaw a ccu paw kha Johan nynh a muih.
40003017	Te vaekheihmawte vaawran kyate roi ccangkheit nynh, “E paw tuh ka sungsahpaw ka Ccapaw nynh thua, amaw kya ka lungrythua,” a ci.
40004001	Oute diabolos nynh a tuh-ou ccaw cite rangkaw langkhe Muisaw nynh Jesu kha a cciakhae.
40004002	Te Jesu tuh nin sungpali te zi sungpali looh-ae he a sung tuh a vuelaw vae.
40004003	Te tuh-outu amaw kalan yn thua zah, “Nang tuh Pachia Ccapaw na thua ze hynh-e lung`ae hynh sanlou lang tang lan kawpyatua,” a cipya.
40004004	Thuasalama Jesu nynh khung zah, “Ccathyaa kya, ‘Ccungccaw tuh sanlou kyalya te hiin lan khyh, thuasalama Pachia khalang kyate yn toikuh paw bya miakaw te nynh a hiin cih,’ cite azeikuh,” a cipya.
40004005	Oute diabolos nynh Jesu kha athyaapaw khuapi lungkhu lang cciakhae thung zah tempal ahang huaccenaw tungvaw khe a umsah.
40004006	Te amaw kha, “Nang tuh Pachia Ccapaw na thua ze namaw te namaw toikubung tua; pawccecize Ccathyaa kya, ‘Nang te asekuh lante Pachia nynh a vaaw ccungccaw`ae kha kaw yn pya cih`ae,’ te ‘Lung kya na ccu na thuhku khyh nawlan minmin nynh mih kuih kya ae dua cih`ae,’ cite azeikuh,” a cipya.
40004007	Jesu nynh, “Ccathyaa kya, ‘BAWIPAW na Pachia kha nang nynh na syntawtua lan khyh,’ cite bua azeikuh,” a cipya.
40004008	Diabolos nynh myarya ahangpaw mua langkhe bua cciakhae thung zah laephipi peenaw`ae te lesaenaw`ae balyn kha marya a muihsah.
40004009	Te amaw kha, “Na bakhung zah kamaw hynh nae beik lan thua ze hynh-e uccaw`ae balyn hynh marya kae pya cih,” a cipya.
40004010	Oute Jesu nynh, “Setan, la cceih! Pawccecize Ccathyaa kya, ‘BAWIPAW na Pachia kha na beik cih zah amaw kyalya kha rya na lawpah cih,’ cite azeikuh,” a cipya.
40004011	Oute diabolos nynh amaw kha a poutaw; te dotua, vaaw ccungccaw`ae oun thua`ae zah amaw kha a dooih`ae.
40004012	Johan kha thung a saw`ae cipaw Jesu nynh he a thae tuh Galilee pee lang a cceih.
40004013	Te Nazareth khua kha cciataw te rili phae pe Zebulun phin te Naftali phin ramri kya um paw Kapernaum khua kya thua zah tuin kyakhe a um.
40004014	Ou tuhte profeh Isaiah nynh a hopaw kha accing nawlan nynh thua. A hopaw tuh:
40004015	“Zebulun ram te Naftali ram, rili laanpi pe, Jordan vaw khuraw, Zenta`ae umnaw Galilee ram:
40004016	Mohnaw kya um paw ccungccaw`ae nynh alepaw awnaw kha a muih vae`ae. Te chinaw mynlyh te chinaw ram kya dahung`ae paw kya awnaw tuh yn langkuh vae,” a ci.
40004017	Tuh-e ccyh kyate Jesu nynh, “Ngaesikuh oh, pawccecize vaawran peenaw tuh anae vae,” cite phungho lan a thotakaw vae.
40004018	Te Jesu nynh Galilee Rili pe a ccia lya Piter cite a ko`ae paw Simon te a neitaw Andru, uno luning rili lungkhu mia vua`ae paw kha a muih; pawccecize minmin tuh ngasaw kyngtu`ae nynh thua.
40004019	Te minmin kha, “Kamaw oun zui oh lah nanning kha ccungccaw kyngtu`ae lang kae rae cih oh,” a cipya`ae.
40004020	Te minmin nynh vaekheihmawte mih mia kha cciataw`ae zah amaw kha a zui`ae.
40004021	Te tuin kyate he cceih`ae tuh ccangpaw uno luning, Zebedi ccapaw`ae James te a neitaw Johan tuh kohlung kya mih paaw Zebedi ryte mih mia a thue`ae paw kha muih zah minmin kha a ko`ae.
40004022	Te minmin nynh vaekheihmawte kohlung te mih paaw kha cciataw`ae zah amaw kha a zui`ae.
40004023	Te Jesu tuh Galilee pee balyn po khuaccung zah mih sinakok`ae kya ccangpah`ae zah peenaw thehoypaw kha a hopya`ae, te ccungccaw`ae laku ccinaw aphuinphuin te ccihawnaw aphuinphuin kha a dansah`ae.
40004024	Te a thungpang tuh Siria pee balyn po pazaekuh; te raerangsaro bahkuh`ae paw, a dung`ae paw, te mih kuihccuchih`ae paw, ccihawnaw aphuinphuin te myarya a ccih`ae paw ccungccaw`ae balyn kha amaw kalan oun cciakhae`ae zah minmin kha marya a dansah`ae.
40004025	Te Galilee pee kyate, Dekapolis pee kyate, Jerusalem kyate, te Judea pee kyate, te Jordan vaw khuraw langte oun thua`ae paw ccungccaw zapi pi nynh amaw kha a zui`ae.
40005001	Te ccungccaw zapi kha he a muih tuh Jesu tuh mua muakheit kalan a kaethung; te he a dahung tuh a zuitu`ae amaw kalan oun thua`ae.
40005002	Te a khalang aw zah minmin kha hynhte a ccangpya`ae:
40005003	“Muisaw kya ryachi`ae paw tuh hythuaccou`ae paw nynh thua; pawccecize vaawran peenaw tuh minmin kyae nynh thua.
40005004	A rah a khui`ae paw tuh hythuaccou`ae paw nynh thua; pawccecize minmin tuh soihbia athua cih`ae.
40005005	Lungne`ae paw tuh hythuaccou`ae paw nynh thua; pawccecize minmin tuh laephi rho a ccou cih`ae.
40005006	Dingnaw elan vuelaw`ae zah tuihaw`ae paw tuh hythuaccou`ae paw nynh thua; pawccecize minmin tuh bynsah athua cih`ae.
40005007	Ngaethya-umsanaw a hoi`ae paw tuh hythuaccou`ae paw nynh thua; pawccecize minmin tuh ngaethyaumsanaw a mue cih`ae.
40005008	Thinlung athyaa`ae paw tuh hythuaccou`ae paw nynh thua; pawccecize minmin tuh Pachia kha a muih cih`ae.
40005009	Daenaw raetu`ae tuh hythuaccou`ae paw nynh thua; pawccecize minmin tuh Pachia ccaaw`ae cite ko athua cih`ae.
40005010	Dingnaw keiccuze a tua a sah`ae paw tuh hythuaccou`ae paw nynh thua; pawccecize vaawran peenaw tuh minmin kya-e nynh thua.
40005011	“Kamaw keiccuze nanning kha ae sarya oh, ae tua ae sah oh zah ahme lei lante ahoy leipaw aphuinphuin ae honua vae oh ze, nanning tuh hythuaccou`ae paw nynh na thua oh.
40005012	Lungtua oh lah myaryamaw nae lungpaw sah, pawccecize vaawran kya nae ryalaw mee tuh ale; pawccecize nanning maw-e profeh`ae kha mah minmin nynh tuhte a tua a sah`ae.
40005013	“Nanning tuh laephi loi nynh na thua oh; thuasalama loi nynh a enawpaw kha a zosah lanze pawcihtemou esah kho thua ung cih? Pawpaw elan sanmah hoy vae lan khyh, thuasalama dae vua lan zah ccungccaw ccu kaw syde lan nynh accan vae cih.
40005014	“Nanning tuh laephipi awnaw nynh na thua oh. Mua vawlan sak paw khua tuh thuru kho um khyh.
40005015	Ccungccaw`ae nynh maeekhua aw`ae zah kee khung he khyh`ae, thuasalama maee awnawpaw vawlan nynh a nung`ae, te inn kya um`ae paw balyn kha awnaw a pya.
40005016	Ahoypaw nae ryalaw`ae kha ccungccaw`ae nynh muih`ae zah vaawran kya um paw nae Paaw kha phu-esah nawlan`ae ccungccaw`ae malang nae awnaw kha awsah oh.
40005017	“Kawbya tukhyhze Profeh`ae bya ro khylan nynh kae tuh kae thua cite tua nan oh; kae tuh ro khylan kae thua khyh, thuasalama ccingsah khylan nynh kae thua.
40005018	Pawccecize byaccaccing kae hopya oh, vaawran te laephi azo cia, Kawbya abalynte accing makhia Kawbya kyaze adih huapaw ccafang te dyhsuapaw kha pawpawte mah roh lan khyh.
40005019	Tukeiccu hunghung zemah hynh-e kawpyapaw`ae kyaze adih huapaw ccangkheit kha a lue lanze, ccungccaw`ae kha mah tuhte a ccangpya ze, aning tuh vaawran peenaw kya adih huapaw nynh athua cih; thuasalama hunghung zemah kha-e`ae kha zui zah ming`ae kha a ccangpya ze aning tuh vaawran peenaw kya alepaw athua cih.
40005020	Pawccecize nanning kae hopya oh, nae dingnaw nynh kawbya ccangpatu`ae te Farasi`ae dingnaw kha alue khyh lanze pawpawte mah nanning tuh vaawran peenaw lungkhu lang na tee lan khyh oh.
40005021	“ ‘Ccungccaw na theih lan khyh, hunghung zemah a theih paw tuh byapianaw kha a tung cih,’ cite kawbya nynh langmaw lya a ho`ae paw kha phe na thae vae oh.
40005022	Thuasalama nanning kae hopya oh, hunghung zemah akonglang um leite a unopaw kha a thinrianuapaw tuh byapianaw kha a tung cih, te hunghung zemah a unopaw kha, ‘Raka!’ a cih paw tuh kungsi zung kya byapia athua cih, te hunghung zemah a unopaw kha, ‘Nang tuh mingaeepaw!’ a cih paw tuh kehenna maee kya-e runaw kha a mue cih.
40005023	Tukeiccu silawhang kalan na lasung kha nae ccyng vae ze, te na unopaw nynh nang ae rawse lanpaw kha khe kya na nyku lanze;
40005024	silawhang malang khe na lasung kha cciataw lah la cceih, masaty na unopaw kya ccawkunaw kha rae lah oute rang lah na lasung kha pya.
40005025	“Nang ae rawsetupaw ryte laanpi kya na cciakheih lya oh khe, arangte ccawkuh oh, tukhyh lanze ae rawsetupaw nynh byapiatu kalan ae ah cih zah byapiatu nynh thung uktu kalan ae ah cih, te nang kha thung ae saw cih`ae.
40005026	Byaccaccing kae hopya, na rung lanpaw kuadron phuapia phe ccing lang na rung mawlaezung thunginn kyate na pou lan khyh.
40005027	“ ‘Milae zu milae vawpaw na seikhae lan khyh,’ cite langmaw lya a ho`ae paw kha phe na thae vae oh.
40005028	Thuasalama nanning kae hopya oh, hunghung zemah nopinung kha seikhae rynaw te a do lanze a thinlung kya khae nung ryte seinaw phe a rae vae.
40005029	Te na ranglang mit nynh ae seisah ze, poh khoi lah na kyate dae vua; pawccecize na pyn balynte hell lungkhu lang vua na thua lae tuh na pyn kya-e ccangkhakheit aro lanpaw kha na hanlan ahoyhua.
40005030	Te na ranglang kuih nynh ae seisah ze thoh tya lah na kyate dae vua; pawccecize na pyn balynte hell lungkhu lang vua na thua lae tuh na pyn kya-e ccangkhakheit aro lanpaw kha na hanlan ahoyhua.
40005031	“ ‘Hunghung zemah a zu kha a mya lanze myakunawpaw ccaw kha kha-e nung kha pyasah,’ cite phe a ho vae`ae.
40005032	Thuasalama nanning kae hopya oh, hunghung zemah ohhuakunaw keiccu thua leite a zu kha a mya lanze kha-e nung kha milae vawpaw kya a seisahpaw nynh thua; te hunghung zemah a mya`ae paw nopinung kha zu lang a umkhaepaw tuh milae zu a seikhaepaw nynh thua.
40005033	“Tuh-e koute, ‘Ahme leite bya na kinkuh lan khyh, thuasalama na byakinkupaw kha Bawipaw malang na tynsah hahe cih,’ cite langmaw lya a ho`ae paw kha mah phe na thae vae oh.
40005034	Thuasalama nanning kae hopya oh, kharyh byakinkuh nan oh, vaawran phyate mah byakinkuh nan oh, pawccecize tuh-e tuh Pachia kya-e suitungkhung nynh thua;
40005035	laephi phyate mah byakinkuh nan oh, pawccecize hynh-e tuh a ccusy nynh thua; Jerusalem phyate mah byakinkuh nan oh, pawccecize tuh-e tuh alesaepaw Siapharan kya-e khualipi nynh thua.
40005036	Na lu phyate mah byakinkuh nan, pawccemacize na sang ccangkheit sanmah na rawsah kho khyh, na mangsah kho khyh.
40005037	Thuasalama na ho paw tuh ‘athua’ ze ‘athua,’ ‘thua khyh’ ze ‘thua khyh,’ na ci cih; pawccecize pawpaw bya zemah hynh-e`ae laelan tuh ahoy leipaw kyate nynh yn thua.
40005038	“ ‘Mit ccangkheit hanlan mit ccangkheit, te haw ccangkheit hanlan haw ccangkheit,’ cite a ho`ae paw kha phe na thae vae oh.
40005039	Thuasalama nanning kae hopya oh, mihoy leipaw kha la khee nan oh, thuasalama hunghung nynh zemah na ranglang byaki kha ae bia ze, hawkheit lang kha mah la tuapakuh.
40005040	Te lukhakheit nynh tazaeccoi ae ry zah na angki kha a lawku ze, na angkile kha mah va lawku bia sah.
40005041	Te hung nynh zemah me kheit ccia lan ae riase ze amaw ryte me ning la cceih oh.
40005042	Nang ae ngiakuh paw ccungccaw kha la pya, te na kya-e koi lan ae ry paw kyate la maeleihtawkuh nan.
40005043	“ ‘Na innpaw kha na sungsah cih zah na rhawpaw kha na hua cih’ cite a ho`ae paw kha phe na thae vae oh.
40005044	Thuasalama nanning kae hopya oh, nae rhaw`ae kha sungsah oh, nanning thya ae law oh paw kha hythuapya oh, nanning ae hua oh paw kha ahoypaw cyipah oh, te nanning kha ae sarya oh zah ae tua ae sah oh paw hanlan sawsangpah oh.
40005045	Ou tuhte nanning tuh vaawran a um paw nae Paaw ccaaw`ae na thua ccaw oh; pawccecize ahoy leipaw te ahoypaw ccungccaw tungvaw a khuanin kha pawsah zah adingpaw te ading leipaw tungvaw khua a rawsah.
40005046	Pawccecize nanning ae sungsah oh paw kyalya kha na sungsah oh ze amee pawmou na mue cih oh? Nguntokhoi`ae paw nynh hei tuhhawte cyih khyh`ae tou?
40005047	Te na uno`ae kyalya kha na beih`ae ze ming`ae laeze pawmou na cyi hua? Nguntokhoi`ae paw nynh hei tuhte cyih khyh`ae tou?
40005048	Tukeiccu vaawran kya um paw nae Paaw tuh accing hawte nanning mah la ccing oh.
40006001	“Ccungccaw`ae nynh muihku khylan minmin malang ryachi bawngnaw na pya khyh nawlan oh la raeringkuh oh; tukhyh lanze vaawran kya um paw nae Paaw kya-e amee na mue lan khyh oh.
40006002	Tukeiccu ryachi bawngnaw he na pya vae ze cyihruh`ae nynh sinakok`ae kya te laanpi`ae kyakhe ccungccaw`ae kya-e phuesanaw ccou khylan a cyi`ae hawte na malang mungkae la tu nan. Byaccaccing kae hopya oh, minmin tuh mih ryalaw mee kha phe a mue vae`ae.
40006003	Thuasalama ryachi bawngnaw he na pya vae ze na ranglang kuih nynh paw nynh a cyi cipaw kha na voilang kuih la nysah nan.
40006004	Ou tuhte ryachi bawngnaw na pya paw kha hung nynh san a ny khyh ccaw; te aphirute cyipaw a muih paw na Paaw amaw ccaccei nynh raerae muih lante amee kha ae pya cih.
40006005	“Te saw he na sang vae ze cyihruh`ae hawte la cyih nan; pawccecize minmin tuh sinakok`ae kya, te laanpi`ae atungkunaw kya ccungccaw`ae nynh muihku khylan thadyn lante nynh sawsang a ry`ae. Byaccaccing kae hopya oh, minmin tuh mih ryalaw mee phe a mue vae`ae.
40006006	Thuasalama nang tuh saw he na sang vae ze na khaan lungkhu lang tee lah na thuakaw he na khaw te, muih leipaw kya um paw na Paaw kalan khe sawsang, te aphirute cyipaw a muih paw na Paaw nynh raerae muih lante amee kha ae pya cih.
40006007	Thuasalama saw he na sang vae oh ze lawki`ae nynh a cyi`ae hawte accakaepaw bya pei hothuipaw kha mang nan oh; pawccecize minmin nynh patae a ho`ae paw liate oun thaepah hua cih`ae cite a tuaku`ae.
40006008	Tukeiccu nanning tuh minmin hawte cyih bua nan oh; pawccecize nae Paaw nynh paw uccaw`ae nynh nanning elan aho cipaw amaw na ngia maw oh phe a ny vae.
40006009	Tukeiccu hynhcihte sawsang oh: Vaawran kya um paw kaening Paaw, na min sawtuanaw um sah.
40006010	Na peenaw thua ccavae sah. Vaawran kya na rynaw acyikuh hawte laephi vawlan cyikuh bua sah.
40006011	Nin takyh kae ae paw looh atunin kaening oun pyabua.
40006012	Te kae tungvaw a sei`ae paw kae ngaethya`ae hawte kae seinaw kha oun ngaethyabua.
40006013	Te tuh-ounaw lungkhu lang oun cciakhae nan, thuasalama ahoy leipaw kyate oun khumtua. Pawccecize peenaw, lesaenaw te phu-enaw tuh zungzae na kya-e nynh thua. Amen.
40006014	“Pawccecize nanning nynh ccungccaw`ae cyiseinaw kha na ngaethya oh ze vaawran um paw nae Paaw nynh mah nanning kha ae ngaethya cih oh.
40006015	Thuasalama nanning nynh ccungccaw`ae cyiseinaw kha na ngaethya khyh oh ze, nae Paaw nynh mah nanning cyiseinaw kha ae ngaethya lan khyh oh.
40006016	“Tuhlaeze looh-ae he na sung vae oh ze, cyihruh`ae hawte a ngaethahpaw maesue te la um nan oh; pawccecize minmin tuh ccungccaw`ae malang looh-ae a sung paw hawte langku khylan mih maesue kha a umsaku`ae. Byaccaccing kae hopya oh, minmin tuh mih ryalaw mee kha phe a mue vae`ae.
40006017	Thuasalama nang looh-ae he na sung vae ze na lu kha sathothuhkuh lah na mae la phikuh.
40006018	Ou tuhte ccungccaw`ae malang looh-aesung paw hawte na langku khyh ccaw, thuasalama muih leipaw kya a um paw na Paaw malang na langkuh cih; te aphirute cyipaw a muih paw na Paaw nynh raerae muih lante amee kha ae pya cih.
40006019	“Laehaw te chihhang nynh a ronaw te miruh`ae nynh kiabia`ae zah a runaw`ae laephi vawlan naemaw hanlan sisua`ae kha ccykuh nan oh.
40006020	Thuasalama laehaw te chihhang nynh mah a ro leinaw, te miruh`ae nynh mah a kiabia leinaw`ae te a ru leinaw`ae vaawran kyakhe naemaw elan sisua`ae kha ccykuh oh.
40006021	Pawccecize nae sisua umnaw kya nae thinlung mah a umbua cih.
40006022	“Pyn kya-e awnaw tuh mit nynh thua; tukeiccu na mit tuh ahoy lanze na pyn balyn tuh awnaw te phe beih cih.
40006023	Thuasalama na mit ahoy khyh ze na pyn balyn tuh mohnaw te phe beih cih. Tukeiccu nang na kya um paw awnaw tuh mohnaw athua ze tuh-e mohnaw tuh pawcih babang mou ale!
40006024	“Hung ccungccaw nynh sanmah bawi luning ryalawpah kho khyh; pawccecize bawi lukheit kha a hua ze lukheit kha a sungsah cih; tukhyhze lukheitpaw kalan a pang ze lukheitpaw kha pawlangria leite a um cih. Nanning nynh Pachia te phuasui kha rya na lawpah kho khyh oh.
40006025	“Tukeiccu nanning kae hopya oh, pawmou kae ae cih, tukhyhze pawmou kae nia ngaw cite nae hiinnaw hanlan nae lungriathae nan sah. Te pawmou kae lawkuh cih cite nae pyn hanlan nae lungriathae nan sah. Hiinnaw tuh aepaw laeze sunghua khyh tou? Te uccaw laeze pyn tuh sunghua khyh tou?
40006026	Vaaw lang-e pavaw`ae khu dotua oh. Minmin tuh ccaciivua khyh`ae, looh mah rue khyh`ae, ccunginn lungkhu lang mah ruinkuh khyh`ae; tuhzemah vaawran um paw nae Paaw nynh minmin kha a dang`ae. Nanning tuh minmin laeze patae nae phutehua khyh tou?
40006027	Nanning lakuze hungmou thinphangnaw liate amaw a hangnaw kha dung kheit a hangchih sakuh khopaw um?
40006028	“Tukeiccu pawccemou uccaw hanlan nae lungvawsaw? Rangkaw e lilipaw`ae kha pawcihte nynh a lethung`ae cipaw tuatua oh; minmin tuh loopho khyh`ae, laaw mah sukuh khyh`ae.
40006029	Tuhzemah nanning kae hopya oh, Solomon a phu-enaw balyn nynh heize lilipaw ccangkheit tuhte ccaankuh kho khyh.
40006030	Tukeiccu, pou zynnaw azya`ae paw nanning, atunin um zah awkhualan tahkuamaee lungkhu lang phung athua paw rangkaw-e lonua hei kha Pachia nynh tuhte a ccaan lanze, nanning kha tuhlaeze houh ae ccaan lan khyh oh tou?
40006031	Tukeiccu, ‘Pawmou ah ae cih oh? Tukhyhze pawmou ah neih cih oh? Tukhyhze paw uccaw mou ah lawkuh cih oh?’ cite nae lungriathae nan sah.
40006032	Pawccecize hynh-e uccaw`ae balyn hynh Zenta`ae nynh a ccung`ae paw nynh thua; pawccecize vaawran um paw nae Paaw nynh hynh-e uccaw`ae balyn tuh nae hanlan aho cipaw phe a ny.
40006033	Thuasalama Pachia peenaw te a dingnaw kha masaty ccung oh, te hynh-e uccaw`ae balyn kha pyachih na thua cih oh.
40006034	Tukeiccu awkhualan hanlan nae lungriathae nan sah, pawccecize awkhualan nynh amaw elan a lungriathae cih. Nin kheit hanlan kha-e nin e lungriathaenaw tuh phe azaw.
40007001	“Nanning tuh byapia na thua khyh nawlan oh ming`ae kha byapia nan oh.
40007002	Pawccecize na pianaw oh paw byapianaw thyhte naemaw kha byapia na thua cih oh; te na tounaw oh paw tounawpaw te naemaw kha toupya ru na thua cih oh.
40007003	“Te namaw mit kya um paw thingpyng kha tuaku leite pawccemou na unopaw mit kya um paw athupaw taraw kha na dopya?
40007004	Tukhyhze, namaw mit kya thingpyng phang a um pite, pawtemou na unopaw kha, ‘Na mit kya-e athupaw kha kae khoipah,’ na ci kho?
40007005	Nang cyihruhpaw! Masaty namaw mit kya-e thingpyng kha khoikuh tou; oute nynh na unopaw mit kya-e athupaw kha khoipya lan ccaerarihlan na muih cih.
40007006	“Athyaapaw uccaw kha ui`ae pya nan oh; nae kya-e pale`ae kha mah voh`ae malang sawpah nan oh, tuhte na cyi oh ze, minmin nynh mih ccu kaw a syde cih`ae, te ae maeleihnuakuh cih oh zah naemaw kha phe ae phia cih oh.
40007007	“Ngia oh lah pya na thua cih oh; ccung oh lah na muih cih oh; khua oh lah thuakaw hungpya na thua cih oh.
40007008	Pawccecize a ngia paw miakaw tuh a mue; te a ccung paw tuh a muih; te thuakaw a khua paw tuh hungpya athua cih.
40007009	“ Nanning lakuze lukhakheit kha a ccapaw nynh sanlou a ngiaku ze, lung kha a pya cih tou?
40007010	Tukhyhze ngasaw kha a ngiaku ze, fuparepaw kha pya ngaw ta?
40007011	Tuhte nanning na hoy lei oh pite nae ccaaw`ae kha ahoypaw lasung`ae pawtemou pya lan cipaw na ny oh lanze, vaawran kya um paw nae Paaw nynh amaw kalan a ngiakuh`ae paw kha ahoypaw uccaw`ae kha pawcihmou houh a pya cih`ae?
40007012	“Tukeiccu ccungccaw`ae nynh nae tungvaw cyih`ae sah cite na ry oh paw balyn kha minmin tungvaw tuhhawte cyih bua oh; pawccecize hynh-e tuh Kawbya te Profeh`ae ccauh nynh a ho`ae paw nynh thua.
40007013	“Abypaw koikua kyate tee oh; pawccecize ronaw kalan a cciakhae paw koikua te laanpi tuh ako, te tuh-e kya a tee paw ccungccaw`ae tuh patae acih.
40007014	Pawccemacize hiinnaw kalan a cciakhae paw koikua tuh by zah laanpi tuh aru, te tuh-e a muihkuh paw tuh azya.
40007015	“Tuuphua bongkute nae kalan oun thua`ae paw ahme leipaw profeh`ae kha la raeringkuh oh; pawccecize minmin tuh alungkhu lante arepaw suizaw`ae nynh thua`ae.
40007016	Minmin kha mih thae`ae liate nae nyh cih oh. Ccungccaw`ae nynh misu thae kha tahty ku`ae kyate lo`ae ta? Tukhyhze thaeku thae kha hingpawku`ae kyate lo`ae ta?
40007017	Tuh-e hawte ahoypaw thingku miakaw nynh ahoypaw thingthae kha a thae, thuasalama ahoy leipaw thingku nynh tuh ahoy leipaw thingthae kha nynh a thae.
40007018	Ahoypaw thingku nynh ahoy leipaw thingthae thae kho khyh, ahoy leipaw thingku nynh mah ahoypaw thingthae thae kho khyh.
40007019	Ahoypaw thingthae a thae leipaw thingku miakaw tuh nge thua zah maee lungkhu lang phung athua.
40007020	Tukeiccuze mih thae`ae liate kha-e ahme leipaw profeh`ae kha nae nyh cih oh.
40007021	“Kamaw kha, ‘Bawipaw, Bawipaw,’ cite yn ko paw miakaw nynh vaawran peenaw lungkhu lang tee lan khyh`ae, thuasalama vaawran kya um paw ka Paaw rynaw a cyih paw nynh a tee cih.
40007022	Tuh-e nin kya ccungccaw patae nynh kamaw kha, ‘Bawipaw, Bawipaw, na min te profehbya kae ho khyh tou? Na min te raerangsaro kae dee khyh tou? Na min te khuaruaru lan um paw ryalaw patae kae cyih khyh tou?’ oun ci cih`ae.
40007023	Oute minmin kha, ‘Nanning kharyh kae nyh boi khyh oh, kawbya zui lei`ae paw nanning ka kyate pou oh,’ ka ci cih`ae.
40007024	“Tukeiccu hunghung zemah hynh-e ka hopaw bya`ae hynh thae zah a zui paw ccungccaw tuh lungpi vawlan a inn sakkuh paw ahawpaw ccungccaw te nynh ka losakuh cih.
40007025	Khua yn rah zah tui yn le, te khivae yn zaw zah tuh-e inn kha a mung; te kha-e inn tuh lungpi vawlan abingku keiccu pu khyh.
40007026	Te hynh-e ka hopaw bya`ae kha thae zah a zui leipaw ccungccaw miakaw tuh laesia vawlan a inn sakkuh paw angaeepaw ccungccaw te nynh alokuh cih.
40007027	Te khua yn rah zah tui yn le, te khivae yn zaw zah kha-e inn kha a mung, te kha-e inn tuh phe a pu. Te a pu paw tuh ale raria,” a ci.
40007028	Ou tuhcihte Jesu nynh a hopaw kha he a thangsah tuh a ccangpyanaw kya ccungccaw`ae tuh mih ngaeangthua.
40007029	Pawccecize aning nynh kawbya ccangpatu`ae hawte thua leite, kawhoinaw a hoi paw lukheit hawte minmin kha a ccangpya`ae keiccu nynh thua.
40008001	Mua kyate Jesu he a rungbung tuh ccungccaw zapi nynh amaw kha a zui`ae.
40008002	Te dotua, vaethyakaepaw lukheit yn thua zah amaw kha beik zah, “Bawipaw, na ry lanze kae hynh nae thyaasah kho,” a cipya.
40008003	Te Jesu nynh a kuih dyn zah kha-e paw kha hae zah, “Ka ry, nang thyaa ccavae,” a cipya. Te vaekheihmawte a vaethyaccinaw tuh phe athyaa.
40008004	Te Jesu nynh, “La raeringkuh, hung ccungccaw san la hopah nan; thuasalama la cceih lah ranpibawi kalan namaw kha la dosakuh; te ming`ae kalan ccaekia lang, Mawsi nynh kawpya thyhte silawkunaw kha la rae,” a cipya.
40008005	Te Kapernaum khua lungkhu lang Jesu he a tee tuh, rhawbawipaw lukheit amaw kalan yn thua zah,
40008006	“Bawipaw, ka rya yn lawpatupaw tuh kuihccuchite ccih zah inn kya phang a huekuh, myarya a ccih,” cite amaw kha a ngiaku.
40008007	Te Jesu nynh, “Kae cceih cih zah ka dansah cih,” a cipya.
40008008	Rhawbawipaw nynh khung zah, “Bawipaw, ka inn lungkhu lang nang tee lante kae tuh ka ngaekuh khyh; thuasalama bya kawkheit kyalya ho lah ka rya yn lawpatupaw tuh a dan cih.
40008009	Pawccecize kae mah kawhoinaw zakaw um paw ccungccaw lukheit nynh ka thua, kamaw kuihkaw rhawkaw`ae ka hoi; te lukheitpaw kha, ‘Cceih,’ ka ci ze a cceih; te ccangpaw kha, ‘Rang,’ ka ci ze yn thua; te ka rya yn lawpatu kha, ‘E hynh cyih,’ ka ci ze a cyih,” a cipya.
40008010	Jesu nynh tuh-e bya kha he a thae tuh a ngaeangthua zah amaw a zui`ae paw kha, “Byaccaccing kae hopya oh, hynhcih alepaw zynnaw tuh Israel`ae kya heize ka muih boi khyh!
40008011	Te nanning kae hopya oh, ccungccaw patae tuh nithua langte niccaw langte oun thua cih`ae zah vaawran peenaw kya Abraham ry, Isaak ry, te Jakob ryte a dahung cih`ae.
40008012	Thuasalama peenaw ccaaw`ae tuh atolang mohnaw lungkhu lang vua athua cih`ae, tuin kya tuh rawkhuinaw te hawzynaw a um cih,” a cipya`ae.
40008013	Te Jesu nynh rhawbawipaw kha, “La cceih ccavae; na zyn hawte na hanlan cyipya athua cih,” a cipya. Te a ryalawpatu tuh tuh-e ccyh ccaccei kya phe a dan.
40008014	Te Jesu nynh Piter inn lungkhu lang he a tee tuh, Piter a zu nung tuh a ngesawling te ccih zah a huekupaw kha a muih.
40008015	Te Jesu nynh a kuih kha hae zah ngesawlingpaw kha-e nung tuh phe dan; te aning tuh thokuh zah minmin elan ryalawpah vae`ae.
40008016	Zete he a thua tuh ccungccaw`ae nynh raerangsaro bahkuh`ae paw ccungccaw patae kha amaw kalan oun cciakhae`ae; te aning nynh bya te muisaw`ae kha dee zah ngeccih`ae balyn kha a dansah`ae.
40008017	Ou tuhte profeh Isaiah nynh, “Amaw nynh aening nyaanaw`ae kha laah zah aening ccinaw`ae kha a phu,” cite a hopaw bya accing nawlan nynh thua.
40008018	Te Jesu nynh a pepan e ccungccaw zapi kha he a muih tuh khuraw lang zua lan kaw a pya`ae.
40008019	Te kawbya ccangpatu lukheit yn thua zah amaw kha, “Ccangpatupaw, na ccianaw miakaw lang kae zui cih,” a cipya.
40008020	Te Jesu nynh amaw kha, “Rang-ui`ae nynh laekarung hoi`ae zah vaaw lang-e pavaw`ae nynh bu a hoi`ae; thuasalama Ccungccaw Ccapaw tuh a lu nungnaw sanmah hoi khyh,” a cipya.
40008021	Te ccangpaw a zuitupaw nynh amaw kha, “Bawipaw, masaty ka la cceih sah lah ka paaw kha ka la uh hin sah,” a cipya.
40008022	Thuasalama Jesu nynh, “Kamaw yn zui, a chih`ae paw nynh mih michi`ae kha la uh`ae sah,” a cipya.
40008023	Te Jesu kohlung lungkhu lang he a tee tuh a zuitu`ae nynh amaw kha a zui`ae.
40008024	Te dotua, rili kya kohlung kha tuileih nynh pung vu lang ciate myarya arupaw khise yn tho, thuasalama Jesu tuh a itheih.
40008025	Te a zuitu`ae nynh amaw kalan oun cceih`ae zah amaw kha tho`ae zah, “Bawipaw, kaening oun khumbua! Kae chih vae cih!” a cipya`ae.
40008026	Te aning nynh minmin kha, “Pou zynnaw azya`ae paw nanning, pawccemou na ri oh?” a cipya`ae. Oute thokuh zah khise te rili kha a pe, tetuh daebabi vae.
40008027	Te ccungccaw`ae tuh mih ngaeangthua zah, “E paw hynh pawtecihpaw ccungccaw pei, khise te rili nynh heize a kaw a ngae`ae?” a ci`ae.
40008028	Te khuhlangraw Kadarene ram lungkhu lang Jesu he a thua tuh raerangsaro bahkuh`ae paw ccungccaw luning nynh shawku kyate oun pou`ae zah amaw te a tungkuh`ae; minmin tuh myarya rero`ae keiccu hung ccungccaw sanmah tuh-e laanpi langte cceihngan khyh`ae.
40008029	Te minmin nynh, “Pachia Ccapaw Jesu, nang kha kaening nynh paw kae cyi mou? Accyh azaw maw kaening hynh vawsaw pya khylan tou hynhlang nae thua?” cite a sia`ae.
40008030	Te minmin kyate hary asawnaw lang voh patae`ae phu kheit rangpaekuh`ae paw a um.
40008031	Tukeiccu raerangsaro`ae nynh, “Nang nynh kaening hynh nae dee lanze, voh`ae lungkhu lang tee lan oun ua,” cite amaw kha a ngiaku`ae.
40008032	Te aning nynh minmin kha, “Cceih oh,” a cipya`ae. Te minmin tuh pou`ae zah voh`ae lungkhu lang a tee`ae; te dotua, voh`ae tuh mih balynte apangnaw lang thawmawte ccuebung`ae zah rili lungkhu lang pung a phungkuh`ae, te tui kya pung a chih`ae.
40008033	Te voh a laetu`ae tuh ccue`ae zah khua lungkhu lang a cceih`ae, te raerangsaro bahkuh`ae paw kya acyikuh paw balyn kha a hopya`ae.
40008034	Te khuaccaw`ae balyn nynh Jesu te tungku khylan oun pou`ae zah amaw kha he a muih`ae tuh mih ram kyate a pou nawlan amaw kha a ngia`ae.
40009001	Te Jesu tuh kohlung lungkhu lang tee zah khuraw po zua zah amaw a khua lang a thua.
40009002	Te dotua, iphae vawlan phang i paw a kuihccuchihpaw kha amaw kalan oun cciakhae`ae. Te Jesu nynh mih zynnaw kha he muih tuh, a kuihccuchihpaw kha, “Ka ccapaw, na thawmuin sah, na seinaw tuh ngaethya athua vae,” a cipya.
40009003	Te kawbya ccangpatu`ae abang nynh, “E paw hynh Pachia saryate bya a ho!” cite mih thinlung kya a ci`ae.
40009004	Te Jesu nynh mih tuanaw`ae kha nyte, “Pawccemou nae thinlung kya ahoy leipaw na tua oh?
40009005	‘Na seinaw tuh ngaethya athua vae,’ cipya paw tou azoihua? Tukhyhze, ‘Thokuh lah cceih ccavae,’ cipya paw tou azoihua? Paw hynh mou azoihua?
40009006	Thuasalama Ccungccaw Ccapaw tuh laephi vawlan seinaw ngaethya lan kawhoinaw a hoi cipaw na ny nawlan oh,” ci zah, kuihccuchihpaw kha, ‘Thokuh, na iphae kha lawkuh lah na inn lang cceih ccavae,” a cipya.
40009007	Te aning tuh thokuh zah a inn lang a cceih vae.
40009008	Thuasalama ccungccaw zapi nynh kha-e kha he a muih`ae tuh mih ngaeangthua zah khatahawpaw thungnaw ccungccaw`ae a pyatupaw Pachia kha thehoysah`ae.
40009009	Te tuin kyate Jesu po a pou tuh Matthai acikuh paw ccungccapaw lukheit ngunto khoinaw kya a dahung paw kha a muih. Te Jesu nynh, “Kamaw yn zui,” a cipya. Te aning nynh thokuh zah amaw kha a zui.
40009010	Ou tuhcihte inn kya Jesu tuh ae lan ccaboi kya he a dahung tuh, dotua, nguntokhoi`ae paw patae te misei`ae oun thua`ae zah Jesu te a zuitu`ae ryte a dahungkheih`ae.
40009011	Te Farasi`ae nynh he a muih`ae tuh, a zuitu`ae kha, “Pawccemou nae ccangpatupaw hynh nguntokhoi`ae paw te misei`ae ryte a aekheih`ae?” a cipya`ae.
40009012	Te Jesu nynh tuh-e bya kha he a thae tuh minmin kha, “A dan`ae paw nynh sibawi peki khyh`ae, thuasalama a ccih`ae paw nynh a peki`ae.
40009013	Thuasalama la cceih oh lah, ‘Kae tuh silawkunaw ka ry khyh, ngaethya-umsanaw nynh ka ry,’ acikuh paw kha na nythya nawlan oh la ccangkuh oh. Pawccecize kae tuh adingpaw ko khylan kae thua khyh, thuasalama misei`ae nynh a ngaesiku ccaw`ae cite nynh kae thua,” a cipya`ae.
40009014	Oute Johan zuitu`ae nynh amaw kalan oun thua`ae zah, “Pawccemou kaening te Farasi`ae tuh atu te atu looh-ae kae sung, thuasalama nang na zuitu`ae tuh looh-aesung khyh`ae rei?” a ci`ae.
40009015	Te Jesu nynh minmin kha, “Zudy ccangvaepaw tuh a uno`ae ryte a um lungkhu balyn tuh-e a uno`ae tuh mih ngaethah kho ngaw ta? Thuasalama zudy ccangvaepaw kha minmin kyate lawpya nin ccyh yn thua cih, oute minmin tuh looh-ae oun sung vae cih`ae.
40009016	Hung ccungccaw nynh sanmah arynpaw uccaw kha athawpaw boeibia te bia boi khyh, tuhte a bia lanze bianawpaw nynh arynpaw uccaw kha po laah zah houh aseikuh paleih vae.
40009017	Hung ccungccaw nynh sanmah athawpaw misutui kha arynpaw misu-saving bung lungkhu lang ruin boi khyh, tuhte a ruin lanze misu-saving bung tuh apaw cih zah misutui tuh azu cih, te misu-saving bung mah aroh cih; thuasalama athawpaw misutui tuh athawpaw misu-saving bung lungkhu lang nynh a ruin`ae, tuhte tuh paryh akhyn`ae,” a cipya`ae.
40009018	Hynh-e bya`ae kha minmin kya a hopya`ae cciamang lyakhe, dotua, uktupaw lukheit yn thua zah amaw kha beik zah, “Ka ccanung tuh atumaw khe nynh a chi, thuasalama rang lah a tungvaw na kuih khang lah aning tuh a hiin cih,” a cipya.
40009019	Te Jesu tuh thokuh zah kha-e paw kha a zui, te a zuitu`ae mah a zuikuh bua`ae.
40009020	Te dotua, kum haw laening chii lua ccinaw a hoi paw nopinung lukheit amaw nuhlang yn thua zah a boei rae kha a hae.
40009021	Pawccecize a boei kha me ka hae ze, kae phe ka dan cih cite a thinlung kyate a tuaku.
40009022	Thuasalama Jesu nynh maeleihkuh zah kha-e nung kha he a muih tuh, “Ka ccanung, na thinphang nan sah, na zynnaw nynh phe ae dansah vae,” a cipya. Te nopinung tuh tuh-e suimilan ccyh kyate phe a dan vae.
40009023	Te uktupaw inn lungkhu lang Jesu he a thua tuh tyngdaw khua`ae paw te a sia a rua`ae paw ccungccaw`ae kha muih zah,
40009024	“Pou hin oh, pawccecize imohnung tuh chih khyh, thuasalama a ih,” cite minmin kha a hopya`ae. Te minmin nynh a nuinse`ae.
40009025	Thuasalama ccungccaw`ae he a pou`ae te aning tuh tee zah kha-e nung kha a kuih te tho zah imohnung tuh po a tho vae.
40009026	Te hynh-e thungpang tuh tuh-e ram lungkhu balyn po athaan.
40009027	Te tuin kyate Jesu he a pou tuh, mitmoh`ae luning nynh zui`ae zah, “David Ccapaw, kaening hynh ngaethya beih oun um sah!” cite a sia`ae.
40009028	Te inn lungkhu lang Jesu he a thua tuh mitmoh`ae tuh amaw kalan oun thua`ae; te Jesu nynh minmin kha, “E hynh cyi lan kae tuh a cyih kho cite na zyn oh tou?” cite a khia`ae. Minmin nynh, “Ou, kae zyn Bawipaw,” a ci`ae.
40009029	Oute aning nynh mih mit kha hae zah, “Nae zynnaw thyhte nae tungvaw cyikuh sah,” a cipya`ae.
40009030	Te mih mit`ae tuh oun aw vae; te Jesu nynh, “E hynh hung ccungccaw sanmah la nysah nan oh,” cite minmin kha tyntetyn lang byatawsya`ae.
40009031	Thuasalama minmin nynh he a pou`ae tuh amaw thungpang kha kha-e ram balyn kya pung pazaesaku`ae.
40009032	Minmin he a pou`ae tuh, dotua, raerangsaro bahkuhpaw bya ho kho leipaw ccungccaw lukheit kha Jesu kalan oun thuakhae`ae.
40009033	Te raerangsaro kha deepya he athua tuh, bya ho kho leipaw tuh bya yn ho vae; te ccungccaw zapi tuh mih ngaeangthua zah, “E tahawpaw Israel kya muihkuh boi khyh!” a ci`ae.
40009034	Thuasalama Farasi`ae nynh, “Raerangsaro`ae uktupaw liate nynh raerangsaro`ae kha aning nynh a dee,” a ci`ae.
40009035	Te Jesu tuh khuapi`ae te khua taraw`ae balyn kalan po khuaccung zah mih sinakok`ae kyakhe a ccangpya`ae; te peenaw thehoypaw kha hopah`ae zah ccungccaw`ae mih ccinaw miakaw te ccihawnaw miakaw kha a dansah`ae.
40009036	Thuasalama Jesu nynh ccungccaw zapi kha he a muih tuh minmin kha ngaethya-umsah`ae, pawccemacize minmin tuh mih thawbang zah tuuringtu a hoi leipaw tuu`ae hawte phiariphiarae pung um`ae keiccu nynh thua.
40009037	Oute a zuitu`ae kha, “Loohrue lanpaw tuh alung ccaccing, thuasalama ryalahtu`ae tuh azya.
40009038	Tukeiccu loohruenaw kya-e Bawipaw nynh a loohruenaw lungkhu lang ryalahtu`ae yn saw`ae ccaw nanning sawsang oh,” a cipya`ae.
40010001	Te Jesu nynh a zuitu`ae luhaw laening kha amaw kalan ko`ae zah minmin kha athyaa leipaw muisaw`ae tungvaw thungnaw te dee khonaw, te ccinaw aphuinphuin te ccihawnaw aphuinphuin balyn kha dansah khonaw kaw a pya`ae.
40010002	Locceihtu`ae luhaw laening min`ae tuh: masaty, Piter cite a ko`ae paw Simon, te a neitaw Andru, Zebedi ccapaw James, te a neitaw Johan;
40010003	Filip te Bartholomew; Thomas te nguntokhoipaw Matthai; Alfeas ccapaw James, te Thadde cikuh paw Lebbe;
40010004	Kanaan khua paw Simon, te Jesu a pheetupaw Judas Iskaria nynh thua`ae.
40010005	E luhaw laening hynh Jesu nynh saw`ae zah hynhte kaw a pya`ae: “Zenta`ae ccianaw kalan na cceih lan khyh oh, te Samaria`ae khua lungkhu lang na tee lan khyh oh.
40010006	Thuasalama Israel minphuin kyaze azopaw tuu`ae kalan palia la cceih oh.
40010007	Te na ccia vae oh ze, ‘Vaawran peenaw tuh anae vae,’ cite na la hopah cih oh.
40010008	Ngeccih`ae kha la dansah oh, vaethyakae`ae paw kha la thyaasah oh, a chih`ae paw kha la thosah oh, raerangsaro`ae kha la dee oh. Nanning tuh alakaw te nynh na mue oh, te alakaw te la pya oh.
40010009	Nae phuabu`ae kya sui thuasah, ngunphua thuasah, daw phua thuasah la sangkuh nan oh.
40010010	Nae khuaccungnaw hanlan sohrae, angki zung ning, ccukoh`ae te hoitang`ae mah phukuh nan oh; pawccecize ryalahtupaw tuh loohdang lan accan.
40010011	“Te pawtecihpaw khuapi, tukhyhze khua lungkhu lang nanning na tee vae oh ze, tuh-e kya hungmou angaekuh cipaw la khia oh lah tuin kyate na pou mawlaezung oh tuh-e paw inn kya la um oh.
40010012	Te nanning nynh inn lungkhu lang he na tee vae oh ze, ‘Daenaw um sah cite,’ la beih oh.
40010013	Te inn tuh angaeku ze nae kya-e daenaw tuh tuhe innbyn tungvaw la thua sah; thuasalama angaeku khyh ze, nae kya-e daenaw tuh naemaw kalan la ki sah.
40010014	Te hunghung zemah nanning kha innccung ae doih oh zah, nae bya kha mah a ngae khyh ze, tuh-e inn, tukhyhze tuhe khuapi kyate he na pou vae oh ze, nae ccu kya-e laenoi kha la pheihkuhsya oh.
40010015	Byaccaccing kae hopya oh, byapia nin kya tuh-e khuapi hanlan laeze Sodom te Komorah ram hanlan ngaesang kho a um hua cih.
40010016	“Dotua oh, suizaw`ae laku tuu`ae saw hawte nanning kha kae saw oh, tukeiccu nanning tuh fupaw`ae hawte nae lunghaw sah lah vafu`ae hawte nae lungne sah.
40010017	Thuasalama ccungccaw`ae kha la raeringkuh oh, pawccecize minmin nynh kungsi`ae kalan ae ah cih oh zah mih sinakok`ae kya ae bua cih oh.
40010018	Te minmin kalan te Zenta`ae kalan ccaekia na thua nawlan oh kamaw keiccuze ram uktu`ae te siapharan`ae malang nanning kha ae thuakhae cih oh.
40010019	Thuasalama minmin nynh he ae thuakhae vae oh ze, pawmou ka ho cih, tukhyhze pawtemou ka ho cih cipaw nae lungvawsaw nan sah. Pawccecize tuh-e ccyh ccaccei kya na ho lan oh paw kha pya athua cih.
40010020	Pawccecize a hotupaw tuh nanning thua khyh, thuasalama nae Paaw Pachia kya-e Muisaw nynh nanning kyate a ho.
40010021	“Te uno nynh a uno toulou kha chinaw kalan yn ah cih, te paaw nynh a ccaaw kha yn ah cih; te ccaaw`ae nynh nungpaaw`ae kha oun rawse cih`ae zah minmin kha oun chisah cih`ae.
40010022	Te kae ka min keiccuze ccungccaw balyn nynh nanning kha ae hua cih oh. Thuasalama athangnaw cia atynpaw ccungccaw tuh khum athua cih.
40010023	Thuasalama khua khuakheit kya nanning kha he ae tua ae sah vae oh ze, ccangpaw khua kalan la ccue oh; pawccecize byaccaccing kae hopya oh, Ccungccaw Ccapaw yn thua maw nanning nynh Israel khua`ae kalan na cceih kou lan khyh oh.
40010024	“Zuitu tuh a ccangpatu luki um khyh, see mah a bawipaw luki um khyh.
40010025	Zuitu hanlan a ccangpatupaw hawte athua ze azaw vae, te see mah a bawipaw hawte athua ze azaw. Minmin nynh inn hoitu kha Beelzebub a ci`ae lanze a innbyn`ae kha pawcihmou houh a ci cih`ae!
40010026	“Tukeiccu minmin kha la rih nan oh; pawccecize langsaku lei lante phang khung paw pawsang um khyh, te ny lei lante thurupaw mah um khyh.
40010027	“Mohnaw kya kae hopya oh paw kha awnaw kya la ho oh, te nae nakaring kya na thae oh paw kha innccukaly langte la ho oh.
40010028	“Te pyn kha theih kho zah hiinnaw-muisaw a theih kho lei`ae paw kha la rih nan oh; thuasalama hiinnaw-muisaw te pyn kha paryhte hell kya aroh khopaw raw kha la rih oh.
40010029	Ccithya saning tuh daw phuapia piakheit lang zua thua khyh`ae ta? Te kha-e`ae sakheit sanmah nae Paaw kaw leite laekhu lang ccah lan khyh.
40010030	Te nae lu kya-e nae sang`ae kha marya ria athua.
40010031	Tukeiccu rih nan oh, nanning tuh ccithya`ae patae laeze nae phutehua.
40010032	“Tukeiccu hunghung zemah ccungccaw`ae malang kamaw kha ccaekia yn khan ze, kha-e paw kha vaawran um paw ka Paaw malang kae nynh mah ccaekia ka khanru cih.
40010033	Thuasalama hunghung zemah ccungccaw`ae malang kamaw kha yn vua paw tuh vaawran kya um paw ka Paaw malang kae nynh mah ka vuaru cih.
40010034	“Laephi vawlan daenaw thuakhae khylan nynh kae tuh kae thua cite tua nan oh, daenaw thuakhae khylan kae thua khyh, thuasalama thaloi saw khylan nynh kae thua.
40010035	“Ccungccapaw kha a paaw rawsesah khylan, te ccanung kha a nung rawsesah khylan, te monung kha a ninnung rawsesah khylan nynh kae tuh kae thua.
40010036	Te ccungccapaw a rhaw`ae tuh amaw innbyn kya-e`ae nynh thua cih.
40010037	“Kamaw laeze a paaw, tukhyhze a nung a sungsah huapaw ccungccaw tuh kamaw te ngaekuh khyh; te kamaw laeze ccapaw te ccanung a sungsah huapaw ccungccaw tuh kamaw te ngaekuh khyh.
40010038	Te amaw a vaelantung puihku leite kamaw yn zui paw ccungccaw tuh kamaw te ngaekuh khyh.
40010039	A hiinnaw a muihkuh paw ccungccaw tuh hiinnaw kha a shung cih, te kamaw keiccuze a hiinnaw a shung paw ccungccaw tuh hiinnaw kha bua a muihkuh cih.
40010040	“Nanning kha ae thuasah oh paw tuh kamaw kha oun thuasah paw nynh thua, te kamaw oun thuasah paw tuh kamaw yn sawtupaw kha a thuasah paw nynh thua.
40010041	Profeh min te profeh lukheit kha a thuasah paw tuh profeh kya-e law mee kha a mue cih. Te adingpaw ccungccapaw min te adingpaw ccungccaw kha a thuasah paw tuh adingpaw ccungccapaw kya-e ryalaw mee kha a mue cih.
40010042	Te hunghung zemah zuitu lukheit min liate hynh-e imua`ae lukhakheit kha nia lanpaw tuikyaa banang nangkheit a pya lanze, byaccaccing kae hopya oh, tuh-e paw tuh a ryalaw mee kha pawpawte mah shung lan khyh,” a cipya`ae.
40011001	Ou tuhcihte, Jesu nynh a zuitu`ae luhaw laening kha kawpya paw he a thangsah tuh, tuh-e area kya-e khua`ae kya ccangpya khylan te phungho khylan tuin kyate a pou vae.
40011002	Te Johan nynh thunginn kyate Kri a ryalaw`ae kong kha he a thae tuh, a zuitu`ae luning kha saw`ae zah,
40011003	Jesu kha, “Nang hynh yn thua lanpaw tuh na thua ta? Tukhyhze mingccangpaw tou kae la ngaehoi ung cih?” cite bya a khiasah`ae.
40011004	Jesu nynh khung`ae zah minmin kha, “La cceih oh lah na muih oh paw te na thae oh paw uccaw`ae kha Johan la hopah oh.
40011005	Mitmoh`ae nynh ngawmuih`ae zah ccukhou`ae nynh a cceih vae`ae, vaethyakae`ae paw a dan`ae, te nawpang`ae nynh nawthae`ae zah michi`ae tuh thosah athua vae`ae, te ryachi`ae kalan thehoypaw tuh hopya athua vae.
40011006	Te kae ka keiccuze a lungthang leipaw tuh hythuaccoupaw nynh thua,” a cipya`ae.
40011007	Te minmin he a pou`ae te Jesu nynh Johan konglang ccungccaw zapi kalan a hopya`ae paw tuh: “Nanning nynh paw do khylan mou rangkaw langkhe na ccia oh? Khivae nynh a he paw phaeku do khylan tou?
40011008	Tukhyhze paw do khylan mou na ccia oh? Nebaleihpaw uccaw a lawkuh paw ccungccapaw do khylan tou? Dotua oh, nebaleihpaw uccaw a lawkuh`ae paw tuh siapharan inn kya nynh a um`ae.
40011009	Tukhyhze paw do khylan mou na ccia oh? Profehpaw do khylan tou? Athua, nanning kae hopya oh, profeh lukheit lae heize alesaehua paw nynh athua.
40011010	Pawccecize, ‘Dotua, na malang na ccianaw a paccyn cih paw ka zeccuetu kha na malang ka saw,’ cite azeikuh paw kha hynh-e paw kong nynh thua.
40011011	“Byaccaccing kae hopya oh, nopi`ae kyate a pui`ae paw ccungccaw`ae laku Baptisma pyatu Johan laeze alesae huapaw lukheit san pou boi loh khyh; thuasalama vaawran peenaw kya adih huaccepaw ccungccaw tuh aning laeze alesaehua.
40011012	Te Baptisma pyatu Johan ryalawnaw ccyh kyate tho zah atu rya cia vaawran peenaw tuh nangsenaw kha teing zah a nangse`ae paw nynh kha-e kha thawzung mangte a luade`ae.
40011013	Pawccecize kawbya te profeh`ae ccauh balyn tuh Johan ccyh kyacia nynh profehbya a ho`ae.
40011014	Te hynh-e ka bya hynh nanning nynh na lawku ry oh ze, aning tuh yn thua vae cih paw Elijah nynh thua.
40011015	Thae nawlan nakaring a hoi paw ccungccaw nynh tuh thae sah!
40011016	“Te hynh-e ccungccaw`ae hynh pawtemou ka touse cih`ae? E ciihan tuh kungkunaw hmin`ae kya dahung`ae zah mih ban`ae kha,
40011017	‘Kaening nynh nanning kha phyly kae tupah oh zah na law khyh oh, nae kalan kae rah kae khui zah na rah na khui khyh oh rei,’ cite a hopah`ae paw imua`ae te nynh aloku`ae.
40011018	Pawccecize Johan tuh ae leite nia leite yn thua zah minmin nynh, ‘Aning tuh khozi bahkuhpaw nynh thua,’ a ci`ae.
40011019	Ccungccaw Ccapaw tuh aete niate yn thua zah minmin nynh, ‘Dotua oh, aemoh paw te misusanphing khu! Ngunto khoitu`ae te misei`ae banpaw khu!’ a ci`ae. Thuasalama hawnaw tuh amaw a ccaaw`ae kyate thyaaccousah athua,” a ci.
40011020	Oute athungpaw ryalawnaw`ae alung huacce a langsakunaw kya-e khua`ae nynh a ngaesiku khyh`ae keiccuze Jesu nynh hynhte a pe`ae:
40011021	“Khorazin khua, nang tuh paw ngaethya lan na um babang! Bethsaida khua, nang tuh paw ngaethya lan na um babang! Pawccecize nanning kya acyikuh paw athungpaw ryalawnaw`ae kha Tai khuapi te Sidon khuapi kya a la cyiku lanze minmin tuh buri uccaw lawkuh cih`ae zah, buhaw kya toukute khawlya mawte phe a la ngaesikuh vae cih`ae.
40011022	Thuasalama nanning kae hopya oh, byapianaw nin kya nanning hanlan laeze Tai te Sidon hanlan ngaesang kho a um hua cih.
40011023	Te Kapernaum khua, nang tuh vaawran kyacia hangthung na thua zemah Hades lang sawbung na thua cih; pawccecize nang na kya acyikuh paw athungpaw ryalawnaw`ae kha Sodom khuapi kya a la cyiku ze, kha-e tuh atunin rya cia atyn ung cih paw.
40011024	Thuasalama nang kae hopya, byapianaw nin kya na hanlan laeze Sodom khuapi hanlan ngaesang kho a um hua cih,” a ci.
40011025	Tuh-e ccyh kya Jesu nynh tho zah, “Vaawran te laephi Bawipaw, Pou Apang, na kalan lungtuabya ka ho; pawccemacize nang nynh hynh-e uccaw`ae hynh a haw`ae paw te a thya`ae paw kyate phe na thuru zah nosi`ae kyakhe na phypya`ae.
40011026	Ou tuhmawte nynh athua Apang, pawccecize na mitmuihnaw kya tuh-e tuh ahoypaw nynh thua.
40011027	“Ka Paaw nynh pawpaw balyn kha kamaw kalan marya yn ah vae; te Paaw holeite hung ccungccaw nynh san Ccapaw kha nyh khyh; Ccapaw te Ccapaw nynh a phypya ry paw ccungccaw holeite hung ccungccaw nynh sanmah Paaw kha nyh khyh.
40011028	“Riathae`ae paw te phuri`ae paw balyn kamaw kalan rang oh lah hae-ungnaw kae pya cih oh.
40011029	Ka taphu hynh nae tungvaw khangkuh oh lah kamaw hynh yn ccangkuh oh; pawccecize kae tuh a lungnepaw te thinlung kya zakawsangsakuhpaw nynh ka thua; oute nae hiinnaw-muisaw hanlan hae-ungnaw kha na mue cih oh.
40011030	Pawccecize ka taphu tuh nawre um zah ka phupaw tuh azaw,” a ci.
40012001	Tuh-e ccyh lya Jesu tuh Sabbath nin khe loo kya po a cceih; te a zuitu`ae tuh mih vuelaw zah looh avui kha zukuh`ae zah a ae`ae.
40012002	Te Farasi`ae nynh he a muih`ae tuh amaw kha, “Dotua, Sabbath nin kya kawbya nynh cyi lan a ua leipaw kha na zuitu`ae nynh a cyi`ae,” a cipya`ae.
40012003	Thuasalama Jesu nynh minmin kha, “David nynh amaw ryte a um`ae paw ry mih vuelaw lya, a cyi paw kha na ria boi khyh oh tou?
40012004	Pachia inn lungkhu lang tee zah amaw hanlan te amaw ryte um`ae paw hanlan Kawbya nynh ae lan a ua leipaw, thuasalama ranpibawi`ae kyalya Kawbya nynh a ua paw, Pachia malang nungpyapaw sanlou kha phe a ae cipaw kha na ria boi khyh oh tou?
40012005	Tukhyhze, tempal kya ranpibawi`ae nynh Sabbath nin kya Sabbath a thusah`ae zemah seibe thua khyh`ae cipaw kha kawbya kya na ria boi khyh oh tou?
40012006	Tuhzemah nanning kae hopya oh, tempal laeze alesaehua paw tuh e kya a um.
40012007	Thuasalama, ‘Silawkunaw tuh ka ry khyh, ngaethya-umsanaw nynh ka ry,’ acikuh paw asuilan hynh phe na ny oh lanze, seibe lan accan leipaw hynh nanning nynh sei na be cih lei oh paw.
40012008	Pawccecize Ccungccaw Ccapaw tuh Sabbath Bawipaw ccaccei nynh thua,” a cipya`ae.
40012009	Te tuin kyate Jesu he a pou tuh mih sinakok lungkhu langkhe a tee.
40012010	Te dotua, tuin kya a kuih hawkheit lang achihpaw ccungccapaw lukheit a la um. Te minmin nynh Jesu kha a seinaw kae kyngpya ccaw cite, “Sabbath nin kya dansah lan kawbya nynh a ua tou?” cite a khia`ae.
40012011	Te Jesu nynh minmin kha, “Nanning laku lukhakheit nynh tuu sakheit hoi zah kha-e tuh Sabbath nin kya hunghua lungkhu lang phe a ccaw lanze kha-e tuu kha kyng leite, thua leite a um paw na ung cih oh tou?
40012012	Tuu laeze ccungccaw tuh pawcihmou houh aphutehua? Tukeiccu Sabbath nin kya ahoypaw cyi lan tuh accanpaw nynh thua,” a cipya`ae.
40012013	Oute Jesu nynh ccungccapaw kha, “Na kuih kha dyngtua,” a cipya. Te aning nynh a kuih kha dyng zah hawkheit lang-e hawte phe ahoy vae.
40012014	Oute Farasi`ae tuh pou`ae zah amaw kha rawsete pawtemou chia lan cipaw khuakhanku`ae.
40012015	Thuasalama Jesu nynh kha-e kha he a nyh tuh tuin kyate phe a toikuh. Te ccungccaw zapi nynh amaw kha zui`ae zah minmin balyn kha a dansah`ae.
40012016	Te amaw kha hung nynh thua cipaw na nysah lan khyh oh cite minmin kha bya a tawsya`ae.
40012017	Ou tuhte profeh Isaiah nynh a hosyapaw bya accing nawlan nynh thua. A hopaw tuh:
40012018	“Ka sungsahpaw, ka pokupaw ka rya oun lawpatu khu dotua oh! Amaw kya ka muisaw a lungrythua; amaw tungvaw ka Muisaw ka nung cih, te aning nynh Zenta`ae kha atazaenaw kong a hopah cih`ae.
40012019	“Aning tuh eikuh lan khyh, sia mah sia lan khyh, hung ccungccaw nynh sanmah laanpi kya a roi thae lan khyh.
40012020	Atazaenaw kha taenaw kalan a thuakhae makhia aning nynh a vaemaw um paw phaeku kha khya lan khyh zah maeekhuhpaw liarui kha the lan khyh.
40012021	Te amaw min kha Zenta`ae nynh a doliakuh cih`ae,” a ci.
40012022	Oute raerangsaro nynh bahkuh zah a mitmohpaw, bya ho kho leipaw lukheitpaw kha amaw kalan oun thuakhae`ae; te kha-e paw kha a dansah. Oute mitmoh zah bya ho kho leipaw tuh bya ho zah ngaw a muih vae.
40012023	Te ccungccaw`ae balyn tuh mih ngaeangthua zah, “E paw tuh David Ccapaw thua khyh ta?” a ci`ae.
40012024	Thuasalama Farasi`ae nynh he a thae`ae tuh, “E paw nynh khozi`ae uktupaw Beelzebub leite tuh khozi`ae kha dee khyh,” a ci`ae.
40012025	Te Jesu nynh mih tuanaw kha nyh zah minmin kha, “Amaw te amaw kha rawsekuh zah aphiakuhpaw peenaw miakaw tuh ronaw kalan nynh a thua cih; te amaw te amaw kha rawsekuh zah aphiakuhpaw khuapi, tukhyhze inn miakaw tuh tyn kho lan khyh.
40012026	Te Setan nynh Setan kha a dee lanze, aning tuh amaw te amaw a rawsekuhpaw te a phiakuhpaw nynh thua; pawcihtemou a peenaw tuh atyn kho cih?
40012027	Te kae nynh Beelzebub liate raerangsaro`ae kha ka dee lanze, nae ccaaw`ae nynh hung liate mou minmin kha a dee`ae? Tukeiccu nae ccaaw`ae tuh nanning byapiatu`ae athua cih`ae.
40012028	Thuasalama Pachia Muisaw liate raerangsaro`ae kha kae nynh ka dee ze, Pachia peenaw tuh nanning kalan yn thua ccaccing vae.
40012029	Tukhyhze ccungccaw lukheit nynh a thawsaepaw ccungccapaw kha masaty a khiide khyh lanze, a inn lungkhu langkhe pawcihtemou a tee kho cih zah a uccaw`ae kha a lua kho cih? A khiidety ze nynh a inn kha a lua kho cih.
40012030	Kamaw ryte a um leipaw ccungccaw tuh kae yn rawsepaw nynh thua; te kamaw ryte a sueluakuh bua leipaw tuh phiariphiarae a um paw nynh thua.
40012031	“Tukeiccu nanning kae hopya oh, seinaw miakaw te Pachia saryapaw bya hanlan ccungccaw`ae tuh seingaethya athua cih`ae; thuasalama Thyaa Muisaw saryapaw bya a ho paw ccungccaw`ae tuh seingaethya thua lan khyh`ae.
40012032	Te Ccungccaw Ccapaw kha rawsete bya a ho paw ccungccaw miakaw tuh seingaethya athua cih, thuasalama Thyaa Muisaw kha rawsete bya a ho paw ccungccaw tuh, atu she kya mah, yn thua lanpaw she kya mah seingaethya thua lan khyh.
40012033	“Thingku kha ahoy lang rae lah athae ahoy cih, tukhyhze ahoy lei lang rae lah athae hoy lan khyh, pawccecize thingku tuh athae liate ny athua.
40012034	Pou fuparepaw ciihan`ae! Pawcihtemou nanning na hoy lei oh pite ahoypaw uccaw`ae kong kha na ho kho cih oh? Pawccecize thinlung kya phe beihpaw kha nynh khalang nynh a ho.
40012035	Ahoypaw ccungccaw nynh thinlung kya-e ahoypaw sisua bung kyate ahoypaw uccaw`ae kha yn poukhae; te ahoy leipaw ccungccaw nynh ahoy leipaw sisua bung kyate ahoy leipaw uccaw`ae kha yn poukhae.
40012036	Thuasalama nanning kae hopya oh, ccungccaw`ae nynh ccakaepaw bya a ho`ae paw miakaw hanlan byapianaw nin kya pawcihte nynh a ho cipaw kha a langsakuh cih.
40012037	Pawccecize na bya`ae liate nang tuh thyaaccousah na thua cih zah na bya`ae liate nang tuh seibe na thua cih,” a cipya`ae.
40012038	Oute kawbya ccangpatu`ae abang te Farasi`ae nynh khung`ae zah, “Ccangpatupaw, na kyate muihsanaw ccangkheit kae muihtua ry,” a ci`ae.
40012039	Thuasalama Jesu nynh minmin kha, “Ahoy leipaw te a ohhuakuhpaw ciihan nynh tuh muihsanaw hynh a ccung, thuasalama profeh Jonah kya-e muihsanaw laelan ccangpaw muihsanaw kha pya thua vae lan khyh.
40012040	Pawccecize Jonah tuh nin thung te zi thung ngapi vuebua kya a um hawte, Ccungccaw Ccapaw mah nin thung te zi thung laephi lungkhu a um cih.
40012041	Byapianaw kya Nineveh khua-e ccungccaw`ae tuh hynh-e she kya-e ccungccaw`ae ryte oun thokuh cih`ae zah hynh-e she kya-e ccungccaw`ae kha sei oun be cih`ae, pawccecize minmin tuh Jonah phunghonaw kya phe a ngaesikuh`ae, te dotua, Jonah laeze alesaehua paw tuh e kya nynh a um.
40012042	Byapianaw kya deilang e siapharannung tuh hynh-e she kya-e ccungccaw`ae ryte yn thokuh cih zah sei yn be cih`ae, pawccecize aning tuh laephi athangnaw langte Solomon hawnaw bya thae khylan yn thua; te dotua, Solomon laeze alesaehua paw tuh e kya a um.
40012043	“Athyaa leipaw muisaw nynh ccungccapaw kyate he a pou tuh aroupaw ahmin`ae lang po a cceih, hae-ungnaw kha ccungkuh zah muihkuh khyh.
40012044	Oute aning nynh, ‘Ka poutawnaw ka inn lang ka ki cih,’ a ci; te he a thua tuh kha-e inn tuh phe la phikuh zah a ccunghangpaw te paccaan athua paw kha a muih.
40012045	Oute aning tuh cceih zah amaw laeze houh ahoy leipaw ccangpaw muisaw lusari`ae kha amaw ry a hoeibua`ae, te minmin tuh tee`ae zah kha-e paw kya a um`ae; te kha-e ccungccapaw kya-e nyalang acyihkuh paw tuh masaty a umtu laeze houh a seihua. Tuh-e hawte nynh hynh-e ahoy leipaw ciihan kya mah acyikuh bua cih,” a cipya`ae.
40012046	Ccungccaw zapi kha bya a hopya cciamang lyakhe, dotua, a nung te a neitapaw`ae tuh atolang khe thadyn`ae zah amaw kha bya hopya lan a ry`ae.
40012047	Oute ccungccaw lukheit nynh amaw kha, “Dotua, na nung te na neitapaw`ae, nang ryte byahoku ry`ae zah atolang nynh a thadyn`ae,” a cipya.
40012048	Thuasalama Jesu nynh amaw kha-e bya a hopah paw kha, “Ka nung tuh hungmou? Te ka neitapaw`ae tuh hungmou?” cite a khung.
40012049	Te a zuitu`ae kalan khe a kuih kha dyng zah, “Ka nung te ka neitapaw`ae hynh dotua oh!
40012050	Pawccecize vaawran kya um paw ka Paaw rynaw a cyih paw, kha-e paw kha nynh ka neitapaw, ka ccia, te ka nung tuh athua,” a ci.
40013001	Tuh-e nin kya Jesu tuh inn kyate pou zah rili kin khe a dahung.
40013002	Te ccungccaw zapi pi tuh amaw kalan a sueluakuh`ae keiccu Jesu tuh kohlung lungkhu lang tee zah a dahung; te ccungccaw zapi khaleih tuh varan langkhe a thadyn`ae.
40013003	Te Jesu nynh minmin kha tousenaw phungpaw`ae te bya patae a hopya`ae. A hopaw tuh: “Dotua oh, ccaciivuatu lukheit nynh ccaciivua lan a cceih.
40013004	Te ccacii kha he a vua tuh, ccacii abang tuh laanpi pe khe ccah`ae zah pavaw`ae nynh oun thua`ae zah phe a tuh kou`ae.
40013005	Abang tuh laephi zya zah lung alungnaw kya a ccah; te laephi thawkalae lang a um khyh keiccuze taloi a po`ae.
40013006	Te khuanin he yn paw tuh minmin kha a rua vae`ae, te tharui a hoi khyh`ae keiccuze karae arou`ae.
40013007	Te abang tuh hingpaw`ae laku ccah zah hingpaw`ae nynh lethin`ae zah minmin kha phang reihde`ae.
40013008	Thuasalama ccangpaw ccacii`ae tuh ahoypaw lae kya ccah`ae zah abang tuh leih zakheit, abang tuh leih sungtaruh, abang tuh leih sungthung athae a thae`ae.
40013009	Thae nawlan nakaring a hoi paw ccungccaw tuh thaesah,” a ci.
40013010	Te zuitu`ae oun thua`ae zah amaw kha, “Pawccemou minmin kha tousenaw phungpaw`ae te na hopya`ae?” cite a khia`ae.
40013011	Jesu nynh khung`ae zah, “Pawccemacize vaawran peenaw kya-e byakhupaw`ae kha ny lan nanning tuh pya na thua oh, thuasalama minmin tuh pya thua khyh`ae.
40013012	Pawccecize hunghung zemah a hoi paw ccungccaw tuh pyachih athua cih zah pataepi houh a hoi cih; thuasalama hunghung zemah a hoi leipaw ccungccaw tuh a hoithypaw maw kha lawpya athua cih.
40013013	Tukeiccu nynh minmin kha tousenaw phungpaw`ae te ka hopya`ae; pawccemacize minmin tuh mang a muih`ae pite muih khyh`ae, te mang a thae`ae pite thae khyh`ae, thae mah thaethya khyh`ae.
40013014	“Te minmin kya Isaiah nynh a hopaw profehbya tuh accing vae; a hopaw tuh: ‘Thae paw tuh na thae cih oh zah na thaethya lan khyh oh, te muihpaw tuh na muih cih oh zah na nyh lan khyh oh.
40013015	Pawccecize hynh-e ccungccaw`ae mih thinlung tuh phe amoh, te mih nakaring`ae tuh karae arua, te mih mit`ae tuh phang masi`ae; tukhyh lanze ccyhkhakheit kya mih mit`ae khate phe a muih cih`ae paw, mih nakaring`ae te phe a thae cih`ae paw, mih thinlung te phe a thaethya cih`ae paw, te phe a paleihkuh cih`ae paw, te minmin kha phe ka dansah cih`ae paw,’ a ci.
40013016	“Thuasalama nanning nae mit`ae tuh ngawmuih`ae keiccu hythuaccou`ae paw nynh thua; te nae nakaring`ae tuh nawthae`ae keiccu hythuaccou`ae paw nynh thua.
40013017	Pawccecize byaccaccing kae hopya oh, profeh`ae patae te adingpaw ccungccaw`ae nynh na muih oh paw uccaw`ae hynh muih a ry`ae zemah muih bua khyh`ae, te na thae oh paw hynh thae a ry`ae zemah thaebua khyh`ae.
40013018	“Tukeiccu ccaciivuatupaw tousenaw phungpaw kong hynh nanning ngaetua oh.
40013019	Lukhakheit nynh peenaw kong hopaw bya kha he a thae tuh kha-e kha thaethya khyh, oute mihoy leipaw nynh yn thua zah a thinlung kya vua paw ccacii kha dae a lawpya. Tuh-e paw tuh laanpi zung kya vua paw ccacii a mue paw kha nynh thua.
40013020	Te lung alungnaw kya vua paw ccacii kha a mue paw ccungccaw tuh bya kha thae zah vaekheihmawte lungtuate a lawkuh paw kha nynh thua.
40013021	Tuhzemah a kya atharui hoi khyh zah sosoh rou nynh atyn, te bya keiccuze vawsawrunaw, tukhyhze tuasakunaw he yn um tuh aro mawze aning tuh phe a maeleihkuh.
40013022	Hingpaw`ae laku vua paw ccacii kha a mue paw ccungccaw tuh bya athae paw kha nynh athuabua; te hynh-e laephipi uccaw elan thinphangnaw te lingthyapaw hoirungnaw nynh bya kha phang a reihde pya, te aning tuh athae kha thae kho vae khyh.
40013023	Thuasalama ahoypaw lae kya vua paw ccacii kha a mue paw ccungccaw tuh bya kha thae zah kha-e kha a thaethya paw nynh thua; athae kha thae zah abang tuh leih zakheit, abang tuh leih sungtaruh, abang tuh leih sungthung a pousah paw ccungccaw kha nynh thua,” a ci.
40013024	Jesu nynh ccangpaw tousenaw phungpaw a hopya`ae paw tuh: “Vaawran peenaw tuh a loo kya ahoypaw ccacii a vua paw ccungccaw te nynh aloku.
40013025	Te ccungccaw`ae a i`ae lyakhe a rhawpaw nynh yn thua zah chanvui laku khe lonua mung`ae kha vua zah phe a cceih.
40013026	Thuasalama chanvui tuh yn po zah avui he yn pou tuh lonua`ae mah oun langkuh bua vae`ae.
40013027	Tukeiccu inn hoitu a see`ae nynh a kalan yn thua`ae zah, ‘Bawihaepaw, na loo kya ccacii ahoypaw kha na vua khyh ta? Paw kyate mou lonua`ae hynh oun pou`ae?’ cite a khia`ae.
40013028	Kha-e paw nynh, ‘Rhaw lukheit nynh e hynh a cyih,’ a cipya`ae. See`ae nynh, ‘Tuhte lanze kaening nynh ccianua lan zah kha-e`ae kha marya phoh lan na ry ta?’ a ci`ae.
40013029	Thuasalama aning nynh, ‘Tuhte thua khyh, lonua`ae he na khae lya oh, khae` ae ryte chanvui mah phe na khaebia sei cih oh.
40013030	Loohrue ccyh azaw makhia pynkheihlan paryh le`ae sah; te loohrue ccyh kya loohruetu`ae kha, “Nanning lonua`ae kha masaty suelua oh lah maee te rua lan la tung oh, thuasalama chanvui kha ka byng lungkhu lang oun ruin oh,” ka cipah cih`ae,’ a ci,” cite a hopya`ae.
40013031	Jesu nynh ccangpaw tousenaw phungpaw a hopya`ae paw tuh: “Vaawran peenaw tuh ccungccapaw lukheit nynh lah zah a loo kya a vua paw mungngia cii te nynh aloku.
40013032	Mungngia cii tuh ccacii`ae balyn kyaze adih huaccepaw ccaccing nynh thua; thuasalama kha-e nynh he yn le vae tetuh enaw-ekan`ae lakuze ale huapaw lang te thingku lang phe atang; te vawlae-e pavaw`ae nynh oun zou`ae zah kha-e aran`ae kyakhe bu a luaku`ae,” a ci.
40013033	Ccangpaw tousenaw phungpaw a hopya`ae paw tuh: “Vaawran peenaw tuh ransi te nynh aloku; nopi lukheit nynh kha-e kha laah zah vaepoi kee keethung kya a phing paw, tuh-e vaepoi phe a thosah paw ransi te nynh aloku a ci,” a ci.
40013034	Hynh-e uccaw`ae balyn hynh Jesu nynh ccungccaw zapi kalan tousenaw phungpaw`ae te nynh a ho; te tousenaw phungpaw leite minmin kha bya hopah khyh`ae.
40013035	Ou tuhte profeh nynh, “Ka khalang ka aw cih zah tousenaw phungpaw`ae kha ka ho cih, laephipi athonaw kyate athurukuh paw uccaw`ae kha ka ho cih,” cite a ho paw bya accing nawlan nynh thua.
40013036	Oute Jesu nynh ccungccaw zapi kha cciasah`ae zah inn lungkhu lang a tee; te a zuitu`ae nynh amaw kalan oun thua`ae zah, “Loo kya-e lonua`ae tousenaw phungpaw kong kha kaening oun hopah,” a ci`ae.
40013037	Aning nynh minmin kha khung`ae zah, “Ccacii ahoypaw a vuatupaw tuh Ccungccaw Ccapaw nynh thua.
40013038	Loo tuh laephipi nynh thua; ccacii ahoypaw tuh peenaw ccaaw`ae nynh thua; thuasalama lonua`ae tuh mihoy leipaw ccaaw`ae nynh thua.
40013039	Tuh-e lonua mung`ae a vua paw rhaw tuh diabolos nynh thua; loohrue ccyh tuh laephi she athangnaw nynh thua; te loohruetu`ae tuh vaaw ccungccaw`ae nynh thua.
40013040	Tukeiccu lonua`ae tuh suelua`ae zah maee kya a rua`ae hawte laephi she athangnaw kya acyikuh bua cih.
40013041	Ccungccaw Ccapaw nynh a vaaw ccungccaw`ae kha yn saw cih`ae zah minmin nynh mingccang`ae a maeleihsakuh`ae paw te kawbya pawlangria lei`ae paw balyn kha a peenaw kyate oun suelua cih`ae.
40013042	Te minmin kha maeephupi lungkhu lang a phung cih`ae, tuin kya rawkhuinaw te hawzynaw a um cih.
40013043	Oute adingpaw ccungccaw`ae tuh mih Paaw peenaw kya khuanin hawte a aw vae cih`ae. Thae nawlan nakaring a hoi paw ccungccaw tuh thaesah!
40013044	“Te vaawran peenaw tuh lei kya thurupaw sisua te nynh aloku; kha-e kha ccungccapaw nynh he a muih tuh zya a thuru, te kha-e elan lungtuanaw te cceih zah a hoi paw balyn kha zua zah kha-e lei kha a re.
40013045	“Te vaawran peenaw tuh myarya ahoypaw pale`ae a ccungkuh paw kungkupaw te nynh aloku.
40013046	Tuh-e paw nynh myarya aphutepaw pale kha he a muih tuh cceih zah a hoi paw balyn kha zua zah kha-e pale kha a re.
40013047	“Te vaawran peenaw tuh rili lungkhu lang vua`ae zah ngasaw aphuinphuin akhung paw mia te nynh aloku.
40013048	Ngasaw te he abeih tuh mia kha ngasaw kyng`ae nynh varan langkhe a sue`ae, te dahung`ae zah ahoypaw ngasaw`ae kha sua lungkhu lang a sang`ae, thuasalama ahoy leipaw kha a vua`ae.
40013049	Tuh-e hawte laephi she athangnaw kya athua cih; vaaw ccungccaw`ae nynh oun rung cih`ae zah mihoy lei`ae kha a ding`ae paw laku kyate thohphia cih`ae.
40013050	Te minmin kha maee phupi lungkhu lang a vua cih`ae; tuin kya rawkhuinaw te hawzynaw a um cih,” a ci.
40013051	Jesu nynh, “E uccaw`ae balyn hynh na thaethya oh ta?” cite zuitu`ae kha a khia`ae. Minmin nynh, “Ou, Bawipaw,” a ci`ae.
40013052	Oute Jesu nynh, “Tukeiccu vaawran peenaw kong ccangpya athua vae paw kawbya ccangpatu`ae miakaw tuh amaw a sisua bung lungkhu te athawpaw te arynpaw uccaw`ae yn thuakhae paw inn hoitupaw te nynh aloku,” a cipya`ae.
40013053	Ou tuhcihte Jesu nynh e tousenaw phungpaw`ae kha he a ho kou tuh tuin kyate phe a pou.
40013054	Te amaw a khua lang he a thua tuh a khuaccaw`ae kha mih sinakok kyakhe a ccangpya`ae; minmin tuh myarya mih ngaeangthua zah, “Paw kyate mou e paw nynh hynh-e hawnaw te e athungpaw ryalaw`ae hynh a mue?
40013055	E paw tuh lehccamapaw ccapaw thua khyh tou? A nung Meri ci`ae paw thua khyh tou? Te a neitaw`ae tuh James, Joses, Simon te Judas thua khyh`ae tou?
40013056	Te a ccia`ae tuh mih balynte aening ryte a um`ae paw kha thua khyh tou? Tuhte lanze paw kyate mou E paw nynh e uccaw`ae balyn hynh a mue?” a ci`ae.
40013057	Tuhte minmin tuh amaw kya mih lung athang. Thuasalama Jesu nynh minmin kha, “Profeh lukheit tuh amaw a ram, te amaw a innbyn kya holeite tuh sawtua leite um khyh`ae,” a cipya`ae.
40013058	Te minmin nynh a zyn khyh`ae keiccuze athungpaw ryalawnaw`ae patae kha khe kya Jesu nynh cyih khyh.
40014001	Tuh-e ccyh kya Herod tetrach nynh Jesu thungpang kha thae zah,
40014002	a ryalawpatu`ae kha, “E paw tuh Baptisma pyatu Johan nynh thua, aning tuh chinaw kyate nynh a tho vae; tukeiccu nynh hynh-e thungnaw`ae hynh amaw kya alangku,” a cipya`ae.
40014003	Pawccecize Herod nynh a neitaw Filip zu Herodia keiccuze Johan kha kyng zah a khii, te thunginn kya a saw.
40014004	Pawccecize Johan nynh Herod kha, “Kha-e nung kha na hanlan na lawku lan ccan khyh,” a la cipya.
40014005	Te aning nynh Johan kha chia lan a ry zemah ccungccaw zapi raw kha a rih. Pawccemacize minmin nynh Johan kha profeh lukheit hawte a tua`ae paw nynh thua.
40014006	Thuasalama Herod a pui nin poi he a tua`ae tuh Herodia ccanung nynh mih malang khe he yn law tuh Herod kha a lungrythuasah.
40014007	Tukeiccu kha-e nopinung nynh a ngiakupaw miakaw kha pya lan Herod nynh ccaesakute byakinpyaku.
40014008	Te a nung nynh phe a hopyaty vae thyhte, kha-e nung nynh, “Hynhlang hin Baptisma pyatu Johan lu kha pakephepaw te yn pya,” a ci.
40014009	Te siapharan tuh a ngaethah; tuhzemah ccaesakupaw keiccu te amaw ryte loohdangkunaw kya a dahungkheih`ae paw keiccuze kha-e nung kha pya lan kaw a pya`ae.
40014010	Te ccungccaw saw zah thunginn kya Johan kha a lu paesah`ae.
40014011	Te a lu kha pakephepaw kya oun ccyng`ae zah liaccanung taraw kha a pya`ae, te aning nynh kha-e kha a nung kalan a ccyng.
40014012	Te Johan zuitu`ae oun thua`ae zah a rhua kha laah`ae zah a ccy`ae, te cceih`ae zah Jesu kha a hopya`ae.
40014013	Jesu nynh tuh-e kong he a thae tuh tuin kyate a makhaete rangkaw lang kohlung te phe a pou; te ccungccaw`ae nynh kha-e kha he a thae`ae tuh khua kyate mih ccu te amaw kha a zui`ae.
40014014	Te Jesu tuh yn pou zah ccungccaw zapi kha he a muih tuh minmin kha ngaethyaumsah` ae zah mih ngeccih`ae kha a dansah`ae.
40014015	Te zete he yn thua tuh a zuitu`ae nynh amaw kalan oun thua`ae zah, “E kya tuh rangkaw thua zah khuanin phe anae vae, tukeiccu ccungccaw zapi hynh saw`ae lah minmin nynh khua`ae kalan cceih`ae sah lah mimaw elan aepaw a reku ccaw`ae,” cite a hopya`ae.
40014016	Thuasalama Jesu nynh, “Minmin a pou`ae ho khyh, nanning nynh minmin kha ae lanpaw pya oh,” a cipya`ae.
40014017	Te minmin nynh amaw kha, “E kya sanlou phe pangaw te ngasaw zawning rou nynh kae hoi,” a cipya`ae.
40014018	Jesu nynh, “Kha-e`ae kha hynhlang kamaw kalan oun ccyng oh,” a ci.
40014019	Te ccungccaw zapi kha lonua vawlan dahung lan kaw a pya, te sanlou phe pangaw te ngasaw zawning kha laah zah vaawran lang dothung zah lungtuabya a ho, te eih zah sanlou`ae kha zuitu`ae a pya, te zuitu`ae nynh ccungccaw zapi kha a pya`ae.
40014020	Te minmin balyn tuh ae`ae zah phe byn`ae; te alaepaw a eihpaw kha khuin`ae zah kee haw laening phe abeih.
40014021	Te tuh-e a ae`ae paw tuh nopi`ae te imua`ae holeite pise piccang thungpangaw loukaw acih`ae.
40014022	Te Jesu nynh ccungccaw zapi a saw lya`ae khe, amaw malang khuraw lang cciaty khylan a zuitu`ae kha vaekheihmawte kohlung lungkhu lang a kaesah`ae.
40014023	Te ccungccaw zapi kha he a saw`ae koute a makhaete sawsang lan mua muakheit kalan a kaethung; te zete he a thua tuh tuin kya a makhaete a um.
40014024	Thuasalama kohlung tuh atu rili ngaelung kya um zah khisang nynh arawsekuh lante a mung keiccu tuileih nynh a hesaku.
40014025	Te khuazi santari ccyhpalinaw kya Jesu tuh rili vawlan khe zuitu`ae kalan a cceih.
40014026	Te zuitu`ae nynh amaw rili vawlan yn ccia paw kha he a muih`ae tuh rih`ae zah, “Muihsaw nynh thua!” a ci`ae; te minmin tuh a ri`ae keiccuze thawte a sia`ae.
40014027	Thuasalama Jesu nynh hopah kanmaw`ae zah minmin kha, “Nae thawmuin sah! Kamaw nynh ka thua, rih nan oh,” a cipya`ae.
40014028	Te Piter nynh amaw kha khung zah, “Bawipaw, namaw na thua ze, tui vawlan te na kalan ccia lan kaw yn pya,” a ci.
40014029	Te Jesu nynh, “Rang,” a ci. Te Piter tuh kohlung kyate sahkuh bung zah Jesu kalan ccia lan tui vawlan khe a cceih.
40014030	Thuasalama khisang arupaw kha he a muih tuh a rih vae, te tui kya he yn ccah takaw tuh, “Bawipaw, yn khum!” cite a sia.
40014031	Te vaekheihmawte Jesu nynh a kuih kha dyng zah a kyng, te amaw kha, “Pou zynnaw azyapaw nang, pawccemou na lunghiin?” a cipya.
40014032	Te minmin nynh kohlung lungkhu lang he oun thua`ae tuh khisang phe adae.
40014033	Oute kohlung kya a um`ae paw ccungccaw`ae nynh oun cceih`ae zah, “Nang tuh Pachia Ccapaw ccaccing nynh na thua,” ci`ae zah amaw kha a beik`ae.
40014034	Te minmin khuraw he oun zua`ae tuh Kenesaret ram lungkhu lang oun thua`ae.
40014035	Te tuh-e hmin kya-e ccungccaw`ae nynh amaw kha he a nyh`ae tuh tuh-e area pepan balyn kalan ccungccaw`ae kha saw`ae zah ngeccih`ae balyn kha amaw kalan oun cciakhae`ae.
40014036	Te minmin nynh a boei dung sankaw hae lan amaw kha a ngiaku`ae; te a hae paw miakaw tuh marya a dan`ae.
40015001	Oute Jerusalem khua e kawbya ccangpatu`ae te Farasi`ae tuh Jesu kalan oun thua`ae zah,
40015002	“Pawccemou na zuitu`ae nynh langmaw-e piccang`ae phung kha a lue`ae? Pawccecize minmin nynh looh a ae`ae ze mih kuih singkuh khyh`ae,” a ci`ae.
40015003	Thuasalama aning nynh khung`ae zah, “Pawccemou nanning so nae phung keiccuze Pachia kawpyapaw kha na lue oh?
40015004	Pawccecize Pachia nynh, ‘Na paaw te na nung kha sawtua’; te, ‘A paaw khyhze a nung thyalah paw ccungccaw tuh chia thua sah,’ cite kaw a pya.
40015005	Thuasalama nanning nynh, ‘Hunghung zemah a paaw khyhze a nung kha, “Pawpaw zemah kamaw liate na mue lanpaw bawngnaw tuh lasung nynh thua,” a ci ze,
40015006	a paaw khyhze a nung kha sawtua ho vae khyh,’ na ci oh. Ou tuhte nae phung liate Pachia kawpyapaw kha pawlang um lei lan na rae oh.
40015007	Nanning thyaruhthyaphe` ae! Nanning konglang Isaiah nynh hmerarihlan a la hoty vae. A hopaw tuh:
40015008	‘E ccungccaw`ae nynh mih khalang te kamaw kalan oun naekuh`ae zah mih mung te saw oun tua`ae; thuasalama mih thinlung tuh kamaw kyate asawkuh.
40015009	Te ccungccaw`ae kyae kawpyapaw kha doctrine lang ccangpyate accakaepaw kya kamaw kha oun beik`ae’ a ci,” a cipya`ae.
40015010	Te Jesu nynh ccungccaw zapi kha ko`ae zah minmin kha, “Ngae oh lah thaethya oh:
40015011	Khalang lungkhu lang a tee paw nynh ccungccaw hynh nungsisakuh khyh; thuasalama khalang kyate yn pou paw nynh nynh ccungccaw kha a nungsisakuh,” a cipya`ae.
40015012	Oute a zuitu`ae oun thua`ae zah amaw kha, “Hynh-e na hopaw a thae`ae koute Farasi`ae tuh mih lung phe thang cipaw hynh na nyh ta?” a cipya`ae.
40015013	Thuasalama Jesu nynh khung`ae zah, “Vaawran um paw ka Paaw nynh a ling leipaw aku miakaw tuh marya phoh athua cih.
40015014	Minmin tuh khamawte um`ae sah; minmin tuh mitmoh`ae a cciakhaetu`ae mitmoh`ae nynh thua`ae. Te mitmohpaw nynh mitmohpaw kha a cciakhae lanze paryhte hunghua lungkhu lang a ccah cih`ae,” a ci.
40015015	Oute Piter nynh khung zah amaw kha, “Hynh-e tousenaw phungpaw hynh kaening oun hopah,” a cipya.
40015016	Te Jesu nynh, “Nanning so thaethya leite tou na um ung oh?
40015017	Khalang lungkhu lang a tee paw miakaw tuh vue lungkhu lang ccah zah ia-inn lungkhu lang po a thua cipaw hynh nanning na thaethya la khyh oh tou?
40015018	Thuasalama khalang lungkhu te yn pou paw uccaw`ae tuh thinlung kyate yn pou paw nynh thua; te khae` ae nynh ccungccaw kha a nungsisakuh.
40015019	Pawccecize ahoy leipaw tuanaw`ae, ccungccaw chianaw, milae zu milae vawpaw seikhaenaw, ohhuakunaw, ahme leipaw ccaekiakhannaw, runaw, te milae thethyahonaw`ae tuh thinlung kyate nynh oun pou.
40015020	E uccaw`ae hynh nynh ccungccaw a nungsisakuh; thuasalama kuih singku leite ae paw nynh tuh ccungccaw kha nungsisakuh khyh,” a ci.
40015021	Oute tuin kyate Jesu tuh cceih zah Tai te Sidon pee lungkhu lang a tee.
40015022	Te dotua, Kanaan nopinung lukheit kha-e ram kyate yn thua zah, “Pou Bawipaw, David Ccapaw, kae hynh ngaethya yn umsah; ka ccanung tuh raerangsaro nynh myarya accih lang a tua,” cite sia zah amaw kha a hopya.
40015023	Thuasalama Jesu nynh bya kawkheit san khung khyh. Te a zuitu`ae nynh amaw kalan oun cceih`ae zah, “Hynh-e nung hynh cciasah, pawccecize aening nuhlang te pei a sia,” cite amaw kha a ngia`ae.
40015024	Thuasalama Jesu nynh khung`ae zah, “Israel innbyn kyaze azopaw tuu`ae kalan laelan kae tuh saw ka thua khyh,” a ci.
40015025	Oute tuh-e nung nynh yn cceih zah amaw kha beik zah, “Bawipaw, beih yn bawng!” a ci.
40015026	Thuasalama Jesu nynh khung zah, “Ccaaw`ae looh kha law lan zah ui taraw`ae vuapya lan ccan khyh,” a cipya.
40015027	Te tuh-e nung nynh, “Ahme nyng Bawipaw, tuhzemah ui taraw`ae nynh mih bawi`ae ccaboi kyate accah paw loohmoi`ae kha a ae`ae khaw ta,” a ci.
40015028	Oute Jesu nynh khung zah, “Pou nopinung, na zynnaw tuh ale raria! Na ry hawte na kya cyikuh sah,” a cipya. Te a ccanung tuh tuh-e suimilan ccyh ccaccei kyate phe a dan.
40015029	Te tuin kyate Jesu pou zah Galilee Rili pe lang a thua; te mua muakheit kalan kaethung zah tuin kyakhe a dahung.
40015030	Te ccungccaw zapi nynh mitmohpaw, ccukhoupaw, bya ho kho leipaw, kuihccu khyn leipaw te ccangpaw ngeccih patae kha mimaw ryte amaw kalan oun thuakhae`ae zah Jesu ccu leihpaw khe a nung`ae, te Jesu nynh minmin kha a dansah`ae.
40015031	Ou tuhcihte bya ho kho leipaw nynh bya yn ho, kuihccu khyn leipaw nynh yn khyn, ccukhoupaw nynh laanpi cceih zah mitmohpaw nynh ngawmuih paw kha ccungccaw zapi nynh he a muih`ae tuh mih ngaeangthua; te minmin nynh Israel Pachia kha phu-esah`ae.
40015032	Oute Jesu nynh a zuitu`ae kha amaw kalan ko`ae zah, “Ccungccaw zapi hynh thaw ka ccih`ae, pawccemacize minmin tuh kamaw ryte nin thung po um vae`ae zah ae lanpaw hoi khyh`ae, te minmin hynh ae leite ka saw ry khyh`ae, tuhte saw lanze laanpi kya phe a bawsei cih`ae,” a cipya`ae.
40015033	Te a zuitu`ae nynh amaw kha, “Hynhzeih ccungccaw zapi phe byn lan`ae rangkaw kyahin paw kyate mou sanlou tuh kae mue cih?” a cipya`ae.
40015034	Te Jesu nynh minmin kha, “Sanlou hozeihmou na hoi oh?” cite khia`ae zah minmin nynh, “Phe sari, te ngasaw taraw ccapyh nynh kae hoi,” a ci`ae.
40015035	Te aning nynh ccungccaw zapi kha lae vawlan dahung lan kawpya`ae.
40015036	Te aning nynh sanlou phe sari te ngasaw`ae kha lah zah lungtuabya ho zah kha-e`ae kha a ia, te a zuitu`ae kha pya`ae zah zuitu`ae nynh ccungccaw zapi kalan a nee`ae.
40015037	Te minmin balyn tuh ae`ae zah mih vueso; te minmin nynh a eihpaw alaepaw kha khuin`ae zah kee sari phe abeih.
40015038	Te nopi`ae te imua`ae holeite a ae`ae paw ccungccaw`ae tuh thungpali acih.
40015039	Te Jesu nynh ccungccaw zapi kha a saw`ae, te kohlung kha ccikuh zah Magdala pee lungkhu lang a thua.
40016001	Te Farasi`ae te Sadusi`ae oun thua`ae zah Jesu kha syntaw khylan vaawran kyate muihsanaw kha minmin langsahpya lan amaw kha a ngia`ae.
40016002	Aning nynh khung`ae zah, “Zete ccyh kya, nanning nynh, ‘Vaawlui ase keiccu khua ahoy cih,’ na ci oh.
40016003	Te awkhua ccyh kya, ‘Vaawlui se zah mae-ui keiccuze atunin tuh khua hoy lan khyh,’ na ci kho oh. Pou cyihruh`ae! Nanning nynh vaawlui mitmae kha na phiathya oh; thuasalama accyh`ae muihsanaw tuh na thaethya khyh oh.
40016004	Ahoy leipaw te a ohhuakuhpaw ciihan nynh tuh muihsanaw kha a ccung; te profeh Jonah kya-e muihsanaw laelan pawpaw muihsanaw sanmah kha-e ciihan kalan langsapya thua vae lan khyh,” a ci. Te minmin kha cciataw`ae zah phe a pou.
40016005	Te a zuitu`ae nynh khuraw lang he oun thua`ae tuh sanlou phuku lanpaw kha phe a ning`ae.
40016006	Oute Jesu nynh minmin kha, “Farasi`ae te Sadusi`ae ransi kha do oh lah la raeringkuh oh,” a cipya`ae.
40016007	Te minmin nynh, “Aening nynh sanlou ah phuku khyh oh keiccu nynh e bya hynh a ho,” cite mimaw te mimaw kya a hokuh`ae.
40016008	Jesu nynh he a nyh tuh minmin kha, “Pou zynnaw azya`ae paw nanning, nanning nynh sanlou nae phuku khyh oh keiccuze pawccemou naemaw te naemaw kya tuhte na hoku oh?
40016009	Na thaethya loh khyh oh tou? Sanlou phe pangaw kha ccungccaw thungpangaw nynh ae`ae zah kee hozeih nynh na khuin oh cipaw so na nyh vae khyh oh tou?
40016010	Sanlou phe sari kha ccungccaw thungpali nynh ae`ae zah kee lepaw te hozeih nynh na khuin oh cipaw so na nyh vae khyh oh tou?
40016011	Farasi`ae te Sadusi`ae ransi kha nanning na raeringkuh cih oh cite kae hopya oh paw tuh sanlou kong lante thua khyh cipaw kha nanning nynh pawccemou e hynh na thaethya khyh oh?” a cipya`ae.
40016012	Oute zuitu`ae nynh sanlou kya-e ransi kha raeringku lan oun hopya ry paw thua khyh, thuasalama Farasi`ae te Sadusi`ae ccangpyanaw kong nynh oun hopya ry paw athua cipaw kha minmin nynh oun thaethya vae`ae.
40016013	Jesu tuh Sisaria Filipi pee lungkhu lang he yn thua tuh a zuitu`ae kha, “Ccungccaw`ae nynh kae Ccungccaw Ccapaw hynh hung oun ci`ae mou?” cite a khia`ae.
40016014	Te minmin nynh, “Ccungccaw abang nynh nang tuh Baptisma pyatu Johan ae ci`ae; abang nynh Elijah ae ci`ae; te abang nynh Jeremiah khyhze profeh lukhakheit nynh thua, ae ci`ae,” cite a khung`ae.
40016015	Jesu nynh minmin kha, “Thuasalama nanning nynh so kae hynh hung nae ci oh mou?” cite a khia`ae.
40016016	Te Simon Piter nynh, “Nang tuh Kri, ahiinpaw Pachia Ccapaw nynh na thua,” a ci.
40016017	Te Jesu nynh khung zah, “Simon Bar-Jonah, nang tuh hythuaccoupaw nynh na thua, pawccecize chii te saw nynh e hynh na kalan ae phypah khyh, thuasalama vaawran um paw ka Paaw nynh ae phypah.
40016018	Te nang tuh Piter nynh na thua cipaw kha mah kae hopya; te e lungtung vawlan ka kriccawbu kha ka sak cih; te Hades kya-e koikua`ae nynh e hynh tae kho lan khyh.
40016019	Te vaawran peenaw toh`ae kha nang kae pya cih; te nang nynh laephi vawlan na khiidepaw miakaw tuh vaawran kya mah khiide athua cih; te laephi vawlan na supya paw miakaw tuh vaawran kya mah supya athua cih,” a cipya.
40016020	Oute aning tuh Jesu Kri nynh thua cipaw kha hung ccungccaw sanmah a hopya khyh nawlan`ae a zuitu`ae kha kawpya`ae.
40016021	Tuh-e ccyh kyate Jesu nynh Jerusalem lang a ccia lanpaw, piccang`ae te alepaw ranpibawi`ae, te kawbya ccangpatu`ae kya-e patae a teing lanpaw, te a chia lan`ae paw, te nin thungnaw kya bua yn thothui lanpaw kong kha a zuitu`ae kalan a langsapyaku vae`ae.
40016022	Oute Piter nynh Jesu kha ccanglang cciakhae zah, “Tuh-e tuh na kyate sawkuh sah, Bawipaw; tuh-e tuh na tungvaw cyikuh nan sah!” cite amaw kha a pe.
40016023	Thuasalama Jesu nynh Piter kalan maekuh zah, “Setan, ka nuhlang thungkuh! Nang tuh kae ka hanlan yn maeleihsakuhtupaw nynh na thua; pawccecize nang tuh Pachia uccaw`ae kha na peki khyh, thuasalama ccungccaw uccaw`ae kha nynh na peki,” a cipya.
40016024	Oute Jesu nynh a zuitu`ae kha, “Lukhakheit nynh kamaw hynh yn zui ry lanze amaw te amaw kha vuakuh sah lah a vaelantung kha puihkuh sah, te kamaw kha yn zui sah.
40016025	Pawccecize hunghung zemah a hiinnaw kha a khumkuh ry paw tuh a hiinnaw kha a shung cih; thuasalama hunghung zemah a hiinnaw kha kae ka keiccuze a shung paw tuh a hiinnaw kha bua a muihkuh cih.
40016026	Pawccecize ccungccaw lukheit nynh laephipi hynh khaleih mue sah lah amaw a hiinnaw-muisaw kha a shung lanze, a hanlan pawmou athane? Tukhyhze a hiinnaw-muisaw hanlan paw uccaw te mou a rulae kho cih?
40016027	Pawccecize Ccungccaw Ccapaw tuh a Paaw phu-enaw kya a vaaw ccungccaw`ae ryte oun thua vae cih; oute ccungccaw miakaw kha a ryalawnaw thyhte ryalaw mee yn pya cih`ae.
40016028	“Byaccaccing kae hopya oh, Ccungccaw Ccapaw nynh a peenaw kya yn thua paw kha a muih`ae cia chinaw a tytua cih lei`ae paw abang e kya a um`ae,” a cipya`ae.
40017001	Te nin taruh acih koute Jesu nynh Piter, James, te a neitaw Johan kha hoei`ae zah mih makhaete ahangpaw mua muakheit kalan a cciakhae`ae.
40017002	Te minmin malang khe Jesu tuh a muinsan rulaekuh. A mae tuh khuanin hawte phaephae ah zah a uccaw tuh awnaw hawte araw.
40017003	Te dotua, tuin kya mih kalan Mawsi te Elijah oun langkuh`ae zah amaw ryte byahokuh`ae.
40017004	Oute Piter nynh Jesu kha, “Bawipaw, e kya um paw tuh ah hanlan ahoy, na ry ze e kya bu ccangthung kae sak sah, na hanlan ccangkheit, Mawsi hanlan ccangkheit, te Elijah hanlan ccangkheit,” a cipya.
40017005	Tuhte a ho cciamang lyakhe, dotua, a awpaw maeking nynh minmin kha pung a khung`ae; te dotua, maeking lungkhu te roi nynh, “E paw a kya ka lungry kou thua paw ka sungsahpaw ka Ccapaw nynh thua, amaw bya kha la ngae oh!” cite maeking kyate roi yn ccae.
40017006	Te zuitu`ae nynh kha-e kha he a thae`ae tuh bakhung`ae zah myarya a rih`ae.
40017007	Te Jesu nynh yn thua zah minmin kha tung`ae zah, “Thokuh oh lah rih nan oh,” a cipya`ae.
40017008	Te minmin nynh he oun dothung`ae tuh Jesu kyalya laelan hung sanmah muih vae khyh`ae.
40017009	Te minmin mua kyate he oun rungbung`ae tuh Jesu nynh, “Ccungccaw Ccapaw tuh a chih`ae paw kyate a thothui mawlaezung na muih oh paw vizin hynh hung sanmah la hopah nan oh,” cite zuitu`ae kha kawpya`ae.
40017010	Te a zuitu`ae nynh, “Pawccemou kawbya ccangpatu`ae nynh Elijah tuh masaty yn thua hahe cih a ci`ae?” cite amaw kha a khia`ae.
40017011	Te Jesu nynh minmin kha, “Elijah tuh masaty yn thua ccaccing cih zah pawpaw balyn kha bua yn nungthui cih.
40017012	Thuasalama nanning kae hopya oh, Elijah tuh phe thua vae, te ccungccaw`ae nynh amaw kha nyh khyh`ae, thuasalama minmin nynh a cyi ry`ae paw miakaw kha amaw kalan phe cyi vae`ae. Tuhhawte Ccungccaw Ccapaw mah minmin kuih kyakhe yn teing bua vae cih,” a cipya`ae.
40017013	Oute zuitu`ae nynh mih kalan Baptisma pyatu Johan kong kha nynh a ho cipaw a thaethya vae`ae.
40017014	Te ccungccaw zapi kalan minmin he a thua`ae tuh Jesu kalan ccungccaw lukheit yn thua zah amaw malang ccukharutung zah,
40017015	“Bawipaw, ka ccapaw tungvaw ngaethya beih umsah, pawccecize aning tuh dungpaw ccinaw hoi zah myarya a teing; te accyh ccyh vae ze maee lungkhu lang phungkuh zah accyh ccyh vae ze tui lungkhu lang a phungkuh.
40017016	Te kae nynh na zuitu`ae kalan ka cciakhae zah minmin nynh dansah kho khyh`ae,” a cipya.
40017017	Oute Jesu nynh khung zah, “Pou zyn lei`ae te a ccouseikuh`ae paw ciihan`ae, hohse cia mou nae kya ka um ung cih? Hohse cia mou kae ngaesangpah ung cih oh? Imohpaw kha kamaw kalan hynhlang oun cciakhae oh,” a ci.
40017018	Te Jesu nynh raerangsaro kha pe zah aning tuh kha-e paw lungkhu te a pou; te imohpaw tuh tuh-e suimilan ccaccei kyate phe a dan.
40017019	Oute zuitu`ae nynh mih makhaete Jesu kalan oun cceih`ae zah, “Pawccemou kaening nynh amaw kha kae dee kho khyh?” cite a khia`ae.
40017020	Te Jesu nynh, “Na zyn khyh keiccu oh; pawccecize nanning byaccaccing kae hopya oh, mungngia mung mungkheit cia zynnaw na hoi oh ze, e mua hynh, ‘E kyate khuhlang khuin nuekuh,’ na ci oh ze a nuekuh cih; te nae hanlan athua kho leipaw pawsang um lan khyh.
40017021	Tuhzemah e tahawpaw raerangsaro tuh loohaesungnaw te sawsangnaw leite tuh pou khyh,” a cipya`ae.
40017022	Te Galilee kya minmin a um`ae lyakhe Jesu nynh zuitu`ae kha, “Ccungccaw Ccapaw tuh ccungccaw`ae kuih kalan oun ah vae cih`ae,
40017023	te minmin nynh oun theih cih`ae zah nin thungnaw kya yn thothui cih,” a cipya`ae. Te minmin tuh myaryasangkae mih ngaethah.
40017024	Te minmin Kapernaum khua kya he a thua`ae tuh tempal phuakhoi drakma a khoi`ae paw nynh Piter kalan oun thua`ae zah, “Nae Ccangpatupaw hynh tempal phuakhoi pya khyh ta?” a ci`ae.
40017025	Piter nynh, “A pya,” a ci. Te Piter inn lungkhu lang he yn tee tuh, Jesu nynh cciadue zah, “Simon, pawte na tua? Laephi siapharan`ae nynh uccaw-phuakhoi, tukhyhze ccungccaw-phuakhoi kha hung`ae kya-e mou a lawku`ae? Mimaw mih ccaaw`ae kya-e tou? Tukhyhze milae`ae kya-e tou?” cite a khia.
40017026	Piter nynh, “Milae`ae kya-e nynh a lawku`ae,” a ci. Jesu nynh, “Tuhte lanze ccaaw`ae tuh a lue`ae.
40017027	Tuhzemah minmin tuh aening keiccuze a cyisei khyh ccaw`ae, nang rili kalan la cceih lah ngasabaw kha la sah, te masaty yn kae paw ngasaw kha la kyng; te a khalang he na kei te phua shekel ccangkheit na la muih cih, kha-e phua kha laah lah na hanlan te ka hanlan minmin kha la pya`ae,” a cipya.
40018001	Tuh-e ccyh kya zuitu`ae Jesu kalan oun thua`ae zah, “Vaawran peenaw kya hungmou alesae huacce?” cite a khia`ae.
40018002	Te Jesu nynh imua taraw lukheit kha a kalan ko zah, minmin ngaelung khe imohpaw kha nung zah,
40018003	“Byaccaccing kae hopya oh, nanning nynh na rulaeku khyh oh zah imua taraw hawte na thua khyh oh ze, vaawran peenaw lungkhu lang kharyh na tee lan khyh oh.
40018004	Tukeiccu hunghung zemah e imua taraw hawte amaw te amaw kha zakawsangsaku lanze tuh-e paw tuh nynh vaawran peenaw kya alesae huaccepaw athua.
40018005	Te hunghung zemah ka min liate e tahawpaw imua taraw lukheit kha a lehkhan ze kamaw kha yn lehkhan paw nynh thua.
40018006	“Thuasalama hunghung zemah kamaw yn zyn paw e imua taraw lukhakheit kha a maeleihsakuh paw tuh a nging kyakhe mianawpaw lung ccangkheit kha sae`ae sah lah rili akhunaw kya phung lanze a hanlan ahoyhua.
40018007	Maeleihsakunaw`ae keiccuze laephi ccungccaw`ae hanlan paw ngaethya lan um babang! Pawccecize maeleihsakunaw`ae yn thua hahe cih; thuasalama maeleihsakunaw a thuasatupaw tuh paw ngaethya lan um babang!
40018008	“Tukeiccu na kuih khyhze na ccu nynh nang kha ae seisah ze thoh tya lah na kyate dae vua; ccukhoute, tukhyhze kuihccu ccing leite hiinnaw lungkhu lang tee lanpaw tuh, kuih ccangning, ccu ccangning hoibiate zungzae aruapaw maee lungkhu lang vuaku lanpaw lae na hanlan ahoyhua.
40018009	Te na mit nynh nang ae seisah ze poh khoi lah na kyate dae vua; mit ccangning hoite kehenna maee lungkhu lang vuaku lanpaw lae tuh mit ccangkheit te hiinnaw lungkhu lang tee lanpaw kha na hanlan ahoyhua.
40018010	“E imua taraw`ae lukheit san pawlangria leite na um khyh nawlan oh raeringkuh oh; pawccecize nanning kae hopya oh, imua`ae kya-e vaaw ccungccaw`ae nynh vaawran kya um paw ka Paaw mitmae kha pei a muih`ae.
40018011	“Pawccecize Ccungccaw Ccapaw tuh azo`ae paw kha khum khylan nynh yn thua.
40018012	Pawtemou na tua oh? Ccungccaw lukheit nynh tuu zakheit hoi zah tuhe` ae kyaze sakheit tuh laanpi phe avae sei ze, sungtakua satakua kha cciataw zah kha-e laanpi phe avae paw kha ccung khylan mua`ae kalan cceih lan khyh tou?
40018013	Te kha-e tuu kha he a muih lan thua ze, byaccaccing kae hopya oh, laanpi vae lei`ae paw sungtakua satakua tungvaw laeze kha-e kya a lungtuahua.
40018014	Tuh-e hawte hynh-e imua taraw`ae kyaze lukheit sanmah aro lanpaw tuh vaawran kya um paw nae Paaw rynaw thua khyh.
40018015	“Tuhlaeze na uno nynh na tungvaw a cyisei ze cceih lah namaw te amaw makhae kya a cyiseinaw kha hopah; aning nynh nang kha ae ngaepya ze na uno kha phe na mue.
40018016	Thuasalama aning nynh ae ngaepya khyh ze, luning khyhze luthung ccaekia`ae khalang kya-e bya miakaw tuh atyn nawlan namaw ryte lukheit khyhze luning la hoeikuh`ae.
40018017	Te aning nynh minmin bya kha a ngae khyh lanze kriccawbu kalan hopah; thuasalama aning nynh kriccawbu bya kha bua a ngae vae khyh lanze amaw kha lawkipaw te nguntokhoipaw hawte la tua ccavae.
40018018	“Byaccaccing kae hopya oh, pawpaw zemah laephi vawlan na hee oh paw tuh vaawran kya hee athua cih, te pawpaw zemah laephi vawlan na supya oh paw tuh vaawran kya supya athua cih.
40018019	“Nanning bua kae hopya oh, nanning kyaze ccungccaw luning nynh lunglokute laephi vawlan uccaw ccangkhakheit kha oun ngiaku`ae ze kha-e kha minmin hanlan vaawran um paw ka Paaw nynh a cyipah cih`ae.
40018020	Pawccecize luning khyh ze luthung nynh ka min liate pynkheihlan a sueluakunaw`ae kya, tuin kya minmin ngaelaku khe kae ka um,” a cipya`ae.
40018021	Oute amaw kalan Piter yn thua zah, “Bawipaw, ka uno nynh ka tungvaw vae hozeihmou sei ngaw zah amaw kha ka ngaethya cih? Vaesari cia tou?” cite a khia.
40018022	Jesu nynh, “Nang kha vaesari cia kae cipah khyh; thuasalama sungsari leih sari cia, kae cipya.
40018023	Tukeiccu vaawran peenaw tuh a see`ae lae ccazing law a ry paw siapharanpaw lukheit te nynh aloku.
40018024	Te ccazing he a laah tuh talent thung haw laeba um paw lukheit kha amaw kalan oun thuakhae`ae.
40018025	Thuasalama pya lanpaw a hoi khyh keiccu a bawipaw nynh amaw ry, a zu te a ccaaw`ae ry, te a hoi paw balyn kha zua sah lah lae kha sang sah cite kaw a pya.
40018026	“Tukeiccu kha-e see nynh bakhungte amaw kha beik zah, ‘Bawipaw, beih yn ngaethya hin lah marya kae pyaru cih,’ a ci.
40018027	Oute tuh-e see a bawipaw nynh ngaethya-umsanaw hoi zah kha-e paw a laeba kha ngaethya zah phe a luesah.
40018028	“Thuasalama tuh-e see tuh po pou zah amaw kya denari phua zakheit laeba um paw ryalahkheih`ae paw see lukheitpaw kha a muih; te kha-e paw kha kyng zah a lotharue meih zah, ‘Laeba nae um paw kha yn pya ccavae,’ a cipya.
40018029	“Te a banpaw kha-e seepaw nynh a ccu leihpaw bakhung zah amaw kha, ‘Yn ngaethya hin lah marya kae sangru cih,’ cite a ngiaku.
40018030	Te aning nynh ngaethya ry khyh, thuasalama cceih zah lae a sang makhia thunginn lungkhu a saw.
40018031	Tukeiccu amaw a ban`ae see`ae nynh a cyipaw kha he a muih`ae tuh myarya mih ngaethah, te cceih`ae zah acyikuh paw balyn kha mih bawipaw kalan pung a hopya`ae.
40018032	“Oute a bawipaw nynh kha-e see kha a ko koute amaw kha, ‘Pou see hoy leipaw, beih yn ngaethya lah cite nae ngiaku keiccuze na laeba balyn marya kae ngaethya.
40018033	Kae nynh na tungvaw ngaethya kae umsah hawte na banpaw see tungvaw ngaethya na umsah lan ccan khyh ta?’ a cipya.
40018034	Te a bawipaw tuh a thinria zah kha-e paw nynh a pya lanpaw balyn a pya makhia aning kha vawsaw pyatu`ae kalan a ah.
40018035	“Tukeiccu tuhhawte vaawran um paw ka Paaw nynh mah nanning nae uno`ae mih cyiseinaw`ae kha nae thinlung kyate na ngaethya khyh oh ze nae tungvaw tuhhawte a cyih bua cih,” a cipya`ae.
40019001	Ou tuhcihte Jesu nynh tuh-e a ccangpya`ae paw kha he a thangsah tuh Galilee kyate pou zah Judea pee Jordan vaw khuraw langkhe a thua.
40019002	Te ccungccaw zapi pi nynh amaw kha a zui`ae, te tuin kya minmin kha a dansah`ae.
40019003	Farasi`ae mah amaw kalan oun thua`ae zah amaw kha syntaw khylan, “Ccangkhakheit konglang keiccuze pisepaw nynh a zu kha mya lan kawbya nynh ua tou?” cite a khia`ae.
40019004	Te Jesu nynh khung`ae zah, “Atakaw lya a raetu nynh minmin kha pise te nopi nynh a rae cipaw,
40019005	te, ‘Hynh-e keiccu pise nynh a paaw te a nung kha a cciataw cih zah a zu kalan a bekuh cih, te minmin luning tuh ngesaw pynkheit athua vae cih`ae,’ acikuh paw kha na ria boi khyh oh tou?
40019006	Tukeiccu minmin tuh luning thua vae khyh`ae, thuasalama pyn kheit nynh thua vae`ae. Tukeiccu Pachia nynh pynkheihlan a suelua vae paw kha ccungccaw nynh phia nan sah,” a ci.
40019007	Minmin nynh, “Tuhte lanze pawccemou Mawsi nynh zu te vaw myakunawpaw ccaw kha pya lan zah a zu kha mya lan kaw a pya?” cite a khung`ae.
40019008	Jesu nynh, “Nae thinlung akhung keiccu nynh Mawsi nynh nae zu`ae kha mya lan ae ua oh; thuasalama atakaw lya tuhte thua khyh.
40019009	Te nanning kae hopya oh, hunghung zemah ohhuakunaw keiccu thua leite a zu kha maah zah ccangpaw zu a hoi paw tuh milae zu a seikhaepaw nynh thua; te hunghung zemah a mya`ae paw nopi kha a zu lang a hoeikuh paw tuh milae zu a seikhaepaw nynh thua,” a cipya`ae.
40019010	A zuitu`ae nynh amaw kha, “Zu kong pise hanlan tuhte athua lanze zuhoi leipaw tuh san ahoyhua,” a cipya`ae.
40019011	Thuasalama Jesu nynh, “Hynh-e bya hynh ccungccaw balyn nynh lawkuh kho khyh, mih hanlan pya athua`ae paw rou nynh a lawkuh kho`ae.
40019012	Pawccecize abang tuh mih nung vue kya mawte tingreihkuh`ae paw a um`ae; te abang tuh ccungccaw`ae nynh tingria`ae paw tingreihkuh`ae paw a um`ae; te vaawran peenaw keiccuze mimaw te mimaw kha tingreihkuh`ae paw a um`ae. E bya hynh a lawkuh khopaw ccungccaw nynh lawkuh sah,” cite a hopya`ae.
40019013	Oute mih tungvaw Jesu nynh a kuih a khang ccaw cite, te sawsangpya ccaw`ae cite imua taraw`ae kha amaw kalan oun cciakhae`ae; thuasalama zuitu`ae nynh minmin kha a pe`ae.
40019014	Thuasalama Jesu nynh, “Imua taraw`ae kha ka kalan oun cceih`ae sah, kang nan oh; pawccecize vaawran peenaw tuh khatahaw`ae paw elan nynh thua,” a ci.
40019015	Te imua`ae tungvaw a kuih kha a khang, te tuin kyate a pou.
40019016	Te dotua, ccungccaw lukheit amaw kalan yn thua zah, “Ccangpatu hoypaw, zungzae hiinnaw ka hoi nawlan paw uccaw hoypaw mou ka cyih cih?” cite a khia.
40019017	Te Jesu nynh, “Pawccemou kamaw hynh ahoypaw cite nae ko? Pachia lukheit laelan ahoypaw hung sanmah um khyh; thuasalama hiinnaw lungkhu lang na tee ry lanze kawpyapaw`ae kha la zui,” a cipya.
40019018	Aning nynh, “Paw kha mou?” cite amaw kha a khia. Jesu nynh, “ ‘Ccungccaw na theih lan khyh,’ ‘Milae zu na seikhae lan khyh,’ ‘Na ruh lan khyh,’ ‘Ahme leipaw ccaekia lang tang nan,’
40019019	‘Na paaw te na nung kha sawtua,’ te, ‘Na innpaw kha namaw na sungsaku hawte na sungsah cih,’ cikuh paw kha,” a cipya.
40019020	Ccangvaepaw nynh, “Tuhe` ae balyn tuh ka ngawphue lya mawte phe ka zui vae; pawmou ka bou ung?” a cipya.
40019021	Jesu nynh, “Nang nynh accingpaw na thua ry lanze, cceih lah na hoi paw kha la zua, te ryachi`ae kha la pya`ae, te vaawran kya sisua na hoi cih, oute rang lah kamaw hynh yn zui,” a cipya.
40019022	Thuasalama ccangvaepaw nynh tuh-e bya kha he a thae tuh ngaethyate phe a cceih, pawccecize aning tuh uccaw`ae patae a hoi keiccu nynh thua.
40019023	Oute Jesu nynh a zuitu`ae kha, “Byaccaccing kae hopya oh, mihoipaw hanlan vaawran peenaw lungkhu lang tee lanpaw tuh kou aru.
40019024	Te bua kae hopya oh, mihoipaw hanlan Pachia peenaw lungkhu lang tee lanpaw lae tuh kalauk nynh phynbang khu kya tee lan azoihua,” a cipya`ae.
40019025	A zuitu`ae nynh kha-e bya kha he a thae`ae tuh myaryasangkae mih ngaeangthua zah, “Tuhte lanze hungmou khumnaw tuh a mue kho cih?” a ci`ae.
40019026	Thuasalama Jesu nynh minmin kha do`ae zah, “Ccungccaw lante hynh-e tuh thua kho khyh, thuasalama Pachia lante pawpaw balyn tuh athua kho,” a ci.
40019027	Oute Piter nynh khung zah, “Dotua, kaening tuh pawpaw balyn marya kae vuasya zah namaw kha kae zui, tukeiccu pawmou kae mue cih?” a ci.
40019028	Te Jesu nynh, “Byaccaccing kae hopya oh, tynre balyn bua raethuinaw ccyh kya Ccungccaw Ccapaw nynh a phu-enaw suitungkhung kya he yn dahungte kamaw nae zui oh paw nanning mah suitungkhung haw laening vawlan nae dahungbua cih oh zah Israel phin haw laening kha bya nae pia cih oh.
40019029	Te kamaw min keiccuze inn`ae, tukhyhze uno`ae, tukhyhze ccia`ae, tukhyhze paaw, tukhyhze nung, tukhyhze zu, tukhyhze ccaaw`ae, tukhyhze lorang kha a cciataw paw ccungccaw miakaw tuh leih zakheit a mueru cih zah zungzae hiinnaw rhoccou cih.
40019030	Thuasalama masaty e ccungccaw patae tuh nyathyakou thua cih`ae zah nyathyakou e patae tuh masaty thua cih`ae.
40020001	“Pawccecize vaawran peenaw tuh a misu khokhu lungkhu lang ryalahtu`ae hoh lan cite awkhua takawte a cceih paw khokhu hoitupaw te nynh aloku.
40020002	Te aning nynh nin kheit ze denari kia kheit pya lante ryalahtu`ae ryte nawccawnaw kha rae zah minmin kha a misu khokhu lungkhu lang a saw`ae.
40020003	“Te suimilan ccangthungnaw loukaw khe bua pou zah kungkunaw kya pawsang cyi leite a thadyn`ae paw mingccang`ae kha a muih.
40020004	Te minmin kha, ‘Nanning mah misu khokhu lungkhu lang la cceihbua oh lah accan thyhte kae pya cih oh,’ a cipya`ae. Te minmin mah a cceihbua`ae.
40020005	Suimilan ccangtaruhnaw te ccangtakuanaw loukaw khe bua cceih zah tuhhawte bua a cyi.
40020006	Te suimilan haw laekheitnaw loukaw khe bua cceih zah mingccang`ae pawsang cyi leite a thadyn`ae paw kha muih zah, ‘Nanning pawccemou e kya pawsang cyi leite nin balyn na thadyn oh?’ cite a khia`ae.
40020007	“Minmin nynh, ‘Hung ccungccaw nynh san oun hohku khyh`ae keiccu,’ a ci`ae. Aning nynh minmin kha, ‘Nanning mah misu khokhu lungkhu lang la cceih oh lah accan thyhte na mue cih oh,’ a cipya`ae.
40020008	“Te zete he yn thua tuh misu khokhu hoitupaw nynh a ryaccinkhanpaw kalan khe, ‘Ryalahtu`ae kha ko`ae lah nyathyakou a tee paw kyate tho lah masaty a tee paw kyacia mih ryalaw mee kha pya`ae,’ a cipya.
40020009	“Te suimilan haw laekheitnaw loukaw kya ryalaw a tee`ae paw tuh oun thua`ae zah ccungccaw miakaw nynh denari kia kheit cci a mue`ae.
40020010	Thuasalama masaty ryalaw a tee`ae paw he oun thua`ae tuh mimaw tuh alunghua kae mue cih cite a tuaku`ae; te minmin mah tuh-e hawte luraveih nynh denari kia kheit cci a mue`ae.
40020011	Te khate he a mue`ae tuh minmin nynh khokhu hoitupaw kha ccohnuakuh`ae zah,
40020012	‘E`ae nyathyakou oun tee`ae paw tuh suimilan ccangkheit kyalya nynh ryalaw`ae, te minmin kha khuanin so teing`ae zah phupaw a phu`ae paw kaening ryte phe na nginsaku bua`ae,’ a cipya`ae.
40020013	“Thuasalama aning nynh minmin kyaze lukheitpaw kha, ‘Ka ban, na kya ka cyihsei khyh, denari kia kheit te ryalaw lan na naw phe ccah khyh tou?
40020014	Na ccan paw hynh lawkuh lah la cceih ccavae; hynh-e nyathyakou e paw hynh nang te phe anginkuh lan ka pya ry.
40020015	Kamaw uccaw tungvaw ka cyi ry paw cyi lan ka hanlan ccan khyh tou? Kae nynh ka hoy keiccuze nang tuh na eiung tou?’ a cipya.
40020016	“Tukeiccu nyathyakou e`ae tuh masaty thua cih`ae zah masaty e`ae tuh nyathyakou thua cih`ae; pawccecize ccungccaw patae tuh ko athua`ae, thuasalama ccapyh nynh po athua`ae,” a ci.
40020017	Te Jesu tuh Jerusalem lang a cciathung lya laanpi kya zuitu`ae luhaw laening kha mih makhaete cciakhae`ae zah minmin kha,
40020018	“Dotua oh, aening tuh Jerusalem lang ah cceihthung oh, te Ccungccaw Ccapaw tuh alepaw ranpibawi`ae te kawbya ccangpatu`ae kalan oun ah cih`ae zah minmin nynh amaw kha chia lan sei oun be cih`ae.
40020019	Te amaw kha sarya khylan, bua khylan, te khiade khylan Zenta`ae kalan oun ah cih`ae; te nin thungnaw kya bua yn thothui cih,” a cipya`ae.
40020020	Oute Zebedi ccaaw`ae mih nung tuh a ccaaw`ae ryte Jesu kalan oun thua`ae, amaw kha beik zah a kya-e uccaw ccangkheit a ngiaku.
40020021	Te Jesu nynh, “Pawmou na ry?” cite a khia. Nopinung nynh, “Hynh-e ka ccaaw`ae luning nynh na peenaw kya lukheit na ranglang, te lukheit na voilang a dahungbua nawlan`ae oun pyabua,” a cipya.
40020022	Thuasalama Jesu nynh, “Nanning nynh paw nynh kae ngia cipaw na nyh khyh oh. Nanning nynh ka neih vae cih paw banang kha na neihbua kho cih oh tou? Te kae nynh baptisma ka in lanpaw kha na in bua kho cih oh tou?” cite a khia`ae. Minmin nynh, “Kae cyih kho cih,” a ci`ae.
40020023	Te Jesu nynh minmin kha, “Nanning nynh ka banang kha na neih ccaccing cih oh zah baptisma ka in lanpaw kya na in bua cih oh; thuasalama ka ranglang te ka voilang dahung lan pya lanpaw tuh ka kya-e thua khyh, thuasalama ka Paaw nynh mih hanlan a paccynpya`ae paw rou nynh pya athua cih`ae,” a cipya`ae.
40020024	Te zuitu luhaw nynh kha-e kha he a thae`ae tuh uno luning tungvaw myarya mih thinria.
40020025	Thuasalama Jesu nynh minmin kha ko`ae zah, “Zenta`ae uktu`ae nynh tuh uknaw kaw khate a uk`ae, te a lesae`ae paw nynh kawhoinaw kha a mang`ae cipaw na ny oh.
40020026	Tuhzemah nanning laku tuhte thua lan khyh, thuasalama nanning laku alesaepaw lang a tang ry paw tuh nae rya ae lawpatu oh paw lang tangsah.
40020027	Te nanning laku hunghung zemah lupihua lang a tang ry paw tuh nae seepaw lang tangsah.
40020028	Tuhhawte Ccungccaw Ccapaw nynh mah rya lawsaku khylan yn thua khyh, thuasalama ming`ae ryalawpya khylan, te ccungccaw patae sawkhawnaw hanlan a hiinnaw kha pyaku khylan nynh yn thua,” cite a hopya`ae.
40020029	Te Jeriko kyate minmin he a pou`ae tuh ccungccaw zapi nynh amaw kha a zui`ae.
40020030	Te dotua, laanpi zung a dahung`ae paw mitmoh`ae luning nynh Jesu po a cceih cipaw he a thae`ae tuh, “Pou Bawipaw, David Ccapaw, kaening hynh thaw beih oun ccih!” cite a sia`ae.
40020031	Te ccungccaw zapi nynh minmin kha daetedae lang a um ccaw`ae cite a sianua`ae; thuasalama minmin nynh, “Pou Bawipaw, David Ccapaw, kaening hynh thaw beih oun ccih!” cite houh a sia`ae.
40020032	Te Jesu tuh a thadyn, te minmin kha ko`ae zah, “Nae hanlan pawmou nae cyisah ry oh?” cite a khia`ae.
40020033	Minmin nynh, “Bawipaw, kae mit ngawmuih lanpaw nynh kae ry,” a ci`ae.
40020034	Tukeiccu Jesu nynh ngaethyaumsah` ae zah mih mit kha a hae, te vaekheihmawte mih mit tuh ngawmuih zah minmin nynh amaw kha a zui vae`ae.
40021001	Te Jesu te a zuitu`ae nynh Jerusalem lang naekuh`ae zah Oliv Mua leihpaw Bethfake khua he a thua`ae tuh Jesu nynh zuitu luning kha saw`ae zah,
40021002	“Nanning nae malang um paw khua kalan la cceih oh lah lann a khii`ae paw te lann taraw kha ccaheih na la muih cih oh; khae` ae kha oun supah oh lah kamaw kalan oun sue oh.
40021003	Te lukhakheit nynh ae khia oh ze, nanning nynh, ‘Bawipaw nynh a peki,’ nae cipah cih oh; te kha-e paw nynh palou ae sawpah cih oh,” a cipya`ae.
40021004	Profeh nynh a hosyapaw accing nawlan nynh hynh-e`ae balyn tuh marya acyikuh; a hosyapaw tuh:
40021005	“ ‘Dotua, na Siapharan tuh anopaw lann taraw kha yn ccikuh zah lungnenaw te na kalan yn cceih cciamang,’ cite Zion ccanung kha hopah oh,” acikuh.
40021006	Tukeiccu zuitu`ae tuh cceih`ae zah Jesu nynh kawpya`ae hawte a cyi`ae.
40021007	Te lann pinung te lann taraw kha oun thuakhae`ae zah lann`ae tungvaw khe mih uccaw`ae kha de`ae zah kha-e`ae vawlan Jesu kha a ccisaku`ae.
40021008	Te ccungccaw zapi pi nynh mih uccaw`ae kha laanpi kya a phaepya`ae; mingccang`ae nynh thingku kya-e thingran`ae kha loi`ae zah laanpi kya a phaepya`ae.
40021009	Oute malang cceih`ae paw te nuhlang te a zuikuh`ae paw ccungccaw zapi nynh, “David Ccapaw, Hosanna! BAWIPAW min te yn thua paw tuh hythuaccou sah! Ahang huanaw kya Hosanna thua sah!” cite a sia`ae.
40021010	Te Jesu Jerusalem lungkhu lang he a thua tuh, khualae balyn tuh ngaluin-ngaluin ccae`ae zah, “E paw tuh hungmou?” a ci`ae.
40021011	Te ccungccaw zapi nynh, “E paw tuh Galilee pee e Nazareth paw profeh Jesu nynh thua,” a ci`ae.
40021012	Te Jesu tuh Pachia tempal voidu lungkhu lang cceih zah tempal voidu kya a zua`ae paw te a re`ae paw balyn kha a dee`ae, te phuaru`ae paw mih ccaboi te vafu zua`ae paw tungkhung kha dae dawleihpah`ae zah,
40021013	minmin kha, “ ‘Ka inn tuh sawsangnaw inn ci athua cih,’ cite azeikuh. Thuasalama nanning nynh ‘miruh`ae karung’ lang phe na rae oh,” a cipya`ae.
40021014	Te mitmohpaw te ccukhoupaw amaw kalan tempal kya oun thua`ae zah minmin kha a dansah`ae.
40021015	Te Jesu nynh a cyipaw ngaeang lan um paw uccaw`ae te imua`ae nynh tempal kya, “David Ccapaw kya Hosanna thua sah!” cite a sia`ae paw kha, alepaw ranpibawi`ae te kawbya ccangpatu`ae nynh he muih`ae tuh mih thin phe khykuh zah,
40021016	amaw kha, “E imua`ae nynh a ho`ae paw tuh na thae tou?” a ci`ae. Te Jesu nynh, “Ou ka thae. ‘Imua`ae te mateizu`ae paw nosi`ae khalang lungkhu te phe accingpaw thehoysanaw kha na hoi,’ acikuh paw kha na ria boi khyh oh tou?” cite a khung`ae.
40021017	Te minmin kha cciataw`ae zah khualae te pou zah Bethani khua lang a cceih; te tuin kya a rya.
40021018	Awkhua khe khualae lang he a ki tuh a vuelaw vae.
40021019	Te laanpi pe thaeku ku kha he a muih tuh a ccianua, thuasalama kha-e kya a naw`ae kyalya laelan pawsang muih khyh; te kha-e kha, “Atu te zungzae cia na kya athae la thae nan vae sah,” a cipya. Te vaekheihmawte thaeku ku tuh karae arou.
40021020	Te kha-e kha zuitu`ae nynh he a muih`ae tuh mih ngaeangthua zah, “Pawtepei thaeku ku karae arou kanmaw?” a ci`ae.
40021021	Jesu nynh minmin kha, “Byaccaccing kae hopya oh, lunghiinnaw hoi leite zynnaw na hoi oh ze, thaeku ku kya acyikuh paw kyalya thua leite, hynh-e mua hynh, ‘Nang nuekuh lah rili lungkhu lang phungkuh,’ na ci oh zemah ou tuhte acyikuh cih.
40021022	Te zynte, pawpaw balyn sawsangnaw te na ngia oh paw tuh na mue cih oh,” a cipya`ae.
40021023	Te Jesu tempal lungkhu lang thua zah a ccangpya`ae lyakhe, alepaw ranpibawi`ae te ccungccaw piccang`ae nynh amaw kalan oun thua`ae zah, “Paw kawhoinaw te mou hynh-e uccaw`ae hynh na cyi? Te hung nynh mou e kawhoinaw hynh nang ae pya?” cite a khia`ae.
40021024	Te Jesu nynh khung`ae zah, “Kae mah bya ccangkheit kae khia cih oh, tuh-e tuh nae hopya oh ze, kae mah e uccaw`ae hynh paw kawhoinaw te nynh ka cyi cipaw kae hopah ru cih oh:
40021025	Johan kya-e baptisma hynh paw kyate mou yn thua? Vaawran kyate tou? Tukhyhze ccungccaw`ae kyate tou?” cite a khia`ae. Te minmin nynh mimaw te mimaw hokuh`ae zah, “ ‘Vaawran kyate,’ ah ci oh ze, aning nynh, ‘Tuhte lanze pawccemou amaw kha na zyn khyh oh,’ oun ci cih.
40021026	Thuasalama, ‘Ccungccaw`ae kyate,’ ah ci oh ze, ccungccaw`ae rawri lan a um; pawccecize ccungccaw balyn nynh Johan tuh profeh lukheit hawte a tua`ae paw nynh thua,” a ciku`ae.
40021027	Te minmin nynh Jesu kha, “Kae nyh khyh,” cite a khung`ae. Te aning nynh, “Kae mah paw kawhoinaw te nynh e uccaw`ae hynh ka cyi cipaw kae hopah lan khyh oh.
40021028	“Thuasalama nanning pawte na tua oh? Ccungccapaw lukheit nynh ccaaw pise luning a hoi; aning nynh masaty e paw kalan cceih zah, ‘Ka ccapaw, atunin ka misu khokhu kya ryalaw lan va cceih vae lou,’ a cipya.
40021029	“A ccapaw nynh, ‘Ka cceih lan khyh,’ a ci; thuasalama khuekheih acihte ngaesikuh zah phe a cceih.
40021030	“Te luningnaw e paw kalan cceih zah, tuhhawte bua a hopya. Te aning nynh, ‘Ka la cceih vae sah, bawihaepaw,’ cipah zah cceih khyh.
40021031	“Tuh-e luning`ae lakuze hung tuh mou a paaw rynaw a cyipah?” cite a khia`ae. Minmin nynh, “Masaty e paw,” a ci`ae. Jesu nynh minmin kha, “Byaccaccing kae hopya oh, nguntokhoi`ae paw te ohhuanung`ae nynh nae malang khe Pachia peenaw lungkhu lang a tee`ae.
40021032	Pawccecize Johan tuh dingnaw laanpi kya zuite nanning kalan yn thua zah nanning nynh amaw kha na zyn khyh oh; thuasalama nguntokhoi`ae paw te ohhuanung`ae nynh amaw kha a zyn`ae; te nanning nynh kha-e kha na muih oh koute amaw kha na zyn nawlan oh na ngaesikuh khyh oh.
40021033	“Ccangpaw tousenaw phungpaw hynh ngaetua oh: Inn hoitu lukheit nynh misu khokhu kha rae zah hohung po a koihlu, te misutui sunawkhu kha karyn zah buhang ccangkheit a sak, te khokhu kha misu ryalahtu`ae hohsakuh`ae zah asawnaw ram lang phe a cceih.
40021034	Te misu thae lo ccyh he a thua tuh misu thae`ae kha mue khylan misu ryalahtu`ae kalan khe a ryalahtu`ae kha a saw`ae.
40021035	“Te misu ryalahtu`ae nynh a ryalahtu`ae kha kyng`ae zah lukheitpaw kha a bua`ae, te lukheit kha a chia`ae, te lukheit kha lung te a deih`ae.
40021036	Aning nynh masaty-e lae alungpaw ccangpaw a ryalahtu`ae kha bua a saw`ae; te minmin nynh khae` ae kha tuhhawte bua a cyi`ae.
40021037	Thuasalama nyathyakou tuh, ‘Minmin nynh ka ccapaw tuh sawtua cih`ae,’ ci zah minmin kalan a ccapaw kha a saw.
40021038	“Thuasalama misu ryalahtu`ae nynh a ccapaw kha he a muih`ae tuh, ‘E paw tuh rhoccoutu nynh thua, rang oh, amaw hynh theih oh sih lah a rho uccaw hynh lua oh sih,’ cite mimaw te mimaw laku a hokuh`ae.
40021039	Te kha-e paw kha kyng`ae zah misu khokhu lungkhu te atolang dae vua`ae zah phe a chia`ae.
40021040	“Tukeiccu misu khokhu hoitu he yn thua vae ze kha-e misu ryalahtu`ae kha pawtemou a cyih cih`ae?” cite a khia`ae.
40021041	Minmin nynh, “Kha-e athaharuhpaw ccungccaw`ae kha phe ccihtheih lante a roh cih`ae zah a misu khokhu kha athae ccyh kya athae a pya cih`ae paw ccangpaw misu ccoutu`ae kalan nynh a hohsakuh vae cih,” a ci`ae.
40021042	Jesu nynh minmin kha, “ ‘Lung-inn saktu`ae nynh a nue`ae paw lung tuh inn saknaw kya aki lang-e abapi huapaw lung lang yn tang, hynh-e tuh BAWIPAW nynh a cyi paw nynh thua, te aening muihnaw kya e tuh ngaeang lan um paw nynh thua,’ acikuh paw kha Ccathyaa kya na ria boi khyh oh tou?
40021043	“Tukeiccu nanning kae hopya oh, Pachia peenaw tuh nanning kyate lawpya athua cih zah kha-e peenaw athae thae paw minphuin kalan khe pya athua cih.
40021044	Te hunghung zemah hynh-e lung vawlan a ccah paw tuh phe akinkuh cih; thuasalama hunghung zemah e lung nynh a ccawthin paw tuh palae tui lang a mia cih,” a cipya`ae.
40021045	Te alepaw ranpibawi`ae te Farasi`ae nynh tuh-e tousenaw phungpaw`ae kha he a thae`ae tuh minmin kong nynh oun honua cipaw a nyku`ae.
40021046	Te minmin nynh amaw kha kyng lan cite he a ccung`ae tuh ccungccaw zapi raw kha a rih`ae; pawccemacize ccungccaw`ae nynh amaw tuh profeh cite a tua`ae paw nynh thua.
40022001	Te Jesu nynh ccungccaw`ae kha tousenaw phungpaw`ae te bua a hopya`ae. A hopaw tuh:
40022002	“Vaawran peenaw tuh a ccapaw hanlan zudy poi a tua paw siapharanpaw te nynh aloku.
40022003	Te zudy poi kalan thuabua lan a ko`ae paw kha kosah lan`ae a see`ae kha a saw`ae; thuasalama minmin tuh oun thua ry khyh`ae.
40022004	“Ccangpaw a see`ae kha bua saw`ae zah, ‘Ko athua vae`ae paw kha hynhte la hopah oh, “Dotua oh, ka loohdangkunaw tuh phe ka paccyn kou vae, ka tangnuapaw`ae te athopaw saring`ae kha phe ka chia vae, te pawpaw balyn tuh paccyn athua vae, zudy poi loohdangkunaw kalan rang ccavae oh,” ’ cite a hosapya`ae.
40022005	“Thuasalama minmin nynh kha-e kha pawlangria khyh`ae zah mih rynaw lang phe cceih`ae, lukheitpaw nynh a lei kalan cceih zah ccangpaw nynh a kungkunaw lang phe a cceih.
40022006	Te tuhlae`ae nynh kha-e see`ae kha kyng`ae zah sarisarya zuenah`ae zah phe a chia`ae.
40022007	Thuasalama siapharan nynh kha-e kong kha he a thae tuh myarya a thinria zah a rhawkaw`ae kha saw`ae zah kha-e ccungccatheih`ae kha phe a chiasah`ae, te mih khuapi kha maee te phe a rua`ae.
40022008	“Oute a see`ae kha, ‘Zudy poi tuh paccyn phe athua vae, thuasalama ko`ae paw tuh ngaekuh vae khyh`ae.
40022009	Tukeiccu nanning nynh laanpi lepaw`ae tungkunaw kalan la cceih oh lah na muih oh paw ccungccaw miakaw kha zudy poi kalan oun ko oh,’ cite a hopya`ae.
40022010	Tukeiccu tuh-e see`ae tuh laanpi lepaw`ae tungkunaw lang cceih`ae zah ahoypaw te ahoy leipaw ccungccaw`ae paryhte a muih`ae paw balyn kha pynkheihlan pung a suelua`ae; te zudy poi tuh mikhia`ae ryte phe abeih vae.
40022011	“Te siapharanpaw nynh mikhia`ae do lan he yn tee tuh zudy poi uccaw a lawkuh leipaw ccungccaw lukheit kha a muih.
40022012	Te kha-e paw kha, ‘Ka ban, pawtemou zudy poi uccaw lawku leite hynhlang nae ccia?’ a cipya. Te aning tuh yccae vae khyh.
40022013	“Oute siapharanpaw nynh a see`ae kha, ‘A kuih te a ccu kha hee oh lah cciakhae oh, te rawkhuinaw te hawzynaw a umnaw atolang mohnaw lungkhu langkhe dae vua oh,’ a cipya`ae.
40022014	“Pawccecize ko paw tuh alung, thuasalama popaw tuh azya,” a ci.
40022015	Oute Farasi`ae tuh cceih`ae zah Jesu nynh a hopaw kya pawtemou kaangsyakhaw lan cipaw khuakhankuh`ae.
40022016	Te minmin nynh Herod ccungccaw`ae ryte mimaw zuitu`ae kha Jesu kalan saw`ae zah, “Ccangpatupaw, nang tuh ahmepaw na thua zah Pachia laanpi kha hmerarihlan na ccangpya, te hung ccungccaw mah pawlang na ria khyh; pawccecize nang tuh ccungccaw`ae mae na do khyh cipaw kae ny.
40022017	Tukeiccu kaening oun hopya tua, pawtemou na tua? Sizar kalan ngunto pya lan accan tou, ccan khyh tou?” cite a khiasah`ae.
40022018	Thuasalama Jesu nynh mih thyaruhnaw kha phe nyh zah, “Cyihruh`ae, pawccemou kamaw hynh nae syntaw oh?
40022019	Phuakhoi phua kha yn dosah tua oh,” a ci. Te minmin nynh denari kia kheit kha oun ccyngpya`ae.
40022020	Te Jesu nynh minmin kha, “Hynh-e hynh hung muinsan te hung ccawzeipyapaw mou?” cite a khia`ae.
40022021	Minmin nynh, “Sizar muinsan te a ccawzeikuh paw,” a ci`ae. Oute Jesu nynh, “Tukeiccu Sizar uccaw`ae kha Sizar kalan pya oh lah Pachia uccaw`ae kha Pachia kalan pya oh,” cite minmin kha a khung`ae.
40022022	Minmin nynh he a thae`ae tuh mih ngaeangthua; te amaw kha cciataw`ae zah phe a cceih`ae.
40022023	Tuh-e nin kya thothuinaw um khyh a cih`ae paw Sadusi`ae tuh Jesu kalan oun thua`ae zah hynhte a khia`ae:
40022024	“Ccangpatupaw, ‘Ccungccaw lukheit nynh ccaaw hoi leite a chi ze a zu kha a neitapaw nynh a umkhae cih, te a upaw hanlan ciihan a pousah ccaw,’ cite Mawsi nynh a hosya.
40022025	Atu kaening laku kya uno lusari a umbua`ae; atawccapaw nynh zuhoi zah ccaaw hoi leite phe a chih, a zu kha a neitapaw a cciatawpyasya.
40022026	Tuhhawte luningnaw nynh bua a hoi, te luthungnaw kyate lusarinaw kalan phe thua.
40022027	Te tuh-e`ae balyn koute tuh-e nopinung mah phe a chih.
40022028	Tukeiccu thothuinaw kya tuh-e nung tuh lusari`ae kyaze hung zu lang mou a tang cih? Pawccecize minmin balyn nynh phe a umkhae`ae,” a ci`ae.
40022029	Jesu nynh minmin kha, “Nanning phe na me oh, Ccathyaa na nyh khyh oh, Pachia thungnaw mah na nyh khyh oh.
40022030	Pawccecize thothuinaw kya tuh zuhoi vae khyh`ae, zudypyaku mah um vae khyh, thuasalama minmin tuh vaawran kya um paw Pachia vaaw ccungccaw`ae hawte nynh athua vae`ae.
40022031	Thuasalama a chih`ae paw thothuinaw konglang te Pachia nynh nanning kalan a hosyapaw kha na ria boi khyh oh tou? A hopaw tuh:
40022032	‘Kae tuh Abraham Pachia, Isaak Pachia, te Jakob Pachia nynh ka thua,’ a ci. Pachia tuh a chih`ae paw Pachia thua khyh, thuasalama a hiin`ae paw Pachia nynh thua,” cite a hopya`ae.
40022033	Te ccungccaw zapi nynh tuh-e bya he a thae`ae tuh a ccangpyanaw kya mih ngaeangthua.
40022034	Thuasalama Sadusi`ae kha Jesu nynh zya a daesah`ae cipaw kha Farasi`ae nynh he a thae`ae tuh pynkheihlan a sueluakuh`ae.
40022035	Te minmin kyaze kawbyathyapaw lukheit nynh Jesu kha syntaw khylan bya a khia. A khia paw tuh:
40022036	“Ccangpatupaw, kawbya kya tei-e hynh mou abapi huapaw kawpyapaw athua?” a ci.
40022037	Jesu nynh, “ ‘BAWIPAW na Pachia kha na thinlung balynte, na hiinnaw-muisaw balynte, te na tuanaw balynte na sungsah cih,’ acikuh.
40022038	Hynh-e tuh masaty te ale huapaw kawpyapaw nynh thua.
40022039	Te ccangningnaw tuh kha-e te alokuh. ‘Na innpaw kha namaw toulou hawte na sungsah cih,’ acikuh.
40022040	Kawbya balyn te Profeh`ae balyn tuh hynh-e kawpyapaw`ae ccangning kyahin nynh marya a kyngku,” a cipya.
40022041	Farasi`ae pynkheihlan a sueluaku`ae lyakhe Jesu nynh,
40022042	“Kri hynh pawtemou na tua oh? Aning tuh hung Ccaaw mou athua?” cite a khia`ae. Minmin nynh, “David Ccapaw nynh thua,” a ci`ae.
40022043	Jesu nynh, “Tuhte lanze pawccemou David nynh Muisaw liate amaw kha ‘Bawipaw’ a ci. David nynh a hopaw tuh:
40022044	“ ‘BAWIPAW nynh ka Bawipaw kha, “Na rhaw`ae kha na ccusy lang kae raepya makhia, nang tuh ka ranglang khe dahung,” a cipya,’ a ci.
40022045	“David nynh Kri kha ‘Bawipaw’ cite a ko lanze, pawtemou aning tuh a Ccapaw athua cih?” cite a khia`ae.
40022046	Te bya kawkheit a khung khopaw hung sanmah um khyh; tuh-e nin kyate lukhakheit nynh san byakhia ngan vae khyh`ae.
40023001	Oute Jesu nynh ccungccaw zapi te a zuitu`ae kha bya a hopya`ae.
40023002	A hopaw tuh: “Kawbya ccangpatu`ae te Farasi`ae nynh tuh Mawsi tungkhung kya nynh a dahung`ae.
40023003	Tukeiccu minmin nynh cyi lan ae hopya oh paw miakaw kha hoyte la tuase oh lah la cyih oh; thuasalama mih cyisahnaw`ae hawte la cyih bua nan oh, pawccecize minmin tuh ho`ae zah cyih khyh`ae.
40023004	Pawccecize minmin tuh ri zah phu lan arupaw phupaw kha tung`ae zah ccungccaw`ae mih raw vawlan a khang`ae, thuasalama mimaw tuh mih kuihdung ccangkheit te san nue ry khyh`ae.
40023005	“Thuasalama mih ryalaw`ae balyn kha tuh ccungccaw`ae nynh muih`ae sah cite nynh a law`ae. Mih terui kya te mih kuihbaw kya a khiideku`ae paw saving bung kha kosah`ae zah mih angkile`ae adung kha a ccuasaku`ae.
40023006	Te poi kya ahoy huaccepaw ahangnaw khaan kha ry`ae zah sinakok`ae kya ahoy huaccepaw dahungnaw`ae kha a ry`ae.
40023007	Te kungkunaw`ae kya beihkury`ae zah ccungccaw`ae nynh, ‘Rabbi, Rabbi,’ cite koku a ry`ae.
40023008	“Thuasalama nanning tuh ‘Rabbi’ cite la kokuh ry nan oh; pawccecize Kri athua paw, nanning Ccangpatu lukheit rou nynh a um; te nanning balyn tuh uteno`ae nynh na thua oh.
40023009	Te laephi vawlan hung sanmah ‘Apang’ cite ko nan oh; pawccecize vaawran kya a um paw nae Paaw lukheit rou nynh a um.
40023010	‘Ccangpatu’ cite mah la kokuh ry nan oh; pawccecize Kri athua paw, nanning Ccangpatu lukheit rou nynh a um.
40023011	Thuasalama nanning laku ale huaccepaw tuh nanning ryalawpatu athua cih.
40023012	Te hunghung zemah amaw te amaw a hangthungkuh paw tuh sawbung athua cih; te amaw te amaw zakawsangsakuhpaw tuh hangthung athua cih.
40023013	“Thuasalama kawbya ccangpatu`ae te Farasi`ae, cyihruh`ae, nanning paw ngaethya lan na um oh babang! Pawccecize vaawran peenaw kha ccungccaw`ae elan phe na khaw oh, te naemaw mah na tee khyh oh zah a tee ry`ae paw mah na uapah khyh oh.
40023014	Kawbya ccangpatu`ae te Farasi`ae, cyihruh`ae, nanning paw ngaethya lan na um oh babang! Pawccecize numae`ae inn kha na luade oh zah cyisakuthya nawlan saw kha asaepi na sang oh; tukeiccu ale huapaw detahnaw kha na mue cih oh.
40023015	“Kawbya ccangpatu`ae te Farasi`ae, cyihruh`ae, nanning paw ngaethya lan na um oh babang! Pawccecize ccungccaw lukheit a beiknaw rulae khylan rili te laephi kya khua na ccung oh, te he yn rulaekuh tuh kha-e paw kha naemaw laeze leih ning kehenna ccapaw lang na rae oh.
40023016	“Cciakhaetu`ae mitmoh`ae, paw ngaethya lan na um oh babang! Nanning nynh ‘Hunghung zemah tempal liate ccaesaku ze, tuh-e tuh pawtua um khyh; thuasalama hunghung zemah tempal kya-e sui liate ccaesakuh paw tuh a tynsah aho,’ na ci oh.
40023017	Nanning mingaee`ae te mitmoh`ae! Sui tou abapihua, tukhyhze sui a thyaasah paw tempal tou abapihua? Paw hynh mou abapihua?
40023018	Te ‘Hunghung zemah silawhang liate ccaesaku ze, tuh-e tuh pawtua um khyh, thuasalama hunghung zemah kha-e vawlan a um paw silawkunawpaw phyate ccaesakuh paw tuh a tynsah aho,’ na ci oh.
40023019	Nanning mingaee`ae te mitmoh`ae! Silawkunawpaw tou abapihua, tukhyhze silawkunawpaw a thyaasahpaw silawhang tou abapihua? Paw hynh mou abapihua?
40023020	Tukeiccu silawhang phyate ccaesakuh paw tuh silawhang te kha-e kya um paw uccaw`ae balyn phyate ccaesakuh paw nynh thua.
40023021	Te tempal phyate ccaesakuh paw tuh tempal te kha-e kya um paw amaw phyate ccaesakuh paw nynh thua.
40023022	Te vaawran phyate ccaesakuh paw tuh Pachia suitungkhung phyate ccaesakuh paw thua zah kha-e vawlan a dahung paw amaw phyate ccaesakuh paw nynh thua.
40023023	“Kawbya ccangpatu`ae te Farasi`ae, cyihruh`ae, nanning paw ngaethya lan na um oh babang! Pawccecize nanning nynh hangmae, pucinan, te khanmuin kha pumhaw pumkheit na pya oh zah Kawbya kyaze akhingcci huapaw atazaenaw, ngaethyaumsanaw te zyn lan umnaw tuh phe na kawtaw oh; hynh-e`ae hynh na cyi lan oh accanpaw nynh thua, te ccangpaw mah cyi leite na um lan oh paw thua khyh.
40023024	Cciakhaetu`ae mitmoh`ae, masihvaekan kha na ryhbia oh zah kalauk kha po na laang oh!
40023025	“Kawbya ccangpatu`ae te Farasi`ae, cyihruh`ae, nanning paw ngaethya lan na um oh babang! Pawccecize nanning tuh banang te pake kha avawlan kyalya nynh na sing oh, thuasalama a lungkhu tuh luadenaw te alue lante cyipaw nynh phe abeih.
40023026	Mitmohpaw Farasipaw, pakekhupaw te banang alungkhu kha masaty singty, ou tuhte ze nynh kha-e`ae avawlan kha mah athyaabua cih.
40023027	“Kawbya ccangpatu`ae te Farasi`ae, cyihruh`ae, nanning paw ngaethya lan na um oh babang! Pawccecize nanning tuh avaw langte phe apuithya sasaw lante langkuh salamah alungkhu tuh michi`ae ru te athu-anangpaw`ae balynte phe beihpaw arawpaw thuhkuhpaw shawku te nynh na loku oh.
40023028	Ou kha-e hawte nanning mah avaw langte tuh ccungccaw`ae malang adingpaw hawte nynh na langku oh, thuasalama nae lungkhu tuh cyiruhnaw te kawbya einaw te nynh phe abia.
40023029	“Kawbya ccangpatu`ae te Farasi`ae, cyihruh`ae, nanning paw ngaethya lan na um oh babang! Pawccecize profeh`ae shawku kha na raepah oh zah miding`ae shaw lungbing kha na paccaan oh.
40023030	Te ‘Kae minpaaw`ae she lyakhe kae la umbua ze, profeh`ae chii luasanaw kya minmin ryte kae umbua lan khyh,’ na ci oh.
40023031	Tukeiccu nanning tuh profeh`ae a theih`ae paw minmin mih ccaaw`ae nynh kae thua cite naemaw te naemaw hanlan ccaekia`ae nynh na thua oh.
40023032	Ou tuhte nae minpaaw`ae cyisahnaw tounawpaw kha na biachih oh.
40023033	“Nanning fupaw`ae, fuparepaw ciihan`ae! Pawtemou kehenna kya-e detahnaw kyate na lue kho cih oh?
40023034	Tukeiccu, dotua oh, profeh`ae te ahawpaw ccungccaw`ae te kawbya ccangpatu`ae kha nae kalan kae saw`ae; te minmin lakuze abang kha na theih cih oh zah na khiade cih oh; te abang kha nae sinakok`ae kya na bua cih oh zah khua khuakheit kyate khuakheit kyacia na tua na sah cih oh.
40023035	Ou tuhte adingpaw Abel chii kyate, tempal te silawhang laku na chia oh paw Barachiah ccapaw Zakharia chii kyacia laephi vawlan alua paw adingpaw ccungccaw`ae chii balyn tuh nanning tungvaw a thua nawlan.
40023036	Byaccaccing kae hopya oh, hynh-e uccaw`ae balyn tuh hynh-e ccungccaw`ae kyahin oun cyikuh cih.
40023037	“Profeh`ae a theih paw, na kalan oun saw`ae paw ccungccaw`ae kha lung te a deih paw, pou Jerusalem, Jerusalem, awpinung nynh a taw`ae kha a sake kawlan a suelua`ae hawte na ccaaw`ae kha pynkheihlan suelua lan pei ka ry, thuasalama nang nynh na ry khyh!
40023038	Dotua oh! Nae inn tuh nanning umnaw kho lei lante a um han.
40023039	Pawccecize nanning kae hopya oh, ‘BAWIPAW min liate yn thua paw Ccungccaw tuh hythuaccoupaw nynh thua,’ cite na ho oh makhia atu kyate nanning nynh kamaw hynh nae muih vae lan khyh oh,” a ci.
40024001	Te Jesu tuh cceih zah tempal kyate a pou; te a zuitu`ae nynh tempal kya-e innsakkuhpaw`ae kha muihsah khylan amaw kalan oun thua`ae.
40024002	Te Jesu nynh minmin kha, “E uccaw`ae balyn hynh na muih khyh oh tou? Byaccaccing kae hopya oh, tingsah bung leite lung ccangkheit vawlan ccangkheit san a khangthykuh paw e kya um lan khyh,” a cipya`ae.
40024003	Te Oliv Mua vawlan a dahung lyakhe zuitu`ae nynh mih makhaete amaw kalan oun thua`ae zah, “E uccaw`ae hynh hotuhmou yn cyikuh cih? Te nae thuanaw lanpaw te laephi she athangnaw lanpaw paw muihsanaw mou yn langkuh cih? Kaening hynh oun hopah bua,” a ci`ae.
40024004	Te Jesu nynh khung`ae zah, “Hung ccungccaw nynh san ae ling khyh nawlan oh la raeringkuh oh.
40024005	Pawccecize ccungccaw patae nynh ka min te oun thua cih`ae zah, ‘Kae tuh Kri nynh ka thua,’ oun ci cih`ae zah ccungccaw patae kha oun ling cih`ae.
40024006	Te nanning nynh rhawtukkunaw kong te rhawtukkunaw lanpaw kong kha nae thae vae cih oh; tuhzemah nae thinphang nan sah; pawccecize hynh-e uccaw`ae balyn tuh oun cyikuh hahe cih, thuasalama athangnaw tuh thua loh khyh.
40024007	Pawccecize minphuin phuinkheit te phuinkheit, ram ramkheit te ramkheit oun rhawkuh cih`ae; te ccakangnaw yn thua cih, ccinaw yn thua cih, te khyzawvawkaw kya innrui yn suekuh cih.
40024008	Hynh-e`ae balyn tuh vawsaw teingnaw athotakawnaw nynh thua.
40024009	“Oute ccungccaw`ae nynh nanning kha vawrivawsaw nung khylan ae ah cih oh zah ae theih cih oh; te kamaw min keiccuze minphuin`ae balyn nynh ae hua cih oh.
40024010	Oute ccungccaw patae tuh oun maeleihkuh vae cih`ae, lukheit te lukheit yn pheekuh cih`ae zah lukheit te lukheit yn huakuh cih`ae.
40024011	Te ahme leipaw profeh`ae patae oun langkuh cih`ae zah ccungccaw patae kha oun ling cih`ae.
40024012	Te kawngae leinaw alung keiccuze ccungccaw patae kya-e sungsakunaw tuh yn zya bung vae cih.
40024013	Thuasalama athangnaw cia atynpaw tuh khum athua cih.
40024014	Te hynh-e peenaw thehoypaw hynh minphuin`ae balyn kalan ccaekia lang laephipi balyn kya ho athua cih; oute athangnaw tuh yn thua vae cih.
40024015	“Tukeiccu profeh Denial nynh a ho hawte, luathua-ae-ui lang um paw a rohtupaw nynh athyaapaw hmin kya a thadyn paw kha nanning nynh he nae muih vae oh ze, (Ccathyaa a ria paw ccungccaw miakaw tuh thaethya sah);
40024016	Judah ram kya um`ae paw nynh mua lang ccue`ae sah.
40024017	Inn tungvaw a um paw nynh a inn lungkhu e ccangkhakheit lawku khylan rungbung nan vae sah.
40024018	Lei kya um paw ccungccaw nynh mah a boeining lawku khylan ki nan vae sah.
40024019	Te tuh-e nin`ae kya ccaawpoipaw nopi`ae te mateizupaw nosi a hoi paw nopi`ae hanlan paw ngaethya lan um babang!
40024020	Te nanning na ccuenaw oh ccyh tuh khoccih ccyh athua khyh nawlan te Sabbath nin kya athua khyh nawlan saw la sang oh.
40024021	Pawccecize laephipi atho takawte atu cia a la um boi leipaw, te a um boi vae cih leipaw alepipaw vawsawrunawpi tuh yn thua cih.
40024022	Te tuh-e nin`ae kha dynsah khyh lanze hung sanmah lue lan khyh, thuasalama popaw ccungccaw`ae hanlan kha-e nin`ae kha dynsah athua cih.
40024023	“Oute lukhakheit nynh, ‘Dotua, e kya nynh Kri tuh a um!’ tukhyhze khuin nynh a um!’ ae cipya oh ze la zyn nan oh.
40024024	Pawccecize ahme leipaw kri`ae te ahme leipaw profeh`ae oun langkuh cih`ae zah athua kho ze alepaw muihsanaw te ngaeangnaw kha oun langsakuh cih`ae; ou khate popaw ccungccaw`ae hei kha oun ling cih`ae.
40024025	Dotua oh, nanning kha phe kae hopyaty vae oh.
40024026	“Tukeiccu minmin nynh, ‘Dotua, Kri tuh rangkaw nynh a um!’ ae cipya oh ze la cceih nan oh. ‘Dotua, aning tuh akhaan lungkhu nynh a um!’ ae cipya oh ze la zyn nan oh.
40024027	Pawccecize khozawlaekuhpaw tuh nithua langte yn laekuh zah niccaw langcia a aw hawte nynh Ccungccaw Ccapaw yn thuanaw lanpaw mah athua cih.
40024028	Pawccecize michihrua a umnaw`ae miakaw kya langtaw`ae mah pynkheihlan a sueluakuh bua cih`ae.
40024029	“Tuh-e nin`ae kya-e vawsawrunaw koute vaekheihmawte khuanin amoh vae cih zah sawpaw aw vae lan khyh, te awsi`ae tuh vaawlui kyate accah cih`ae zah vaawran kya-e thungnaw`ae tuh oun hy vae cih.
40024030	“Oute vaawran kya Ccungccaw Ccapaw muihsanaw yn langkuh cih; oute laephi kya-e minphuin`ae balyn tuh oun rah oun khui cih`ae, te Ccungccaw Ccapaw nynh thungnaw te alepaw phu-enaw ryte vaaw lang-e maeking`ae kya yn rung paw kha oun muih vae cih`ae.
40024031	Te myarya accaepaw mungkae roi ryte a vaaw ccungccaw`ae kha yn saw cih`ae zah amaw nynh a po`ae paw kha minmin nynh laephi kipali kyate, vaawran athangnaw sang kheit kyate sang kheit kyacia pynkheihlan oun suelua cih`ae.
40024032	“Thaeku ku tousenaw phungpaw hynh atu ccangku tua oh; aran ano lya anaw`ae he yn toih tuh hawning ccyh anae vae cipaw na ny oh.
40024033	Tuh-e hawte nanning nynh hynh-e uccaw`ae balyn hynh he nae muih vae oh ze Ccungccaw Ccapaw yn thuanaw lanpaw tuh anae vae, thuakaw kin cia yn naekuh vae cipaw la nyh ccavae oh.
40024034	Byaccaccing kae hopya oh, hynh-e uccaw`ae balyn acyiku kou makhia atu-e ccungccaw`ae zo lan khyh`ae.
40024035	Vaawran te laephi tuh azo cih, thuasalama ka bya`ae tuh zo lan khyh.
40024036	“Thuasalama tuh-e nin te ccyh tuh hung nynh sanmah nyh khyh, vaawran um paw vaaw ccungccaw`ae nynh mah nyh khyh`ae, thuasalama ka Paaw kyalya nynh a nyh.
40024037	Te Noah ccyh lya hawte nynh Ccungccaw Ccapaw yn thuanaw lanpaw mah yn cyikuh cih.
40024038	Pawccecize tuipayn a thua maw nin`ae kya, Noah nynh sanphalung lungkhu lang a tee nin cia, minmin tuh aete, niate, zudykute, zudypyakute nynh a um`ae.
40024039	Te tuipayn thua zah minmin balyn pung a cciakhae`ae cia raeringku lanpaw kha nyh khyh`ae; tuh-e hawte Ccungccaw Ccapaw yn thua lanpaw kya acyikuh bua cih.
40024040	Oute tuh-e ccyh lya lei kya a um paw ccungccaw luning laku lukheit kha law athua cih zah lukheit tuh cciataw athua cih.
40024041	Sungmia a mia paw luning laku lukheit kha law athua cih zah lukheit tuh cciataw athua cih.
40024042	“Tukeiccu paw suimilan ccyh kya nynh nae Bawipaw tuh yn thua cih cipaw na ny khyh oh keiccuze paccynkute la ngaw oh.
40024043	Thuasalama e hynh nyh oh; inn hoitu nynh paw ccyh kya nynh miruhpaw yn thua cih cipaw kha phe a ny lanze a inn kha a kiabia khyh nawlan phe a ngaw cih cipaw na ny oh.
40024044	Tukeiccu nanning mah raeringkuh oh, pawccecize na ngaehoi khyh oh ccyh lyakhe Ccungccaw Ccapaw tuh yn thua cih.
40024045	“Te a bawipaw nynh a inn kya-e ccungccaw`ae kha accyh azaw vae ze ae lanpaw a neetu lang, a inn lungkhu a uktu lang a khang paw zyn lan um paw te ahawpaw see tuh hungmou athua?
40024046	Tuhte rya a law paw kha a bawipaw nynh yn thua zah a muihpya paw see tuh hythuaccoupaw nynh thua.
40024047	Byaccaccing kae hopya oh, kha-e see kha a uccaw balyn tungvaw uktu lang a tangsah cih.
40024048	Thuasalama see hoy leipaw nynh a thinlung kya, ‘Ka bawipaw yn thua lanpaw tuh aro ung cih,’ ci zah,
40024049	a ban`ae see`ae kha a bua vae`ae, te a neih`ae paw ryte aete niate a um vae.
40024050	Kha-e see nynh a ngaw khyh nin te a ny khyh ccyh lyakhe a bawipaw tuh mang yn thua lanze,
40024051	kha-e see kha ccangning lang thoh bae cih zah a hanpaw tuh cyihruh`ae nynh a ccou`ae paw kha a ccoubua cih; tuin kya rawkhuinaw te hawzynaw a um cih.
40025001	“Te vaawran peenaw tuh zudy ccangvaepaw kha cciadue lan mih maeekhua`ae kha ccyngkuh`ae zah a cceih`ae paw liaccady luhaw te nynh aloku.
40025002	Te minmin kyaze lu pangaw tuh haw`ae zah lu pangaw tuh angaee`ae.
40025003	Angaee`ae paw tuh mih maeekhua`ae ccyngkuh`ae zah maeetui ccyngkuh bia khyh`ae.
40025004	Thuasalama ahaw`ae paw tuh mih maeekhua ryte a bawng kya maeetui kha a ccyngku bia`ae.
40025005	Zudy ccangvaepaw khaw yn ro tuh minmin balyn tuh ngawphukuh`ae zah phe a itheih`ae.
40025006	“Te ziraccyng khe, ‘Dotua oh, zudy ccangvaepaw yn thua vae; amaw te tungku lan nanning oun toikuh ccavae oh!’ cite roi accae.
40025007	“Oute tuh-e liaccady`ae balyn tuh tho`ae zah mih maeekhua`ae kha a paccynku`ae.
40025008	Te angaee`ae paw nynh ahaw`ae paw kha, ‘Nae maeetui abang kha oun pyabua oh, pawccecize kae maeekhua`ae a tui phe athang,’ a cipya`ae.
40025009	“Thuasalama ahaw`ae paw nynh, ‘Tuhte thua khyh, kaemaw hanlan te nanning hanlan zaw lan khyh, a zua`ae paw kalan cceih oh lah naemaw hanlan oun rekuh oh,’ a cipya`ae.
40025010	“Te minmin nynh maeetui reku lan a ccia`ae lyakhe, zudy ccangvaepaw tuh yn thua vae; te paccynkute um`ae paw tuh amaw ryte zudy poi kalan a tee`ae; te thuakaw kha phe a khaw vae`ae.
40025011	“Tuhkoute ccangpaw liaccady`ae tuh mah oun thua`ae zah, ‘Bawipaw, Bawipaw, kaening mah oun hungpah bua!’ a ci`ae.
40025012	Thuasalama aning nynh, ‘Byaccaccing kae hopya oh, nanning kae nyh khyh oh,’ cite a khung`ae.
40025013	“Tukeiccu nanning nynh Ccungccaw Ccapaw yn thuanaw lanpaw nin te ccyh kha na ny khyh oh keiccu tuh phang la ngaw oh.
40025014	“Pawccecize vaawran peenaw tuh ccungccaw lukheit nynh asawnaw ram lang khuaccung lan noukuh zah a see`ae kha ko`ae zah a uccaw`ae kha minmin kalan a ahpaw hawte nynh athua.
40025015	Te luraveih kha amaw a cyi khonaw thyhte, lukheit kha talent ccangpangaw a pya, lukheit kha kaw ning a pya, te lukheit kha ccangkheit a pya; oute palou khuaccungtaw`ae.
40025016	Oute talent kaw pangaw a ccou paw nynh cceih zah kha-e te kung a ku, te ccangpaw talent kaw pangaw a mue.
40025017	Te tuh-e hawte talent ccangning a ccou paw nynh mah ccangpaw talent ccangning a mue.
40025018	Thuasalama talent ccangkheit a ccou paw tuh cceih zah laephi kha thae zah a bawipaw phua kha zya a thuru.
40025019	“Ccyhsaepi aro koute tuh-e see`ae mih bawipaw tuh yn thua zah minmin ryte ccazing a tua`ae.
40025020	Te phua talent kaw pangaw a ccou paw nynh yn thua zah ccangpaw talent kaw pangaw kha yn ccyngbia zah, ‘Bawipaw, nang nynh kae kha talent kaw pangaw nae ah; dotua, kha-e laelan talent kaw pangaw bua ka mue,’ a cipya.
40025021	“A bawipaw nynh kha-e paw kha, ‘Ahoy, zyn lan um paw see hoypaw, uccaw ccapyhpaw kya nang tuh zyn lan na um, uccaw patae tungvaw uktu lang kae rae cih, na bawipaw kya-e lungtuanaw lungkhu lang teebua,’ a cipya.
40025022	“Talent kaw ning a ccou paw mah yn thua zah, ‘Bawipaw, nang nynh kae kha talent kaw ning nae ah; dotua, kha-e laelan ccangpaw talent kaw ning ka mue,’ a cipya.
40025023	“A bawipaw nynh, ‘Ahoy, zyn lan um paw see hoypaw, uccaw ccapyhpaw kya nang tuh zyn lan na um, uccaw patae tungvaw uktu lang kae rae cih; na bawipaw kya-e lungtuanaw lungkhu lang teebua,’ a cipya.
40025024	“Oute talent ccangkheit a ccou paw nynh yn thua zah, ‘Bawipaw, nang tuh myarya a reipaw ccungccaw, na ccouku leinaw kya a ruekuh paw te na vuaku leinaw kya a sueluakuh paw nynh na thua cipaw kha ka ny.
40025025	Tukeiccu ka rih, te ka cceih zah na phua talent kha laephi kya ka thuru; dotua na uccaw tuh e kya phang a um,’ a cipya.
40025026	“A bawipaw nynh khung zah, ‘Seethya-seeruh paw te thawnawpaw, ka ccouku leinaw kya ka ruekupaw te ka vuaku leinaw kya ka sueluakupaw kha na ny.
40025027	Tukeiccu nang nynh ka phua kha phuarutu`ae kalan na nung lan accan, ou tuhte he kae thua te ka phua tuh amia ryte ka mue vae cih.
40025028	“Tukeiccu a talent phua kha a kyate laah oh lah talent kaw haw a hoi paw kha pya oh.
40025029	Pawccecize a hoi paw ccungccaw miakaw kha pyachih athua cih zah pataepi a hoi cih; thuasalama a hoi leipaw ccungccaw kyate a hoithypaw kha heize lawpya athua cih.
40025030	Te nanning nynh ccungkia leipaw see kha rawnaw te hawzynaw a umnaw atolang mohnaw lungkhu langkhe dae vua oh,’ a cipya`ae.
40025031	“Ccungccaw Ccapaw nynh a phu-enaw te, athyaapaw vaaw ccungccaw`ae balyn ryte he yn rung te, a phu-enaw suitungkhung vawlan yn dahung vae cih.
40025032	Te amaw malang minphuin`ae balyn tuh oun sueluakuh cih`ae; te tuuringtu nynh a tuu`ae kha mia`ae kyate a phia hawte aning nynh minmin kha lukheit kyate lukheit yn phia cih`ae.
40025033	Te tuu`ae kha a ranglang yn nung cih`ae, thuasalama mia`ae kha a voilang khe a nung cih`ae.
40025034	“Oute Siapharan nynh a ranglang um`ae paw kha, ‘Ka Paaw kya-e hythuaccou`ae paw nanning rang oh, laephipi athonaw kyate nae hanlan paccynpaw peenaw hynh rhoccou oh.
40025035	Pawccecize kae ka vuelaw lya aepaw nae pya oh, ka tuihaw lya nia lanpaw nae pya oh, kae mikhiapaw ka thua lya innccung nae ua oh;
40025036	ka sasete ka um lya uccaw nae lawsaku oh, ka ccih zah nae dooih oh, thunginn kya ka um zah nae via oh,’ oun cipah cih`ae.
40025037	“Oute a ding`ae paw nynh, ‘Bawipaw, hotuh lya mou na vuelawpaw kae muih zah aepaw kae dang? Tukhyhze na tuihaw zah nia lanpaw kae pya?
40025038	Hotuh lya mou mikhiapaw lang na tang paw kha kae muih zah nang kha kae thua sah? Tukhyhze na sasete na um zah uccaw kae lawsaku?
40025039	Tukhyhze hotuh lya mou na cci paw te thunginn kya na um paw kha kae muih zah kae paebua?’ cite oun khung cih`ae.
40025040	“Te Siapharan nynh a khung cih`ae zah minmin kha, ‘Byaccaccing kae hopya oh, hynh-e ka uno`ae lakuze adih huapaw lukheit tungvaw na cyi oh paw miakaw kha kamaw kya na cyi oh paw nynh thua,’ a cipah cih`ae.
40025041	“Oute a voilang um`ae paw kha mah, ‘Nanning thyalaw`ae paw, diabolos te a vaaw ccungccaw`ae hanlan paccynpya paw zungzae tynpaw maee lungkhu langkhe, kamaw kyate pou oh.
40025042	Pawccecize kae tuh ka vuelaw zah looh nae pya khyh oh, ka tuihaw zah nia lanpaw nae pya khyh oh.
40025043	Kae tuh mikhiapaw lang ka tang zah nae thuasah khyh oh; sasete ka um zah uccaw nae lawsakuh khyh oh; ka ccih, te thunginn kya ka um zah nae paebua khyh oh,’ cite oun cipah cih`ae.
40025044	“Oute minmin nynh mah, ‘Bawipaw, hotuh lya mou na vuelawpaw kae muih, tukhyhze na tuihaw paw, mikhiapaw lang na tang paw, sasete na um paw, na cci paw, thunginn kya na um paw kha kae muih zah na hanlan ryalawpya leite kae um?’ cite oun khung cih`ae.
40025045	“Oute aning nynh minmin kha, ‘Byaccaccing kae hopya oh, hynh-e`ae lakuze adih huaccepaw lukheit tungvaw na cyi khyh oh paw miakaw kha kamaw tungvaw na cyi khyh oh paw nynh thua,’ cite yn khung cih`ae.
40025046	“Te hynh-e`ae tuh zungzae detahnaw lungkhu lang nynh a cceih cih`ae, thuasalama a ding`ae paw tuh zungzae hiinnaw lungkhu lang nynh a cceih cih`ae,” a ci.
40026001	Ou tuhcihte hynh-e a hopaw balyn hynh Jesu nynh he a thangsah tuh a zuitu`ae kha,
40026002	“Nin ning koute Kawtaw Poi a um cipaw kha nanning nynh na ny oh, te Ccungccaw Ccapaw tuh khiade khylan ah athua cih,” a cipya`ae.
40026003	Oute alepaw ranpibawi`ae te kawbya ccangpatu`ae te ccungccaw piccang`ae tuh Kaiafas acikuh paw ranpibawi lupi inn maepaw langkhe oun sueluakuh`ae zah,
40026004	te minmin nynh Jesu kha lingte kae kyngsah lah kae chia ccaw cite khuakhanku`ae.
40026005	Thuasalama, “Ccungccaw`ae oun pookuh sei cih`ae, poi nin tuh thua nan sah,” a ci`ae.
40026006	Te Bethani khua kya vaethyakaepaw Simon inn kya Jesu a um lyakhe,
40026007	nopinung lukheit nynh myarya aphutepaw mynkhuhpaw satho alabasta lung tuihinbu bukheit kha amaw kalan ccyng zah ae lan cite a dahung lyakhe kha-e kha a lu kya a bu.
40026008	Thuasalama a zuitu`ae nynh kha-e kha he a muih`ae tuh myarya mih thinria zah, “Pawccemou e hynh alakaw lang a tangsah han?
40026009	Pawccecize hynh-e mynkhuhpaw satho hynh phua patae lang zuate ryachi`ae kha pya lanpaw,” a ci`ae.
40026010	Kha-e kha Jesu nynh he a nyh tuh minmin kha, “Pawccemou nopinung kha vawsaw na pya oh? Pawccecize aning nynh ka tungvaw ahoypaw rya kha phe a law vae.
40026011	Pawccecize ryachi`ae tuh nanning kya pei a um`ae, thuasalama kae tuh nae kya pei ka um khyh.
40026012	Pawccecize hynh-e mynkhuhpaw satho ka pyn vawlan a bu paw kya aning nynh e hynh ka rhua ccynaw hanlan a paccynpaw nynh thua.
40026013	Byaccaccing kae hopya oh, lae vawlan balyn kya hynh-e thehoypaw honaw miakaw kya, hynh-e nopinung nynh a cyipaw hynh mah amaw liathui nawlan hobia athua cih,” a cipya`ae.
40026014	Oute luhaw laening kyaze lukheit athua paw, Judas Iskaria acikuh paw tuh alepaw ranpibawi`ae kalan cceih zah,
40026015	“Aning kha nae kalan kae ah ze pawmou nae pya cih oh?” a ci. Te minmin nynh ngunphua phuaccang sungthung kha a riapya`ae.
40026016	Te tuh-e ccyh kyate Judas nynh amaw kha phee khylan ccyhhoy kha a ccungku vae.
40026017	Te Ransi py leipaw Sanlou Poi masaty nin kyakhe zuitu`ae nynh Jesu kalan oun thua`ae zah, “Kawtaw Poi na ae nawlan pawkyamou na hanlan nae paccynsah ry?” cite a khia`ae.
40026018	Te Jesu nynh, “Khua lungkhu lang la cceih oh lah ccungccapaw lukheit kha, ‘Ccangpatu nynh, “Ka ccyh anae vae, na inn kyakhe ka zuitu`ae ryte Kawtaw Poi kae mang cih,” a ci,’ cite la hopah oh,” a cipya`ae.
40026019	Te zuitu`ae nynh Jesu nynh a hopya`ae hawte a cyi`ae; te minmin nynh Kawtaw Poi dangkunaw kha a paccyn`ae.
40026020	Te zete he a thua tuh aning tuh luhaw laening ryte ae lan a dahung`ae.
40026021	Te he a ae`ae tuh Jesu nynh, “Byaccaccing kae hopya oh, nanning laku-e lukhakheit nynh kamaw hynh yn ah cih,” a ci.
40026022	Te minmin tuh myaryasangkae mih ngaethah zah, “Bawipaw, tuh-e paw tuh kae ka thua zaw?” cite luraveih nynh amaw kha a khia`ae.
40026023	Te aning nynh khung`ae zah, “Kamaw ryte pake kya a kuih a pubua paw ccungccapaw nynh kamaw hynh yn phee cih.
40026024	Amaw konglang azeikuh thyhhawte Ccungccaw Ccapaw tuh a cceih ccaccing cih; thuasalama Ccungccaw Ccapaw a pheetupaw ccungccapaw hanlan paw ngaethya lan um babang! Tuh-e paw hanlan a la pui khyh ze ahoyhua cih paw,” a cipya`ae.
40026025	Oute amaw a pheetu Judas nynh tho zah, “Rabbi, tuh-e paw tuh kae tou?” a ci. Jesu nynh, “Na ho paw tuh athua,” a ci.
40026026	Te he a ae`ae tuh Jesu nynh sanlou kha laah zah lungtuabya a ho, te kha-e kha eih zah a zuitu`ae kha pya`ae zah, “Lawkuh oh, ae oh, e tuh ka pyn nynh thua,” a cipya`ae.
40026027	Te banang kha laah zah lungtuabya a ho koute minmin kha a pya`ae; te, “Nanning balyn e hynh neih oh.
40026028	Pawccecize e tuh ccungccaw patae seinaw ngaethyanaw hanlan luasah paw byakin thawpaw kya-e ka chiise nynh thua.
40026029	Thuasalama nanning kae hopya oh, ka Paaw peenaw kya nanning ryte athawpaw misutui ka nia nin a thua makhia, atu koute hynhtahawpaw misutui hynh ka neih boi vae lan khyh,” a ci.
40026030	Te thehoysanaw law ccangkheit kha a sah kou`ae te minmin tuh Oliv Mua lang a cceih vae`ae.
40026031	Oute Jesu nynh minmin kha, “Atu khuazi kamaw keiccuze nanning balyn tuh nae lung oun thang cih; pawccecize, ‘Tuuringtu kha ka bua cih zah tuuphu`ae tuh pung a phiakuh cih`ae,’ cite azeikuh.
40026032	“Thuasalama kae tuh ka thothui koute nae malang Galilee lang ka la cceihty cih,” a cipya`ae.
40026033	Piter nynh tho zah, “Nang na keiccuze hynh-e`ae balyn tuh a maeleihku`ae zemah kae tuh kharyh ka maeleihkuh lan khyh,” a ci.
40026034	Jesu nynh Piter kha, “Byaccaccing kae hopya, atu khuazi awkhungpaw a khua maw, kamaw hynh vaethung nae vua cih,” a cipya.
40026035	Piter nynh, “Namaw ryte phe ka chibua lan zemah nang kha kae vua lan khyh,” a ci. Tuhe hawte zuitu`ae balyn nynh mah a ci`ae.
40026036	Oute Jesu tuh minmin ryte Kethsemane a ci`ae paw ahmin kya oun thua zah zuitu`ae kha, “Khuhlang khuin ka la cceih cih zah saw ka sang loukaw nanning e kya la dahung hin oh,” a cipya`ae.
40026037	Te Piter te Zebedi ccaaw`ae luning kha a hoeibua`ae; te a ngaethah vae zah myarya a lungvawsaw vae.
40026038	Oute minmin kha, “Ka hiinnaw-muisaw tuh chi lan ciate myaryasangkae a ngaethah; nanning e kya um oh lah kamaw ryte ngaw oh,” a cipya`ae.
40026039	Te ccapyh asawnaw malang rakyh cceih zah bakhung zah, “Pou ka Paaw, athua kho ze e banang nynh kae hynh yn kawtaw sah; tuhzemah kae ka ry hawte thua nan sah, thuasalama na ry hawte thua sah,” cite sawsang.
40026040	Te zuitu`ae kalan thua zah a i`ae paw kha a muih, te Piter kha, “Pawte! Kamaw kha suimilan ccangkheit san nae ngaw kho khyh oh tou?
40026041	Tuh-ounaw lungkhu lang na phungku khyh nawlan oh ngaw oh lah sawsang oh; muisaw nynh tuh a ry ccaccing, thuasalama pynsaw tuh a thawzya,” a cipya.
40026042	Vaeningnaw, bua cceih zah, “Pou ka Paaw, hynh-e banang hynh kae nynh nia leite athua kho khyh ze kamaw hynh yn kawtaw khyh nawlan na rynaw thyhte thua sah,” cite saw bua a sang.
40026043	Te yn thua zah zuitu`ae bua a i`ae paw kha a muih; pawccecize mih mit tuh daekuh vae khyh.
40026044	Te minmin kha cciataw`ae zah bua a cceih, te bya phe alokuh lante vaethungnaw bua saw a sang.
40026045	Oute a zuitu`ae kalan yn thua zah minmin kha, “Na i ung oh zah na hae-ung ung oh tou? Dotua oh, Ccungccaw Ccapaw tuh misei`ae kuih kalan ah ccyh yn thua vae.
40026046	Tho ccavae oh, cceih ccavae oh sih; dotua oh, kamaw yn pheetupaw tuh yn thua vae,” a cipya`ae.
40026047	Te a ho cciamang lya, dotua oh, luhaw laening kyaze lukheitpaw Judas tuh alepaw ranpibawi`ae te ccungccaw piccang`ae nynh yn saw`ae paw ccungccaw zapi ry thaloi te tungbang pung ccyngkute oun thua vae`ae.
40026048	Te amaw a pheetupaw nynh, “Kae nynh kae myng paw ccungccapaw kha tuh Jesu nynh thua, amaw kha kyng oh,” cite minmin kha syntawnaw pya`ae zah a hopya`ae.
40026049	Te Jesu kalan palou yn cceih zah, “Rabbi, na dan khaw!” cite beih zah amaw kha a myng.
40026050	Te Jesu nynh, “Ka ban, paw khylan mou nae thua?” a ci. Oute minmin nynh oun thua`ae zah Jesu kha kyng`ae zah a cciakhae`ae.
40026051	Te Jesu ryte a um`ae paw lukheitpaw nynh a kuih thua zah a thaloi kha dungkuh zah ranpibawi lupi seepaw lukheit kha a nakua thoh pae lang a bae.
40026052	Oute Jesu nynh kha-e paw kha, “Na thaloi kha a umnaw kyakhe bua nung; pawccecize thaloi a lawkuh`ae paw balyn tuh thaloi te nynh a chih cih`ae.
40026053	Ka Paaw nynh vaaw ccungccaw`ae kha atumaw legion haw laening lae alung yn pya nawlan ka Paaw kalan atu sawsangkuh kho lan khyh cite tou na tua?
40026054	Tuhte lanze ‘Hynhte acyikuh cih,’ acikuh paw Ccathyaa tuh pawtemou accing vae cih?” a cipya.
40026055	Tuh-e suimilan ccyh kya Jesu nynh ccungccaw zapi kha, “Miruhpaw a kyng`ae hawte kamaw hynh kyng lan thaloi ry, tungbang ryte tou nae ccianua oh? Tempal kya ccangpyate kae tuh nanning ryte nin takyh ka dahung, te nae kyng khyh oh.
40026056	Thuasalama profeh`ae kya-e Ccathyaa accing nawlan nynh hynh-e balyn tuh acyikuh,” a cipya`ae. Oute zuitu`ae balyn nynh amaw kha vua`ae zah pung ccuetaw vae`ae.
40026057	Te Jesu a kyng`ae paw ccungccaw`ae nynh amaw kha kawbya ccangpatu`ae te piccang`ae a sueluakunaw`ae ranpibawi lupi Kaiafas kalan a cciakhae`ae.
40026058	Thuasalama Piter nynh ranpibawi lupi maepaw kyacia amaw kha asawpi te a zui. Tuh-e maepaw kalan teebua zah athangnaw kha muih khylan tempal ngawtu`ae kyakhe a dahungbua.
40026059	Atu alepaw ranpibawi`ae te piccang`ae, te Sanhedrin kungsi`ae balyn nynh Jesu kha rawsete chia khylan ahme leipaw ccaekia a ccungpya`ae.
40026060	Thuasalama muih khyh`ae; athua, ahme leipaw ccaekia`ae patae athua`ae zemah a seinaw kha muih khyh`ae. Nyathyakou ahme leipaw ccaekia luning oun thua`ae zah,
40026061	“Hynh-e paw nynh, ‘Pachia tempal hynh ka roh kho zah nin thung lungkhu ka sakthui kho,’ a ci,” a ci`ae.
40026062	Te ranpibawi lupi nynh thokuh zah Jesu kha, “Kaw kheit san na khung khyh`ae rei? Nang ae rawse`ae paw e ccaekia`ae hynh pawte?” a ci.
40026063	Thuasalama Jesu tuh daetedae lang nynh a um. Te ranpibawi lupi nynh tho zah, “Nang tuh Pachia Ccapaw Kri na thua lanze yn hopya tua, a hiinpaw Pachia liate nang kha ccae kae sahsaku,” a cipya.
40026064	Jesu nynh, “Nang nynh mang na ho latu. Tuhzemah nanning kae hopya oh, atu koute nanning nynh Ccungccaw Ccapaw tuh thungnaw ranglang kya a dahung paw te vaawran e maeking`ae kya yn rung paw kha nae muih cih oh,” a cipya.
40026065	Oute ranpibawi lupi nynh a uccaw kha ccarae sei zah, “Pachia saryapaw bya kha phe a ho vae, tuh laelan paw ccaekia mou aening aho ung? Dotua oh, atu Pachia a saryapaw bya kha phe na thae vae oh.
40026066	Pawte na tua oh?” a ci. Minmin nynh khung`ae zah, “Aning tuh chi lan accan,” a ci`ae.
40026067	Oute a mae kya mih tuin te thoi`ae zah a thung`ae, te ccungccaw abang nynh mih kuihphe te bia`ae zah,
40026068	“Nang Kri, nang ae bia paw hynh hungmou? Profeh hawte oun hopya tua?” a ci`ae.
40026069	Tuhlya Piter tuh atolang maepaw kyakhe a dahung; te ryalawpatu nung taraw lukheit nynh a kalan yn thua zah, “Nang mah Galilee paw Jesu ryte a umbua paw nynh na thua,” a ci.
40026070	Thuasalama Piter nynh minmin balyn malang pheikuh zah, “Paw nynh na ho cipaw ka nyh khyh,” a ci.
40026071	Te Piter tuh maepaw khunglang he a pou te ccangpaw ryalawpatunung nynh muih zah tuin kya a um`ae paw ccungccaw`ae kha, “E paw mah Nazareth paw Jesu ryte a umbua paw nynh thua,” cite a hopya`ae.
40026072	Thuasalama Piter nynh ccaesaku biate, “Tuh-e paw tuh ka nyh khyh,” cite bua a pheiku.
40026073	Te khuekheih aro koute tuin kya a thadyn`ae paw nynh Piter kalan oun thua`ae zah, “Thanccingte nang mah minmin kyaze lukheit nynh na thuabua, pawccecize na byaho nynh namaw kha phe ae langsaku,” a ci`ae.
40026074	Oute Piter nynh, “Tuh-e Ccungccapaw tuh ka nyh khyh,” cite thyalawkuh zah byakinku vae. Te awkhungpaw palou a khua vae.
40026075	Te, “Awkhungpaw a khua mawze nang nynh vaethung nae vua cih,” cite Jesu nynh a hopya paw bya kha Piter nynh a liathui vae. Te atolang pou zah thawmawte a rah.
40027001	Awkhua he a thua tuh alepaw ranpibawi`ae te ccungccaw piccang`ae balyn nynh Jesu kha rawsete chia lante khuakhan`ae.
40027002	Te minmin nynh Jesu kha a hee kou`ae te, cciakhae`ae zah ram uktu Pontias Pilat kalan a ah`ae.
40027003	Oute Jesu a pheetu Judas nynh Jesu kha chia lante seibe`ae paw kha he a muih tuh ngaesikuh zah ngunphua phuaccang sungthung kha alepaw ranpibawi`ae te piccang`ae kalan bua ccyng zah,
40027004	“Seinaw a hoi leipaw chii ka phee paw tuh phe ka sei vae,” a cipya`ae. Te minmin nynh, “Tuh-e tuh kaening te pawmou asekuh? Tuh-e tuh namaw la do,” a ci`ae.
40027005	Te aning nynh ngunphua phuaccang`ae kha tempal kya dae vua zah phe a pou; te cceih zah amaw te amaw a nging phe a oku.
40027006	Te alepaw ranpibawi`ae nynh ngunphua phuaccang`ae kha khuin`ae zah, “E`ae tuh chii mee athua keiccuze tempal sisua bung lungkhu lang nung lan ccan khyh,” a ci`ae.
40027007	Te minmin nynh khuakhan`ae zah mikhia`ae u nawlan cite lae-ang raetupaw laekua kha tuh-e phua`ae khate a re`ae.
40027008	Tukeiccu tuh-e laekua kha, ‘Chii Laekua’ cite atunin cia ko athua.
40027009	Ou tuhte profeh Jeremiah nynh, “Israel ccungccaw`ae nynh amee a khya`ae paw amaw mee ngunphua phuaccang sungthung kha minmin nynh laah`ae zah,
40027010	BAWIPAW nynh kamaw yn hopyasya thyhhawte, kha-e phua`ae kha lae-ang raetupaw laekua mee lang a pya`ae,” cite a hopaw bya tuh yn ccing vae.
40027011	Te Jesu tuh ram uktu malang thadyn zah ram uktu nynh, “Nang hynh Jew`ae Siapharan na thua tou?” cite a khia. Te Jesu nynh, “Nang nynh mang na ho latu,” a cipya.
40027012	Te alepaw ranpibawi`ae te piccang`ae nynh amaw kha seibe`ae zah kawkheit san khung khyh`ae.
40027013	Oute Pilat nynh amaw kha, “Nang kha rawsete minmin nynh ccaekia hozeih nynh a khan`ae cipaw hynh na thae khyh tou?” a cipya.
40027014	Te Jesu nynh bya kawkheit san khung khyh, tukeiccuze ram uktu tuh myarya a ngaeangthua.
40027015	Te Kawtaw Poi kya ccungccaw zapi nynh a ry`ae paw thungccahpaw lukheit kha ccungccaw`ae kalan ram uktu nynh leih a sawpya`ae.
40027016	Ou tuhlya Barabbas acikuh paw a minthaanpaw thungccahpaw lukheit a la um.
40027017	Tukeiccu ccungccaw`ae pynkheihlan he oun sueluakuh`ae te Pilat nynh minmin kha, “Nanning nae kalan hungmou nae sawsah ry oh? Barabbas tou? Tukhyhze Kri acikuh paw Jesu tou?” cite a khia`ae.
40027018	Pawccecize alepaw ranpibawi`ae nynh mih eiung keiccu nynh Jesu kha a ah`ae cipaw Pilat nynh phe a ny.
40027019	Te byapianaw tungkhung vawlan Pilat he a dahung tuh, a zu nynh a kalan ccungccaw yn saw zah, “Kha-e adingpaw Ccungccapaw kha pawsang mah la cyih nan; pawccecize amaw keiccuze atunin ka maan kya myarya ka teing,” cite a hopya.
40027020	Thuasalama alepaw ranpibawi`ae te piccang`ae nynh Barabbas kha ngiaku lan zah Jesu kha chiasah lan cite ccungccaw zapi kha a hy`ae.
40027021	Ram uktu nynh, “Hynh-e luning`ae kyaze hung hynh mou nae kalan nae sawsah ry oh?” cite minmin kha a khia`ae. Minmin nynh, “Barabbas,” a ci`ae.
40027022	Pilat nynh, “Tuhte lanze Kri acikuh paw Jesu hynh pawtemou ka cyih cih,” cite a khia`ae. Minmin balyn nynh, “Amaw tuh khiade thuasah,” a ci`ae.
40027023	Te ram uktu nynh, “Pawccemou, paw hoyleinaw mou a cyi?” cite a khia`ae. Thuasalama minmin nynh, “Amaw tuh khiade thuasah,” cite houh a sia`ae.
40027024	Pilat nynh pawpawte mah ka tae kho vae lan khyh`ae, thuasalama keisukeilae houh yn um vae cih`ae cipaw kha he a muih tuh tui kha lawkuh zah ccungccaw zapi malang a kuih kha singkuh zah, “Hynh-e adingpaw Ccungccapaw chiise kyate kae tuh ka lue, e tuh nanning la do ccavae oh,” a ci.
40027025	Oute ccungccaw balyn nynh khung`ae zah, “Amaw chiise tuh kaening tungvaw te kae ccaaw`ae tungvaw thua vae sah,” a ci`ae.
40027026	Oute Pilat nynh Barabbas kha mih kalan a sawpya`ae. Te Jesu kha buasah`ae zah khiade khylan a ah vae.
40027027	Oute ram uktu a rhawkaw`ae nynh Jesu kha Byapianaw Khaan lungkhu lang cciakhae`ae zah rhawkawphu phukheit khaleihte Jesu kalan a sueluakuh`ae.
40027028	Te minmin nynh a uccaw kha phae`ae zah asepaw boeikhua kha a zingsah`ae.
40027029	Te hingpaw lukhung kha a khepah`ae koute a lu vawlan a khungsah`ae, te a ranglang kuih kya phaeku kha a ccyngsah`ae; te a malang ccukharutung`ae zah, “Jew`ae Siapharanpaw salan kae pya!” cite amaw kha a sarya`ae.
40027030	Oute amaw kha mih tuin te a thoi`ae, te phaeku kha lawkuh`ae zah a lu kha a bua`ae.
40027031	Te he a sarya kou`ae te minmin nynh boeikhua kha phae`ae zah amaw a uccaw kha bua a lawsaku`ae, te khiade lan a poukhae vae`ae.
40027032	Te oun ccia lya`ae, minmin nynh Sairenia khua paw Simon acikuh paw ccungccapaw kha he muih`ae tuh Jesu vaelantung kha puih lan a riase`ae.
40027033	Te Luru Hmin a ci`ae paw Golgotha cikuh paw hmin kya he a thua`ae tuh,
40027034	akhahpaw ryte apykuhpaw misuriapaw kha nia lan Jesu kha a pya`ae; te he a tangtua tuh neih ry vae khyh.
40027035	Te minmin nynh Jesu kha khiade`ae zah amaw a uccaw kha ccungthy dungte a neeku`ae; ou tuhte, “Minmin nynh ka uccaw`ae kha a neeku`ae, te ka uccaw kya minmin nynh ccungthy a dung`ae,” cite profeh nynh a hopaw bya accing nawlan nynh thua.
40027036	Te dahungte minmin nynh khe kya Jesu kha phang a ngaw`ae.
40027037	Te, “E PAW TUH JEW`AE SIAPHARAN JESU NYNH THUA,” cite azeikuh paw, amaw seibenawpaw ccaw kha a lu luki khe a tawpya`ae.
40027038	Tuh-e ccyh kya damiah`ae luning kha, a ranglang lukheit, te a voilang lukheit amaw ryte a khiade bua`ae.
40027039	Te laanpi cceih`ae paw ccungccaw`ae nynh amaw kha a sarya`ae, mih lu thuhpah`ae zah,
40027040	“Tempal kha roh zah nin thung lungkhu phe a sakthui paw nang, namaw te namaw kha khumku tua! Pachia Ccapaw na thua lanze vaelantung kyate yn rungtua,” a ci`ae.
40027041	Tuh-e hawte kawbya ccangpatu`ae ryte piccang`ae te alepaw ranpibawi`ae nynh mah sarya`ae zah,
40027042	“Aning nynh ming`ae kha a khum`ae, amaw te amaw tuh khumkuh kho khyh. Aning tuh Israel Siapharan athua lanze atumaw vaelantung kyate yn rungtua sah lah amaw kha kae zyn cih.
40027043	Aning tuh Pachia kha a doliakuh, Pachia nynh a ry lanze atumaw amaw kha luesah tua sah; pawccecize, ‘Kae tuh Pachia Ccapaw nynh ka thua,’ a ciku,” a ci`ae.
40027044	Amaw ryte a khiade bua`ae paw damiah`ae nynh mah tuhhawte a saryabua`ae.
40027045	Suimilan ccangtaruhnaw te ccangtakuanaw cia tuh-e ram balyn tuh pung amoh.
40027046	Te zete suimilan ccangthung loukaw khe Jesu nynh, “Eli, Eli, lama sabach thani,” cite thawte a sia. Asuilan tuh, “Ka Pachia, ka Pachia, pawccemou kae hynh phe nae vuasya?” cipaw nynh thua.
40027047	Tuin kya a thadyn`ae paw ccungccaw abang nynh tuh-e kha he a thae`ae tuh, “E paw hynh Elijah nynh a koku,” a ci`ae.
40027048	Te minmin lakuze lukheit nynh vaekheihmawte ccue zah phuesi tungkheit kha laah zah misuriapaw kyakhe a dung, te phaeku kya hede zah nia lan a pya.
40027049	Tuhlae`ae nynh, “Amaw khate umtua sah, Elijah tuh e paw khum khylan yn thua ta, yn thua khyh ta dotua oh sih,” a ci`ae.
40027050	Jesu nynh thawte bua a sia koute, a muisaw kha a ah vae.
40027051	Te dotua, tempal kya-e boei zokhawpaw tuh alu te alia cia ccangning lang ccarae seikuh, te innruisuekuh zah lung`ae akoi.
40027052	Te shaw`ae hungkuh zah a ih`ae paw mithyaa`ae pyn patae tuh tho`ae zah,
40027053	amaw thothuinaw koute, shaw`ae kyate oun toikuh`ae; athyaapaw khuapi lungkhu lang cceih`ae zah ccungccaw patae kalan a langkuh`ae.
40027054	Tuhlya rhawbawipaw te amaw ryte a um`ae paw nynh Jesu kha phang ngaw`ae zah innruisuekuh paw te tuh-e acyikuh paw uccaw`ae kha he a muih`ae tuh myarya rih`ae zah, “Thanccingte e paw tuh Pachia Ccapaw nynh thua!” a ci`ae.
40027055	Te Galilee ram kyate Jesu kha ryalawpah`ae zah a zui`ae paw nopi`ae patae mah asawpi langte do`ae zah tuin kya a um`ae.
40027056	Tuh-e`ae laku Magdala khua nung Meri, te James te Joses mih nung Meri, te Zebedi ccaaw`ae mih nung a umbua`ae.
40027057	Zete he yn thua tuh Arimathia khua paw Josef acikuh paw mihoipaw tuh tuhlang yn thua, amaw tuh Jesu zuitu mah a thua.
40027058	Tuh-e paw nynh Pilat kalan cceih zah Jesu rhua kha a ngiaku. Oute Pilat nynh Jesu rhua kha pya lan kaw a pya`ae.
40027059	Te Josef nynh a rhua kha he a lawkuh koute athyaapaw boeirawpaw khate a lung.
40027060	Te lung kya a karyn paw athawpaw amaw shaw kyakhe kha-e kha a ccy; te alepipaw lung kha shaw khu mohrae kalan tounua zah phe a cceih.
40027061	Te Magdala khua nung Meri te ccangpaw Meri tuh shaw te ahawiliakuh lante dahung`ae zah tuin kya a um`ae.
40027062	Paccynkunaw Nin koute, awkhualan nin kya alepaw ranpibawi`ae te Farasi`ae tuh pynkheihlan Pilat kalan oun sueluakuh`ae zah,
40027063	“Bawihaepaw, kha-e ccungccaw lingtupaw nynh a hiin lyaze, ‘Nin thung koute bua ka thothui cih,’ cite a hopaw kha kae syntaw.
40027064	Tukeiccu nin thungnaw abia makhia shaw kha varyn ring lan kawpya`ae, tukhyh lanze a zuitu`ae nynh khuazi khe oun cceih cih`ae zah phe oun ruh cih`ae, te ccungccaw`ae kha, ‘Aning tuh chinaw kyate phe tho vae,’ oun cipah cih`ae; tukeiccu nyathyakou e hyngbya tuh masaty-e laeze houh aseihua vae cih,” cite a hopya`ae.
40027065	Pilat nynh, “Nanning a ngawtu phang na hoi oh, la cceih oh, na cyi khonaw oh thyhte akhyn lan la ngawsah oh,” a cipya`ae.
40027066	Tukeiccu minmin tuh cceih`ae zah lung kha tazeih khiate, te a ngawtu kha nungte shaw kha akhyn lan a rae`ae.
40028001	Sabbath nin thang zah lonaw nawkheit kyaze masaty nin khuadae takaw lang he yn cih tuh Magdala khua nung Meri te ccangpaw Meri tuh shaw do lan oun thua`ae.
40028002	Te dotua, myarya arupaw innruisuekuh; pawccecize Bawipaw kya-e vaaw ccungccapaw nynh vaawran kyate yn rung zah yn thua, te shaw thufu kyate lung kha tou zah kha-e lung vawlan khe a dahung.
40028003	A mitmae tuh khozaw hawte thua zah a uccaw tuh vuiraw hawte araw.
40028004	Te amaw rawri`ae keiccuze shaw a ngawtu`ae tuh thyngkuh`ae zah ccungccaw achihpaw hawte nynh thua`ae.
40028005	Te vaaw ccungccapaw nynh nopi`ae kha, “Nanning rih nan oh, pawccecize nanning nynh a khiade`ae paw Jesu kha na ccung oh cipaw ka ny.
40028006	Aning tuh e kya um vae khyh, pawccecize a ho hawte phe a tho vae. Rang oh, Bawipaw a ccynaw`ae hmin hynh oun dotua oh.
40028007	Te arangte la cceih oh lah a zuitu`ae kha aning tuh chinaw kyate phe a tho vae cite la hopah oh; te dotua oh, Galilee lang nae malang a cceih cih, tuin kya amaw kha na la muih cih oh; nanning kha kae hopya vae oh,” a cipya`ae.
40028008	Te nopi`ae tuh ribiate, lungtuanaw alepi te shaw kyate arangte cceih`ae zah a zuitu`ae kha tuh-e thungpang hopya khylan a ccue`ae.
40028009	Te a zuitu`ae kha hopya khylan a ccia`ae lyakhe, dotua, Jesu nynh minmin kha cciadue`ae zah, “Nae lungtua sah!” a ci. Te minmin nynh amaw kalan thua`ae zah a ccu kha pum`ae zah amaw kha a beik`ae.
40028010	Oute Jesu nynh minmin kha, “Rih nan oh; cceih oh lah ka neitapaw`ae kha Galilee lang a ccia ccaw`ae la hopah oh, tuin kya minmin nynh kamaw kha oun muih cih`ae,” cite a hopya`ae.
40028011	Atu tuh-e nopi`ae a ccia`ae lyakhe, dotua, shaw ngawtu`ae abang nynh khuapi lungkhu lang oun thua`ae zah acyihkuh paw uccaw balyn kha alepaw ranpibawi`ae kalan a hopya`ae.
40028012	Te alepaw ranpibawi`ae tuh piccang`ae ryte sueluakuh`ae zah khuakhan`ae koute rhawkaw`ae kha phua patae pya`ae zah,
40028013	“Nanning nynh, ‘Kae itheih lya khuazi khe a zuitu`ae nynh oun thua`ae zah a rhua kha phe a ru`ae,’ nae ci cih oh.
40028014	Te hynh-e kong ram uktu nynh yn thae ze amaw kha kae soihbia cih zah nanning kha kae khynsah cih oh,” cite a hopya`ae.
40028015	Tukeiccu minmin nynh phua kha lawkuh`ae zah a ccangpya`ae thyhte a cyi`ae; te hynh-e bya tuh Jew`ae laku atunin cia po pazaekuh lan a ho ung`ae.
40028016	Oute zuitu luhaw laekheit tuh Galilee ram lang Jesu nynh a tawsya`ae paw mua muakheit kalan a cceih`ae.
40028017	Te amaw kha he a muih`ae tuh minmin nynh amaw kha a beik`ae; thuasalama abang tuh mih lunghiin.
40028018	Te Jesu nynh yn thua zah, “Vaawran kya te laephi vawlan kawhoinaw balyn tuh kamaw hynh pya athua vae.
40028019	Tukeiccu nanning la cceih oh lah minphuin`ae balyn kha zuitu`ae lang la rae oh, minmin kha Paaw, Ccapaw te Thyaa Muisaw min kya baptisma-insah oh.
40028020	Nanning kaw kae pyasya oh paw balyn kha a zui nawlan`ae la ccangpah oh; te dotua oh, laephi she athangnaw cia kae tuh nae kya tyty ka um,” cite a zuitu`ae kha a hopya`ae. Amen.
41001001	Pachia Ccapaw Jesu Kri thehoypaw athotakawnaw.
41001002	Profeh`ae ccauh kya, “Dotua, na ccianaw a paccyn cih paw ka zeccuetu kha na malang ka saw.
41001003	Rangkaw kya a sia paw lukheitpaw roi nynh, ‘BAWIPAW a ccianaw kha paccynpah oh, a laanpi kha lawbabinlan raepah oh,’ a ci,” cite azeiku hawte;
41001004	Johan nynh rangkaw khe baptisma insah`ae zah seinaw ngaethyanaw hanlan ngaesikunaw te asekuhpaw baptisma kong kha a ho.
41001005	Te Judah ram um`ae paw balyn te Jerusalem kya um`ae paw balyn tuh Johan kalan oun cceih`ae zah mih seinaw`ae phykute Jordan Vaw khe amaw kya marya baptisma in`ae.
41001006	Te Johan tuh kalauk ming te rae paw uccaw kha lawkuh zah a tae kyakhe saving taesung kha a sungkuh, te tungkhipaw`ae te rangkaw e khoitui kha nynh a ae.
41001007	Te aning nynh, “Kae laeze athung huapaw kamaw koute yn thua cih, tuh-e paw ccukoh rui kha bakhungnua lan zah phoupya lan san kae tuh ka ngaekuh khyh.
41001008	Kae nynh nanning kha tui kya baptisma kae insah ccaccing oh, thuasalama aning nynh tuh Thyaa Muisaw kya baptisma ae insah cih oh,” cite phung a ho.
41001009	Ou tuhte tuin nin`ae kyakhe Galilee pee Nazareth khua kyate Jesu yn thua zah Jordan vaw kyakhe Johan nynh baptisma a insah.
41001010	Te tui lungkhu te ccahe yn pou tuh vaawran ahungkuhpaw kha muih zah Muisaw nynh vafu hawte amaw tungvaw khe yn ccuh.
41001011	Te vaawran kyate roi ccangkheit yn ccae zah, “Nang tuh na kya ka lungrythuapaw ka sungsahpaw ka Ccapaw nynh na thua,” a ci.
41001012	Te vaekheihmawte Muisaw nynh Jesu kha rangkaw langkhe a cciakhae.
41001013	Te Jesu tuh rangkaw khe nin sungpali um zah Setan nynh a tuh-ou; te rangsaw`ae ryte umkheih`ae zah vaaw ccungccaw`ae nynh a dooih`ae.
41001014	Atu Johan kha thung a sah kou`ae te, Jesu tuh Pachia peenaw thehoypaw kha hote, Galilee pee lungkhu lang yn thua zah,
41001015	“Accyh phe accing vae, te Pachia peenaw tuh anae vae, nanning ngaesikuh oh lah thehoypaw hynh zyn oh,” a ci.
41001016	Te Galilee Rili pe Jesu po a cceih tuh, Simon te a neitaw Andru nynh rili lungkhu mia vua`ae paw kha a muih, pawccecize minmin tuh ngasaw kyngtu`ae nynh thua`ae.
41001017	Te Jesu nynh minmin kha, “Kamaw oun zui oh lah nanning kha ccungccaw kyngtu`ae lang kae rae cih oh,” a cipya`ae.
41001018	Te vaekheihmawte minmin nynh mih mia kha cciataw`ae zah amaw kha a zui`ae.
41001019	Te tuin kyate rakyh asawnaw lang he thua tuh, kohlung lungkhu mih mia a thue cciamang`ae paw, Zebedi ccapaw James te a neitaw Johan kha Jesu nynh a muih`ae.
41001020	Te minmin kha palou a ko`ae; te minmin nynh a hoh`ae paw ryalawpatu`ae ryte mih paaw Zebedi kha kohlung kya cciataw`ae zah amaw kha a zui`ae.
41001021	Te minmin tuh Kapernaum khua lang cceih`ae zah Sabbath nin lya Jesu tuh sinakok lungkhu lang palou tee zah a ccangpya`ae.
41001022	Te a thae`ae paw tuh a ccangpyanaw kha mih ngaeangthua, pawccecize kawbya ccangpatu`ae hawte thua leite, kawhoinaw a hoi paw lukheit hawte minmin kha a ccangpya`ae keiccu nynh thua.
41001023	Atu mih sinakok kya athyaa leipaw muisaw bahkuhpaw ccungccaw lukheit a um, te tuh-e paw nynh,
41001024	“Kae makhaete kae um sah! Nazareth paw Jesu, nang te kaening pawmou kae sekuh? Kaening ro khylan tou nae thua? Nang tuh hung nynh na thua cipaw kae ny, Pachia kya-e Athyaapaw Lukheit nynh na thua!” cite a sia.
41001025	Te Jesu nynh pe zah, “Yccae nan, kha-e paw lungkhu kyate toikuh,” a cipya.
41001026	Te athyaa leipaw muisaw nynh kha-e paw kha karae ho lang he a reih koute raerae sia zah kha-e paw lungkhu kyate phe a toikuh.
41001027	Te ccungccaw`ae balyn tuh mih ngaeangthua zah, “E hynh paw ang mou? E hynh paw athawpaw ccangpyanaw aa mou? Pawccecize kawhoinaw te athyaa leipaw muisaw`ae heize kawpya zah minmin nynh a kaw phe a ngae`ae ccarei,” cite mimaw te mimaw laku bya a khiakuh`ae.
41001028	Te vaekheihmawte a thungpang tuh Galilee pepan balyn pung apazaekuh.
41001029	Te sinakok kyate he oun pou`ae te James te Johan ryte Simon te Andru tuh inn lungkhu lang palou a tee`ae.
41001030	Thuasalama Simon a zu nung tuh ngesawling te ccih zah a ih cipaw kha minmin nynh Jesu kalan palou a hopya`ae.
41001031	Te Jesu nynh cceih zah a kuih te kyng zah a tho, te a ngesawlingpaw vaekheihmawte phe dan zah aning nynh minmin elan ryalawpah vae`ae.
41001032	Te zete khuanin he ccah tuh, ccinaw hoi`ae paw balyn te raerangsaro bahkuh`ae paw kha amaw kalan oun cciakhae`ae.
41001033	Te khuapi balynte thuakawzung khe oun sueluakuh`ae.
41001034	Te ccinaw aphuinphuin te a ccih`ae paw patae kha dansah`ae zah raerangsaro patae a dee; te raerangsaro`ae kha bya ho lan kaw ua khyh`ae, pawkeiccumacize minmin nynh amaw kha a ny`ae.
41001035	Te awkhua takaw khuadae maw Jesu tuh tho zah a pou, te ccungccaw um leinaw langkhe cceih zah tuin kya sawsang.
41001036	Te Simon te amaw ryte um`ae paw nynh Jesu kha a ccung`ae.
41001037	Te amaw kha he muih`ae tuh, “Ccungccaw balyn nynh nang kha ae ccung`ae,” cite amaw kha a hopya`ae.
41001038	Te Jesu nynh minmin kha, “Anaenaw khua`ae kalan cceih oh sih, tuin kya phung ka ho ccaw, pawccecize tuh-e khylan nynh kae tuh kae thua,” a cipya`ae.
41001039	Te Galilee pepan balyn mih sinakok`ae kya po phungho zah raerangsaro`ae kha a dee.
41001040	Te vaethyakaepaw lukheit nynh a kalan yn thua zah a malang bakhungte, “Na ry lanze kae hynh nae thyaasah kho,” cite Jesu kha a ngiaku.
41001041	Te Jesu nynh ngaethya-umsah pawte a kuih kha dyng zah kha-e paw kha hae zah, “Kae nynh ka ry, nang thyaa ccavae,” a cipya.
41001042	Te tuhte he a ho kou tuh vaekheihmawte vaethyaccinaw tuh a kyate phe toikuh zah aning tuh phe athyaa vae.
41001043	-
41001044	Te Jesu nynh, “Hung ccungccaw sanmah bya kaw kheit san la hopah nan, thuasalama la cceih lah namaw kha ranpibawi`ae kalan la dosakuh`ae, te Mawsi nynh kawpya paw kha-e silawnaw kha minmin kalan ccaekia ccangkheit lang na thyaanaw elan la rae,” cite tyntetyn lang byatawsya zah kha-e paw kha palou a saw.
41001045	Thuasalama tuh-e paw nynh cceih zah kha-e kha houh yn phy tuh kha-e thungpang kha pung pazaesaku, tukeiccu Jesu tuh khuapi lungkhu lang alangkuh lante tee kho vae khyh; thuasalama atolang rangkaw khe nynh a um vae, te mih umnaw raveih kyate ccungccaw`ae nynh amaw kalan oun thua`ae.
41002001	Te nin sosoh aro koute Jesu tuh Kapernaum khua lungkhu lang bua yn tee zah aning tuh inn lungkhu a um cipaw kha a thae`ae.
41002002	Te vaekheihmawte ccungccaw patae tuh pynkheihlan oun sueluakuh`ae, tukeiccu thuakaw kin cia umnaw um lei lan inn nynh ccung khyh`ae; te Jesu nynh minmin kha phung hopya`ae.
41002003	Te ccungccaw lupali nynh oun puih`ae paw a kuihccuchihpaw ngeccih lukheit kha amaw kalan oun cciakhae`ae.
41002004	Te ccungccaw zapi keiccuze amaw kalan naekuh kho khyh`ae zah a umnaw luki innccukaly kha a kia`ae; te poh a uasah`ae te ngeccihpaw kha a inawpaw iphae ryte a sawbung`ae.
41002005	Jesu nynh mih zynnaw kha he a muih tuh kuihccuchihpaw kha, “Ka ccapaw, na seinaw tuh ngaethya thua vae,” a cipya.
41002006	Thuasalama tuin kya a dahung`ae paw kawbya ccangpatu`ae abang nynh mih thinlung kya,
41002007	“E paw hynh pawccemou tuhte Pachia saryapaw bya`ae a ho? Pachia laelan hungmou seinaw a ngaethya kho?” cite a tuaku`ae.
41002008	Te Jesu nynh a thinlung kyate mih thinlung kya a tuaku`ae paw kha ccaheih he a nyh tuh minmin kha, “Pawccemou nae thinlung kya hynh-e kong tuhte na tuaku oh?
41002009	Kuihccuchihpaw ngeccihpaw kha, ‘Na seinaw tuh ngaethya athua vae,’ cipya paw tou azoihua, tukhyhze, ‘Thokuh lah na iphae kha lawkuh lah cceih ccavae,’ cipya paw tou azoihua?
41002010	Thuasalama nanning nynh Ccungccaw Ccapaw tuh laephi vawlan seinaw ngaethya lan kaw a hoi cipaw na ny nawlan oh,” ci zah, kuihccuchihpaw kha,
41002011	Jesu nynh, “Nang kae hopya, thokuh lah na iphae kha lawkuh lah na inn lang cceih ccavae,” a cipya.
41002012	Te vaekheihmawte aning tuh a thokuh, iphae kha lawkuh zah tuh-e`ae balyn malang khe a cceih vae, ou tuhte minmin balyn tuh mih ngaeangthua zah, “Atu e hawte kharyh kae muih boi khyh,” ci`ae zah Pachia kha phu-esah`ae.
41002013	Te Jesu tuh rili kin lang bua cceih zah ccungccaw zapi balyn tuh a kalan oun thua`ae, te minmin kha a ccangpya`ae.
41002014	Te he a cceih tuh ngunto khoinaw kya a dahung paw Alfeas ccapaw Levi kha muih zah, “Kamaw yn zui,” a cipya. Te aning nynh thokuh zah amaw kha a zui.
41002015	Ou tuhcihte Jesu tuh Levi inn zete looh-aenaw kya a dahung lya, ngunto khoitu`ae te misei`ae patae mah Jesu te a zuitu`ae ryte pynkheihlan a koihbua`ae, pawccecize tuin kya ccungccaw patae um`ae zah amaw kha a zui`ae.
41002016	Te kawbya ccangpatu`ae te Farasi`ae nynh ngunto khoitu`ae te misei`ae ryte a aekheih`ae paw kha he muih`ae tuh minmin nynh a zuitu`ae kha, “Pawcce aning nynh ngunto khoitu`ae te misei`ae ryte aekheih`ae zah a niakheih`ae?” cite a khia`ae.
41002017	Tuh-e bya kha Jesu nynh he thae tuh minmin kha, “Adan`ae paw nynh sibawi peki khyh`ae, thuasalama a ccih`ae paw nynh a peki`ae, kae tuh adingpaw ko khylan kae thua khyh, thuasalama misei`ae nynh a ngaesiku ccaw`ae cite nynh kae thua,” a cipya`ae.
41002018	Johan zuitu`ae te Farasi`ae zuitu`ae tuh looh-ae leih a sung`ae, te minmin nynh oun cceih`ae zah Jesu kha, “Pawccemou Johan zuitu`ae te Farasi`ae zuitu`ae tuh looh-ae kae sung, thuasalama nang na zuitu`ae ze sung khyh`ae rei?” a cipya`ae.
41002019	Jesu nynh minmin kha, “Zudy ccangvaepaw tuh poi oun too`ae paw a uno`ae ry phang a um lya zudy poi oun too`ae paw a uno`ae nynh looh-aesung ngaw`ae ta? Zudy ccangvaepaw minmin ryte a um lungkhu balyn tuh looh-aesung lan khyh`ae.
41002020	Thuasalama zudy ccangvaepaw minmin kyate lawpya nin yn thua cih, oute tuin nin`ae kya minmin nynh looh-ae oun sung cih`ae.
41002021	“Hung ccungccaw nynh sanmah athawpaw uccaw khate arynpaw uccaw kha bianah boi khyh, a bianaw lanze kha-e athawpaw nynh arynpaw kha poh laah zah houh aseikuh paleih.
41002022	Te hung ccungccaw nynh sanmah athawpaw misutui kha arynpaw misu-saving bung lungkhu lang ruin boi khyh. A ruin lanze misutui athawpaw nynh misusaving bung kha phae pawsah zah misutui azu, te misu-saving bung tuh aroh; thuasalama athawpaw misutui tuh athawpaw misu-saving bung kya nynh ruin lan accan,” a cipya`ae.
41002023	Ou tuhcihte Sabbath nin kya Jesu tuh loo kyakhe po he a cceih tuh, a cceih lalia`ae lante, a zuitu`ae nynh looh avui`ae kha a zuku`ae.
41002024	Te Farasi`ae nynh Jesu kha, “Dotua, pawccemou Sabbath nin kya kawbya nynh cyi lan a ua leipaw minmin nynh a cyi`ae,” cite a khia`ae.
41002025	Te Jesu nynh, “David nynh a vuelaw zah ahobou lya amaw ryte um`ae paw ryte paw nynh a cyi cipaw kharyh na ria boi khyh oh tou?
41002026	Ranpibawi lupi Abiathar nin ccyh lyaze Pachia inn lungkhu lang tee zah ranpibawi laelan hung nynh sanmah ae lan kawbya nynh a ua leipaw, Pachia malang nungpyapaw sanlou kha ae zah amaw ryte um`ae paw kha mah a pyabua`ae paw kha pawcihte?” cite minmin kha a khung`ae.
41002027	Te Jesu nynh, “Sabbath tuh ccungccaw hanlan nynh rae athua, te ccungccaw tuh Sabbath hanlan thua khyh.
41002028	Tukeiccu Ccungccaw Ccapaw tuh Sabbath Bawipaw mah athua,” a cipya`ae.
41003001	Te Jesu tuh sinakok lungkhu lang bua tee zah, tuin kya a kuih hawkheit lang achihpaw ccungccapaw lukheit a la um.
41003002	Te minmin nynh seibe khylan, Sabbath nin kyakhe kha-e paw kha yn dansah ta, yn dansah khyh ta cite amaw kha a dokhaw`ae.
41003003	Te Jesu nynh a kuih achihpaw ccungccapaw kha, “Malang yn cceih,” a cipya.
41003004	Te Jesu nynh minmin kha, “Sabbath nin kya ahoypaw cyi lan kawbya nynh a ua tou? Tukhyhze ahoy leipaw cyi lan tou a ua? Hiinnaw kha so khum lan a ua tou? Tukhyhze chia lan tou a ua?” cite a khia`ae. Thuasalama minmin tuh daetedae lang zya um`ae.
41003005	Te thinria te minmin kha po lekuh lang he a do`ae tuh mih thinlung akhung paw elan a ngaethah zah kha-e paw kha, “Na kuih kha dyngtua,” a cipya. Te aning nynh a kuih kha dyng zah hawkheit lang hawte phe ahoy vae.
41003006	Te Farasi`ae tuh pou`ae zah Jesu kha rawsete pawtemou chia lan cipaw kha Herod ccungccaw`ae ryte vaekheihmawte khuakhanku`ae.
41003007	Thuasalama Jesu tuh a zuitu`ae ryte rili pe lang a nuekuh`ae, te Galilee pee kyate, Judah pee kyate,
41003008	Jerusalem kyate, Idumia kyate, te Jordan vaw khuraw lang kyate ccungccaw zapi nynh amaw kha a zui`ae; te Tai khua te Sidon khua pepan um`ae paw ccungccaw zapi nynh Jesu nynh a cyi paw alepipaw uccaw`ae kong kha he thae`ae tuh amaw kalan oun thua`ae.
41003009	Te ccungccaw zapi nynh amaw kha phang lungnuaku khyh nawlan`ae, kohlung ccangkheit a pe tyty nungpya lan Jesu nynh a zuitu`ae kha a hopya`ae.
41003010	Pawccecize ccungccaw patae a dansah`ae keiccuze ccinaw hoi paw ccungccaw miakaw nynh amaw kha tung khylan a kalan a tuh-eihkuh`ae.
41003011	Te athyaa leipaw muisaw bahkuh`ae paw nynh amaw kha he muih`ae tuh a malang bakhung`ae zah, “Nang tuh Pachia Ccapaw nynh na thua,” cite raerae sia`ae.
41003012	Te Jesu nynh amaw kong kha na nysah lan khyh oh cite minmin kha tyntetyn lang byatawsya`ae.
41003013	Te Jesu tuh mua vawlan kaethung zah a ry paw ccungccaw`ae kha amaw kalan khe ko`ae zah minmin tuh a kalan a thua`ae.
41003014	Te Jesu nynh luhaw laening kha amaw ryte um khylan te minmin kha phungho lan saw khylan,
41003015	ccinaw`ae dansah khylan te raerangsaro`ae a dee kho nawlan`ae kawhoinaw a mue ccaw`ae cite a khang`ae.
41003016	Tuh-e a khang`ae paw tuh: Piter cite min a phuthui paw Simon;
41003017	te Zebedi ccapaw James, te James neitaw Johan, te minmin kha Boaneke cite min a phuthui`ae, asuilan tuh, ‘Ria ccapaw`ae,’ cipaw nynh thua.
41003018	Te Andru, te Filip, Bartholomew, Matthai, Thomas, Alfeas ccapaw James, Thadde, te Kanaan khua paw Simon,
41003019	amaw pheetupaw Judas Iskaria nynh thua`ae; te minmin tuh inn lungkhu lang a tee`ae.
41003020	Te ccungccaw zapi nynh pynkheihlan bua oun thua`ae keiccu minmin tuh aepaw ae thya vae khyh`ae.
41003021	Te, “Jesu tuh a lungkyh vae khyh,” a ci`ae paw kha a vaeccaw`ae nynh he thae`ae tuh amaw kha kyng lan a cceih`ae.
41003022	Te Jerusalem khuapi kyate oun cceihbung`ae paw kawbya ccangpatu`ae nynh, “Aning tuh Beelzebub a hoi, te khozi`ae uktupaw liate nynh khozi`ae kha a dee,” a ci`ae.
41003023	Te aning nynh minmin kha amaw kalan khe ko`ae zah tousenaw phungpaw te a hopya`ae paw tuh: “Pawtemou Setan nynh Setan tuh a dee kho cih?
41003024	Te peenaw ccangkheit nynh amaw te amaw kha rawsekute a phiaku lanze kha-e peenaw tuh tyn kho lan khyh.
41003025	Te inn innkheit nynh amaw te amaw rawsekute a phiaku lanze kha-e inn tuh tyn kho lan khyh.
41003026	Te Setan nynh amaw te amaw kha rawsekuh zah a phiaku lanze tyn kho lan khyh, thuasalama phe azo cih.
41003027	Athawsaepaw ccungccapaw kha masaty khiity khyh lanze hung ccungccaw nynh sanmah a inn lungkhu lang tee kho lan khyh zah a uccaw`ae kha lua kho lan khyh, a khiity ze rou nynh a inn kha a ropah kho cih.
41003028	Byaccaccing kae hopya oh, ccungccaw ccaaw`ae tungvaw e seinaw`ae balyn tuh ngaethya athua cih, te saryapaw bya`ae hopaw miakaw mah ngaethya athua cih.
41003029	Thuasalama Thyaa Muisaw kha rawsete a saryapaw tuh seingaethyanaw mue boi lan khyh, thuasalama zungzae detahnaw accanpaw nynh thua,” a ci.
41003030	Pawccemacize minmin nynh, “Aning tuh athyaa leipaw muisaw nynh a hoi,” a ci`ae keiccu nynh thua.
41003031	Oute a nung te a neitapaw`ae oun thua`ae zah atolang khe a thadyn`ae, te a kalan ccungccaw oun saw`ae zah a kosah`ae.
41003032	Te amaw pepan a dahung`ae paw ccungccaw zapi nynh amaw kha, “Dotua, na nung te na neitapaw`ae atolang khe nang kha ae ccung`ae,” a cipya`ae.
41003033	Te Jesu nynh khung`ae zah, “Hungmou ka nung, tukhyhze hungmou ka neitapaw`ae tuh?” a ci.
41003034	Te amaw pepan a dahung`ae paw kha po do`ae zah, “Dotua oh, ka nung te ka neitapaw`ae hynh!
41003035	Pawccecize hunghung zemah Pachia rynaw a rae paw, ou tuh-e paw tuh nynh ka neitapaw, ka ccia, te ka nung athua,” a ci.
41004001	Te Jesu nynh rili pe khe bua a ccangpya`ae. Te amaw kalan ccungccaw zapi oun sueluaku`ae keiccu rili vawlan um paw kohlung lungkhu lang tee zah a dahung, te ccungccaw zapi balyn tuh rili kalan hawite varan langkhe a um`ae.
41004002	Te aning nynh tousenaw phungpaw`ae khate minmin kha patae a ccangpya`ae, te a ccangpyanaw kya minmin kha,
41004003	“Ngaetua oh! Dotua, ccaciivuatu lukheit nynh ccaciivua lan a cceih.
41004004	Ou tuhcihte he a vua tuh ccacii abang tuh laanpi pe a ccah, te vawlae-e pavaw`ae nynh oun thua`ae zah phe a tuh kou`ae.
41004005	Te abang tuh laephi azyanaw lung alungnaw lae kya a ccah; te laephi thawkalae lang a um khyh keiccuze taloi a po`ae.
41004006	Thuasalama khuanin he yn tang tuh oun naan vae`ae, te tharui a hoi khyh`ae keiccuze karae arou`ae.
41004007	Te abang tuh hingpaw`ae laku khe a ccah, te hingpaw`ae nynh lethin`ae zah kha-e kha varyn a reihde keiccuze athae thae kho khyh.
41004008	Te abang tuh laehoy kya ccah zah a po, a pungthung, te athae thae zah abang tuh leih sungthung, abang tuh leih sungtaruh, te abang tuh leih zakheit avoi,” a cipya`ae.
41004009	Te minmin kha, “Thae nawlan nakaring a hoi paw ccungccaw tuh thaesah,” cite a hopya`ae.
41004010	Te Jesu a makhaete a um lyakhe, zuitu luhaw laening ryte amaw pe a um`ae paw nynh tousenaw phungpaw kong kha a khia`ae.
41004011	Te Jesu nynh, “Pachia peenaw kya-e byakhupaw ny lan nanning tuh pya na thua oh, thuasalama atolang um`ae paw tuh pawpaw balyn kha tousenaw phungpaw te nynh hopya athua;
41004012	tuhte, ‘Minmin nynh muihpaw tuh mang muih`ae zemah nyhthya khyh`ae, te thae paw tuh mang thae`ae zemah thaethya khyh`ae, tukhyh lanze minmin tuh a paleihkuh cih`ae zah mih seinaw ngaethya thua cih`ae paw,’ aciku hawte,” cite minmin kha a hopya`ae.
41004013	Te Jesu nynh minmin kha, “E tousenaw phungpaw hynh na thaethya khyh oh tou? Tuhte lanze ccangpaw tousenaw phungpaw`ae balyn kha pawtemou na thaethya vae cih oh?
41004014	Ccaciivuatu nynh bya kha nynh a vua.
41004015	Te laanpi pe kya vua paw bya tuh hynh-e`ae hynh nynh thua: bya kha minmin nynh he a thae`ae tuh Setan nynh vaekheihmawte yn cceih zah mih thinlung kya a vua`ae paw bya kha phe a lawpya`ae.
41004016	Tuhhawte lung alungnaw kya vua paw bya tuh hynh-e`ae hynh nynh thua, bya kha he a thae`ae tuh lungtuate palou a lawku`ae;
41004017	te mimaw kya tharui a saw khyh keiccu sosoh rou nynh atyn. Tuhkoute bya keiccuze vawsawnaw te tuasakunaw he yn thua tuh vaekheihmawte minmin tuh phe a maeleihkuh`ae.
41004018	Te hingpaw`ae laku vua paw bya tuh hynh-e`ae hynh nynh thua, minmin nynh bya kha a thae`ae,
41004019	te hynh-e laephipi e lungriathaenaw, te hoirungnaw nynh lingnaw, te ccangpaw uccaw`ae duanaw yn tee zah bya kha varyn a reihde, tetuh athae thae kho vae khyh.
41004020	Te laehoy kya vua paw bya tuh hynh-e`ae nynh thua: minmin nynh bya kha thae`ae zah a lawku`ae, te abang tuh leih sungthung, abang tuh leih sungtaruh, te abang tuh leih zakheit athae avoi,” a cipya`ae.
41004021	Te Jesu nynh, “Maeekhua tuh kee te khung khylan, tukhyhze ikhung kaw nung khylan tou oun ccyng`ae? Maee awnawpaw vawlan khang lan oun ccyng khyh`ae tou?
41004022	Pawccecize langsaku lei lante thurupaw pawsang um khyh, pawsang mah aphirute nung khopaw um khyh, thuasalama pung alangkuh cih.
41004023	Thae nawlan nakaring a hoi paw ccungccaw tuh thae sah,” cite a hopya`ae.
41004024	Te Jesu nynh, “Na thae oh paw kha raeringkuh oh, na tounaw oh paw khate nanning kha mah toupya ru athua cih, te na thae oh paw nanning kha houh lung pya athua cih.
41004025	Pawccecize hunghung zemah a hoi paw ccungccaw tuh pyachih athua cih; thuasalama hunghung zemah a hoi leipaw ccungccaw tuh a hoithypaw maw kha lawpya athua cih,” a cipya`ae.
41004026	-
41004027	Te Jesu nynh, “Pachia peenaw tuh hynh hawte nynh thua. Ccungccapaw lukheit nynh lae kya ccacii a vua, te khuazi khe ih zah khuadae a tho. Ccacii tuh po zah a lethung, pawcihte cipaw amaw nynh a ny khyh hawkhate nynh athua.
41004028	Pawccecize laephi nynh khamawte ccathae kha a pousah; masaty adung atoih, oute avui, tuhkoute avui kya aphaw yn um.
41004029	Thuasalama aphaw he yn voi tuh aning nynh rungkou te taloi a nungde vae, pawccemacize loohrue ccyh phe azaw vae,” a ci.
41004030	Te Jesu nynh, “Pachia peenaw hynh pawtemou ah losakuh cih oh? Tukhyhze pawtahawpaw tousenaw phungpaw te pei touse lan oh?
41004031	Mungngia cii te nynh aloku, kha-e kha laephi kya he vua vae ze laephi kya vua paw ccacii balyn laeze adihhua.
41004032	Thuasalama he vua vae tetuh lethung zah enaw-ekan`ae balyn laeze alehua, te aran alepaw toih zah vawlae-e pavaw`ae nynh a mynlyh kaw khe bu a luaku`ae,” a ci.
41004033	Te minmin nynh a thaethya`ae thyhte tuhtahawpaw tousenaw phungpaw patae khate minmin kha bya a hopya`ae.
41004034	Thuasalama tousenaw phungpaw leite minmin kha bya hopah khyh`ae, te mih makhaete um`ae lyakhe pawpaw balyn kha a zuitu`ae kha a ccaesapya`ae.
41004035	Te tuh-e nin zete he a thua tuh Jesu nynh zuitu`ae kha, “Khuraw lang khuin zua oh sih,” a cipya`ae.
41004036	Te minmin nynh ccungccaw zapi kha a cciataw`ae koute kohlung kya a umty vae paw Jesu kha a cciakhae`ae. Te ccangpaw kohlung taraw`ae mah amaw ryte a cceihbua`ae.
41004037	Te myarya arupaw khise yn tho zah tuileih nynh kohlung lungkhu lang yn thekuh tuh kohlung kya tui phe abeih.
41004038	Te Jesu tuh kohlung alu langsang, lungngya ngyate a ih, te minmin nynh tho`ae zah, “Ccangpatupaw, aening ah chih vae cih oh, pawlangria leite tou na ung cih?” a cipya`ae.
41004039	Te Jesu nynh thokuh zah khisang kha a pe, te rili kha, “Dae, zyadae ccavae!” a cipya. Te khisang tuh dae zah kyaatekyaa vae.
41004040	Te Jesu nynh minmin kha, “Pawccemou hynhcih balang na ri oh? Pawccemou zynnaw na hoi khyh oh?” a cipya`ae.
41004041	Te minmin tuh myaryamaw rih`ae zah, “E paw hynh pawtecihpaw ccungccaw mou? Khisang te rili nynh heize a kawngae`ae!” cite lukheit te lukheit a hokuh`ae.
41005001	Te minmin tuh rili khuraw lang Kadarene ram lungkhu lang oun thua`ae.
41005002	Te Jesu tuh kohlung lungkhu te he toikuh tuh athyaa leipaw muisaw bakuhpaw ccungccapaw nynh vaekheihmawte shawku kyate yn pou zah Jesu te a tungkuh`ae.
41005003	Tuh-e paw a umnaw tuh shawku`ae laku thua zah hung ccungccaw nynh sanmah sivarui te khii kho khyh`ae.
41005004	Pawccemacize aning tuh tunglua saw`ae zah sivarui te pei khii`ae zemah sivarui kha thoh pae zah tunglua kha palae tui lang leih a khya; hung ccungccaw nynh sanmah ngaesah kho khyh.
41005005	Te khuazi khuadae shawku kya te mua`ae kyakhe pei um zah raerae siate amaw te amaw kha lung`ae te leih a tyaku he.
41005006	Thuasalama asawpi te Jesu kha he a muih tuh a kalan ccue zah amaw kha a beik.
41005007	Te raerae sia zah, “Ahang Huaccepaw Pachia Ccapaw Jesu, nang kha paw kae cyi mou? Kae hynh vawsaw nae pya khyh nawlan Pachia min te bya yn kinpakuh,” a cipya.
41005008	Pawccecize Jesu nynh kha-e paw kha, “Nang athyaa leipaw muisaw, ccungccapaw kyate yn pou,” cite phe a cipya vae keiccu nynh thua.
41005009	Te Jesu nynh, “Na min hungmou?” cite a khia. Te aning nynh khung zah, “Ka min tuh Legion nynh thua, pawccecize kaening tuh patae kae cih,” a cipya.
41005010	Te tuh-e ram kyate asawnaw lang minmin kha a dee khyh`ae ccaw cite aning nynh Jesu kha thawte a ngia.
41005011	Atu tuin pe mua vawlan rangpaekuh`ae paw, myarya alungpaw voh phu a um.
41005012	Te raerangsaro`ae balyn nynh, “Voh`ae lungkhu lang kae tee ccaw minmin kalan oun saw,” cite Jesu kha a ngiaku`ae.
41005013	Te vaekheihmawte Jesu nynh minmin kha pounawkaw pya`ae. Te athyaa leipaw muisaw`ae tuh cceih`ae zah voh`ae lungkhu lang a tee`ae, te voh phu tuh rili kin apangnaw lang thawte ccuebung`ae zah rili kya pung phungkuh`ae; voh`ae tuh thungning loukaw acih`ae.
41005014	Te voh a laetu`ae tuh ccue`ae zah kha-e kong kha khuapi kya te khua taraw lang balyn a ho`ae. Te ccungccaw`ae tuh tuh-e acyikuh paw kha do khylan a cceih`ae.
41005015	Te Jesu kya he thua`ae tuh raerangsaro bahkuh zah legion a hoi paw ccungccapaw nynh uccaw lawkuh zah a lungkyh lante a dahung paw kha he muih`ae tuh a rih`ae.
41005016	Te kha-e a muih`ae paw nynh raerangsaro bahkuhpaw kya pawte nynh acyikuh cipaw te voh`ae kya acyikuh paw kha minmin a hopya`ae.
41005017	Te minmin nynh mih khua mih ram kyate a pou nawlan Jesu kha a ngia`ae.
41005018	Te Jesu nynh kohlung lungkhu lang he a tee tuh raerangsaro bahkuhpaw ccungccapaw nynh amaw kya umbua lan a ngiaku.
41005019	Tuhzemah Jesu nynh ua khyh, thuasalama amaw kha, “Na ban`ae kalan inn lang la cceih lah na hanlan Bawipaw nynh pawcih alepaw uccaw`ae nynh ae cyipya cipaw te na tungvaw ngaethya-umsanaw a hoi paw kha la hopah`ae,” a cipya.
41005020	Te aning nynh cceih zah Jesu nynh pawcih alepaw uccaw`ae kha nynh a hanlan a cyipya cipaw kha Dekapolis ram kyakhe a ho vae, te ccungccaw`ae balyn tuh mih ngaeangthua.
41005021	Te Jesu tuh kohlung te ccangpaw khuraw lang bua zua zah rili pe a um lyakhe ccungccaw patae tuh amaw kalan oun sueluakuh`ae.
41005022	Te dotua, sinakok uktu`ae lakuze lukheit, a min Jairu cikuh paw nynh yn thua zah Jesu kha he a muih tuh a ccu leihpaw khe bakhung zah,
41005023	“Ka ccanung taraw vyavya a chih, a dan ccaw, a hiin ccaw, rang lah a tungvaw na kuih beih yn khang,” cite thawte a ngia.
41005024	Te Jesu tuh tuh-e paw ryte cceih`ae zah ccungccaw patae nynh zui`ae zah amaw kha phang lungnuaku`ae.
41005025	Te kum haw laening cia chii lua ccinaw a hoi paw nopinung lukheit tuh,
41005026	sibawi patae kyate pataepi teing zah a hoi paw balyn pung a thangku zemah kharyh hoyhua khyh, thuasalama houh acihhua.
41005027	Kha-e nung nynh Jesu kong he a thae tuh ccungccazaw laku nuhlang te yn cceih zah Jesu boei kha a hae.
41005028	Pawccecize aning nynh, “A boei kha ka hae lanze phe ka dan cih,” a ciku.
41005029	Te vaekheihmawte a chii luapaw tuh phe akang, te a pyn kya tuh-e ccinaw kyate phe ka dan vae cipaw a nyku.
41005030	Te Jesu nynh amaw kyate thungnaw a pou cipaw ccahe a nyh tuh ccungccaw zapi kalan maeleihkuh zah, “Hungmou ka boei a hae?” a ci.
41005031	Te a zuitu`ae nynh, “Ccungccaw zapi nynh phang ae lungnuaku`ae paw mang na muih pite, ‘Hungmou yn hae?’ na ci,” a cipya`ae.
41005032	Te kha-e a cyih paw kha muih khylan Jesu nynh a pepan khe a do.
41005033	Thuasalama nopinung nynh a kya acyikuh paw kha nyte rih zah thyngkute Jesu kalan khe cceih zah a malang khe bakhung zah acyikuh paw balyn kha hmerarihlan a hopya.
41005034	Te Jesu nynh, “Ka ccanung na zynnaw nynh phe ae dansah vae, daebabilan la cceih lah na ccinaw kyate dan ccavae,” a cipya.
41005035	Tuhte a ho cciamang lyakhe, sinakok uktupaw inn kyate ccungccaw yn thua zah, “Na ccanung kha phe chih vae, pawccemou Ccangpatupaw hynh vawsaw na pya ry ung?” cite sinakok uktu kha a cipya.
41005036	Tuh-e bya kha Jesu nynh ccahe a thae tuh sinakok uktupaw kha, “Rih nan, zyn kyalya zyn,” a cipya.
41005037	Te Jesu nynh Piter, James te James neitaw Johan laelan hung ccungccaw sanmah amaw zuibua lan ua khyh`ae.
41005038	Te sinakok uktupaw inn lang he a thua tuh siarisiarae um`ae paw, te thawte a rah`ae paw te a khui`ae paw kha a muih.
41005039	Te a lungkhu lang tee zah minmin kha, “Pawccemou siarisiarae na um oh zah na raw oh? Imohnung tuh chih khyh, thuasalama a ih,” a cipya`ae.
41005040	Te minmin nynh saryate a nuinse`ae. Thuasalama minmin balyn kha he a pousah`ae koute imohnung a paaw te a nung, te amaw ryte umkheih`ae paw ry imohnung a inaw langkhe a tee`ae.
41005041	Te imohnung kha a kuih te kyng zah, “Talitha, kumi,” cite a hopya; tuh-e asuilan tuh, “Imohnung taraw, thokuh kae cipya,” cipaw nynh thua.
41005042	Te vaekheihmawte imohnung tuh thokuh zah a cceih, pawccecize aning tuh kum haw laening acih vae paw nynh thua. Te minmin tuh myaryasangkae mih ngaeangthua.
41005043	Te kha-e kong kha hung sanmah a nysah khyh nawlan`ae minmin kha tyntetyn lang byatawsya`ae; te kha-e nung a ae lan ccangkhakheit pya oh cite a hopya`ae.
41006001	Te Jesu tuh tuin kyate cceih zah amaw a khua lang a thua, te a zuitu`ae nynh amaw kha a zui`ae.
41006002	Te Sabbath nin he a thua tuh sinakok kya a ccangpya`ae, te a thae`ae paw ccungccaw patae tuh mih ngaeangthua zah, “E uccaw`ae hynh e paw nynh paw kyate mou a mue? Aning nynh a mue paw e hawnaw tuh pawtecihpaw hawnaw mou? Hynhcih athungpaw ryalaw`ae heize a kuih te a cyi kho rei!
41006003	E paw tuh Meri Ccapaw, lehccamapaw, James, Joses, Judah te Simon mih upaw kha thua khyh tou? Te a ccia`ae tuh aening ryte e kya a um`ae paw kha thua khyh tou?” cite a ho`ae. Te minmin tuh a kya mih lungroh.
41006004	Thuasalama Jesu nynh, “Profeh lukheit tuh amaw a ram kya, amaw vaeccaw`ae laku te amaw innbyn kya holeite tuh sawtua leite um khyh`ae,” a cipya`ae.
41006005	Te tuin kya ngeccih`ae abang tungvaw a kuih khang zah a dansah`ae paw laelan athungpaw ryalaw lah kho vae khyh.
41006006	Te a zyn leinaw`ae keiccu Jesu a ngaeangthua. Te tuin pepan e khua`ae kalan cceih zah a ccangpya`ae.
41006007	Te zuitu luhaw laening kha ko`ae zah luning luning ccite minmin kha a saw`ae; te athyaa leipaw muisaw`ae tungvaw thungnaw kha a pya`ae.
41006008	Te mih khuaccungnaw kya hoitang ccangkheit laelan pawpaw sanmah ccyngku lei lan; sohrae, sanlou phuku lei lan, phuabu kya phua sangku lei lan;
41006009	thuasalama phanah nawku lan, te angkiccua zung ning kiku lei lan kawpya`ae.
41006010	Te minmin kha, “Teitei hmin kya zemah inn innkheit lungkhu lang na tee vae oh ze, kha-e hmin kyate na pou makhia oh kha-e inn kyakhe la um oh.
41006011	Te hunghung zemah nanning kha innccung ae doih oh zah nae bya a ngae khyh`ae ze, tuin kyate he na pou oh te, minmin rawsetu ccaekia lang nae ccu kaw-e vuiping kha la pheihkuh oh. Byaccaccing kae hopya oh, byapia nin kya tuh-e khuapi hanlan laeze Sodom te Komorah khua hanlan ngaesang kho a um hua cih!” a cipya`ae.
41006012	Te minmin nynh cceih`ae zah ccungccaw`ae tuh ngaesiku lan accan cite phungho`ae.
41006013	Te minmin nynh raerangsaro patae dee`ae zah accihpaw patae kha chitui thuhpah`ae zah a dansah`ae.
41006014	Te Jesu tuh a min athaan keiccuze Herod Siapharan nynh amaw kong kha thae zah, “Baptisma pyatu Johan nynh a chih`ae paw kyate a thothui vae, tukeiccu nynh thungnaw`ae amaw kya alangku,” a ci.
41006015	Mingccang`ae nynh, “Elijah nynh thua,” a ci`ae. Te mingccang`ae nynh, “Profeh nynh thua, tukhyhze profeh lukheit hawte nynh thua,” a ci`ae.
41006016	Thuasalama Herod nynh he a thae tuh, “Aning tuh a lu ka paesah`ae paw Johan nynh thua, a chih`ae paw kyate phe a thothui vae,” a ci.
41006017	Pawccecize Herod nynh a neitapaw Filip zu, Herodia kha a zu lang phe a lawku keiccuze ccungccaw saw zah Johan kha kyngsahte khiisah`ae zah thung a sawsah`ae.
41006018	Pawccecize Johan nynh Herod kha, “Na neitapaw zu tuh na lawku lan ccan khyh,” cite phe a hopya vae.
41006019	Tukeiccu Herodia nynh Johan kha lung-umtungpah zah phe chia lan a ry; thuasalama theih kho khyh.
41006020	Pawccecize Johan tuh adingpaw te athyaapaw ccungccaw nynh thua cipaw kha Herod nynh nyh zah a raw a rih; te amaw kha a pangkhaw. Te a bya kha he a ngae vae ze, uccaw patae a rae; te a bya kha lungtuate a ngae.
41006021	Te Herod nynh a puinin kya a ccungccaw bapihua`ae, rhawbawi`ae te Galilee pee-e a lesae`ae paw elan loohdangnaw kha he a rae tuh Herodia hanlan ccyhhoy yn thua vae.
41006022	Herodia ccanung nynh tee zah he yn law tuh Herod te amaw ryte a dahungkheih`ae paw kha mih lungrythuasah`ae zah Herod nynh liaccanung kha, “Na ry paw miakaw yn ngiakuh lah kae pya cih,” a cipya.
41006023	Te, “Nae ngiakupaw miakaw kae pya cih, ka peenaw akhankuh cia heize kae pya cih,” cite kha-e nung kha byakinpyaku.
41006024	Te kha-e nung nynh toikuh zah a nung kha, “Pawmou ka ngiakuh cih?” cite a khia. Te a nung nynh, “Baptisma pyatu Johan a lu kha ngiakuh,” a cipya.
41006025	Te vaekheihmawte siapharan kalan rangsakute yn tee zah, “Baptisma pyatu Johan a lu kha pakephepaw te atumaw yn pya ci nynh ka ry,” cite a ngiaku.
41006026	Te siapharan tuh myaryasangkae a ngaethah, tuhzemah a byakinkupaw keiccu te amaw ryte a dahungkheih`ae paw keiccuze kha-e nung kha ei ry vae khyh.
41006027	Te siapharan nynh ccungccaw theihtu kha palou saw zah Johan lu thuakhae lan kaw a pya, te tuh-e paw nynh cceih zah thunginn kyakhe Johan lu kha a pae.
41006028	Te a lu kha pakephepaw kya yn ccyng zah liaccanung kha a pya; te liaccanung nynh kha-e kha a nung kalan a pya.
41006029	Te kha-e kong Johan zuitu`ae nynh he a thae`ae tuh oun cceih`ae zah a rhua kha laah`ae zah shaw kya a ccy`ae.
41006030	Te locceihtu`ae nynh Jesu kalan oun sueluakuh`ae zah a cyi`ae paw te a ccangpya`ae paw balyn kha a hopya`ae.
41006031	Te Jesu nynh minmin kha, “Nae makhaete rangpakaw lang rang oh lah sosoh hae-ung oh,” a cipya`ae; pawccecize a tee paw te a pou paw ccungccaw myarya lung`ae zah minmin tuh aenaw ccyh san hoi khyh`ae.
41006032	Te minmin tuh mih makhaete rangpakaw lang kohlung te phe a pou`ae.
41006033	Te ccungccaw`ae nynh minmin a pou`ae paw kha muih`ae zah amaw cipaw kha he nyh`ae tuh khua takyh kyate mih ccu te oun ccue`ae zah locceihtu`ae kha phe thoih`ae zah Jesu kalan pynkheihlan pung oun thua`ae.
41006034	Te Jesu nynh he pou zah ccungccaw zapi kha a muih`ae tuh minmin kha ngaethya-umsah`ae, pawccecize minmin tuh tuuringtu a hoi leipaw tuu`ae hawte athua`ae keiccu nynh thua; te minmin kha patae a ccangpya`ae.
41006035	Te khuazi lan he cih tuh, a zuitu`ae nynh a kalan oun cceih`ae zah, “E kya tuh rangkaw thua zah atu khua yn zi vae cih.
41006036	E ccungccaw`ae nynh hynh loukaw khua taraw`ae te khua`ae kalan cceih`ae sah lah mimaw elan sanlou a reku ccaw`ae minmin hynh saw`ae, pawccecize minmin tuh ae lanpaw hoi khyh`ae,” cite a hopya`ae.
41006037	Jesu nynh khung`ae zah, “Nanning nynh minmin kha ae lanpaw pya oh,” a ci. Te minmin nynh, “Kae cceih cih zah denari phuapia zaning mee sanlou kae re cih zah tetou minmin ae lan kae pya cih`ae?” cite a khung`ae.
41006038	Jesu nynh, “Sanlou hozeihmou na hoi oh? Cceih oh lah dotua oh,” a ci. Te minmin nynh he a nyh`ae te, “Sanlou phe pangaw te ngasaw zawning,” a ci`ae.
41006039	Te Jesu nynh ccungccaw`ae balyn kha lonua ahinpaw vawlan aphuphu te dahungsah lan minmin kha kaw a pya`ae.
41006040	Te ccungccaw`ae tuh zakheit phu, sungpangaw phu, cite aphuphu te a dahung`ae.
41006041	Te Jesu nynh sanlou phe pangaw te ngasaw zawning kha laah zah vaawran lang dothung zah hythua a pya, te sanlou`ae kha eih zah ccungccaw`ae malang nyapya lan a zuitu`ae kha a pya`ae, te ngasaw zawning kha minmin balyn pung a nee`ae.
41006042	Te ccungccaw`ae balyn tuh ae`ae zah phe byn`ae.
41006043	Te minmin nynh ngasaw te sanlou a eihpaw kha kee haw laening phe beih lang a khuin`ae.
41006044	Te sanlou a ae`ae paw tuh pise thungpangaw loukaw acih`ae.
41006045	Te Jesu nynh ccungccaw zapi a saw lya`ae khe, a zuitu`ae kha vaekheihte kohlung kya ccisakuh`ae zah khuraw lang-e Bethsaida khua lang amaw malang a cciasaty`ae.
41006046	Te minmin kha he a saw`ae koute Jesu tuh sawsang lan mua langkhe a cceih.
41006047	Te zete he a thua tuh kohlung tuh rili ngaelung kya um zah Jesu tuh a makhaete laerou kya nynh a um.
41006048	Te khisang nynh arawsekuh lante azaw keiccu zuitu`ae nynh thawte kohlung a zaw`ae paw kha a muih; te khuazi santari ccyhpalinaw loukaw khe minmin pe po ccia lan cite mih kalan rili vawlan khe a cceih.
41006049	Thuasalama minmin nynh rili vawlan a ccia paw kha he muih`ae tuh khozi nynh thua cite tua`ae zah raerae sia`ae.
41006050	Pawccecize minmin balyn nynh amaw kha muih`ae zah a rih`ae. Te Jesu nynh bya hopah kanmaw`ae zah minmin kha, “Nae thinphang nan sah! Kamaw nynh ka thua, rih nan oh,” a cipya`ae.
41006051	Te kohlung lungkhu lang minmin kalan khe kaebua zah khisang tuh phe adae; te minmin tuh ho kho um lei lan mih ngaeangthua zah mih khuaruaru.
41006052	Pawccecize mih thinlung akhung keiccuze sanlou kya a langsakupaw kha minmin nynh thaethya khyh`ae.
41006053	Te minmin tuh khuraw he zua`ae te, Kenesaret ram lungkhu lang thua`ae zah varan langkhe kohlung kha a thadynsah`ae.
41006054	Te kohlung kyate he oun pou`ae tuh ccungccaw`ae nynh amaw kha taloi a ny`ae.
41006055	Te tuin pepan ram balyn po ccue`ae zah Jesu a um cite a thaenaw`ae langkhe ngeccih`ae kha iphae te a puih`ae.
41006056	Te Jesu a teenaw khua`ae, khuapi`ae te khua taraw lang ngeccih`ae kha kungkunaw hmin kya nung`ae zah minmin nynh a boei dung sankaw kha a hae ccaw`ae cite amaw kha a ngia`ae; te kha-e a hae paw miakaw tuh a dan`ae.
41007001	Oute Farasi`ae te Jerusalem kyate oun cceih`ae paw kawbya ccangpatu`ae abang tuh Jesu kalan pynkheihlan oun thua`ae.
41007002	Jesu zuitu`ae abang nynh anungsikuhpaw athua paw, kuih singku leite sanlou a ae`ae paw kha he muih`ae tuh mih seinaw a muihpya`ae.
41007003	Pawccecize langmaw-e piccang`ae phung zuite Farasi`ae te Jew`ae balyn tuh mih kuih singku leite tuh ae khyh`ae.
41007004	Te kungkunaw hmin kyate oun ki`ae vae ze, a singku khyh`ae ze ae khyh`ae. Te banang`ae singpaw, ang`ae singpaw, sohin angphe`ae singpaw, te dahungnawpaw singpaw tahawpaw a zui`ae paw ccangpaw patae a um.
41007005	Oute Farasi`ae te kawbya ccangpatu`ae nynh, “Pawccemou na zuitu`ae nynh langmaw-e piccang`ae phung thyhte zui leite kuih singku leite sanlou a ae`ae?” cite Jesu kha a khia`ae.
41007006	Jesu nynh khung`ae zah, “Thyaruh`ae nanning konglang Isaiah nynh hmerarihlan a hosya vae; ‘E ccungccaw`ae nynh mih mung te kamaw kha saw oun tua`ae, thuasalama mih thinlung tuh kamaw kyate asawkuh.
41007007	Ccungccaw`ae kya-e kawpyapaw kha doctrine lang ccangpyate kamaw kha accakaepaw kya oun beik`ae,’ cite azeiku hawte nynh thua.
41007008	“Pawccecize nanning nynh Pachia kawpyapaw kha na vua oh zah ang`ae, banang`ae singpaw ccungccaw`ae phung kha na zui oh zah khahtahawpaw ccangpaw patae kha na cyi oh,” a cipya`ae.
41007009	Te Jesu nynh minmin kha, “Naemaw nae phung na zui nawlan oh, Pachia kawpyapaw kha phe na vua ccaccing oh.
41007010	Pawccecize Mawsi nynh, ‘Na paaw te na nung kha sawtua’; te, ‘Hunghung zemah paaw, tukhyhze nung thyalah paw tuh chia thua sah,’ a ci.
41007011	Thuasalama nanning nynh, ‘Ccungccaw lukheit nynh a paaw, tukhyhze a nung kha, “Kamaw liate na mue lanpaw bawngnaw tuh Korban nynh thua,” a ci,’ lanze, (tuh-e tuh Pachia hanlan lasung cipaw nynh thua),
41007012	kha-e paw kha a paaw hanlan, tukhyhze a nung hanlan pawsang mah na cyisah vae khyh oh.
41007013	Tuhcihte po na lawku oh paw nae phung liate Pachia bya kha pawlang um lei lan na rae oh; te nanning nynh khahtahawpaw patae na cyi oh,” a cipya`ae.
41007014	Te Jesu nynh ccungccaw`ae balyn kha a kalan ko`ae zah minmin kha, “Lu raveih nynh ka bya hynh ngae oh lah thaethya oh:
41007015	Ccungccaw a nungsisakuh khopaw atolang kyate ccungccaw lungkhu lang a tee paw pawsang um khyh; thuasalama ccungccaw lungkhu kyate a pou paw uccaw`ae nynh ccungccaw kha a nungsisaku kho.
41007016	Thae nawlan nakaring a hoi paw ccungccaw tuh thae sah,” a cipya`ae.
41007017	Te ccungccaw zapi kyate inn lungkhu lang he a tee tuh, a zuitu`ae nynh tousenaw phungpaw kong kha a khia`ae.
41007018	Te Jesu nynh, “Nanning so thaethya leite tou na umbua oh? Atolang kyate ccungccaw lungkhu lang a tee paw pawpaw uccaw nynh mah ccungccaw tuh thusah kho khyh cipaw na thaethya khyh oh tou?
41007019	Pawccemacize atolang e tuh a thinlung lungkhu lang tee khyh, thuasalama vue lungkhu lang nynh a tee; te aepaw balyn kha thyaasah zah ia-inn lungkhu lang po a cceih cipaw kha na nyh khyh oh tou?” cite a hopya`ae.
41007020	Te Jesu nynh, “Ccungccaw lungkhu kyate a pou paw nynh ccungccaw tuh a nungsisaku.
41007021	Pawccecize ahoy leipaw tuanaw, milae zu seikhaenaw, ohhuakunaw, ccungccaw chianaw,
41007022	runaw, karangkunaw, hoyleinaw, lingnaw, nungsikunaw, seirynaw mitdae, thethyahonaw, tansakunaw, ngaeenaw`ae tuh ccungccaw thinlung lungkhu kyate nynh oun pou.
41007023	E ahoy leipaw uccaw`ae balyn tuh lungkhu lante oun pou zah ccungccaw a nungsisaku,” a ci.
41007024	Te Jesu tuh tuin kyate thokuh zah Tai te Sidon ram lang a cceih. Te inn innkheit lungkhu lang a tee paw kha hung ccungccaw san nysah ry khyh; thuasalama thurukuh kho khyh.
41007025	Pawccecize athyaa leipaw muisaw a hoi paw liaccaw taraw a nung nynh Jesu kong thae zah a kalan oun cceih zah a ccu leihpaw khe a bakhung.
41007026	Nopinung tuh Greek nung, Siria Finisia ram kya a pui nung nynh thua; te a ccanung kyate raerangsaro kha a deepya ccaw cite Jesu kha banban a ngia.
41007027	Thuasalama Jesu nynh, “Ccaaw`ae masaty bynhin`ae sah; pawccecize ccaaw`ae looh kha law lan zah ui taraw`ae vuapya lan ccan khyh,” a cipya.
41007028	Te nopinung nynh, “Athua, Bawipaw; tuhzemah ccaaw`ae nynh a hei`ae paw loohmoi kha ui`ae nynh ccaboi kaw te leih a ae`ae,” cite a ci.
41007029	Te Jesu nynh, “E na hopaw na bya keiccu la cceih ccavae, na ccanung kyate raerangsaro phe a pou vae,” a cipya.
41007030	Te tuh-e nung nynh a inn lang he a thua tuh, raerangsaro phe a pou paw te a ccanung tuh ikhung vawlan a i paw kha a muih.
41007031	Te Tai te Sidon ram kyate bua pou zah Jesu tuh Dekapolis ram kya po a cceih, te Galilee Rili lang a thua.
41007032	Te ccungccaw`ae nynh a nawpang zah bya a ho kho leipaw ccungccapaw kha a kalan oun cciakhae`ae zah a tungvaw khe a kuih khang lan a ngia`ae.
41007033	Te Jesu nynh kha-e paw kha ccungccaw zapi kyate toikhaekuh zah a kuihdung kha a nakaring lungkhu lang a pu, te a tuinthoi zah a lae kha a tungpya.
41007034	Te vaawran lang dothung zah a hy puin a saw; te kha-e paw kha, “Effatha,” a cipya. Asuilan tuh, “Ua ccavae sah,” cipaw nynh thua.
41007035	Te vaekheihmawte a nakaring ua zah a laezan ne zah ccaepapeih lang bya a ho vae.
41007036	Te Jesu nynh minmin kha kha-e kong hung ccungccaw san a hopya khyh nawlan`ae bya a tawsya`ae; thuasalama minmin kha ho lei lan bya houh taw`ae zemah minmin nynh houh a phy paleih`ae.
41007037	Te ho kho um lei lan mih ngaeangthua zah, “Aning nynh pawpaw balyn kou hoy lang a rae; a nawpangpaw naw phe thaesah zah bya ho kho leipaw bya phe a hosah kho,” a ci`ae.
41008001	Tuin nin`ae kya, ccungccaw tuh myarya lung`ae zah ae lanpaw pawsang hoi khyh`ae, Jesu nynh a zuitu`ae kha a kalan ko`ae zah minmin kha,
41008002	“Ccungccaw zapi hynh ngaethya ka umsah`ae, pawccemacize minmin tuh kamaw ryte atu nin thung po um vae`ae zah, ae lanpaw hoi khyh`ae.
41008003	Te ae leite mimaw inn lang ka saw`ae ze laanpi kya phe baw cih`ae, pawccecize minmin lakuze abang tuh asawnaw langte oun thua`ae paw nynh thua,” a cipya`ae.
41008004	Te a zuitu`ae nynh amaw kha, “E rangkaw kyahin hynh-e ccungccaw`ae hynh pawtemou ccungccaw lukheit nynh sanlou phe byn lan`ae a dang kho cih?” cite a khung`ae.
41008005	Te Jesu nynh, “Sanlou phe hozeihmou na hoi oh?” cite khia`ae zah minmin nynh, “Phe sari,” a ci`ae.
41008006	Te ccungccaw zapi`ae kha lae vawlan dahung lan kaw a pya`ae; te sanlou phe sari kha laah zah lungtuabya a ho koute sanlou kha eih zah mih malang nyapya lan a zuitu`ae kha a pya`ae; te minmin nynh ccungccaw`ae malang a nyapya`ae.
41008007	Te minmin tuh ngasaw taraw mah ccapyh hoi`ae zah hythua a pya koute mih malang nyapya lan a hopya`ae.
41008008	Te minmin tuh ae`ae zah phe a byn`ae, te a eihpaw alaepaw kha khuin`ae zah alepaw kee kaw sari acih.
41008009	Te a ae`ae paw ccungccaw tuh thungpali loukaw acih; oute minmin kha a saw`ae.
41008010	Te vaekheihmawte a zuitu`ae ryte kohlung lungkhu lang tee`ae zah Dalmanutha ram lang a thua`ae.
41008011	Te Farasi`ae tuh oun pou`ae zah Jesu ryte bya eikuh`ae zah amaw kha syntaw khylan vaawran kyate muihsanaw a ngia`ae.
41008012	Te a muisaw kya a hy puin saw zah, “Pawccepei e ciihan nynh muihsanaw hynh a ccung? Byaccaccing kae hopya oh, e ciihan kalan pawpaw muihsanaw sanmah pya thua lan khyh,” a ci.
41008013	Te minmin kha cciataw`ae zah kohlung lungkhu lang bua tee zah ccanglang khuraw lang a pou.
41008014	Atu zuitu`ae nynh sanlou phuku lan phe ning`ae zah kohlung kya minmin nynh sanlou ccangkheit laelan hoi vae khyh`ae.
41008015	Te Jesu nynh minmin kha, “Farasi`ae ransi te Herod ransi kha do oh lah raeringkuh oh,” cite byatawsya`ae.
41008016	Te minmin nynh, “Aening sanlou ah hoi khyh oh keiccu nynh e hynh a ho,” cite mimaw te mimaw kya a hoku`ae.
41008017	Te Jesu nynh kha-e kha he a nyh tuh minmin kha, “Sanlou na hoi khyh oh keiccuze, pawccemou tuhte na hoku oh? Na muihthya loh khyh oh tou? Na thaethya loh khyh oh tou? Nae thinlung tuh phang akhung ung tou?
41008018	Mit phang na hoi oh pite na muih khyh oh tou? Te nakaring phang na hoi oh pite na thae khyh oh tou? Te na syntaw vae khyh oh tou?
41008019	Ccungccaw thungpangaw hanlan sanlou phe pangaw ka ia lyakha, a eihpaw kee hozeihmou phe beih lang na khuin oh?” cite a khia`ae. Minmin nynh, “Kee haw laening,” a ci`ae.
41008020	“Te ccungccaw thungpali halan sanlou phe sari ka ia lyakha so, a eihpaw kha kee lepaw phe beih lante hozeihmou na khuin oh?” cite a khia`ae. Te minmin nynh, “Kee sari,” a ci`ae.
41008021	Te Jesu nynh, “Pawccemou e hynh na thaethya khyh oh?” a cipya`ae.
41008022	Te Jesu tuh Bethsaida lang a thua, te mitmohpaw kha a kalan oun cciakhae`ae zah khae paw kha a hae ccaw cite a ngia`ae.
41008023	Te mitmohpaw kha a kuih te kyng zah khua kyate a toikhaekuh koute a mit kha thoi zah a tungvaw a kuih he a khang te, ngaw na muih vae ta cite a khia.
41008024	Te aning nynh dothung zah, “Ccungccaw`ae thingku hawte a ccia`ae paw ka muih,” a ci.
41008025	Tuhkoute a kuih kha a mit tungvaw bua khang zah ngaw a dosah. Te aning tuh amaw thathyh lang phe dan zah ccungccaw miakaw kha ccaerarihlan a muih vae.
41008026	Te Jesu nynh, “Khua lungkhu lang la tee nan, e hynh khua lungkhu hung sanmah la hopah nan,” cite hopah zah a inn lang a saw.
41008027	Te Jesu tuh a zuitu`ae ryte Sisaria Filipi khua`ae kalan cceih`ae zah laanpi kyakhe a zuitu`ae kha, “Ccungccaw`ae nynh kae hynh hung oun ci`ae mou?” cite a khia`ae.
41008028	Te minmin nynh, “Abang nynh baptisma pyatu Johan ae ci`ae; abang nynh Elijah ae ci`ae; te mingccang`ae nynh profeh lukhakheit ae ci`ae,” cite a khung`ae.
41008029	Te Jesu nynh minmin kha, “Thuasalama nanning nynh so kae hynh hung nae ci oh mou?” cite a khia`ae. Te Piter nynh, “Nang tuh Kri nynh na thua,” a ci.
41008030	Te Jesu nynh amaw kong kha hung sanmah na hopah lan khyh oh cite minmin kha tyntetyn lang bya a taw`ae.
41008031	Te Ccungccaw Ccapaw tuh uccaw patae yn teing hahe cih zah piccang`ae te alepaw ranpibawi`ae te kawbya ccangpatu`ae nynh oun vua cih`ae zah chia athua cih, te nin thungnaw kya yn thothui cih cipaw zuitu`ae ccangpyapaw kha a tho vae.
41008032	Te kha-e bya kha ccaerarihlan a ho. Te Piter nynh amaw kha cciakhae zah a pe vae.
41008033	Thuasalama Jesu nynh maeleihkuh zah a zuitu`ae kha dote, Piter kha, “Setan, ka nuhlang thungkuh! Pawccecize nang tuh Pachia uccaw`ae kha na peki khyh, thuasalama ccungccaw uccaw`ae kha nynh na peki,” ci zah a pe.
41008034	Te a zuitu`ae ryte ccungccaw`ae kha ko`ae zah minmin kha, “Hunghung zemah kamaw yn zui ry lan thua ze, amaw te amaw kha yn vuakuh sah lah a vaelantung kha puihkuh sah, te kamaw yn zui sah.
41008035	Pawccecize hunghung zemah a hiinnaw a khumkuh ry paw tuh a hiinnaw kha a shung cih; thuasalama hunghung zemah kamaw te thehoypaw keiccuze a hiinnaw a shung paw tuh a hiinnaw kha a khumkuh cih.
41008036	Pawccecize ccungccaw lukheit nynh laephipi hynh khaleih a mue zeso a hiinnaw-muisaw a shung lanze a hanlan pawmou athane?
41008037	Tukhyhze a hiinnawmuisaw te rulae nawlan ccungccaw nynh pawmou a pya cih?
41008038	Tukeiccu ohhuakuh zah a seipaw hynh-e ciihan kya hunghung zemah kamaw te ka bya kha mae yn thyakhae paw tuh Ccungccaw Ccapaw nynh mah a Paaw phu-enaw kya athyaapaw vaaw ccungccaw`ae ryte he oun rung vae ze kha-e paw kha maethyakhae ru cih,” a cipya`ae.
41009001	Te Jesu nynh minmin kha, “Byaccaccing kae hopya oh, thungnaw ryte yn thua paw Pachia peenaw kha a muih`ae cia chinaw a tytua cih lei`ae paw, ccungccaw abang e kya a um`ae,” a cipya`ae.
41009002	Te nin taruh acih koute Jesu nynh Piter, James te Johan kha hoei`ae zah ahangpaw mua lang mih makhaete a cciakhae`ae; te minmin malang Jesu tuh a muinsan rulaekuh.
41009003	Te a uccaw tuh phaephae ah zah vuiraw hawte myarya araw; tuh-e hawte laephi vawlan hung uccawsuh paw nynh sanmah rawsah kho lan khyh.
41009004	Te Elijah te Mawsi tuh minmin kya oun langkuh`ae zah Jesu ryte byahokuh`ae.
41009005	Te Piter nynh tho zah Jesu kha, “Rabbi, e kya um paw tuh kaening elan ahoy; te bu ccangthung kae sak; nang na hanlan ccangkheit, Mawsi hanlan ccangkheit, te Elijah hanlan ccangkheit,” a cipya.
41009006	Minmin tuh myarya a ri`ae keiccuze paw nynh ho lan cipaw Piter nynh a ny khyh keiccu nynh tuhte a ho.
41009007	Te maeking yn zi zah minmin kha pung a khung`ae, te, “E paw tuh ka sungsahpaw ka Ccapaw nynh thua, amaw bya kha la ngae oh,” cite maeking kyate roi yn ccae.
41009008	Te vaekheihmawte minmin nynh mih pepan he a do`ae tuh, mimaw ryte Jesu laelan hung sanmah muih vae khyh`ae.
41009009	Te minmin mua kyate he oun rungbung`ae tuh, Ccungccaw Ccapaw tuh a chih`ae paw kyate a thothui mawlaezung minmin nynh a muih`ae paw kha hung sanmah a hopya khyh nawlan`ae minmin kha kawpya`ae.
41009010	Te minmin nynh a chih`ae paw kyate thothuinaw cipaw tuh pawmou a hory cite mimaw te mimaw kha khiakuh`ae zah kha-e a hopaw bya kha mimaw kya a ccykeku`ae.
41009011	Te minmin nynh, “Pawccemou kawbya ccangpatu`ae nynh Elijah tuh masaty yn thua cih a ci`ae?” cite amaw kha a khia`ae.
41009012	Te Jesu nynh khung`ae zah, “Elijah tuh masaty yn thua ccaccing cih zah pawpaw balyn kha yn nungthui cih; te aning tuh patae a teing cih zah pawlangria lan khyh`ae cite Ccungccaw Ccapaw kong azeikuh paw hynh pawte athua?
41009013	Thuasalama nanning kae hopya oh, Elijah tuh phe a thua ccaccing vae; te amaw kong kha azeikuh thyhte ccungccaw`ae nynh a cyi ry`ae hawte a tungvaw phe a cyi vae`ae,” cite a hopya`ae.
41009014	Te zuitu`ae kalan he a thua tuh ccungccaw zapi pi nynh minmin kha phang a koih`ae paw te kawbya ccangpatu`ae ryte bya eiku`ae paw kha a muih.
41009015	Te ccungccaw`ae balyn nynh amaw kha ccahe a muih`ae tuh myarya mih ngaeangthua zah a kalan ccue`ae zah amaw kha bya a beih`ae.
41009016	Te Jesu nynh kawbya ccangpatu`ae kha, “Minmin ryte pawmou na eiku oh?” cite a khia`ae.
41009017	Te ccungccaw zapi lakuze lukheitpaw nynh khung zah, “Ccangpatu, bya ho leipaw muisaw abahkuhpaw ka ccapaw kha na kalan kae cciakhae.
41009018	Te a bahkunaw kya miakaw aning kha laephi kya zianah zah a khalang kyate a taraphue a pou, a hawzy zah karae aho; tuh-e muisaw a dee ccaw`ae cite na zuitu`ae ka hopah`ae zah dee kho khyh`ae,” cite a hopya.
41009019	Te Jesu nynh khung zah, “Pou zyn lei`ae ciihan, hohse cia mou nae kya ka um ung cih? Hohse cia mou kae ngaesangpah ung cih oh? Imohpaw kha ka kalan oun cciakhae oh,” a ci.
41009020	Te minmin nynh imohpaw kha a kalan cciakhae`ae. Te tuh-e paw nynh amaw kha he a muih tuh vaekheihmawte muisaw nynh karaehosah zah laephi kalan a khuliakuh, te a taraphue thua lante laephi kya a toukuh.
41009021	Te Jesu nynh imohpaw a paaw kha, “Hynhte a cyi paw hohsemou saw vae?” cite a khia. Te aning nynh, “A imua lya mawte a cyih vae.
41009022	Imohpaw hynh ro khylan maee lungkhu lang te tui lungkhu lang pei a phungsaku. Thuasalama na cyi kho lanze kaening hynh thaw oun ccih lah oun bawng,” a ci.
41009023	Jesu nynh, “Na zyn ngan lanze, a zyn paw ccungccaw hanlan pawpaw balyn tuh athua kho,” a cipya.
41009024	Te imohpaw a paaw tuh vaekheihmawte sia zah mitphi ryte, “Bawipaw, ka zyn, ka zyn leinaw nang nynh yn bawng,” a cipya.
41009025	Ccungccaw`ae nynh pynkheihlan oun ccue`ae paw kha Jesu nynh he a muih tuh, “Nawpang zah bya ho leipaw muisaw, imohpaw kyate pou lah bua tee nan vae, nang kha kaw kae pya!” cipah zah tuh-e ahoy leipaw muisaw kha a pe.
41009026	Te muisaw tuh raerae sia zah imohpaw kha karaehosah zah a kyate phe a pou; imohpaw tuh achihpaw hawte thua zah ccungccaw patae nynh, “Phe chih vae,” a ci`ae.
41009027	Thuasalama Jesu nynh a kuih te kyng zah a tho; te aning tuh po a tho.
41009028	Te inn lungkhu lang he a tee tuh a zuitu`ae nynh, “Pawccemou kaening nynh amaw kha kae dee kho khyh,” cite mih makhaete a khia`ae.
41009029	Te Jesu nynh, “Hynhtahawpaw tuh sawsangnaw te, looh-aesungnaw te rou nynh dee kho athua,” a cipya`ae.
41009030	Te minmin tuh tuin kyate pou`ae zah Galilee pe po a ccia`ae paw kha Jesu nynh hung sanmah nysah ry khyh.
41009031	Pawccecize, “Ccungccaw Ccapaw tuh ccungccaw`ae kuih lungkhu lang oun ah cih`ae zah oun theih cih`ae; te a theih`ae koute nin thungnaw kya thothui cih,” cite a zuitu`ae kha ccangpah`ae zah a hopya`ae.
41009032	Tuh-e a hopaw kha minmin nynh a thaethya khyh`ae zemah amaw kha khia lan phe a rih`ae.
41009033	Te Jesu tuh Kapernaum khua khe thua zah inn lungkhu a um lyakhe minmin kha, “Laanpi kya kha naemaw te naemaw pawmou na eiku oh?” cite a khia`ae.
41009034	Thuasalama minmin tuh yccae khyh`ae; pawccecize minmin nynh laanpi khe mimaw lakuze hungmou alehua cih cipaw kha a eikuh`ae.
41009035	Te Jesu tuh dahung zah luhaw laening kha ko`ae zah, “Lukhakheit nynh laanmasue lang athua ry ze, nyathyakou lang athua cih zah ccungccaw balyn ryalawpatu lang athua cih,” a cipya`ae.
41009036	Te imua taraw kha laah zah minmin laku khe a nung; te a kuih kya dua zah minmin kha,
41009037	“Hunghung zemah ka min liate hynhtahawpaw imua`ae lukheit kha a lehkhan paw tuh kamaw kha oun lehkhan paw nynh thua; te hunghung zemah kamaw oun lehkhan paw tuh kamaw kyalya oun lehkhan paw thua khyh, thuasalama kamaw yn sawtupaw kha mah lehkhan paw nynh thua,” cite a hopya`ae.
41009038	Te Johan nynh, “Ccangpatu, kaening oun zui leipaw lukheitpaw nynh na min te raerangsaro`ae a dee paw kha kae muih; te kaening oun zui khyh keiccu amaw kha kae khee,” cite Jesu kha a hopya.
41009039	Thuasalama Jesu nynh, “Tuh-e paw kha khee nan oh, pawccecize kamaw min liate athungpaw ryalaw a lah paw nynh tuh kamaw kha taloi thethya oun ho kho lanpaw hung san um khyh.
41009040	Pawccecize aening oun rawse leipaw tuh aening kalan a pang paw nynh thua.
41009041	Pawccecize nanning tuh Kri kya-e na thua oh keiccuze, hunghung zemah ka min liate nia lanpaw tui banang nangkheit ae pya oh paw tuh, byaccaccing kae hopya oh, tuh-e paw tuh a ryalaw mee shung lan khyh.
41009042	“Te hunghung zemah kamaw oun zyn paw e imua taraw lukhakheit kha a maeleihsakuh paw ccungccaw tuh a nging kyakhe mianawpaw lung ccangkheit kha sae`ae sah lah rili lungkhu lang vua lanze a hanlan ahoyhua.
41009043	Te na kuih nynh ae seisah ze, kha-e kha thoh tya. Kuih ccangning hoite achih kho leipaw hell maee lungkhu lang ccia lanpaw lae tuh kuihccung te hiinnaw lungkhu lang tee lanpaw kha na hanlan ahoyhua.
41009044	“ ‘Tuin kya tuh zangpaw chih khyh zah maee mah chih khyh.’
41009045	“Te na ccu nynh ae seisah ze, kha-e kha thoh tya; ccu ccangning hoite achih kho leipaw hell maee lungkhu lang vuaku lanpaw lae tuh ccukhoute hiinnaw lungkhu lang tee lanpaw kha na hanlan ahoyhua.
41009046	“ ‘Tuin kya tuh zangpaw chih khyh zah maee mah chih khyh.’
41009047	Te na mit nynh ae seisah ze, kha-e kha poh khoi; mit ccangning hoite hell maee lungkhu lang vuaku lanpaw lae tuh mit ccangkheit te Pachia peenaw lungkhu lang tee lanpaw kha na hanlan ahoyhua.
41009048	Tuin kya tuh zangpaw chih khyh zah maee mah chih khyh.
41009049	“Pawccecize ccungccaw miakaw kha maeeloi phing athua cih, te silawnawpaw miakaw kha loi phing athua cih.
41009050	“Loi tuh ahoy, thuasalama loi nynh a e paw kha phe a zosah ze, pawtemou na esah kho ung cih oh? Naemaw kyakhe loi hoi oh, te lukheit te lukheit ccawkuh oh,” cite a hopya`ae.
41010001	Te tuin kyate Jesu tuh thokuh zah Jordan vaw khuraw langkhe cceih zah Judah ram akin langkhe a thua; te ccungccaw`ae nynh a kalan bua oun sueluakuh`ae zah leih a cyimae hawte minmin kha bua a ccangpya`ae.
41010002	Te Farasi`ae nynh a kalan oun thua`ae zah amaw kha syntaw khylan, “Pise lukheit nynh a zu kha mya lan kawbya nynh ua tou?” cite amaw kha a khia`ae.
41010003	Te Jesu nynh, “Mawsi nynh pawtemou kawbya ae pya oh?” cite a khung`ae.
41010004	Te minmin nynh, “Mawsi nynh myakunaw ccaw zei lan zah mya lan a ua,” cite a khung`ae.
41010005	Te Jesu nynh khung`ae zah, “Nae thinlung akhung keiccu nynh e kawpyapaw hynh a zei.
41010006	Thuasalama raenaw athotakaw lya tuh Pachia nynh minmin kha pise te nopi nynh a rae.
41010007	Hynh-e keiccuze pise nynh a paaw te a nung kha a cciataw cih zah a zu te a umkheih cih`ae;
41010008	te minmin luning tuh ngesaw pyn kheit lang tang cih`ae; tukeiccu minmin tuh luning thua vae khyh`ae, thuasalama ngesaw pyn kheit nynh thua vae`ae.
41010009	Tukeiccu Pachia nynh pynkheihlan a suelua vae paw kha hung ccungccaw nynh sanmah phia nan sah,” a ci.
41010010	Te inn lungkhu khe a zuitu`ae nynh kha-e kong kha bua a khia`ae.
41010011	Te Jesu nynh minmin kha, “Hunghung zemah a zu maah zah ccangpaw zu a hoi paw tuh nopi ccangpaw kha a seikhaepaw nynh thua.
41010012	Te nopinung nynh a vawpaw maah zah ccangpaw vawpaw a hoi ze pise ccangpaw kha a seikhaepaw nynh thua,” a cipya`ae.
41010013	Te Jesu nynh a kuih te a hae ccaw`ae cite imua`ae kha a kalan oun cciakhae`ae; te a zuitu`ae nynh oun cciakhaetu`ae kha a pe`ae.
41010014	Thuasalama Jesu nynh he a muih tuh a thinria zah minmin kha, “Imua taraw`ae kha ka kalan oun cceih`ae sah, kang nan oh; pawccecize Pachia peenaw tuh khatahaw`ae paw elan nynh thua.
41010015	Byaccaccing kae hopya oh, hunghung zemah Pachia peenaw kha imua taraw hawte a lawku khyh lanze, tuh-e peenaw lungkhu lang tee lan khyh,” a cipya`ae.
41010016	Te imua`ae kha a dua`ae, a kuih kha mih tungvaw khang zah hythua a pya`ae.
41010017	Te laanpi kya a ccia lya, lukheitpaw nynh a kalan yn ccue zah a malang ccukharutungte, “Ccangpatu hoypaw, zungzae hiinnaw rho ka ccou nawlan pawmou ka cyih cih?” cite amaw kha a khia.
41010018	Te Jesu nynh, “Pawccemou kamaw hynh ahoypaw cite nae ko? Pachia lukheit laelan ahoypaw hung sanmah um khyh.
41010019	Kawpyapaw`ae kha na ny: ‘Milae zu seikhae nan, ccungccaw theih nan, ruh nan, ahme leipaw ccaekia lang tang nan, ccungccaw hyngpah nan, na paaw te na nung sawtua,’ cipaw kha,” a cipya.
41010020	Te aning nynh khung zah, “Ccangpatu, tuh-e`ae balyn tuh ka ngawphue lya mawte phe ka zui vae,” a cipya.
41010021	Oute Jesu nynh kha-e paw kha sungsah zah dobiate, “Nang tuh ccangkheit na bou ung; la cceih lah na hoi paw miakaw kha la zua lah ryachi`ae kha la pya`ae, te vaawran kya sisua na hoi cih; te rang lah vaelantung kha puihkuh lah kamaw yn zui,” a cipya.
41010022	Te aning tuh uccaw`ae patae a hoi paw athua keiccuze tuh-e bya kya a maesue hoy khyh zah ngaethyate po a cceih.
41010023	Te Jesu nynh a pepan khe do zah, “A hoirung`ae paw nynh Pachia peenaw lungkhu lang tee lanpaw tuh pawcihmou aru ngaw!” cite a zuitu`ae kha a hopya`ae.
41010024	Te a zuitu`ae tuh a bya kya mih ngaeangthua. Thuasalama Jesu nynh bua khung`ae zah minmin kha, “Ka ccaaw oh, hoirungnaw a doliakuh`ae paw hanlan Pachia peenaw lungkhu lang tee lanpaw tuh pawcihmou aru!
41010025	Mihoipaw nynh Pachia peenaw lungkhu lang a tee lanpaw lae tuh Kalauk nynh phynbang khu kya tee lan azoihua,” a cipya`ae.
41010026	Te minmin tuh myarya mih ngaeangthua zah mimaw te mimaw laku, “Tuhte lanze hungmou khumnaw a mue kho cih?” a ciku`ae.
41010027	Te Jesu nynh minmin kha do`ae zah, “Ccungccaw hanlan tuh thua kho khyh, thuasalama Pachia hanlan athua kho leipaw um khyh; pawccecize Pachia hanlan pawpaw balyn tuh athua kho,” a ci.
41010028	Oute Piter nynh tho zah amaw kha, “Dotua, kaening tuh pawpaw balyn phe kae cciataw zah namaw kae zui,” a cipya.
41010029	Te Jesu nynh khung zah, “Byaccaccing kae hopya oh, kamaw keiccu te thehoypaw keiccuze inn, uteno`ae, ccia`ae, paaw, tukhyhze nung, zu, ccaaw`ae, lei`ae a cciataw paw tuh,
41010030	atu hynh-e ccyh kya inn`ae, uteno`ae, ccia`ae, nung`ae, ccaaw`ae te lei`ae kha tuasakunaw ryte leih zakheit a mue cih; te bua yn thua lanpaw she kya zungzae hiinnaw kha a mue cih.
41010031	Thuasalama masaty e ccungccaw patae tuh nyathyakou e athua cih`ae zah nyathyakou e tuh masaty e athua cih`ae,” a ci.
41010032	Te minmin Jerusalem lang a cciathung lya`ae laanpi kyakhe, Jesu tuh mih malang a cceih; te minmin tuh mih ngaeangthua zah ribiate amaw kha a zui`ae. Te aning nynh luhaw laening kha bua cciakhae`ae zah amaw kya paw nynh yn cyikuh vae cih cipaw kha a hopya vae`ae:
41010033	“Dotua oh, aening tuh Jerusalem lang nynh ah cciathung oh; te Ccungccaw Ccapaw tuh alepaw ranpibawi`ae te kawbya ccangpatu`ae kalan ah athua cih; te minmin nynh chia lan seibe cih`ae zah Zenta`ae kalan a ah cih`ae;
41010034	te minmin nynh amaw kha a sarya cih`ae zah a bua cih`ae, te mih tuin te a thoi cih`ae zah a theih cih`ae; te nin thungnaw kya aning tuh bua a thothui cih,” a ci.
41010035	Te Zebedi ccaaw`ae James te Johan nynh amaw kalan oun thua`ae zah, “Ccangpatu, kaening nynh kae ngiakupaw nae cyipya nawlan kae ry,” cite a hopya`ae.
41010036	Te aning nynh, “Pawmou nae hanlan nae cyisah ry oh?” cite a khia`ae.
41010037	Minmin nynh, “Na phu-enaw kya lukheit na ranglang, te lukheit na voilang kae dahungbua nawlan oun ua,” a ci`ae.
41010038	Thuasalama Jesu nynh, “Nanning nynh paw nynh kae ngia cipaw na nyh khyh oh; ka nia paw banang kha na neih kho cih oh tou? Te baptisma ka in paw kha na in kho cih oh tou?” a cipya`ae.
41010039	Te minmin nynh, “Kae cyih kho cih,” a ci`ae. Te Jesu nynh minmin kha, “Ka nia paw banang kha na neihbua ccaccing cih oh; te baptisma ka innaw kya na in bua cih oh.
41010040	Thuasalama ka ranglang te ka voilang dahung lan pya lanpaw tuh ka kya-e thua khyh; thuasalama mih hanlan a paccynpya`ae paw rou nynh pya athua cih`ae,” a cipya`ae.
41010041	Te zuitu luhaw nynh kha-e kha he a thae`ae tuh James te Johan tungvaw myarya mih thinria.
41010042	Thuasalama Jesu nynh minmin kha ko`ae zah, “Zenta`ae tungvaw uktu`ae lang tua athua`ae paw nynh tuh mih bawithuanaw khate a uk`ae, te mih kya a lesae`ae paw nynh minmin tungvaw kawhoinaw a mang`ae cipaw na ny oh.
41010043	Thuasalama nanning laku tuhte thua lan khyh; thuasalama hunghung zemah nanning laku lesae a ry paw tuh nanning ryalawpatu athua cih.
41010044	Te nanning laku hunghung zemah lupihua lang a tang ry paw tuh ccungccaw balyn see lang a tang cih.
41010045	Pawccecize Ccungccaw Ccapaw hei nynh ryalawsahpyaku khylan yn thua khyh, thuasalama ming`ae kha ryalawpya khylan nynh yn thua, te ccungccaw patae sawkhawnaw hanlan a hiinnaw kha pyaku khylan nynh yn thua,” cite a hopya`ae.
41010046	Te minmin tuh Jeriko khua a thua`ae; te a zuitu`ae ry, ccungccaw pataepi ryte Jeriko kyate he a pou`ae tuh, Timae ccapaw mitmohpaw Bartimu tuh laanpi kin khe ccungccaw ngiakute a la dahung.
41010047	Te Nazareth paw Jesu cipaw he a thae tuh, “David Ccapaw Jesu, kae hynh ngaethya yn umsah,” cite thawte a sia.
41010048	Te ccungccaw patae nynh zya adae ccaw cite a raw`ae; thuasalama aning nynh, “David Ccapaw, kae hynh ngaethya yn umsah,” cite houh ccae lang a sia.
41010049	Te Jesu tuh zya dahang zah kha-e paw kha a kosah`ae. Te mitmohpaw kha ko`ae zah, “Na thawmuin sah, thokuh, nang kha ae ko,” cite a hopya`ae.
41010050	Te aning nynh a uccaw kha ccaring vuate, thokuh zah Jesu kya a thua.
41010051	Te Jesu nynh, “Na hanlan pawmou cyisah nae ry?” cite a khia. Mitmohpaw nynh, “Rabboni, ngawmuih nynh ka ry,” a cipya.
41010052	Te Jesu nynh, “La cceih ccavae, na zynnaw nynh phe ae dansah vae,” a cipya. Te vaekheihmawte ngawmuih zah laanpi kya Jesu kha a zui vae.
41011001	Te Jesu te a zuitu`ae nynh Jerusalem lang naekuh`ae zah, Oliv Mua leihpaw e Bethfake khua te Bethani khua khe he a thua`ae tuh a zuitu`ae luning kha Jesu nynh saw`ae zah,
41011002	“Nae malang um paw khua kalan la cceih oh lah kha-e lungkhu lang he na tee miakaw oh te, hung ccungccaw nynh san a cciku boi lei`ae paw lann taraw a khii`ae paw kha na la muih cih oh, kha-e kha oun supah oh lah oun cciakhae oh.
41011003	Te lukhakheit nynh, ‘Pawccemou khate na cyi oh?’ cite ae khia oh ze, ‘Bawipaw nynh a peki,’ cite la khung oh, te aning nynh kha-e kha hynhlang palou oun saw cih,” cite minmin kha a hopya`ae.
41011004	Te minmin tuh cceih`ae zah sakoih akhunglang laanpi atungkunaw kya a khii`ae paw lann taraw kha muih`ae zah a supya`ae.
41011005	Te tuin kya a thadyn`ae paw abang nynh minmin kha, “Pawccemou lann taraw kha na supya oh?” a ci`ae.
41011006	Te minmin nynh Jesu nynh kawpya`ae hawte a hopya`ae; te minmin nynh a cciasah`ae.
41011007	Te zuitu`ae nynh lann taraw kha Jesu kalan cciakhae`ae zah a tungvaw khe mih uccaw de`ae zah Jesu nynh a cciku.
41011008	Te ccungccaw patae nynh mih uccaw kha laanpi kya a phaepya`ae; te abang nynh anaw lungpaw thingnge`ae kha loi`ae zah laanpi kya a phaepya`ae.
41011009	Te malang cceih`ae paw te a zuikuh`ae paw nynh, “Hosanna! ‘BAWIPAW min te yn thua paw tuh hythuaccou sah!’
41011010	Bawipaw min te yn thua paw, ah paaw David peenaw tuh hythuaccou sah! Ahang huaccenaw kya Hosanna thuasah!” cite a sia`ae.
41011011	Te Jesu tuh Jerusalem lungkhu lang te tempal lungkhu lang a tee; te pawpaw balyn kha pung a do koute zete he athua tuh luhaw laening ryte Bethani khua lang a cceih`ae.
41011012	Te awkhualan Bethani khua te he a ki`ae tuh Jesu tuh a vuelaw.
41011013	Te anaw a sae paw thaeku ku kha asawpi te muih zah khe kya ccangkhakheit ka muihkuh cih vosi cite a ccianua; te he a thuanua tuh anaw`ae laelan pawsang muih vae khyh; pawccecize thaeku a thae ccyh thua loh khyh.
41011014	Te Jesu nynh, “Atu koute zungzae cia hung ccungccaw nynh sanmah na thae la ae nan vae sah,” cite thaeku ku kha a cipya, kha-e kha a zuite`ae nynh phe a thae`ae.
41011015	Te minmin tuh Jerusalem a thua`ae; te Jesu tuh tempal voidu lungkhu lang tee zah khe kya a zua`ae paw te a re`ae paw kha a dee`ae, te phuaru`ae paw ccaboi te valaele zua`ae paw tungkhung kha phya dawleihpya`ae.
41011016	Te tempal voidu lungkhu lang uccaw`ae teekhae lan hung ccungccaw sanmah ua khyh.
41011017	Te ccangpah`ae zah, “ ‘Ka inn tuh minphuin`ae balyn sawsangnaw inn cite ko athua cih,’ cite zeikuh khyh tou? Thuasalama nanning nynh miruh`ae karung lang phe na rae oh,” cite minmin kha a hopya`ae.
41011018	Te kawbya ccangpatu`ae te alepaw ranpibawi`ae nynh he a thae`ae tuh amaw kha pawcihtemou chia lan cipaw a ccung`ae; pawccecize minmin nynh amaw raw a rih`ae, pawccemacize ccungccaw balyn nynh a ccangpyanaw kya mih ngaeangthua.
41011019	Te zete he a thua tuh khua kyate phe a pou.
41011020	Te awkhua minmin nynh laanpi kya a ccia lya`ae, thaeku ku atharui kyate karae aroupaw kha a muih`ae.
41011021	Te Piter nynh liathui zah amaw kha, “Rabbi, dotua! Ccae na sah paw thaeku ku karae rou vae,” a cipya.
41011022	Te Jesu nynh khung zah, “Pachia kya zynnaw hoi oh.
41011023	Pawccecize byaccaccing kae hopya oh, hunghung zemah e mua kha, ‘Nang nuekuh lah rili lungkhu lang phungkuh,’ cipah zah lunghiinnaw hoi leite, a hopaw tuh acyikuh cih cite a zyn lanze, a ho hawte acyikuh cih.
41011024	Tukeiccu nanning kae hopya oh, na peki oh paw uccaw balyn kha sawsangnaw te he na ngia vae oh ze, kha-e kha kae mue vae cite zyn oh lah na mue cih oh.
41011025	Te sawsang te he na thadyn vae oh ze, lukhakheit kha ccangkhakheit seibe lanpaw na hoi oh ze la ngaethya oh; ou khate vaawran um paw nae Paaw nynh mah nae seinaw kha ae ngaethya cih oh.
41011026	Thuasalama na ngaethya khyh oh ze, vaawran um paw nae Paaw nynh mah nae seinaw kha ae ngaethya lan khyh oh,” cite a hopya`ae.
41011027	Te minmin tuh Jerusalem bua oun thua`ae. Te aning tempal voidu kya a ccia lyakhe, amaw kalan alepaw ranpibawi`ae te kawbya ccangpatu`ae, te piccang`ae oun thua`ae zah,
41011028	“Paw kawhoinaw te mou e uccaw`ae hynh na cyi? E uccaw`ae cyi lan hung nynh mou e kawhoinaw hynh nang ae pya?” cite a khia`ae.
41011029	Te Jesu nynh khung`ae zah, “Kae mah bya ccangkheit kae khia cih oh zah nae hopah cih oh, oute e uccaw`ae hynh paw kawhoinaw te nynh ka cyi cipaw kae hopah ru cih oh:
41011030	Johan kya-e baptisma hynh vaawran kyate tou yn thua? Tukhyhze ccungccaw`ae kyate tou? Yn hopya tua oh,” cite a khia`ae.
41011031	Te minmin tuh mimaw te mimaw hokuh`ae zah, “Aening nynh, ‘Vaawran kyate’ ah ci oh ze, aning nynh, ‘Tuhte lanze pawccemou amaw kha na zyn khyh oh’ yn ci cih.
41011032	Thuasalama ‘Ccungccaw`ae kyate’ ah ci oh ze-,” minmin nynh ccungccaw`ae raw kha a rih`ae; pawccecize ccungccaw balyn nynh Johan tuh profeh ccaccing cite a tua`ae paw nynh thua.
41011033	Te minmin nynh Jesu kha, “Kae nyh khyh,” a cipya`ae. Te Jesu nynh, “Kae mah paw kawhoinaw te nynh e uccaw`ae hynh ka cyi cipaw kae hopah lan khyh oh,” a cipya`ae.
41012001	Te Jesu nynh minmin kha tousenaw phungpaw te bya hopya`ae: “Ccungccapaw lukheit nynh misu khokhu a rae, te hohung po a sak lui, te misutui tuanawpaw nung nawlan akhu karyn zah buhang ccangkheit a sak, te misu khokhu kha misu ryalahtu`ae kalan hohsakuh`ae zah asawnaw ram lang phe a cceih.
41012002	Te misu thae lo ccyh kya aning nynh khokhu kya-e misu athae kha ahohtu misu ryalahtu`ae kyate ka mue ccaw cite misu ahohtu`ae kalan ryalahtu lukheit a saw.
41012003	Te minmin nynh kha-e paw kha kyng`ae zah bua`ae zah a kuih ccakaete a kisah`ae.
41012004	Te aning nynh minmin kalan ccangpaw ryalahtu kha bua a saw; te minmin nynh lung te deih`ae zah a lu kya vaemaw muesah`ae zah maethya te a kisah`ae.
41012005	Te aning nynh ccangpaw bua a saw; te minmin nynh phe a chia`ae; te ccangpaw patae kha mah abang kha bua`ae zah abang kha a chia`ae.
41012006	“Tukeiccu a sungsahpaw ccapaw lukheit kyalya hoi ung zah, ‘Minmin nynh ka ccapaw tuh sawtua cih`ae,’ ci zah nyathyakou tuh a ccapaw kha minmin kalan a saw.
41012007	“Thuasalama misu ryalahtu`ae nynh, ‘E paw tuh rhoccoutu nynh thua, rang oh, theih oh sih lah a rho uccaw tuh ah kya-e lang a tang ccaw,’ cite mimaw te mimaw kha a hoku`ae.
41012008	Te minmin nynh amaw kha kyng`ae zah phe a chia`ae, te misu khokhu atolang khe dae a vua`ae.
41012009	“Tukeiccu misu khokhu hoitupaw nynh pawtemou a cyi cih? Aning nynh yn thua cih zah misu ryalahtu`ae kha marya a roh cih zah misu khokhu kha mingccang`ae kalan nynh a pya cih.
41012010	Te, ‘Lung-inn saktu`ae nynh a nue`ae paw lung tuh aki lang-e abapi huapaw lung lang yn tang.
41012011	Hynh-e tuh BAWIPAW nynh a cyi paw thua zah e tuh aening mitmuihnaw kya ngaeang lan um paw nynh thua,’ cite azeikuh paw e Ccathyaa hynh na ria boi khyh oh tou?” a ci.
41012012	Te minmin nynh tousenaw phungpaw hynh kaening nynh yn honua cipaw a nyku`ae keiccuze amaw kha kyng lan cite a ccung`ae; thuasalama ccungccaw zapi raw a ri`ae keiccuze amaw kha phe cciataw`ae.
41012013	Te minmin nynh amaw bya ho paw kha kyngpya khylan Farasi`ae te Herod ccungccaw`ae abang kha amaw kalan a saw`ae.
41012014	Te minmin he thua`ae tuh amaw kha, “Ccangpatu, nang tuh ahmepaw zah hung ccungccaw mah pawlang na ria khyh cipaw kae ny; pawccecize nang tuh ccungccaw`ae mae na do khyh, thuasalama Pachia laanpi kha hmerarih lang na ccangpya; Sizar kalan ngunto pya lan accan tou, ccan khyh tou?
41012015	Kaening kae pya cih tou, kae pya lan khyh tou?” cite a khia`ae. Thuasalama aning nynh mih thyaruhnaw kha nyh zah minmin kha, “Pawccemou nae syntawtua oh? Denari kiakheit kha ka dotua ccaw yn cciakhae oh,” a ci.
41012016	Te minmin nynh kha-e kha a cciakhae`ae. Te aning nynh minmin kha, “Hynh-e hynh hung muinsan te hung ccawzeipya paw mou?” cite a khia`ae. Te minmin nynh, “Sizar muinsan te a ccawzeipyapaw,” a ci`ae.
41012017	Te Jesu nynh khung`ae zah, “Sizar uccaw`ae kha Sizar kalan pya oh lah Pachia uccaw`ae kha Pachia kalan pya oh,” a cipya`ae. Te minmin tuh amaw kya mih ngaeangthua.
41012018	Oute thothuinaw um khyh a ci`ae paw Sadusi`ae tuh amaw kalan oun thua`ae zah amaw kha,
41012019	“Ccangpatu, ‘Ccungccapaw lukheit a upaw nynh ccaaw saah leite chih zah a zu kha a cciataw lanze kha-e a upaw ciihan azo khyh nawlan a zu kha a neitapaw nynh a umkhae cih,’ cite Mawsi nynh kaening kha oun zeipya.
41012020	Atu uteno lusari acih`ae paw a um`ae. Te masaty e paw nynh zuhoi zah ccaaw leite phe a chih.
41012021	Te luningnaw e paw nynh kha-e nung kha umkhae zah ccaaw leite phe bua a chih; te luthungnaw e paw nynh tuhhawte a chitaw.
41012022	Te lusari mawte kha-e nung kha umkhae`ae zah ccaaw hoi khyh`ae; tuh-e`ae balyn koute tuh-e nopinung mah phe a chihbua.
41012023	Tukeiccu thothuinaw kya, minmin he thothui`ae te nopinung tuh hung zu lang mou a tang cih? Pawccecize lusari mawte kha-e nung kha zu lang phe a umkhae`ae,” cite a khia`ae.
41012024	Te Jesu nynh minmin kha, “Ccathyaa te Pachia thungnaw kha na ny khyh keiccu oh ze phe na me khyh oh tou?
41012025	Pawccecize a chih`ae paw kyate he thothui`ae tetuh zu te vaw umkheih ci um vae lan khyh, zudyku ci mah um vae lan khyh; thuasalama vaawran kya um paw vaaw ccungccaw`ae hawte nynh athua vae`ae.
41012026	Te a chih`ae paw thothuinaw kong lante Pachia nynh, ‘Kae tuh Abraham Pachia, te Isaak Pachia te Jakob Pachia nynh ka thua,’ cite Mawsi kalan thabu kyate a hopya paw kha Mawsi ccauh kya na ria boi khyh oh tou?
41012027	Pachia tuh achih`ae paw Pachia thua khyh, thuasalama ahiin`ae paw Pachia nynh thua, tukeiccu nanning myarya na me oh,” a cipya`ae.
41012028	Te kawbya ccangpatu lukheit yn thua zah minmin a eiku`ae paw kha thae zah Jesu nynh ahoyte a phipya`ae paw kha a nyh tuh, “Kawpyapaw balyn kyaze paw kawpyapaw hynh mou abapihua?” cite a khia.
41012029	Te Jesu nynh, “Kawpyapaw balyn kyaze abapi huapaw kawpyapaw tuh: ‘Pou Israel paw, ngaetua, ah Pachia BAWIPAW tuh BAWIPAW ccangkheit kyalya nynh thua.
41012030	“Te na Pachia BAWIPAW kha na thinlung balynte, na hiinnaw-muisaw balynte, na tuanaw-thinlung balynte, te na thawzung balynte na sungsah cih.’ E hynh nynh abapi huapaw kawpyapaw tuh thua.
41012031	Te ccangningnaw tuh: ‘Na innpaw kha namaw toulou hawte na sungsah cih.’ E`ae laeze abapi huapaw kawpyapaw ccangpaw um vae khyh,” a cipya.
41012032	Te kawbya ccangpatu nynh, “Ahoy, Ccangpatupaw, byaccing nynh na ho, pawccecize Pachia ccangkheit rou nynh um; te amaw laelan ccangpaw Pachia um lae vae khyh.
41012033	Te amaw kha thinlung balynte, te nythyanaw balynte, te hiinnaw-muisaw balynte, te thawzung balynte sungsah lanpaw te innpaw kha amaw hawte sungsah lanpaw tuh apynpi te maee te u paw silawkunaw`ae te silawkunawpaw`ae balyn laeze abapi huapaw nynh thua,” cite amaw kha a hopya.
41012034	Te aning nynh hawrarih lante a khung paw kha Jesu nynh he a muih tuh amaw kha, “Nang tuh Pachia peenaw kyate na sawkuh khyh,” a cipya. Te tuh-e koute hung nynh sanmah byakhia ngan vae khyh`ae.
41012035	Te Jesu nynh tempal kya a ccangpya`ae lyakhe khung`ae zah, “Pawtemou kawbya ccangpatu`ae nynh Kri tuh David Ccapaw nynh thua a ci`ae?
41012036	Pawccecize David amaw ccaccei nynh Thyaa Muisaw liate, ‘BAWIPAW nynh ka Bawipaw kha, “Na rhaw`ae kha na ccusy lang kae raepya makhia nang tuh ka ranglang khe dahung,” a cipya,’ a ci.
41012037	Tukeiccu David amaw ccaccei nynh Kri kha ‘Bawipaw’ cite a ko lanze pawtemou aning tuh a Ccapaw athua cih?” a ci. Te ranzae ccungccaw`ae nynh lungtuate a bya kha a ngae`ae.
41012038	Te a ccangpyanaw kya Jesu nynh, “Kawbya ccangpatu`ae kha la raeringkuh oh. Minmin tuh uccaw ccuabalaepaw lawkute innlaepaery`ae zah kungkunaw kya sawtuate byabeihku a ry`ae;
41012039	te sinakok kya tungkhung ahoy huaccepaw ry`ae zah poi kya ahoy huaccenaw kyakhe a umry`ae;
41012040	minmin tuh numae`ae inn kha luade`ae zah cyisakuthya nawlan saw kha asaepi a sang`ae; minmin tuh ale huapaw detahnaw kha a mue cih`ae,” a ci.
41012041	Te Jesu tuh sisua bung te ahawiliakuh lante dahung zah ccungccaw`ae nynh sisua bung lungkhu lang pawte nynh phua a sang`ae cipaw kha a do; te a hoirung`ae paw patae nynh patae te a sang`ae.
41012042	Te a ryachipaw numaenung lukheit yn thua zah kuadron ccangkheit aphupaw daw phuapia pianing kha a sang.
41012043	Te a zuitu`ae kha ko`ae zah minmin kha, “Byaccaccing kae hopya oh, sisua bung lungkhu lang a sang`ae paw balyn laeze e a ryachipaw numaenung nynh alunghua a sang vae.
41012044	Pawccecize minmin balyn tuh phe beih lang a hoi`ae paw kya-e nynh a sang`ae; thuasalama e nung tuh a ryachi pi mawte a vuekuaku nawlan a hoithypaw balyn marya a sang,” a cipya`ae.
41013001	Te Jesu tuh tempal kyate ccahe a pou tuh a zuitu`ae kyaze lukheitpaw nynh, “Ccangpatupaw, dotua, e lung`ae te inn`ae nynh ale babang hynh!” cite amaw kha a hopya.
41013002	Te Jesu nynh khung zah, “E alepipaw lung-inn`ae hynh na muih khaw? Tingsah bung leite lung ccangkheit vawlan ccangkheit san a khangthykuh paw um lan khyh,” a cipya.
41013003	Te Oliv Mua vawlan, tempal te ahawiliakuh lante a dahung lya, Piter, James te Johan te Andru nynh mih makhaete,
41013004	“E uccaw`ae hynh hotuhmou oun cyikuh cih? Te e uccaw`ae balyn oun ccing lan vae ze paw muihsanaw mou yn langkuh vae cih? Oun hopah,” cite a khia`ae.
41013005	Te Jesu nynh minmin kha khung`ae zah, “Hung ccungccaw nynh san ae ling khyh nawlan oh la raeringkuh oh.
41013006	Pawccecize ccungccaw patae nynh ka min te oun thua cih`ae zah, ‘Kae tuh amaw nynh ka thua,’ oun ci cih`ae zah ccungccaw patae kha oun ling cih`ae.
41013007	Te nanning nynh rhawtukkunaw kong te rhawtukkunaw lanpaw kong kha he nae thae vae oh ze, nae vawsaw nan sah; pawccecize tuhtahawpaw oun cyikuh hahe cih, thuasalama athangnaw tuh thua la ngaw khyh.
41013008	Pawccecize minphuin phuinkheit te phuinkheit yn rawkuh cih`ae zah ram ramkheit te ramkheit yn rawkuh cih`ae. Te khyzawvawkaw kya innrui yn suekuh cih zah ccakangnaw te vawsawnaw`ae yn um cih. Hynh-e`ae tuh vawsaw teingnaw athotakawnaw nynh thua.
41013009	“Thuasalama naemaw te naemaw kha la raeringkuh oh; pawccecize minmin nynh nanning kha kungsi`ae kalan ae ah cih oh; te sinakok`ae kya ae bua cih oh. Kae ka keiccuze minmin a rawsepaw ccaekia lang uktu`ae te siapharan`ae malang ae thuakhae cih oh.
41013010	Te thehoypaw hynh minphuin`ae balyn kalan masaty hopya athua hahe cih.
41013011	Thuasalama minmin nynh ae kyng oh zah he ae ah vae oh ze, paw nynh ka ho cih cipaw tuakuhty nan oh lah paccynkuhty nan oh; thuasalama kha-e ccyh kya ho lan na mue oh paw kha ho oh; pawccecize a ho paw tuh nanning thua khyh, thuasalama Thyaa Muisaw nynh thua.
41013012	“Te uteno nynh a uteno toulou kha chinaw kalan yn ah cih zah paaw nynh a ccaaw kha yn ah cih; te ccaaw`ae nynh nungpaaw`ae kha oun rawse cih`ae zah oun chisah cih`ae.
41013013	Te kae ka min keiccuze ccungccaw balyn nynh nanning kha ae hua cih oh; thuasalama athangnaw cia a tyn paw tuh khum athua cih.
41013014	“Thuasalama profeh Denial nynh a ho hawte, ro a mang paw, luathua–ae-ui lang um paw uccaw nynh um lan accan leinaw kya a thadyn paw kha he na muih vae oh ze (Hynh-e ccaw a ria paw ccungccaw tuh thaethya sah), Judah ram kya um`ae paw nynh mua lang ccue`ae sah.
41013015	Te inn tungvaw um paw ccungccaw nynh a inn lungkhu-e ccangkhakheit law khylan inn lungkhu lang rung nan vae sah lah tee nan vae sah.
41013016	Te lei kya um paw ccungccaw nynh a boeining lawku khylan ki nan vae sah.
41013017	Thuasalama tuin nin`ae kya ccaawpoi`ae paw nopi`ae te mateizu paw nosi a hoi`ae paw nopi`ae hanlan paw ngaethya lan um babang!
41013018	Te nanning na ccuenaw oh ccyh tuh khoccih ccyh athua khyh nawlan sawsang oh.
41013019	Pawccecize Pachia nynh a rae paw raenaw athotakawnaw kyate atu ccyh cia a la um boi leipaw te nyalang mah a um boi vae cih leipaw vawsawrunaw tuh tuin nin`ae kya yn thua cih.
41013020	Te Bawipaw nynh tuh-e nin`ae kha adynsah khyh lanze hung ccungccaw sanmah lue lan khyh`ae; thuasalama amaw nynh a po`ae paw ccungccaw`ae hanlan tuh-e nin`ae kha a dynsah cih.
41013021	Oute lukhakheit nynh, ‘Dotua, e kya nynh Kri tuh a um!’ Tukhyhze, ‘Dotua, khuin nynh a um!’ ae cipya oh ze la zyn nan oh.
41013022	Pawccecize ahme leipaw kri`ae te ahme leipaw profeh`ae oun langkuh cih`ae zah athua kho ze po`ae paw hei kha ling khylan muihsanaw`ae te ngaeangnaw`ae kha oun langsakuh cih`ae.
41013023	Thuasalama la raeringkuh oh; dotua, kha-e`ae balyn kha marya kae hopyaty vae oh.
41013024	“Thuasalama tuh-e vawsawrunaw koute, tuh-e nin`ae kya khuanin a moh cih zah sawpaw aw vae lan khyh.
41013025	Vaawran e awsi`ae accah cih`ae zah vaawran kya um paw thungnaw`ae tuh oun hy cih.
41013026	“Oute Ccungccaw Ccapaw tuh alepaw thungnaw te phuenaw ryte maeking`ae kya yn rung paw kha oun muih cih`ae.
41013027	Oute aning nynh a vaaw ccungccaw`ae kha a saw cih`ae zah amaw nynh a po`ae paw ccungccaw`ae kha asaw huanaw laephi kyate asaw huanaw vaawran cia, laephi kipali kyate pynkheihlan oun suelua cih`ae.
41013028	“Atu thaeku ku kyate hynh-e tousenaw phungpaw hynh ccangkuh oh: Thaeku ku nynh aran yn no zah anaw he yn toih vae ze hawning ccyh anae vae cipaw kha na ny oh.
41013029	Tuh-e hawte nanning mah kha-e uccaw`ae yn cyikupaw kha he na muih vae oh ze Ccungccaw Ccapaw tuh thuakaw kin cia yn naekuh vae cipaw la nyh ccavae oh.
41013030	Byaccaccing kae hopya oh, hynh-e uccaw`ae balyn acyiku kou makhia atu e ccungccaw`ae zo lan khyh`ae.
41013031	Vaawran te laephi tuh azo cih, thuasalama ka bya`ae tuh zo lan khyh.
41013032	“Thuasalama tuh-e nin te ccyh tuh hung nynh sanmah nyh khyh, vaawran um paw vaaw ccungccaw`ae te Ccapaw nynh mah nyh khyh`ae, thuasalama Paaw rou nynh a nyh.
41013033	Raeringkuh oh, tuh-e ccyh tuh hotuh cipaw na ny khyh oh keiccuze raeringkute ngaw oh lah sawsang oh.
41013034	Pawtemou aloku ci ze, asawnaw ram lang khuaccung lan a cih paw ccungccapaw nynh a inn kha cciataw zah a see`ae kha kawhoinaw a pya`ae, te luraveih kha ryalaw pya`ae zah thuakaw ngawtupaw kha thuakaw ngaw lan kawpya paw te nynh aloku.
41013035	Tukeiccu, inn hoitupaw tuh zete ccyh tou, tukhyhze ziraccyng tou, tukhyhze awhykhua ccyh tou, tukhyhze khuadae takaw tou, hotuh ccyh nynh yn thua cih cipaw na ny khyh oh keiccuze, raeringkute la ngaw oh.
41013036	Tukhyh lanze tua lei pite mang yn thua cih zah na i oh paw kha ae muih sei cih oh.
41013037	Te nanning kae hopya oh paw hynh ccungccaw balyn kha mah ka hopya: Raeringkute ngaw oh!” a ci.
41014001	Nin ning koute Kawtaw Poi te Ransi py leipaw Sanlou Poi a um. Te alepaw ranpibawi`ae te kawbya ccangpatu`ae nynh Jesu kha pawtemou kae phee cih zah chia lan kae kyng cih cite a ccung`ae.
41014002	Thuasalama minmin nynh, “Poi lya tuh thua nan sah, tukhyh lanze ccungccaw`ae pung oun pookuh sei cih`ae,” a ci`ae.
41014003	Te Bethani khua kya, vaethyakaepaw Simon inn kya Jesu a um lya, ae lan ccaboi pe a dahung lyakhe, nopinung lukheit nynh myarya aphutepaw spaiknard satho bu alabasta lung tuihinbu bukheit kha oun ccyng zah kha-e tuihinbu kha koi zah Jesu lu kha a bu.
41014004	Te minmin laku ccungccaw abang tuh mih thinria zah, “Pawccemou e mynkhuhpaw satho hynh alakaw lang a tangsah hang?
41014005	Pawccecize denari phua zathung lae lang zua lan zah ryachi`ae pya lanze ahoypaw,” ci`ae zah kha-e nung kha a seisah`ae.
41014006	Te Jesu nynh, “Kha-e nung kha khamawte um sah, pawccemou vawsaw na pya oh? Ahoypaw ryalaw kha ka tungvaw phe a law vae.
41014007	Pawccecize nae kya ryachi`ae tuh pei a um`ae, te na ry takyh oh vae ze mih kya hoynaw na rae kho oh; thuasalama kae tuh nae kya pei ka um lan khyh.
41014008	Aning nynh a cyi khopaw kha phe a cyi vae; aning tuh ka rhua ccynaw hanlan ka pyn hynh sathothuh khylan yn thuaty vae.
41014009	Byaccaccing kae hopya oh, laephipi khaleih kya hynh-e thehoypaw honaw miakaw kya, hynh-e nopinung nynh a cyi paw hynh mah amaw liathui nawlan hobia athua cih,” a cipya`ae.
41014010	Te luhaw laening lakuze lukheit athua paw Judas Iskaria tuh mih kalan Jesu kha ah khylan alepaw ranpibawi`ae kalan khe a cceih.
41014011	Te kha-e kha he a thae`ae tuh minmin tuh mih lungtua zah amaw kha phua pya lan byakinpyaku`ae. Te aning nynh accanthya lya amaw kha pawtepei ah lan cipaw kha a ccung vae.
41014012	Te Ransi py leipaw Sanlou Poi masaty nin, Kawtaw Poi elan saw he theih`ae tuh, a zuitu`ae nynh Jesu kha, “Kawtaw Poi na ae nawlan, kaening nynh kae cceih cih zah teisangmou paccynsah nae ry?” cite a khia`ae.
41014013	Te Jesu nynh a zuitu`ae luning kha saw`ae zah, “Khuapi lungkhu lang la cceih oh lah dawre te tui yn the paw ccungccapaw kha na la tungkuh cih oh; amaw kha la zui oh.
41014014	Te aning nynh a teenaw lang la teebua oh lah inn hoitupaw kha, ‘Ccangpatu nynh, “Ka zuitu`ae ryte Kawtaw Poi kae ae ccaw teisangmou mikhia khaan tuh a um?” a ci,’ cite la hopah oh.
41014015	Te aning nynh phe paccynty vae paw, akopaw palung khaan kha ae la muihsah cih oh; tuin kyakhe aening hanlan la paccyn oh,” cite a hopya`ae.
41014016	Te a zuitu`ae tuh cceih`ae zah khuapi lungkhu a thua`ae, te Jesu nynh mih kya a hopya`ae hawte a muih`ae; te minmin nynh Kawtaw Poi dangkunaw kha a paccyn`ae.
41014017	Te zete ccyh khe aning tuh zuitu luhaw laening ryte oun thua`ae.
41014018	Te minmin tuh dahung`ae zah a ae`ae lyakhe Jesu nynh, “Byaccaccing kae hopya oh, kamaw ryte a aekheih paw nanning laku-e lukheit nynh kamaw hynh yn ah cih,” a ci.
41014019	Te zuitu`ae tuh mih ngaethah vae, te amaw kha, “Kae tou? Kae ka thua zaw?” cite lukheit koute lukheit nynh a khia`ae.
41014020	Te aning nynh khung`ae zah, “Tuh-e paw tuh luhaw laening lakuze lukheit, kamaw ryte pake kya a pukheih paw nynh thua.
41014021	Amaw kong azeiku thyhhawte Ccungccaw Ccapaw tuh a cceih ccaccing cih; thuasalama Ccungccaw Ccapaw a pheetupaw ccungccapaw hanlan paw ngaethya lan um babang! Tuh-e paw hanlan a la pui khyh ze ahoy cih paw,” a cipya`ae.
41014022	Te a ae`ae lyakhe Jesu nynh sanlou kha laah zah lungtuabya a ho, te kha-e kha eih zah minmin kha pya`ae zah, “Lawkuh oh, ae oh; e tuh ka pyn nynh thua,” a cipya`ae.
41014023	Te banang kha laah zah lungtuabya a ho koute minmin kha pya`ae zah mih balynte a neih`ae.
41014024	Te aning nynh minmin kha, “E tuh ccungccaw patae hanlan luasah paw byakin thawpaw kya-e ka chiise nynh thua.
41014025	Byaccaccing kae hopya oh, Pachia peenaw kya athawpaw misutui ka nia nin a thua makhia misu ku kya-e misutui kharyh ka neih boi vae lan khyh,” cite a hopya`ae.
41014026	Te thehoysanaw law lakheit a sah kou`ae te minmin tuh Oliv Mua lang a cceih vae`ae.
41014027	Te Jesu nynh minmin kha, “Atu khuazi kamaw keiccuze nanning balyn tuh ka kyate pung nae maeleihkuh cih oh; pawccecize, ‘Tuuringtu kha ka buatheih cih zah tuuphu`ae tuh pung a phiakuh cih`ae,’ cite azeikuh.
41014028	“Thuasalama kae tuh ka thothui koute, nae malang Galilee lang ka la cceihty cih,” cite a hopya`ae.
41014029	Thuasalama Piter nynh, “E`ae balyn tuh a maeleihku`ae zemah kae tuh na kyate ka maeleihkuh lan khyh,” a cipya.
41014030	Te Jesu nynh Piter kha, “Byaccaccing kae hopya, atunin, atu khuazi ccaccei, awkhungpaw vaening a khua maw, kae hynh vaethung nae vua cih,” a cipya.
41014031	Thuasalama Piter nynh houh ccih lante, “Namaw ryte phe ka chibua lan zemah nang kha kae vua lan khyh,” a ci. Tuhhawte minmin balyn nynh a ci`ae.
41014032	Te Kethsemani acikuh paw ahmin kya oun thua`ae zah Jesu nynh a zuitu`ae kha, “Saw ka sang lya, nanning e kya la dahung oh,” a cipya`ae.
41014033	Te amaw ryte Piter, James te Johan kha a hoeibua`ae; te a lungvawsaw zah myarya a lungriathae vae.
41014034	Te minmin kha, “Ka hiinnaw-muisaw tuh chi lan ciate myaryasangkae a ngaethah; e kya la um oh lah la ngaw oh,” a cipya`ae.
41014035	Te malang rakyh cceih zah laephi kya bakhung zah athua kho ze suimilan ccyh tuh amaw kyate alia ccaw cite saw a sang.
41014036	Te, “Abba, Apang, pawpaw balyn tuh na hanlan athua kho; e banang hynh ka kyate yn lawpah; tuhzemah kae ka ry hawte thua nan sah, thuasalama na ry hawte thua sah,” a ci.
41014037	Te yn thua zah minmin a ih`ae paw kha muih zah Piter kha, “Simon, na i tou? Suimilan ccangkheit san na ngaw kho khyh tou?
41014038	Nanning nynh tuhounaw lungkhu lang na phungku sei khyh nawlan oh sawsang oh lah ngaw oh. Muisaw nynh tuh a ry ccaccing, thuasalama pynsaw tuh a thawzya,” a cipya.
41014039	Te bua cceih ki zah a hoty paw bya`ae kha ho zah saw a sang.
41014040	Te he a ki tuh minmin bua a ih`ae paw kha a muih, pawccecize mih mit tuh daekuh vae khyh; te amaw kha pawte nynh khung lan cipaw nyh khyh`ae.
41014041	Te vaethungnaw bua thua zah minmin kha, “Atu tetuh ih ccavae oh, hae-ung ccavae oh. Azaw vae, accyh a thua vae. Dotua oh, Ccungccaw Ccapaw tuh misei`ae kuih kalan ah athua vae.
41014042	Tho oh, cceih ccavae oh sih. Dotua oh, kamaw yn pheetupaw tuh yn thua vae,” a cipya`ae.
41014043	Tuhte a ho cciamang lyakhe luhaw laening kyaze lukheit athua paw Judas tuh alepaw ranpibawi`ae, kawbya ccangpatu`ae te piccang`ae nynh oun saw`ae paw ccungccaw zapi ryte, thaloi`ae te tungbang`ae ccyngkute vaekheihmawte oun thua vae`ae.
41014044	Te amaw a pheetupaw nynh, “Kae nynh kae myng paw kha tuh Jesu nynh thua; amaw kha kyng oh lah khyndadyhlan cciakhae oh,” cite hopah`ae zah minmin kha syntawnaw a pya`ae.
41014045	Te aning nynh he yn thua miakaw te Jesu kalan palou cceih zah, “Rabbi, Rabbi,” ci zah amaw kha a myng.
41014046	Oute minmin nynh a tungvaw kuihsaw`ae zah amaw kha a kyng`ae.
41014047	Te a pe a thadyn paw ccungccapaw lukheit nynh thaloi kha thuakuh zah ranpibawi a seepaw kha a nakua thoh pae lang a bae.
41014048	Te Jesu nynh, “Nanning nynh miruhpaw a kyng`ae hawte, kamaw hynh kyng lan thaloi te tungbang ryte tou nae ccianua oh?
41014049	Kae tuh tempal kya ccangpyate nin takyh nanning ry ka um zah kamaw kha nae kyng khyh oh; Ccathyaa tuh accing hahe cih,” cite a hopya`ae.
41014050	Oute zuitu`ae balyn nynh amaw kha cciataw`ae zah pung ccuetaw vae`ae.
41014051	Te boei zungkheit a zingkuh paw ccangvaepaw lukheit nynh amaw kha a zui; te ccangvae`ae nynh kha-e paw kha a kyng`ae;
41014052	te aning nynh boei kha phe ccuetaw zah minmin kyate a sasete po a ccue.
41014053	Te minmin nynh Jesu kha ranpibawi lupi kalan a cciakhae`ae; te amaw ryte alepaw ranpibawi`ae balyn, piccang`ae te kawbya ccangpatu`ae tuh a la sueluakuh`ae.
41014054	Te Piter nynh ranpibawi lupi umnaw maepaw kyacia Jesu kha asawpi te a zui; te aning tuh tempal ngawtu`ae kyakhe dahungbua zah maee a ekuh bua.
41014055	Atu alepaw ranpibawi`ae te Sanhedrin kungsi`ae balyn nynh Jesu kha rawsete chia khylan ccaekia a ccungnua`ae; thuasalama kharyh muih khyh`ae.
41014056	Pawccecize ccungccaw patae nynh amaw rawsete ahme leipaw ccaekia a khan`ae, thuasalama mih ccaekia`ae tuh lokuh khyh`ae.
41014057	Te ccungccaw abang nynh tho`ae zah amaw rawsete ahme leipaw ccaekia kha hynhte a khan`ae:
41014058	“E paw nynh, ‘Kuih te rae paw e tempal hynh ka roh cih zah kuih te rae leipaw ccangpaw tempal kha nin thung lungkhu ka sak cih,’ cite a ho paw kae thae,” a ci`ae.
41014059	Thuasalama mih ccaekia mah lokuh khyh.
41014060	Te ranpibawi lupi nynh angaelung khe thadyn zah Jesu kha, “Kawkheit san na khung khyh`ae rei? Nang ae rawsepaw e ccaekia`ae hynh pawte?” cite a khia.
41014061	Thuasalama aning nynh yccae khyh, kawkheit san khung khyh. Ranpibawi lupi nynh amaw kha, “Nang tuh Thehoysapaw Pachia Ccapaw, Kri na thua tou?” cite bua a khia.
41014062	Te Jesu nynh, “Ka thua; te nanning nynh Ccungccaw Ccapaw tuh Thungnaw ranglang kya a dahung paw te vaawran e maeking`ae ryte yn rung paw kha nae muih cih oh,” a ci.
41014063	Oute ranpibawi lupi nynh a uccaw kha ccarae sei zah, “Tuh laelan paw ccaekia mou aening aho ung?
41014064	Pachia saryate bya a ho paw phe na thae vae oh! Pawte na tua oh?” cite a khia`ae. Te minmin balyn nynh chi lan accan cite amaw kha seibe`ae.
41014065	Te abang nynh amaw kha tuin te a thoi`ae, A mae kha phang bong`ae zah a thung vae`ae, te, “Profehbya hotua!” a ci`ae. Te tempal ngawtu`ae nynh mih kuihphe te amaw kha a bia`ae.
41014066	Te Piter tuh akaw lang innvoidu kya a um lyakhe ranpibawi lupi a ryalawpatu nopinung lukheit yn thua zah,
41014067	Piter nynh maee a ekupaw kha he a muih tuh, amaw kha rirido zah, “Nang mah Nazareth paw Jesu ryte a umbua paw nynh na thua,” a ci.
41014068	Thuasalama Piter nynh ei zah, “Na hopaw tuh ka nyh khyh, thae mah ka thaethya khyh,” a ci. Te Piter tuh maepaw lang po a pou; te awkhungpaw a khua.
41014069	Te ryalawpatu nopinung nynh Piter kha bua muih zah, tuin pe a thadyn`ae paw kha, “E paw hynh minmin kyaze lukheit nynh athuabua,” a cipya`ae.
41014070	Thuasalama Piter nynh kha-e kha bua a ei. Te khuekheih cih koute, tuin a thadyn`ae paw nynh Piter kha, “Thanccingte nang tuh minmin kyaze lukheit nynh na thua; pawccecize nang tuh Galilee paw nynh na thua, te na byaho mah phe alokuh bua,” a ci`ae.
41014071	Thuasalama Piter nynh, “Na ho oh paw Ccungccapaw tuh ka nyh khyh,” cite thyalawkuh zah byakinku vae.
41014072	Te vaeningnaw awkhungpaw a khua. Te, “Awkhungpaw vaening a khua mawze, nang nynh vaethung nae vua cih,” cite Jesu nynh a hopya paw bya kha Piter nynh a liathui vae. Te kha-e kha he a tua tuh a rah vae.
41015001	Te awkhua khe alepaw ranpibawi`ae tuh piccang`ae ry, kawbya ccangpatu`ae te kungsi`ae balyn ryte arangte khuakhankuh`ae zah; Jesu kha a hee`ae, te cciakhae`ae zah Pilat kalan a ah`ae.
41015002	Te Pilat nynh, “Nang hynh Jew`ae Siapharan na thua tou?” cite amaw kha a khia. Te aning nynh, “Na ho hawte nynh thua,” cite a khung.
41015003	Te alepaw ranpibawi`ae nynh amaw kha patae seibe`ae; thuasalama aning nynh kawkheit san khung khyh`ae.
41015004	Te Pilat nynh, “Kawkheit san na khung khyh`ae rei? Dotua, nang kha rawsete minmin nynh ccaekia hozeihmou a khan`ae!” cite amaw kha bua a khia.
41015005	Thuasalama Jesu nynh kawkheit san bua khung khyh, tukeiccuze Pilat tuh a ngaeangthua.
41015006	Te tuh-e Kawtaw Poi kya ccungccaw`ae nynh a ngiaku`ae paw thungccahpaw lukheit kha Pilat nynh leih a luesah he.
41015007	Te doukunaw kya ccungccaw theihtu Barabbas acikuh paw tuh amaw ryte doukunaw a raekheih`ae paw ryte thungccah`ae.
41015008	Te ccungccaw zapi nynh mimaw kalan leih a cyipya`ae hawte oun cyipya ccaw cite thawte sia`ae zah Pilat kha a ngia`ae.
41015009	Thuasalama Pilat nynh, “Jew`ae Siapharanpaw hynh nae kalan kae luesahpya oh ze na ry oh tou?” cite a khia`ae.
41015010	Pawccecize, alepaw ranpibawi`ae nynh mih eiung keiccu nynh Jesu kha a ah`ae cipaw Pilat nynh phe a ny.
41015011	Thuasalama Pilat nynh Barabbas kha mih hanlan oun sawpya ccaw cite alepaw ranpibawi`ae nynh ccungccaw zapi kha phe a hy vae`ae.
41015012	Te Pilat nynh bua khung`ae zah, “Tuhte lanze Jew`ae Siapharan na ci oh paw amaw hynh pawtemou nae cyisah ry oh?” cite bua a khia`ae.
41015013	Te minmin nynh, “Amaw kha khiade!” cite bua a sia`ae.
41015014	Oute Pilat nynh minmin kha, “Pawccemou? Paw ahoy leipaw mou aning nynh a cyi?” cite a khia`ae. Te minmin nynh, “Amaw kha khiade!” cite houh a sia`ae.
41015015	Te Pilat nynh ccungccaw zapi kha lunghoysah ry zah Barabbas kha mih kalan a sawpya`ae; te Jesu kha buasah`ae zah khiade khylan a ah vae.
41015016	Te Jesu kha rhawkaw`ae nynh Praetorium acikuh paw Byapianaw Khaan lungkhu lang a teekhae`ae; te minmin nynh rhawkawphu khaleih kha a kobua`ae.
41015017	Te minmin nynh sekakungpaw uccaw kha zingsah`ae zah hingpaw lukhung kha khepah`ae zah a lu kya a khungsah`ae.
41015018	Te, “Jew`ae Siapharanpaw salan kae pya!” cite amaw kha a beih`ae.
41015019	Te minmin nynh a lu kha phaekute a bua`ae, te mih tuin te a thoi`ae, te ccukharutungte amaw kha a beik`ae.
41015020	Te minmin nynh Jesu kha a sarya kou`ae te sekakungpaw uccaw kha phae`ae zah amaw a uccaw kha bua a lawsaku`ae, te khiade lan a cciakhae vae`ae.
41015021	Te Alexanda te Rufas mih paaw, Sairin khua paw, Simon tuh khua taraw langte yn thua zah a cceih paw kha Jesu vaelantung puih lan minmin nynh a riase`ae.
41015022	Te minmin nynh Jesu kha Luru Hmin acikuh paw, Golgotha hmin kalan khe a cciakhae`ae.
41015023	Te minmin nynh amaw kha mura te apykuhpaw misutui kha nia lan a pya`ae; thuasalama aning nynh neih khyh.
41015024	Te minmin nynh amaw kha he a khiade`ae tuh milu raveih nynh ccungthy dungte a uccaw`ae kha a neeku`ae.
41015025	Te awkhua suimilan ccangtakua ccyh khe minmin nynh amaw kha a khiade`ae.
41015026	Te amaw seibenaw`ae paw a luki kya ccawtawpya paw tuh: “JEW`AE SIAPHARAN,” ci nynh thua.
41015027	Te amaw ryte damiah`ae luning kha mah, lukheit a ranglang, te lukheit a voilang a khiade bua`ae.
41015028	Ou tuhte, “Aning tuh kawbya ei`ae paw ryte ria athua,” acikuh paw Ccathyaa tuh accing vae.
41015029	Te khe pe a cceih`ae paw nynh mih lu thuhpah`ae zah, “Ah nopang! Tempal kha roh zah nin thung te phe a sakthui paw nang,
41015030	namaw te namaw kha khumkuh lah vaelantung kyate yn rungtua!” cite a sarya`ae.
41015031	Tuhhawte alepaw ranpibawi`ae te kawbya ccangpatu`ae nynh mah, “Aning nynh mingccang`ae kha tuh a khum`ae, amaw te amaw tuh khumkuh kho khyh.
41015032	Kaening nynh kae muih sah lah kae zyn ccaw Israel Siapharan, Kri tuh atu vaelantung kyate yn rungtua sah,” cite amaw kha saryate mimaw te mimaw laku a ho`ae. Te amaw ryte a khiade bua`ae paw nynh mah amaw kha a saryabua`ae.
41015033	Te ninthu suimilan haw laening ccyh he thua te zete suimilan ccangthung ccyh cia ram balyn tuh pung amoh.
41015034	Te zete suimilan ccangthung ccyh kya Jesu nynh, “Eloi, Eloi, lama sabach thani?” cite thawte a sia. Asuilan tuh, “Ka Pachia, ka Pachia, pawccemou kae hynh phe nae vuasya?” cipaw nynh thua.
41015035	Te a pe thadyn`ae paw abang nynh he a thae`ae tuh, “Dotua oh, aning nynh Elijah nynh a koku,” a ci`ae.
41015036	Te lukheitpaw nynh ccue zah phuesitung kha misutui ariapaw kya dung zah phaeku dung kya a hede koute nia lan pya zah, “Amaw khate um tua sah; Elijah nynh amaw law lan yn rungnuabung tah yn rungnuabung khyh tah dotua oh sih,” a ci.
41015037	Te Jesu tuh thawte sia zah a hy athang vae.
41015038	Te tempal lungkhu boei zokhawpaw tuh alu te alia cia ccangning lang ccarae seikuh.
41015039	Te amaw malang a thadyn paw rhawbawipaw nynh thawte sia zah a hy athangpaw kha he a muih tuh, “Thanccingte e Ccungccapaw tuh Pachia Ccapaw nynh thua!” a ci.
41015040	Asawpi langte a do`ae paw nopi`ae mah a um`ae; tuh-e`ae laku Meri Magdalin, te adih huapaw James te Joses mih nung Meri, te Salomi;
41015041	E`ae tuh Jesu Galilee ram kya a um lyaze amaw kha zui`ae zah ryalawpah`ae paw nynh thua`ae, te amaw ryte Jerusalem lang oun cceihkheih`ae paw ccangpaw nopi`ae patae a um`ae.
41015042	Te zete he a thua tuh, Paccynkunaw Nin athua keiccuze, tuh-e nin tuh, Sabbath nin thua maw nin nynh thua;
41015043	sawtua lan um paw kungsi memba lukheit athua paw, Pachia peenaw kha a ngaehoibua paw, Arimathia khua paw Josef tuh yn thua zah rhawhoyte Pilat kalan tee zah Jesu rhua kha a ngia.
41015044	Te Pilat nynh Jesu tuh phe chih kanmaw vae ngaw tang cite a ngaeangthua zah rhawbawipaw kha ko zah aning tuh phe chih ccaccing vae tou cite a khia.
41015045	Te rhawbawipaw kyate he a nyh te, Pilat nynh Jesu rhua kha Josef a pya.
41015046	Te Josef nynh nebaleihpaw boei kha re zah amaw kha vaelantung kyate sahbung zah boei nepaw khate a lung vae. Te lung kya a karyn`ae paw shaw lungkhu khe ccy zah shaw khu kha lungphepi tounua zah a fusung.
41015047	Te Meri Magdalin te Joses a nung Meri nynh a rhua a ccynaw`ae kha a do`ae.
41016001	Te Sabbath nin he alia te, Meri Magdalin te James a nung Meri, te Salomi nynh ccia lan zah amaw kha thuh khylan mynkhuhpaw satho kha a re`ae.
41016002	Te lonaw nawkheit kyaze masaty nin awkhua takaw khuanin thua dyn khe minmin tuh shawku lang a cceih`ae.
41016003	Te mimaw te mimaw kya, “Shaw thufu kyate lung kha hung nynh mou aening oun nuepah cih?” cite a hokuh`ae.
41016004	Te minmin nynh he a do`ae tuh, lung tuh phe a nuekuh vae paw kha a muih`ae; tuh-e lung tuh myarya alepaw nynh thua.
41016005	Te shaw lungkhu lang tee`ae zah arawpaw uccaw ccuabalaepaw a kikuh paw ccangvaepaw lukheit ranglang te a dahung paw kha a muih`ae tuh a rih`ae.
41016006	Te aning nynh minmin kha, “Nae ngaeangthua nan sah, a khiade`ae paw Nazareth paw Jesu kha nanning nynh na ccung oh. Aning tuh phe a tho vae! E kya um vae khyh. Amaw a ccynaw`ae hmin kha dotua oh.
41016007	Thuasalama la cceih oh lah a zuitu`ae te Piter kha aning tuh nae malang Galilee lang nynh a ccia; nae kya a ho hawte tuin kya amaw kha na la muih cih oh cite la hopah oh,” a cipya`ae.
41016008	Te minmin tuh shawku kyate thokuh`ae zah arangte a cceih`ae; minmin tuh thyngkuh`ae zah mih ngaeangthua; a ri`ae keiccuze hung sanmah kharyh hopah khyh`ae.
41016009	Atu Jesu tuh lonaw kyaze masaty nin awkhua takaw khe he a thothui tuh, a kyate raerangsaro lusari a deepya paw Meri Magdalin kyakhe masaty a langkuh.
41016010	Te Meri nynh cceih zah Jesu ryte langmaw lya a umkheih`ae paw nynh khui`ae zah a raw`ae lyakhe, kha-e kong kha a hopya`ae.
41016011	Te minmin nynh Jesu tuh a hiin vae cipaw te Meri nynh a muih cipaw he thae`ae tuh zyn khyh`ae.
41016012	Tuh-e koute zuitu`ae luning nynh khua taraw lang a ccia lya`ae khe, Jesu tuh ccangpaw muinsan lante mih kalan a langkuh.
41016013	Te minmin nynh cceih`ae zah kha-e kha tuhlaepaw kyakhe a hopya`ae; thuasalama minmin nynh kha-e kha zyn lae khyh`ae.
41016014	Tuhkoute luhaw laekheit nynh aepaw a koih lya`ae khe Jesu mih kyakhe a langkuh, te a thothuipaw Jesu a muih`ae paw ccungccaw`ae bya kha a zyn khyh`ae keiccuze, mih zyn leinaw te mih lungkhungnaw elan minmin kha a pe`ae.
41016015	Te Jesu nynh, “Laephipi balyn lang nanning la cceih oh lah rae paw miakaw kyakhe thehoypaw la ho oh.
41016016	Zyn zah baptisma-in paw ccungccaw tuh khum athua cih; thuasalama a zyn leipaw ccungccaw tuh seibe athua cih.
41016017	Te a zyn`ae paw tuh e muihsanaw`ae nynh a zuiding cih`ae: Ka min liate minmin nynh raerangsaro`ae a dee cih`ae; minmin nynh bya thawpaw te a ho cih`ae;
41016018	minmin nynh fupaw`ae kha a kyng cih`ae; te a chisah khopaw asy kha a nia`ae zemah, pawtua um lan khyh`ae; ngeccih`ae tungvaw kuih khang cih`ae zah minmin kha a dansah cih`ae,” cite a hopya`ae.
41016019	Ou tuhte Bawipaw nynh minmin kha a hopah`ae koute amaw tuh vaawran lang lawthung thua zah Pachia a ranglang khe a dahung vae.
41016020	Te minmin tuh cceih`ae zah ahmin takyh kya phungho`ae, Bawipaw nynh minmin ryte ryalah zah mih kya a zuikuh paw muihsanaw`ae liate bya kha a tynsah. Amen.
42001001	Kaening laku acyikuh paw, zyn athua ccaccing paw, a ho`ae paw uccaw`ae kong kha ccaw te ccakhung khylan ccungccaw patae nynh phe a tho vae`ae.
42001002	Tuhhawte atakaw lyaze mit te a muih`ae paw ccaekia`ae te bya hanlan ryalahtu`ae nynh kha-e`ae kha kaening kalan oun hopya`ae.
42001003	Tukeiccu kae mah atakaw te pawpaw balyn kha ahoyte phe ka thaethya koute kha-e kha na kalan athua thathyhte zei lan ahoypaw ka losah, sawtua lan um huaccepaw Theophilas.
42001004	Ou tuhte phe ae ccangpya vae`ae paw uccaw`ae kong kha ahmepaw ccaccing nynh thua cipaw na ny nawlan nynh thua.
42001005	Judah ram e siapharan Herod ccyh lya Abija aphu kya-e paw Zakharia acikuh paw ranpibawi lukheit a um, te a zu tuh Aaron ccanung`ae kya-e thua zah a min tuh Elizabeth nynh thua.
42001006	Te minmin luning tuh Bawipaw kawpyapaw`ae balynte phung`ae kha ccaenaw um lei lan marya a zui`ae paw thua zah Pachia malang paryh adingpaw nynh thua`ae.
42001007	Te Elizabeth tuh a tin keiccuze minmin tuh ccaaw hoi khyh`ae, te mih luning te paryh mih kum phe atang vae.
42001008	Ou tuhte Zakharia tuh amaw a phu`ae ryte Pachia malang ranpibawi rya a law lyakhe,
42001009	ranpibawi ryalaw phung thyhte, ccungthy dung`ae zah aning tuh Bawipaw kya-e athyaapaw tempal lungkhu lang tee lan zah mynkhuhpaw-upaw kha u lan accan.
42001010	Te mynkhuhpaw-upaw a u ccyh lya tuin ccungccaw zapi balyn tuh athyaapaw tempal atolang khe sawsang`ae.
42001011	Te Bawipaw kya-e vaaw ccungccapaw tuh a kalan langkuh zah mynkhuhpaw-upaw ccaboi ranglang khe a thadyn.
42001012	Te Zakharia nynh he a muih tuh a lungvawsaw zah rinaw a tungvaw accah.
42001013	Thuasalama vaaw ccungccapaw nynh, “Zakharia, rih nan, pawccecize na sawsangnaw tuh thaepya athua, te na zu Elizabeth nynh ccapaw ae sakpah cih zah a min tuh Johan cite na phu cih.
42001014	Te lungtuanaw te lungpawnaw na hoi cih zah a puinaw kya ccungccaw patae mih lungtua cih.
42001015	Pawccecize aning tuh Bawipaw mitmuihnaw kya a lesae cih, te misutui te aruikuh khopaw kha neih lan khyh; te aning tuh a nung vue ccaccei kya mawte Thyaa Muisaw te abeih cih.
42001016	Te Israel ccaaw`ae patae kha aning nynh mih Pachia Bawipaw kalan a paleih cih`ae.
42001017	Te paaw`ae thinlung kha ccaaw`ae hanlan paleih khylan, te kawngae lei`ae paw kha a ding`ae paw hawnaw kalan paleih khylan, Bawipaw hanlan ccungccaw`ae kha raeringkute paccyn khylan aning tuh Elijah kya-e muisaw thungnaw te Bawipaw malang a cceih cih,” a cipya.
42001018	Te Zakharia nynh vaaw ccungccapaw kha, “Pawcihtemou e hynh ka nyh cih? Pawccecize kae tuh a taw vae paw ccungccaw nynh ka thua, te ka zu mah a kum phe atang vae,” a cipya.
42001019	Te vaaw ccungccapaw nynh, “Kae tuh Pachia umnaw kya a thadyn paw Gabriel nynh ka thua; te kae tuh nang kha hynh-e lungtua lan um paw thungpang hynh hopya lan te muihsah khylan saw paw nynh ka thua.
42001020	Te dotua, nang tuh e uccaw`ae accing makhia bya na ho lan khyh zah bya ho kho leite na um cih, pawccemacize accyh zawte accing cih paw ka bya`ae hynh na zyn khyh keiccu,” a cipya.
42001021	Te ccungccaw`ae nynh Zakharia kha ngaw`ae zah tempal kya khaw aro keiccu mih ngaeangthua.
42001022	Te aning he yn pou tuh mih kalan bya ho kho vae khyh; te minmin nynh aning tuh tempal kya vizin nynh a muih cite a tuase`ae; pawccecize aning nynh minmin kha kuih te tangpah`ae zah bya ho kho leite nynh a um vae.
42001023	Ou tuhte a ranpibawi ryalawpaw nin`ae he athang tuh Zakharia tuh a inn lang a ki.
42001024	Te tuh-e nin`ae koute a zu Elizabeth tuh ccaawpoi vae, te sawpaw sapangaw inn kya a khungkuh.
42001025	Te Elizabeth nynh, “Ccungccaw`ae laku te ka maethyanaw kha lawpya khylan kamaw yn do ccyh lya Bawipaw nynh hynhte yn cyipya,” a ci.
42001026	Te sawpaw sataruhnaw kya vaaw ccungccapaw Gabriel tuh Pachia kyate Galilee ram e Nazareth acikuh paw khua kalan,
42001027	David ciihan paw, a min Josef acikuh paw ccungccapaw kalan a chiapya vae`ae paw liaccady kalan saw athua; tuh-e liaccady a min tuh Meri acikuh.
42001028	Te vaaw ccungccapaw nynh tuh-e nung kalan thua zah, “Hei, maehoyccou nung, Bawipaw tuh nang ryte a um, nopi`ae lakuze nang tuh hythuaccou nung nynh na thua,” a cipya.
42001029	Te Meri nynh he a muih tuh a hopya paw kya a lungvawsaw zah hynh-e tuh pawtecihpaw byabeihkupaw mou athua ngaw cite a thinlung kya a tua.
42001030	Te vaaw ccungccapaw nynh, “Meri, rih nan, pawccecize nang tuh Pachia kya-e maehoynaw kha na mue.
42001031	Te dotua, na vue kya ccaaw na hoi cih zah Ccapaw lukheit na saah cih, te a min kha JESU cite na phu cih.
42001032	Aning tuh a lesae cih zah Ahang huaccepaw Pachia Ccapaw cite ko athua cih, te Bawipaw Pachia nynh amaw kha a paaw David suitungkhung kha a pya cih.
42001033	Te aning nynh Jakob ciihan tungvaw zungzae a uk cih zah a peenaw tuh thangnaw um lan khyh,” a cipya.
42001034	Oute Meri nynh vaaw ccungccapaw kha, “Pise ka nyh leite pawtemou tuh-e tuh athua kho cih?” a cipya.
42001035	Te vaaw ccungccapaw nynh khung zah, “Thyaa Muisaw na tungvaw yn thua cih zah Ahang huaccepaw thungnaw nynh nang kha ae khung cih; tukeiccuze tuh-e athyaapaw lukheit nang na kyate yn pui cih paw tuh Pachia Ccapaw cite ko athua cih.
42001036	Te dotua, na pui oh paw Elizabeth, a tinnung a ci`ae paw mah a kum tang vae mawte ccaawpoi zah atu hynh sawpaw sataruh acih vae.
42001037	Pawccecize Pachia ryte tuh athua kho leipaw um lan khyh,” a cipya.
42001038	Te Meri nynh, “Dotua, Bawipaw a seenung nynh ka thua, na bya thyhhawte ka tungvaw thua vae sah,” a ci. Te vaaw ccungccapaw tuh Meri kyate phe a pou.
42001039	Te tuh-e nin`ae kya Meri tuh thokuh zah mua zung kya a um paw Judah khua langkhe arangte a cceih.
42001040	Te Zakharia a inn lungkhu lang tee zah Elizabeth kha a beih.
42001041	Ou tuhte Meri nynh bya beih paw kha Elizabeth nynh he a thae tuh, a vue kya neitaw tuh a thohkuh, oute Elizabeth tuh Thyaa Muisaw te phe beih.
42001042	Te aning nynh roi accae lante a hopaw tuh: “Nopi`ae lakuze nang tuh hythuaccou nung nynh na thua, te na vue kya-e athae imua mah hythuaccoupaw nynh thua.
42001043	Te ka Bawipaw a nung nynh kamaw kalan thua lante pawtemou e hynh kamaw kya acyikuh?
42001044	Pawccecize dotua, na bya beih paw roi ka nakaring kya ccahe accae te ka vue kya neitaw nynh a lungtua zah a thohkuh.
42001045	Te a zyn paw nopinung tuh hythuaccou nung nynh thua; pawccecize kha-e nung kya Bawipaw nynh a hopya paw bya tuh accing cih paw nynh thua,” a ci.
42001046	Te Meri nynh, “Ka hiinnaw-muisaw nynh Bawipaw kha phu-esah,
42001047	te ka muisaw tuh ka Khumtu Pachia kya a lungtua.
42001048	Pawccecize a seenung kya-e zakawsangnaw kha a tuapya; pawccecize, atu kyate ciihan`ae balyn nynh kae tuh hythuaccou nung cite oun ko vae cih`ae.
42001049	Pawccecize athungpaw Bawipaw nynh alepaw uccaw`ae kha kamaw kya phe yn cyipya vae; te a min tuh athyaapaw nynh thua.
42001050	Te a ngaethya-umsanaw tuh amaw rawrih`ae paw tungvaw kya ciihan kyate ciihan kyacia atyn.
42001051	A kuihthaw te thawzung a langsaku; mih thinlung-tuakunaw kya a tansakuh`ae paw kha pung a phiasaku`ae.
42001052	Athungpaw ccungccaw`ae kha mih suitungkhung kyate sahbung`ae zah zakawsangsakuh`ae paw kha a hangthung`ae.
42001053	A vuelaw`ae paw kha kou ahoy lang a dang`ae, thuasalama a hoirung`ae paw kha sasete a kisah`ae.
42001054	-
42001055	Ah minpaaw`ae kya, Abraham kya, te a ciihan kya zungzae a hosya vae hawte, a ngaethyaumsanaw liathuinaw kya a seepaw Israel kha phe a bawng vae,” a ci.
42001056	Te Meri tuh Elizabeth ryte sawpaw sathung loukaw a umkheih`ae koute amaw a inn lang a ki.
42001057	Te Elizabeth tuh ccaawpui lan accyh he azaw tuh ccaaw pise lukheit a saah.
42001058	Te a innpaw`ae te a vaeccaw`ae nynh alepaw ngaethya-umsanaw kha Bawipaw nynh pawcihte nynh a tungvaw a langsapyaku cipaw he a thae`ae tuh amaw ryte mih lungtua`ae.
42001059	Ou tuhte nin taryanaw kya imua vindung aw lan minmin tuh oun thua`ae; te minmin nynh a paaw min thyhte Zakharia cite a min a phu`ae.
42001060	Te a nung nynh, “Tuhte thua khyh, thuasalama Johan cite nynh ko lan,” a ci.
42001061	Te minmin nynh, “Na pui oh paw kya hynh-e min a phukuh paw lukheit san um boi khyh,” a ci`ae.
42001062	Te minmin nynh a paaw kha pawtemou min na phury cite tangpya te a khia`ae.
42001063	Te a paaw nynh zei nawlan ccalung kha ngiakuh`ae zah, “A min tuh Johan nynh thua,” cite a zei. Te minmin balyn tuh mih ngaeangthua.
42001064	Te a khalang tuh vaekheihmawte yn ua zah a lae apia vae, te bya ho zah Pachia kha thehoysah.
42001065	Te mih pe um`ae paw balyn tuh a rih`ae, te hynh-e thungpang tuh Judah pee mua kya um`ae paw balyn kalan po athaan.
42001066	Te a thae`ae paw balyn nynh kha-e kha mih thinlung kya ccykekuh`ae zah, “E paw hynh pawtecihpaw imua mou athua ngaw?” a ci`ae. Te Bawipaw kuih nynh imohpaw kha a umkhae.
42001067	Te a paaw Zakharia tuh Thyaa Muisaw te phe beih zah profehbya a ho,
42001068	“Israel Pachia Bawipaw tuh thehoysah thuasah, pawccecize a ccungccaw`ae kha paebua zah a sawkhaw`ae.
42001069	Te a seepaw David ciihan kyate aening hanlan khumnaw ki kha a langsaku vae.
42001070	Laephipi athotakaw te a um paw amaw kya-e athyaapaw profeh`ae khalang kyate a ho hawte,
42001071	ah rhaw`ae kyate aening kha khum khylan, te aening oun hua`ae paw balyn kuih kyate luesah khylan,
42001072	ah minpaaw`ae kalan byakinpyakupaw ngaethya-umsanaw kha ccingsah khylan, te amaw kya-e athyaapaw byakin kha liathui khylan,
42001073	ah paaw Abraham kalan kae pya cih oh cite ccaesakute bya a kinkupaw byakinnaw kha ccingsah khylan,
42001074	-
42001075	ah rhaw`ae kuih kyate luesah ah thua vae oh thyhte, Pachia malang ah hiin lungkhu oh balyn, thyaanaw te dingnaw te, rinaw hoi leite aening nynh amaw rya ah lawpya nawlan oh nynh thua.
42001076	Te imohpaw, nang tuh Ahang Huaccepaw Pachia profeh cite ko na thua cih, pawccecize nang tuh Bawipaw a laanpi kha paccynpya khylan Bawipaw malang na cceih cih,
42001077	mih seinaw`ae ngaethyanaw liate a ccungccaw`ae kalan khumnaw kong nynaw pya khylan;
42001078	Ah Pachia kya-e nevyalyapaw ngaethyaumsanaw liate, ou tuh-e liate khuaninpaw paw nynh ahangnaw kyate aening kha oun paebua vae.
42001079	Mohnaw te chinaw mynlyh kya a dahung`ae paw kha awnaw pya khylan, daenaw laanpi lungkhu lang aening ccu kha cciakhae khylan nynh thua,” cite a ho.
42001080	Te imohpaw tuh lethung zah muisaw kya a thawsae, te Israel`ae kalan a langku nin a thua makhia aning tuh rangkaw nynh a um.
42002001	Oute tuh-e nin`ae kya Sizar Aukastas nynh ram pynpi balyn milu ccazing lawku athua cih cite kaw a tho.
42002002	E milu ccazing lawkunaw tuh Kuirinias hynh Siria ram uktu athua lyaze masaty ccazing lawkunaw nynh thua.
42002003	Te ccungccaw`ae balyn tuh milu ccazing lawku khylan mimaw mih khua raveih lang a cceih`ae.
42002004	Te Josef mah David ciihan athua keiccuze, Galilee pee Nazareth khua kyate Judah pee Bethlehem acikuh paw David khuapi kalan khe,
42002005	a zu lang a hoiku paw, ccaaw a poi paw Meri ryte ccazing lawku khylan a cceih`ae.
42002006	Te minmin tuin kya a um`ae lyakhe, Meri tuh neitaw pui lan a ninsaw accing.
42002007	Te Meri nynh a Ccatawccaaw kha puisah zah nolung uccaw te lung zah saring looh-aenaw kua kya a isah; pawccemacize mikhia thuanaw inn kya minmin hanlan akhaan um vae khyh.
42002008	Te tuin ram kya khuazi khe mih tuuphu kha ring`ae zah rangkaw kya a um`ae paw tuuring`ae a um`ae.
42002009	Te dotua, Bawipaw kya-e vaaw ccungccapaw nynh mih kalan yn thua zah Bawipaw phu-enaw tuh mih pepan phaephae a aw; te minmin tuh myarya a rih`ae.
42002010	Te vaaw ccungccapaw nynh minmin kha, “Rih nan oh, pawccecize dotua oh, ccungccaw balyn hanlan myarya lungtua lan um paw thungpang hoypaw kha kae thuakhaepya oh.
42002011	Pawccecize atunin David khuapi kya Bawi Kri athua paw Khumtu kha nanning hanlan a pui vae.
42002012	Te e hynh nanning hanlan muihsanaw athua cih, nanning nynh nolung uccaw te a lung`ae paw nosi, saring aenaw kua kya a isah`ae paw kha na la muih cih oh,” a cipya`ae.
42002013	Te vaaw ccungccapaw ryte vaawran e vaaw ccungccaw zapi tuh vaekheihmawte oun langkuh`ae zah Pachia kha thehoysah`ae zah,
42002014	“Ahang huaccenaw kya Pachia tuh phuesah thua sah, te laephi vawlan daenaw um sah, ccungccaw`ae kalan a ngaethya-umsanaw um sah!” a ci`ae.
42002015	Ou tuhte vaaw ccungccaw`ae tuh minmin kyate vaawran lang he a cceih`ae tuh tuuring`ae nynh, “Atu Bethlehem lang cceih oh sih lah Bawipaw nynh aening oun nysah paw hynh-e uccaw acyikuh paw hynh dotua oh sih,” cite lukheit te lukheit a hokuh`ae.
42002016	Te minmin tuh arangte cceih`ae zah Meri te Josef, te saring looh-aenaw kua kya a ih paw Nosi kha a muih`ae.
42002017	Te minmin nynh he a muih`ae tuh kha-e Imohpaw konglang mimaw a hopya`ae paw kha thungpang po athaansah`ae.
42002018	Te tuuring`ae nynh a ho`ae paw bya a thae paw ccungccaw`ae balyn tuh e uccaw kya mih ngaeangthua.
42002019	Thuasalama Meri nynh e uccaw`ae balyn kha a thinlung kya ccykekuh zah pei a tua a roih.
42002020	Te tuurin`ae nynh mimaw kha a hopya`ae hawte a thae`ae paw te a muih`ae paw uccaw`ae balyn hanlan Pachia kha phu-esah`ae zah thehoysah biate a ki`ae.
42002021	Te Imua vindung awkunaw hanlan nin tarya he accing te, vue kya a poi mawze vaaw ccungccapaw nynh a phuty vae paw min khate JESU cite min a phu`ae.
42002022	-
42002023	Te Bawipaw Kawbya kya, “Ccatawccaaw pise miakaw tuh BAWIPAW kalan athyaa ci athua cih,” cite azeiku hawte, Mawsi Kawbya thyhhawte Meri ccikannaw nin he accing tuh minmin nynh imohpaw kha Bawipaw kalan thuakhae khylan Jerusalem lang a cciakhae`ae.
42002024	Te “Vafu saning, tukhyhze valaele” saning te silawnaw rae lan cite Bawipaw Kawbya kya a hoku thyhhawte silawnaw rae khylan a cceih`ae.
42002025	Te dotua, a min Simeon acikuh paw ccungccaw lukheit Jerusalem kya a um. Tuh-e paw tuh adingpaw te Pachia kalan a pyakuh paw nynh thua, Israel`ae ngaengannaw kha a ngaehoi paw thua zah Thyaa Muisaw a tungvaw a um.
42002026	Te aning tuh Bawipaw kya-e Kri a muih makhia chih la ngaw khyh cite Thyaa Muisaw nynh amaw kha a la phypya.
42002027	Te aning tuh Muisaw liate tempal voidu kya a thua; te a nung te a paaw nynh Kawbya phung thyhte a hanlan cyipya lan cite Imua Jesu kha he a teekhae`ae tuh,
42002028	Simeon nynh Imua kha a kuih kya dua zah Pachia kha hythuapya zah,
42002029	“Lesae huapaw Bawipaw, na bya thyhhawte atu na seepaw hynh daebabilan yn pousah ccavae;
42002030	Pawccecize na khumnaw kha ka mit nynh phe a muih vae,
42002031	Tuh-e tuh ccungccaw balyn muihnaw malang na paccynpaw;
42002032	Zenta`ae a awsah cih paw awnaw te na ccungccaw Israel`ae hanlan phuenaw nynh thua,” cite a ho.
42002033	Amaw konglang a ho`ae paw uccaw`ae kya Josef te a nung tuh mih ngaeangthua.
42002034	-
42002035	Te Simeon nynh minmin kha hythuapya`ae zah a nung Meri kha, “Dotua, e Imua tuh Israel`ae patae khuliaku nawlan te thoku nawlan, ccungccaw patae thinlung-tuanaw`ae kha a langsaku nawlan thethya oun ho cih`ae paw muihsanaw hanlan paccynde paw nynh thua. Oute thaloi nynh na hiinnaw-muisaw kha mah ae thuin cih,” a cipya.
42002036	Te Asher phin, Fanuel ccanung Anna acikuh paw profehnung lukheit a um. Aning tuh a kum phe tang vae, te vawpaw a hoinaw te kum sari cia a vawpaw ryte a umkheih`ae.
42002037	Te aning tuh a kum sungtarya kum pali cia numae zah sawsangnaw te loohaesungnaw te khuazi khuadae Pachia rya kha laah zah tempal kyate a pou lei nung nynh thua.
42002038	Te aning mah khahlya khe yn tee zah Bawipaw kalan lungtuabya a ho, te Jerusalem kya sawkhawnaw a ngaehoi`ae paw balyn kalan khe kha-e imohpaw kong kha a hopya`ae.
42002039	Te a nung te a paaw nynh Bawipaw Kawbya thyhhawte pawpaw balyn kha phe a cyih`ae koute Galilee pee mimaw mih khua Nazareth lang a ki`ae.
42002040	Te Imua tuh lethung zah muisaw kya a thawsae, hawnaw te phe abeih; te Pachia thawccinaw tuh a tungvaw a um.
42002041	Te a nung te a paaw tuh Kawtaw Poi kya kum takyh Jerusalem lang leih a cceih`ae.
42002042	Te Jesu tuh kum haw laening he acihte Kawtaw Poi phung thyhhawte minmin tuh Jerusalem lang a cceihthung`ae.
42002043	Te poi nin`ae he athang te a nung te a paaw tuh a ki`ae, Imohpaw Jesu tuh Jerusalem kya zya a umhy ung, te Josef te a nung nynh kha-e kha nyh khyh`ae.
42002044	Thuasalama minmin nynh a kikheih`ae paw kya nynh a umbua cih cite tua`ae zah nin kheit laanccia cia a cceih`ae; te mih vaeccaw`ae te a nyhkuh`ae paw kya a ccung`ae.
42002045	Te minmin nynh amaw kha he a muih vae khyh`ae tuh Jerusalem lang bua ki`ae zah a ccung`ae.
42002046	Ou tuhcihte nin thung a ccung`ae koute, minmin nynh amaw kha tempal kya ccangpatu`ae laku dahung zah mih bya kha ngae zah minmin bya a khia`ae paw kha a muih`ae.
42002047	Te amaw bya a thae`ae paw balyn nynh a thaethyanaw te a byakhungnaw kya mih ngaeangthua.
42002048	Te minmin nynh amaw kha he a muih`ae tuh mih ngaeangthua; te a nung nynh, “Ka Ccapaw, pawccemou kaening hynh hynhte nae cyi? Dotua, na paaw te kae tuh thinphang te nang kha kae ccung,” a cipya.
42002049	Te aning nynh minmin kha, “Pawccemou kae tuh nae ccung oh? Ka Paaw rya ka law lan accan cipaw na nyh khyh oh tou?” a cipya`ae.
42002050	Te minmin nynh mih kya a hopya`ae paw bya kha thaethya khyh`ae.
42002051	Te aning tuh a nung ry a paaw ryte cceihbung`ae zah Nazareth kya a thua`ae. Aning tuh minmin kaw a ngae; thuasalama a nung nynh hynh-e uccaw`ae kong balyn kha a thinlung kya a ccykeku.
42002052	Te Jesu tuh a pynsaw lethung zah hawnaw kya a kaethung, te Pachia te ccungccaw kya maehoynaw a mue.
42003001	Te Tiberias Sizar uknaw kum haw laepangaw lya, Pontias Pilat tuh Judah pee uktu thua zah Herod tuh Galilee pee kya tetrach thua zah a neitaw Filip tuh Iturea pee te Trakhonitis pee kya tetrarch thua zah Lysanias tuh Abilene pee kya tetrach thua zah,
42003002	Annas te Kaiafas tuh ranpibawi lupi`ae athua`ae lya, rangkaw kyakhe Pachia bya tuh Zakharia ccapaw Johan kalan yn thua.
42003003	Te Johan tuh Jordan vaw pepan ram balyn kya yn thua zah seinaw ngaethyanaw hanlan ngaesikunaw te asekuhpaw baptisma kong kha a ho.
42003004	Profeh Isaiah bya`ae kha ccauh kya azeiku thyhhawte, a hopaw tuh: “Rangkaw kya a sia paw lukheitpaw roi nynh, ‘BAWIPAW laanpi kha paccynpah oh, a laanpi kha lawbabinlan raepah oh.
42003005	Hunghua miakaw kha bia thua cih zah mua alepaw te mua taraw miakaw tingbung athua cih, te akoupaw laanpi`ae kha dingsah athua cih zah doungih-doungae a um paw laanpi`ae kha hoysah, nginsah athua cih.
42003006	Te ccungccaw balyn nynh Pachia kya-e khumnaw kha a muih cih`ae,’ a ci,” a ci.
42003007	Oute Johan nynh amaw kyae baptisma-in lan oun thua`ae paw ccungccaw zapi kha, “Pou fuparepaw ciihan`ae, yn thua vae cih paw thinrianaw kyate ccue khylan hung nynh mou nanning kha raering ae pya oh?
42003008	Tukeiccu ngaesikunaw te angaekuhpaw athae kha thaetua oh, te naemaw te naemaw kya, ‘Kaening nynh paaw lang Abraham kae hoi,’ cite mazi ci nan oh, pawccecize nanning kae hopya oh, Pachia tuh hynh-e lung`ae balyn hynh Abraham ccaaw`ae lang a tangsah khopaw nynh thua.
42003009	Te atu mah hae tuh thingku leihpaw kya nungde athua vae, tukeiccu ahoypaw athae thae leipaw thingku miakaw tuh nge thua zah maee lungkhu lang phung athua,” a ci.
42003010	Te ccungccaw`ae nynh, “Tuhte lanze pawmou kae cyih cih?” cite Johan kha a khia`ae.
42003011	Aning nynh khung`ae zah minmin kha, “Angki zung ning a hoi paw nynh a hoi leipaw kha pyabua sah, te aepaw a hoi paw nynh tuh-e hawte cyih sah,” a cipya`ae.
42003012	Oute nguntokhoi`ae paw mah baptisma-in lan oun thua`ae zah amaw kha, “Ccangpatupaw, pawmou kae cyih cih?” cite a khia`ae.
42003013	Te aning nynh minmin kha, “Nanning kaw ae pya oh paw laelan la khoi nan oh,” a cipya`ae.
42003014	Te tuhhawte rhawkaw`ae nynh amaw kha, “Pawmou kae cyih cih?” cite a khia`ae. Te aning nynh minmin kha, “Hung ccungccaw sanmah la luade nan oh, hung sanmah ahme lei lante seibede nan oh, te na mue oh paw amee khate nae lungryachih sah,” a cipya`ae.
42003015	Te ccungccaw`ae nynh Johan hynh Kri thua vema, thua khyh vema cipaw mih balynte ngaehoinaw te mih thinlung kya a tua`ae lyakhe;
42003016	Johan nynh minmin balyn kha khung`ae zah a hopaw tuh: “Kae nynh nanning kha tui kya baptisma kae insah oh; thuasalama kamaw laeze athung huapaw Lukheit yn thua cciamang, tuh-e paw a ccukoh rui phoupya lan san kae tuh ka ngaekuh khyh; aning nynh nanning kha Thyaa Muisaw kya te maee kya baptisma ae insah cih oh.
42003017	A zawnawpaw pahraw tuh a kuih kya um zah a sarahmin kha thyaapapinglan a cciccae cih, te chanvui kha a byng lungkhu lang a ruin cih, thuasalama asipaw tuh a chih kho leipaw maee te a rua cih,” a ci.
42003018	Te ccangpaw bya patae te thuihei`ae zah thehoypaw kha ccungccaw`ae kalan a hopya`ae.
42003019	Thuasalama tetrarch Herod kha a neitaw Filip zu Herodia konglang te Herod nynh a cyi paw ahoy leipaw balyn kha Johan nynh seinaw a muihsaku keiccuze,
42003020	Herod nynh a seinaw balyn vawlan, e hynh biachihte Johan kha thunginn kya a saw.
42003021	Te tuhcihte ccungccaw`ae balyn tuh baptisma-in`ae zah Jesu mah baptisma-in bua. Te saw he a sang tuh vaawran hungkuh zah,
42003022	Thyaa Muisaw tuh vafu hawte pyn lante yn langkuh zah Jesu tungvaw a ccuh, te vaawran kyate roi yn ccae zah, “Nang tuh na kya ka lungrythua paw ka sungsahpaw ka Ccapaw nynh na thua,” a ci.
42003023	Te Jesu kum sungthung loukaw acih tetuh ryalaw a tho. Ccungccaw`ae nynh Josef ccapaw cite a tua`ae; Josef tuh Heli ccapaw,
42003024	Heli tuh Matthat ccapaw, Matthat tuh Levi ccapaw, Levi tuh Melkhi ccapaw, Melkhi tuh Janna ccapaw, Janna tuh Josef ccapaw,
42003025	Josef tuh Mattathias ccapaw, Mattathias tuh Amos ccapaw, Amos tuh Nahum ccapaw, Nahum tuh Esli ccapaw, Esli tuh Naggai ccapaw,
42003026	Naggai tuh Maath ccapaw, Maath tuh Mattathias ccapaw, Mattathias tuh Semei ccapaw, Semei tuh Josef ccapaw, Josef tuh Judah ccapaw,
42003027	Judah tuh Joanna ccapaw, Joanna tuh Rhesa ccapaw, Rhesa tuh Zerubbabel ccapaw, Zerubbabel tuh Shealtiel ccapaw, Shealtiel tuh Neri ccapaw;
42003028	Neri tuh Melkhi ccapaw, Melkhi tuh Addi ccapaw, Addi tuh Kosam ccapaw, Kosam tuh Elmodam ccapaw, Elmodam tuh Er ccapaw,
42003029	Er tuh Joshua ccapaw, Joshua tuh Eliazar ccapaw, Eliazar tuh Jorim ccapaw, Jorim tuh Matthat ccapaw, Matthat tuh Levi ccapaw,
42003030	Levi tuh Simeon ccapaw, Simeon tuh Judah ccapaw, Judah tuh Josef ccapaw, Josef tuh Jonan ccapaw, Jonan tuh Eliakim ccapaw,
42003031	Eliakim tuh Melea ccapaw, Melea tuh Menan ccapaw, Menan tuh Mattatha ccapaw, Mattatha tuh Nathan ccapaw, Nathan tuh David ccapaw,
42003032	David tuh Jessi ccapaw, Jessi tuh Obed ccapaw, Obed tuh Boaz ccapaw, Boaz tuh Salmon ccapaw, Salmon tuh Nahshon ccapaw;
42003033	Nahshon tuh Amminadab ccapaw, Amminadab tuh Ram ccapaw, Ram tuh Hezron ccapaw, Hezron tuh Farez ccapaw, Farez tuh Judah ccapaw,
42003034	Judah tuh Jakob ccapaw, Jakob tuh Isaak ccapaw, Isaak tuh Abraham ccapaw, Abraham tuh Terah ccapaw, Terah tuh Nahor ccapaw,
42003035	Nahor tuh Serug ccapaw, Serug tuh Reu ccapaw, Reu tuh Peleg ccapaw, Peleg tuh Eber ccapaw, Eber tuh Shelah ccapaw,
42003036	Shelah tuh Kainan ccapaw, Kainan tuh Arphasad ccapaw, Arphasad tuh Shem ccapaw, Shem tuh Noah ccapaw, Noah tuh Lamek ccapaw,
42003037	Lamek tuh Methuselah ccapaw, Methuselah tuh Enok ccapaw, Enok tuh Jared ccapaw, Jared tuh Mahalalel ccapaw, Mahalalel tuh Kainan ccapaw,
42003038	Kainan tuh Enos ccapaw, Enos tuh Seth ccapaw, Seth tuh Adam ccapaw, Adam tuh Pachia ccapaw nynh thua.
42004001	Te Jesu tuh Thyaa Muisaw te beih zah Jordan vaw kyate a ki, te Muisaw nynh rangkaw langkhe a cciakhae.
42004002	Nin sungpali cia diabolos nynh a tuh-ou. Te tuh-e nin`ae kya aning tuh pawpaw sanmah ae khyh, te tuh-e nin`ae he athang tuh a vuelaw vae.
42004003	Te diabolos nynh amaw kha, “Pachia Ccapaw na thua lanze e lung hynh sanlou lang a tang ccaw kawpya,” a cipya.
42004004	Te Jesu nynh khung zah, “ ‘Ccungccaw tuh sanlou kyalya te hiin lan khyh, thuasalama Pachia bya miakaw te nynh a hiin cih,’ cite Ccathyaa kya azeikuh,” a cipya.
42004005	Te diabolos nynh Jesu kha ahangpaw mua kalan cciakhae thung zah ccyh sosoh kya laephipi peenaw`ae balyn kha marya a muihsah.
42004006	Te diabolos nynh Jesu kha, “Kawhoinaw balynte mih phu-enaw tuh kamaw kalan pya athua vae keiccu, ka pya ry paw ccungccaw kha ka pya, te nang kha hynh-e kawhoinaw balyn hynh marya kae pya cih.
42004007	Tukeiccu kamaw hynh nae beik lanze hynh-e`ae balyn tuh na kya-e athua cih,” a cipya.
42004008	Te Jesu nynh khung zah, “Setan, ka nuhlang thungkuh! Pawccecize, ‘Na Pachia BAWIPAW kha na beik cih, amaw kyalya kha rya na lawpah cih,’ cite Ccathyaa kya azeikuh,” a ci.
42004009	Te Setan nynh Jesu kha Jerusalem lang cciakhae zah tempal avawlan paccy kya nung zah amaw kha, “Pachia Ccapaw na thua lanze, namaw te namaw e kyate toikubung tua.
42004010	Pawccecize Ccathyaa kya, ‘Nang khynsah khylan, a vaaw ccungccaw`ae kha nang na hanlan kawpya cih`ae.
42004011	Na ccu kha lung kya na thuhku khyh nawlan minmin nynh mih kuih te ae dua cih`ae,’ cite azeikuh,” a cipya.
42004012	Te Jesu nynh khung zah, “ ‘BAWIPAW na Pachia kha nang nynh na syntaw lan khyh,’ cite Ccathyaa nynh a ci,” a cipya.
42004013	Te diabolos nynh tuh-ounaw miakaw kha he a thangsah te Jesu kyate ccyh sosoh a poutaw.
42004014	Te Jesu tuh Muisaw thungnaw te Galilee lang ki zah amaw the tuh tuin ram pepan balyn po athaan.
42004015	Te Jesu nynh sinakok`ae kyakhe ccangpah`ae zah ccungccaw balyn nynh thehoysah`ae.
42004016	Te Jesu tuh a lethungnaw khua, Nazareth kyakhe thua zah leih a cyimae hawte, Sabbath nin kya sinakok lungkhu lang tee zah Ccathyaa ria lan a thadyn.
42004017	Te profeh Isaiah ccaleih kha amaw kalan a pya`ae. Te Jesu nynh ccaleih kha he a kia tuh hynhte azeikunaw kya a muih:
42004018	“BAWIPAW Muisaw tuh kamaw tungvaw a um, pawccemacize aning nynh ryachi`ae kha thehoypaw hopya khylan kamaw kha satho phe yn thuh vae; thinlung a koi`ae paw dansah khylan, ccungccaw`ae nynh a kyng`ae paw kalan sawkhawnaw kong hopya khylan, te mitmoh`ae kha ngawmuihnaw kong hopya khylan, vawsaw teing`ae paw kha luesah khylan,
42004019	BAWIPAW kya-e ngaehoi lan um paw kum kha hopya khylan, kamaw kha phe oun saw vae,” acikuh.
42004020	Te aning nynh ccaleih kha kue zah a ccytupaw kha a pya, oute a dahung. Te sinakok kya um`ae paw balyn mit nynh amaw kha riri a do`ae.
42004021	Te Jesu nynh tho zah minmin kha, “Atunin hynh-e Ccathyaa tuh nae nakaring kya na thae oh hawte phe accing vae,” a cipya`ae.
42004022	Te ccungccaw balyn nynh amaw kha ccaekiakhan`ae zah a khalang kyate a toikuh paw thawccinaw bya`ae kya mih ngaeangthua. Te minmin nynh, “E paw hynh Josef ccapaw thua khyh tou?” a ci`ae.
42004023	Te Jesu nynh minmin kha, “Nanning nynh, ‘Sibawipaw, namaw te namaw kha dansakuh tua! Kapernaum khua kya na cyipaw kae thae hawkhate hynhe namaw na khua kya mah cyi tua,’ cite e phungtangbya hynh kamaw kalan nae ho ccaccing cih oh,” a cipya`ae.
42004024	Te Jesu nynh, “Byaccaccing kae hopya oh, profeh hung sanmah amaw khua kya tuh maehoynaw mue boi khyh.
42004025	Thuasalama thanccingte kae hopya oh, Elijah ccyh lya kum thung te sataruh cia vaawran thuakaw khaw thua zah ram balyn kya myarya ccakangcci lya, Israel ram kya numae`ae patae a um`ae.
42004026	Thuasalama tuh-e`ae lukheit kalan san Elijah kha saw thua khyh, thuasalama Sidon ram e Zarephath khua kya um paw numaenung kalan rou nynh saw athua.
42004027	Te profeh Elisha ccyh lya Israel ram kya vaethyakaepaw patae a um`ae, thuasalama Siria paw Naaman laelan hung sanmah thyaasah thua khyh,” a ci.
42004028	Te sinakok kya a um`ae paw balyn nynh hynh-e bya`ae kha he a thae`ae tuh myarya mih thinria.
42004029	Te thokuh`ae zah Jesu kha khua kyate dee`ae zah tuh-e khua a saahnaw`ae mua zung, chiadung lante dae dawleihkuh lang tu lan cite a cciakhae`ae.
42004030	Thuasalama Jesu tuh minmin ngaelaku te po pou zah po a cceih.
42004031	Oute Galilee ram e Kapernaum khua lang cceihbung zah Sabbath nin kya a ccangpya`ae.
42004032	Te kawhoinaw te bya a ho keiccuze ccungccaw`ae tuh a ccangpyanaw kya mih ngaeangthua.
42004033	Atu sinakok kya athyaa leipaw raerangsaro muisaw a hoi paw ccungccaw lukheit a um. Te aning nynh,
42004034	“Kae makhaete kae um sah! Nazareth paw Jesu, nang ryte kaening pawmou kae sekuh? Nang tuh kaening ro khylan tou nae thua? Nang tuh hung nynh na thua cipaw ka ny, Pachia kya-e Athyaapaw nynh na thua!” cite thawte a sia.
42004035	Te Jesu nynh pe zah, “Yccae nan kha-e paw lungkhu kyate pou,” a cipya. Te raerangsaro nynh kha-e paw kha ccungccaw`ae laku kya phe vuasakuh zah maw muihsah leite a kyate phe a pou.
42004036	Te ccungccaw`ae balyn tuh mih ngaeangthua zah, “E bya hynh pawtecihpaw bya mou! Pawccecize kawhoinaw te thungnaw ryte athyaa leipaw muisaw`ae kha kawpya zah minmin phe a pou`ae,” cite mimaw laku kya a hokuh`ae.
42004037	Te a thungpang tuh tuh-e ram pepan e ahmin takyh kya balyn po athaan.
42004038	Te Jesu tuh sinakok kyate thokuh zah Simon inn lungkhu lang a tee. Te Simon a zu nung tuh myarya a nge ling zah minmin nynh a hanlan Jesu kha a ngiapya`ae.
42004039	Te Jesu nynh kha-e nung pe khe thadyn zah ngelingpaw kha a pe, te kha-e nung tuh phe dan, te nopinung tuh vaekheihmawte thokuh zah minmin elan ryalawpah vae`ae.
42004040	Te khuanin he ccah tuh ccinaw aphuinphuin te a ccih`ae paw ngeccih`ae balyn kha amaw kalan oun cciakhae`ae, te Jesu nynh tuhe` ae milu raveih tungvaw khe a kuih khang zah minmin kha a dansah`ae.
42004041	Te raerangsaro`ae nynh mah, “Nang tuh Pachia Ccapaw Kri nynh na thua,” cite sia`ae zah ccungccaw patae kyate a pou`ae. Te Jesu nynh minmin kha pe`ae zah bya ho lan kaw ua khyh`ae, pawccecize minmin nynh aning tuh Kri nynh thua cipaw kha a ny`ae.
42004042	Te khua he yn dae tuh, Jesu tuh pou zah rangkaw langkhe a cceih. Te ccungccaw`ae nynh amaw kha ccung`ae zah amaw kalan a thua`ae, te minmin kyate a pou khyh nawlan a kang`ae.
42004043	Te Jesu nynh minmin kha, “Pachia peenaw kong hynh ccangpaw khua`ae kalan mah ka ho hahe cih, pawccecize tuh-e khylan nynh kamaw tuh saw ka thua,” a cipya`ae.
42004044	Te Galilee pee e sinakok`ae kyakhe phung a ho.
42005001	Ou tuhcihte Jesu tuh Kenesaret kuaapi pe thadyn zah ccungccaw`ae nynh Pachia bya ngae khylan amaw kha phang lungnuaku`ae lyakhe,
42005002	kuaapi akin lang a um paw kohlung ccangning kha a muih; thuasalama ngasaw kyngtu`ae tuh kohlung kyate pou`ae zah mih mia`ae kha a sing`ae.
42005003	Te Jesu tuh kohlung ccangning lakuze ccangkheit, Simon kya-e lungkhu langkhe tee zah kuaapi akin kyate ccapyh nuesaku lan Simon kha a ngia. Te kohlung kya dahung zah ccungccaw`ae kha a ccangpya`ae.
42005004	Te bya a hopaw he a thangsah te, Simon kha, “Akhunaw langkhe zaw lah ngasaw kyng khylan nae mia`ae kha vuatua oh,” a cipya.
42005005	Te Simon nynh amaw kha khung zah, “Bawipaw, khuazi zidae kae vua zah ccangkheit san kae kyng khyh; thuasala zemah na bya thyhte mia ka vua cih,” a cipya.
42005006	Te minmin nynh tuhte he a vua`ae tuh myarya alungpaw ngasaw`ae kha bung`ae zah mih mia tuh vyavya a pae vae.
42005007	Te minmin nynh ccangpaw kohlung kya um`ae paw miavuakheih`ae paw kha oun cceih`ae sah lah oun bawng`ae ccaw cite mih kuih te a ko`ae. Te minmin tuh oun thua`ae zah kohlung ccangning te vya phungkuh lan ngasaw kha phe a bia`ae.
42005008	Kha-e kha Simon Piter nynh he a muih tuh, Jesu ccukharu kin khe bakhung zah, “Pou Bawipaw, kae tuh a seipaw ccungccaw nynh ka thua, ka kyate beih pou,” a cipya.
42005009	Pawccecize Simon te amaw ryte umkheih`ae paw balyn tuh a kyng`ae paw ngasaw`ae kya mih ngaeangthua keiccu nynh thua.
42005010	Te Simon ryte a mungkuh`ae paw Zebedi ccaaw`ae James te Johan mah mih ngaeangthua. Te Jesu nynh Simon kha, “Rih nan, atu kyate nang tuh ccungccaw`ae nynh na kyng vae cih,” a cipya.
42005011	Te mih kohlung`ae kha laerang lang he thuakhae`ae tuh marya cciataw`ae zah amaw kha a zui`ae.
42005012	Ou tuhcihte Jesu tuh khua khuakheit kya a um lyakhe, dotua oh, vaethyaccinaw te phe abeihpaw ccungccapaw nynh Jesu kha he a muih tuh bakhung zah, “Bawipaw, na ry lan thua ze, kae hynh nae thyaasah kho,” cite a ngiaku.
42005013	Te Jesu nynh a kuih dyng zah kha-e paw kha hae zah, “Ka ry, nang thyaa ccavae,” a cipya. Te vaekheihmawte vaethyaccinaw tuh phe athyaa.
42005014	Te Jesu nynh, “E kong hynh hung ccungccaw san la hopah nan cite kaw a pya, thuasalama la cceih lah ranpibawi kalan namaw kha la muihsakuh, te Mawsi kawbya thyhhawte minmin kalan ccaekia lang, nang thyaasah na thua paw hanlan silawkunaw kha la rae,” cite bya a tawsya.
42005015	Te amaw the tuh houhouh thaan zah ccungccaw zapi pi nynh amaw bya thae khylan te mih ccinaw kyate dan khylan oun sueluakuh`ae.
42005016	Te Jesu tuh rangkaw langkhe leih cceih zah saw a sang he.
42005017	Ou tuhcihte nin kheit tuh, Jesu nynh a ccangpya`ae lyakhe, Jerusalem kya te Judah pee te Galilee pee e khua`ae balyn kyate oun thua`ae paw Farasi`ae te kawbya ccangpatu`ae tuh a dahung`ae, te minmin dansah khylan Bawipaw thungnaw tuh a langkuh.
42005018	Te dotua, ccungccaw`ae nynh kuihccuchihpaw ccungccapaw kha inawpaw te oun puih`ae zah amaw malang khe nung khylan teekhaenaw kha a ccungku`ae.
42005019	Te ccungccaw zapi keiccuze teekhaenaw he a muih vae khyh`ae tuh, innccukaly lang kaekhae`ae zah innccukaly kha kia`ae zah ngeccih kha inawpaw ryte ccungccaw`ae laku Jesu malang khe a sawbung`ae.
42005020	Te Jesu nynh mih zynnaw kha he a muih tuh, ngeccih paw kha, “Ccungccapaw, na seinaw`ae ngaethya athua vae,” a cipya.
42005021	Te kawbya ccangpatu`ae te Farasi`ae nynh, “Pachia sarya paw bya ho paw e paw tuh hungmou? Pachia kyalya laelan hungmou seinaw a ngaethya kho?” cite a hokuh`ae.
42005022	Thuasalama Jesu nynh mih tuanaw kha he a nyh tuh minmin kha, “Nae thinlung kya pawccemou tuhte na tuaku oh?
42005023	‘Na seinaw tuh ngaethya athua vae,’ cipya paw tou azoihua, tukhyhze, ‘Thokuh lah cceih,’ cipya paw tou azoihua?
42005024	Thuasalama Ccungccaw Ccapaw tuh laephi vawlan seinaw ngaethya lan kaw a hoi cipaw na ny nawlan oh,” cipah`ae zah, kuihccuchihpaw kha, “Nang kae hopya, thokuh lah na iphae kha lawkuh lah na inn lang cceih ccavae,” a cipya.
42005025	Te tuh-e paw tuh minmin malang vaekheihmawte thokuh zah a inawpaw kha lawkuh zah Pachia kha phu-esahte a inn lang a cceih.
42005026	Te ccungccaw`ae balyn tuh mih ngaeangthua zah rinaw te phe beih`ae zah, “Atunin ngaeang lan um paw uccaw`ae phe ah muih vae oh,” ci`ae zah Pachia kha phu-esah`ae.
42005027	Te e uccaw`ae koute Jesu tuh pou zah ngunto khoinaw kya a dahung paw, Levi acikuh paw, ngunto khoitupaw kha a muih; te Jesu nynh, “Kamaw yn zui,” a cipya.
42005028	Te aning nynh pawpaw balyn kha cciataw te thokuh zah amaw kha a zui.
42005029	Te Levi nynh a inn kya Jesu elan poi pi kha a tuapya, te tuin kya ngunto khoitu`ae patae te ccangpaw ccungccaw`ae um`ae zah Jesu te zuitu`ae ryte aepaw a koihkheih`ae.
42005030	Te kawbya ccangpatu`ae te Farasi`ae nynh zuitu`ae kha, “Pawccemou nanning nynh ngunto khoitu`ae te misei`ae ryte na aekheih oh zah na niakheih oh?” cite a seisah`ae.
42005031	Te Jesu nynh minmin kha, “A dan`ae paw nynh sibawi peki khyh`ae; thuasalama a ccih`ae paw nynh a peki`ae.
42005032	Kae tuh a ding`ae paw ko khylan kae thua khyh, thuasalama misei`ae nynh a ngaesiku ccaw`ae cite nynh kae thua,” cite a khung`ae.
42005033	Te minmin nynh amaw kha, “Johan zuitu`ae tuh pei looh-aesung`ae zah sawsangnaw a rae`ae. Tuhhawte Farasi`ae zuitu`ae mah a cyihbua`ae, thuasalama nang na zuitu`ae tuh pawccemou ae`ae zah a nia`ae?” cite a khia`ae.
42005034	Te Jesu nynh, “Zudy ccangvaepaw ryte a um`ae lya zudy ccangvaepaw a uno`ae kha looh-ae na sungsah kho cih oh tou?
42005035	Thuasalama, zudy ccangvaepaw kha a uno`ae kyate lawpya nin ccyh yn thua cih, te tuin nin`ae kya minmin tuh looh-ae a la sung cih`ae,” a cipya`ae.
42005036	Te minmin kha tousenaw phungpaw ccangkheit a hopya`ae: “Hung nynh sanmah uccaw arynpaw kha uccaw athawpaw te bia boi khyh, tuhte a bia lanze uccaw athawpaw nynh arynpaw kha phe siasahkuh cih, bianawpaw athawpaw tuh uccaw arynpaw te ccawkuhthya khyh.
42005037	Te hung nynh sanmah misutui athawpaw kha arynpaw misu-saving bung kya ruin boi khyh, tuhte a ruin lanze misutui athawpaw nynh misu-saving bung kha phae pawsah cih zah misutui pung azu cih, te misu-saving bung mah phe aroh cih.
42005038	Thuasalama misutui athawpaw tuh athawpaw misusaving bung lungkhu lang ruin hahe lanpaw nynh thua, oute nynh paryhte akhyn`ae.
42005039	Arynpaw misutui kha phe a neih koute tuh hung nynh sanmah athawpaw misutui kha taloi ry he khyh, pawccecize, ‘Arynpaw nynh athuahua,’ a ci,” cite a hopya`ae.
42006001	Ou tuhcihte masaty Sabbath athang koute, vaeningnaw Sabbath nin kya Jesu tuh loo kya po cceih zah, a zuitu`ae nynh looh avui kha zukuh`ae zah mih kuih te noi`ae zah a ae`ae.
42006002	Te Farasi`ae abang nynh minmin kha, “Sabbath nin kya kawbya nynh cyi lan a ua leipaw kha pawccemou nanning nynh na cyi oh?” a ci`ae.
42006003	Te Jesu nynh, “David nynh amaw ryte um`ae paw ry mih vuelaw lya a cyi paw kha na ria boi khyh oh tou?
42006004	Pachia inn lungkhu lang tee zah ranpibawi laelan hung nynh sanmah ae lan kawbya nynh a ua leipaw Pachia malang nungpyapaw sanlou kha lawkuh zah a ae, te amaw ry um`ae paw kha mah a pyabua`ae paw kha na ria boi khyh oh tou?” cite a khung`ae.
42006005	Te Jesu nynh minmin kha, “Ccungccaw Ccapaw tuh Sabbath Bawipaw mah athua,” a cipya`ae.
42006006	Ou tuhcihte ccangpaw Sabbath nin kya Jesu tuh sinakok lungkhu lang tee zah a ccangpya`ae, te tuin kya a ranglang kuih achihpaw ccungccapaw lukheit a la um.
42006007	Te kawbya ccangpatu`ae te Farasi`ae nynh Jesu tungvaw seibenaw ccungpya khylan, Sabbath nin kya kha-e paw kha yn dansah ta, yn dansah khyh ta cite a dokhaw`ae.
42006008	Thuasalama Jesu nynh mih tuanaw kha phe nyh zah a kuih achihpaw ccungccapaw kha, “Thokuh lah e kya thadyn,” a cipya. Te aning tuh thokuh zah a thadyn.
42006009	Oute Jesu nynh, “Nanning kha ccangkheit kae khia tua cih oh: Sabbath nin kya ahoypaw cyi lan kawbya nynh a ua tou? Tukhyhze ahoy leipaw cyi lan tou a ua? Hiinnaw kha so khum lan a ua tou? Tukhyhze chia lan tou a ua?” cite a khia`ae.
42006010	Te minmin balyn pepan khe do zah, Jesu nynh kha-e paw kha, “Na kuih kha dyngtua,” a cipya. Te aning nynh a kuih kha dyng zah hawkheit lang hawte phe ahoy vae.
42006011	Te minmin tuh thinrianaw te phe beih`ae zah Jesu kha pawte cyi lan cipaw lukheit te lukheit byahokuh`ae.
42006012	Ou tuhcihte tuin nin`ae kya Jesu tuh sawsang lan mua lang cceih zah zi balyn Pachia kalan sawsangnaw a mang.
42006013	Te khua he dae te a zuitu`ae kha amaw kalan ko`ae zah, luhaw laening kha a po`ae, minmin kha locceihtu`ae cite min a phu`ae.
42006014	Tuh-e`ae tuh: Piter cite min a phu paw Simon te a neitaw Andru, James te Johan, Filip te Bartholomew,
42006015	Matthai te Thomas, Alfeas ccapaw James, Zelot acikuh paw Simon,
42006016	James ccapaw Judas, te Jesu a pheetupaw Judas Iskaria nynh thua`ae.
42006017	Te minmin ryte Jesu tuh mua kyate rungbung zah bialae kyakhe, a bya ngae khylan te mih ccinaw dan khylan Judah pee balyn kyate, Jerusalem kyate, rili kin um paw Tai khua te Sidon khua kyate oun thua`ae paw ccungccaw zapi te a zuitu`ae pataepi ry,
42006018	te athyaa leipaw muisaw nynh vawsaw a pya`ae paw ryte a thadyn`ae. Te minmin tuh dansah athua`ae.
42006019	Te Jesu kyate thungnaw pou zah ccungccaw`ae a dan`ae keiccuze ccungccaw zapi balyn nynh amaw kha hae khylan a ccung`ae.
42006020	Te Jesu nynh a zuitu`ae kalan khe dothung zah, “Nanning ryachi`ae, hythuaccoupaw nynh na thua oh, pawccecize Pachia peenaw tuh nae kya-e nynh thua.
42006021	Atu vuelaw`ae paw nanning, hythuaccoupaw nynh na thua oh, pawccecize nae vue sosah athua cih. Atu a rah`ae paw nanning, hythuaccoupaw nynh na thua oh, pawccecize nae nuin cih oh.
42006022	Ccungccaw Ccapaw keiccuze ccungccaw`ae nynh ae hua oh zah mih kyate ae phia oh zah sarisarya ae nung oh zah nae the ae thyasah vae oh ze, nanning tuh hythuaccoupaw nynh na thua oh.
42006023	Kha-e nin kya nanning lungtua oh lah lungpawnaw hanlan thohkuh oh! Pawccecize vaawran kya nae ryalaw mee tuh ale ccaccing; pawccecize kha-e hawte nynh mih minpaaw`ae nynh mah profeh`ae kha a la cyi`ae.
42006024	“Thuasalama a hoirung`ae paw nanning, paw ngaethya lan na um oh babang. Pawccecize nanning tuh ngaengannaw kha phe na mue vae oh.
42006025	Vueso`ae paw nanning, paw ngaethya lan na um oh babang. Pawccecize nae vuelaw cih. Atu a nuin`ae paw nanning, paw ngaethya lan na um oh babang. Pawccecize nae rah nae khui cih oh.
42006026	Ccungccaw`ae balyn nynh thehoy ae ho vae oh ze nanning tuh paw ngaethya lan na um oh babang. Pawccecize mih minpaaw`ae nynh ahme leipaw profeh`ae kha khate a la cyi`ae.
42006027	“Thuasalama ka bya a thae`ae paw nanning kae hopya oh, nae rhaw`ae kha sungsah oh lah nanning ae hua oh paw kha ahoypaw cyipah oh.
42006028	Nanning thya ae law oh paw kha hythuapya oh lah nanning ae sarya oh paw hanlan sawsangpah oh.
42006029	Te na mae hawkheit lang ae bia paw kha ccanglang kha mah tuapakuh; te na angkiccua ae lawpah paw kha na angkile lawku lan mah la kang nan.
42006030	Nang ae ngiakuh paw ccungccaw miakaw kha pya lah na uccaw a lawkuh paw ccungccaw kha bua ngia nan vae.
42006031	Te naemaw nae kya ccungccaw`ae nynh cyih`ae sah cite na ry oh hawte ming`ae kalan mah cyih bua oh.
42006032	“Pawccecize nanning ae sungsah oh paw kha na sungsahru oh ze, paw thehoysahnaw mou na mue cih oh? Misei`ae nynh heize mimaw a sungsah`ae paw kha a sungsahru`ae khaw.
42006033	Te nae kya hoynaw a rae`ae paw kalan hoynaw na raeru oh ze, paw thehoysahnaw mou na mue cih oh? Misei`ae nynh heize tuh-e hawte a cyibua`ae khaw.
42006034	Te bua yn pyaru cih cite na ngaehoi oh paw ccungccaw`ae kha phua na koisaku oh ze paw thehoysahnaw mou na mue cih oh? Misei`ae nynh heize patae bua mueru lan cite misei`ae kha a koisaku`ae khaw.
42006035	Thuasalama nanning nae rhaw`ae kha sungsah oh lah ahoypaw kha cyih oh, te pawpaw sanmah ngaehoi leite phua kha koisakuh oh; te nae ryalaw mee tuh ale cih zah nanning tuh Ahang Huaccepaw Pachia ccaaw`ae na thua cih oh. Pawccecize Pachia tuh lungtuabya ho lan a nyhthya leipaw te mihoy leipaw kalan thawcci thyapaw nynh thua.
42006036	Tukeiccu nae Paaw nynh mah ngaethya-umsanaw a hoi hawte nanning mah ngaethya-umsanaw hoi oh.
42006037	“Ming`ae kha byapia nan oh lah nanning byapia na thua lan khyh oh, ming`ae kha seibe nan oh lah nanning seibe na thua lan khyh oh, ming`ae seinaw kha ngaethya oh lah nae seinaw ngaethya athua ru cih.
42006038	Ming`ae kha pyabua oh lah nanning pyaru na thua cih oh, phe dybiate phe ryhbiate ahoyte toupah oh, te phe aleikuh lante ccungccaw`ae nynh nae by phe thua lang ae pyaru cih oh. Pawccecize na tounaw oh paw ccaccei khate nanning kha mah bua toupya ru na thua cih oh,” a cipya`ae.
42006039	Te Jesu nynh minmin kha tousenaw phungpaw ccangkheit hynhte a hopya`ae: “Mitmohpaw nynh mitmohpaw kha cciakhae kho cih ta? Mih luning te paryh hunghua lungkhu lang ccah lan khyh`ae ta?
42006040	Siaimua tuh a ccangpatu laeze thyahua khyh, thuasalama phe ccing lang ccangpya athua paw siaimua miakaw tuh a ccangpatupaw hawte athua cih.
42006041	Te namaw na mit kya um paw thingpyng kha tuaku leite, pawccemou na unopaw mit kya um paw athupaw taraw kha na dopya?
42006042	Namaw na mit kya um paw thingtung kha muihku leite, pawccemou na unopaw kha, ‘Ka unopaw na mit kya-e athupaw taraw kha kae la khoipah,’ cite na ho kho? Pou cyihruh paw, namaw mit kya-e ccungthy kha masaty khoikuh ty lah oute na unopaw mit kya-e athupaw taraw kha khoipya lan ahoyte na muih cih.
42006043	“Pawccecize ahoypaw thingku nynh ahoy leipaw athae thae khyh, ahoy leipaw thingku nynh zemah ahoypaw athae thae khyh.
42006044	Pawccecize thingku miakaw tuh amaw athae te ny athua. Pawccecize ccungccaw`ae nynh hingpaw ku kyate thaeku lo boi khyh`ae, tahty ku kyate mah misu thae lo boi khyh`ae.
42006045	Ahoypaw ccungccaw nynh a thinlung kya-e ahoypaw sisua bung kyate ahoypaw uccaw kha a pousah, te ahoy leipaw ccungccaw nynh a thinlung kya-e ahoy leipaw sisua bung kyate ahoy leipaw uccaw kha a pousah; pawccecize thinlung kya-e phe beihpaw thyhte khalang nynh leih a ho.
42006046	“Te ka ho paw kha na cyih lei oh pite, pawccemou, ‘Bawipaw, Bawipaw,’ cite nae ko oh?
42006047	Hunghung zemah kamaw kalan yn cceih zah ka ho paw kha thae zah a cyih paw tuh hung te mou aloku cipaw kae muihsah cih oh:
42006048	Aning tuh phe khutheih lang tungkhu ccou zah lung vawlan tungpi bing zah inn a sak paw ccungccaw te nynh aloku; te tuileih tho zah tui nynh kha-e inn kha thawte asoh zemah hy khyh, pawccecize lung vawlan abingku keiccu nynh thua.
42006049	Thuasalama ka bya kha thae zah a zui leipaw ccungccaw tuh tungpi bing leite laephi vawlan inn sak paw ccungccaw te nynh aloku; kha-e kha tui nynh thawte he asoh tuh vaekheihmawte phe apu, te kha-e inn tuh khaleih aroh,” a ci.
42007001	Te ccungccaw`ae thaenaw kya a bya ho paw balyn kha he a thangsah koute Jesu tuh Kapernaum khua lungkhu lang a tee.
42007002	Te rhawbawipaw lukheit a ryalawpatu tuh ccih zah a chih vae cih, aning tuh a bawipaw nynh kou sungsahpaw nynh thua.
42007003	Te Jesu kong kha rhawbawipaw nynh he a thae tuh, a rya lawpatu a dansah ccaw cite ngia khylan Jew piccang`ae kha Jesu kalan a saw`ae.
42007004	Te minmin nynh Jesu kalan he thua`ae te, “Aning tuh e hynh cyipya lan angaekuhpaw nynh thua a cipya`ae.
42007005	Pawccecize aning tuh kaening minphuin hynh sungsah zah kaening elan sinakok oun saahpah paw nynh thua,” cite Jesu kha thawte a ngia`ae.
42007006	Oute Jesu tuh minmin ryte a cceihbua. Te inn kyate asaw leinaw kya he a thua tuh rhawbawipaw nynh a ban`ae kha Jesu kalan saw`ae zah, “Bawipaw, namaw te namaw kha vawsaw pyakuh nan; pawccecize ka inn lungkhu lang nang tee lante kae tuh ka ngaekuh khyh.
42007007	Tuhhawte kamaw te kamaw mah nang na kalan ccia lan ka ngaekuh cite ka tuakuh khyh, thuasalama bya kawkheit ho lah ka rya yn lawpatu tuh a dan cih.
42007008	Pawccecize kae mah kawhoinaw zakaw a um paw ccungccaw lukheit nynh ka thua, ka kuihkaw rhawkaw`ae ka hoi zah lukheit kha, ‘Cceih,’ ka ci ze a cceih; te ccangpaw kha, ‘Rang,’ ka ci ze yn thua; te ka rya yn lawpatu kha, ‘E hynh cyih,’ ka ci ze a cyih,” cite a hosapya`ae.
42007009	E bya`ae kha Jesu nynh he a thae tuh a ngaeangthua zah nuhlang maeleihkuh zah amaw a zui`ae paw ccungccaw`ae kha, “Nanning kae hopya oh, hynhcih alepaw zynnaw tuh Israel`ae kya heize ka muih boi khyh,” a cipya`ae.
42007010	Te rhawbawipaw nynh yn saw`ae paw tuh inn lang ki`ae zah accihpaw ryalawpatu tuh phe a dan vae paw kha a muih`ae.
42007011	Ou tuhcihte awkhualan Jesu tuh Nain acikuh paw khua kalan cceih zah a zuitu`ae patae te ccungccaw patae nynh a zui`ae.
42007012	Te Jesu tuh khua koikua pe he a thua tuh, dotua, lukheit kyalya paw, numaenung ccapaw, achihpaw ccungccapaw oun cciakhae`ae paw a um, te khuapi kya-e ccungccaw patae tuh numaenung ryte oun cceih`ae.
42007013	Te Bawipaw nynh kha-e nung kha he a muih tuh ngaethyaumsanaw hoi zah amaw kha, “Rah nan,” a cipya.
42007014	Te Jesu nynh naekuh zah taang kha a hae; te kha-e a puih`ae paw tuh a thadyn`ae. Te Jesu nynh, “Ccangvaepaw, nang kae hopya, thokuh,” a ci.
42007015	Te achihpaw ccungccaw tuh dahung zah bya yn ho vae. Te Jesu nynh kha-e paw kha a nung kalan a pya.
42007016	Te mih balynte mih ri mih kaw thua zah Pachia kha thehoysah`ae. Abang nynh, “Aening laku alesaepaw profeh nynh yn langkuh vae,” a ci`ae. Te abang nynh, “Pachia nynh a ccungccaw`ae kha yn paebua vae,” a ci`ae.
42007017	Te amaw konglang hynh-e thungpang tuh Judah ram balyn te a pepan e ram`ae balyn kalan po athaan.
42007018	Te Johan zuitu`ae nynh hynh-e uccaw`ae balyn kong kha Johan marya a hopya`ae.
42007019	Te Johan nynh a zuitu`ae luning kha ko`ae zah Jesu kalan saw`ae zah, “Nang hynh yn thua lanpaw tuh na thua tou? Tukhyhze mingccangpaw tou kae la ngaehoi cih?” cite a khiasah`ae.
42007020	Tuh-e ccungccaw`ae nynh Jesu kalan he a thua`ae te, minmin nynh, “Baptisma pyatu Johan nynh kaening hynh na kalan oun saw zah, ‘Nang hynh yn thua lanpaw tuh na thua tou? Tukhyhze mingccangpaw tou kae la ngaehoi ung cih,’ cite bya oun khiasah,” a cipya`ae.
42007021	Te tuin ccyh kya Jesu nynh ccungccaw patae kha mih ccihawnaw kyate thuasah, ahoy leipaw ccinaw kyate thuasah, ahoy leipaw muisaw`ae kyate thuasah a dansah`ae. Te mitmoh`ae patae kha ngawmuihsah`ae.
42007022	Oute Jesu nynh minmin kha, “La cceih oh lah nanning nynh na muih oh paw te na thae oh paw uccaw`ae kha Johan la hopah oh. Mitmoh`ae nynh ngawmuih vae`ae, ccukhou`ae nynh a cceih vae`ae, vaethyakae`ae paw a dan`ae, nawpang`ae nawthae`ae, a chih`ae paw thosah athua vae`ae, ryachi`ae kalan thehoypaw kha hopya athua vae.
42007023	Te kae ka keiccuze a maeleihkuh leipaw ccungccaw tuh hythuaccoupaw nynh thua,” a cipya`ae.
42007024	Te Johan nynh a saw`ae paw he a pou`ae te, Jesu nynh Johan konglang ccungccaw zapi kalan a hopya`ae paw tuh: “Nanning nynh paw do khylan mou rangkaw langkhe na ccia oh? Khivae nynh a he paw phaeku do khylan tou?
42007025	Tukhyhze paw do khylan mou na ccia oh? Nebaleihpaw uccaw a lawkuh paw ccungccapaw do khylan tou? Dotua oh, lyccaccu lang uccaw lawkuh`ae zah kou hoy lang um`ae paw tuh siapharan inn kya nynh a um he`ae.
42007026	Thuasalama paw do khylan mou na ccia oh? Profeh lukheit do khylan tou? Athua, nanning kae hopya oh, profeh lukheit lae heize alesae huapaw nynh thua.
42007027	“Ccathyaa kya, ‘Dotua, na malang na ccianaw ae paccynpah cih paw ka zeccuetu kha na malang ka saw,’ cite azeikuh paw kha kha-e paw kha nynh a honuathepaw athua.
42007028	“Pawccecize nanning kae hopya oh, nopi`ae nynh a saah`ae paw ccungccaw`ae laku Baptisma pyatu Johan laeze alesae huapaw profeh lukheit san um khyh; thuasalama Pachia peenaw kya adih huaccepaw ccungccaw tuh aning laeze a lesaehua,” a ci.
42007029	Te amaw bya kha ccungccaw`ae balyn nynh he a thae`ae tuh, ngunto khoitu`ae nynh heize Johan kya-e baptisma kha inte Pachia kha thyaaccousah`ae.
42007030	Thuasalama Farasi`ae te kawbya thya`ae paw tuh mih hanlan Pachia khuakhannaw kha ei`ae zah Johan kya-e baptisma kha in khyh`ae.
42007031	Te Bawipaw nynh, “E ccungccaw`ae hynh pawtemou ka losakuh cih? Minmin hynh pawtemou aloku`ae?
42007032	Minmin tuh kungkunaw hmin kya dahung`ae zah lukheit te lukheit kokuh`ae zah, ‘Phyly kae tupah oh zah na law khyh oh, michi law kae sahpah oh zah mah na rah khyh oh rei,’ cite a cih`ae paw imua`ae te nynh aloku`ae.
42007033	“Pawccecize Baptisma pyatu Johan tuh sanlou mah ae leite misutui mah nia leite yn thua zah nanning nynh, ‘Aning tuh khozi bahkuhpaw nynh thua,’ na ci oh.
42007034	Ccungccaw Ccapaw tuh aete niate yn thua zah nanning nynh, ‘Dotua oh, aemoh paw te misu-sanphing khu! Misei`ae te ngunto khoitu`ae banpaw khu!’ na ci oh.
42007035	Thuasalama hawnaw tuh amaw a ccaaw`ae balyn nynh thyaaccousah athua,” a ci.
42007036	Te Farasipaw lukheit nynh amaw ryte looh-aekheih lan Jesu kha a ko. Te Jesu tuh Farasipaw inn lang cceih zah ae lan a dahung.
42007037	Te dotua, tuh-e khua kya um paw nopinung, miseinung nynh Farasipaw inn kya ae lan Jesu a dahung cipaw kha he a nyh tuh mynkhuhpaw satho alabasta lung tuihinbu bukheit kha ccyng zah,
42007038	Jesu nuhlang a ccu leihpaw khe thadyn zah a rah, te a ccu kha a mitphi te singpah zah a lu kya-e a sang te a fupya, te a ccu kha myng zah satho a thuh.
42007039	Te aepaw a kopah paw Farasipaw nynh kha-e kha he a muih tuh, “E ccungccapaw hynh profeh athua lanze amaw a hae paw nopinung hynh hung nynh thua cipaw te pawtecihpaw cipaw phe a nyh cih; pawccecize e nung tuh miseinung nynh thua,” a ciku.
42007040	Te Jesu nynh, “Simon, kae hopya ry paw ccangkheit a um,” a cipya. Te Simon nynh, “Ccangpatu, ho ccaleih,” a ci.
42007041	Jesu nynh, “Phuasawtupaw lukheit la um zah a laeba umtu`ae luning a um`ae; lukheitpaw nynh denari phua zapangaw laeba um zah mingccangpaw tuh sungpangaw laeba um.
42007042	Te minmin nynh pyaru lanpaw kharyh he hoi khyh`ae tuh kha-e paw nynh paryh mawte phe a ngaethya`ae. Tukeiccu yn hopya tua, kha-e luning`ae kyaze hung nynh mou phuasawtupaw kha a sungsah hua cih?” cite a khia.
42007043	Simon nynh khung zah, “Alunghua a ngaethya paw ccungccapaw kha nynh thua cih cite ka tua,” a ci. Te Jesu nynh, “Hmerarihlan nynh bya na pia,” a cipya.
42007044	Te Jesu nynh nopinung kalan maeleihkuh zah Simon kha, “E nopinung hynh na muih tou? Kae tuh na inn lungkhu lang ka tee zah ka ccu singkunaw lanpaw tui nae pya khyh, thuasalama e nung nynh ka ccu hynh a mitphi te yn singpah zah a sang te yn fupya vae.
42007045	Nang tuh kae hynh nae myng khyh, thuasalama e nung tuh inn kalan he ka tee ccyh te ka ccu hynh apaekuh lei lan po a myng.
42007046	Nang tuh ka lu hynh satho nae thuh khyh, thuasalama e nung nynh ka ccu hynh mynkhuhpaw satho te phe yn thuhpya.
42007047	Tukeiccu nang kae hopah, e nung a seinaw`ae pataepi kha ngaethya athua vae keiccu aning tuh pataepi a sungsah; thuasalama ccapyhpaw seinaw ngaethya athua paw ccungccaw nynh tuh ccapyh nynh a sungsah,” a cipya.
42007048	Te Jesu nynh kha-e nung kha, “Na seinaw`ae tuh ngaethya athua vae,” a cipya.
42007049	Te amaw ryte ccaboi kya a dahungkheih`ae paw nynh mimaw te mimaw kya, “Seinaw balyn a ngaethya paw hynh-e paw tuh hungmou?” cite a hokuh`ae.
42007050	Te Jesu nynh nopinung kha, “Na zynnaw nynh phe ae khum vae, daebabilan la cceih ccavae,” a cipya.
42008001	Ou tuhte, tuh-e koute, Jesu tuh Pachia peenaw kong thehoypaw kha hote, phyte khuapi te khua taraw kalan po khua a ccung. Te zuitu`ae luhaw laening tuh amaw ryte a mungkuh`ae.
42008002	Te ahoy leipaw muisaw`ae kyate, te ccihawnaw`ae kyate a dan`ae paw nopi`ae abang, raerangsaro`ae lusari a kyate a pou paw Magdalin a ci`ae paw Meri,
42008003	te Herod kya-e synriatu Chuza a zu Joanna, te Susanna te mih uccaw`ae khate Jesu a bawng`ae paw ccangpaw nopi`ae patae a umbua`ae.
42008004	Te ccungccaw patae tuh khua takyh kyate amaw kalan oun thua`ae zah pynkheihlan he sueluakuh`ae tuh Jesu nynh tousenaw phungpaw ccangkheit a hopya`ae. A hopaw tuh:
42008005	“Ccaciivuatu lukheit nynh a ccacii vua lan a cceih; te he a vua tuh ccacii abang tuh laanpi kin ccah zah ccu te syde thua zah vawlae-e pavaw`ae nynh phe a tuh kou`ae.
42008006	Te abang tuh lung vawlan ccah zah ccahe a kei takaw mawte laedahpaw a um khyh keiccu karae arou.
42008007	Te abang tuh hingpaw`ae laku ccah zah hingpaw`ae ryte pokheih`ae zah hingpaw`ae nynh varyn a reihde`ae.
42008008	Te abang tuh laehoy kya ccah zah a po, te leih zakheit athae a thae,” a ci. Te hynh-e kong he a ho koute, “Thae nawlan nakaring a hoi paw ccungccaw tuh thaesah!” cite a sia.
42008009	Te a zuitu`ae nynh, “Hynh-e tousenaw phungpaw asuilan tuh pawmou?” cite amaw kha a khia`ae.
42008010	Te Jesu nynh, “Pachia peenaw kya-e byakhupaw`ae kong ny lan nanning tuh pya na thua oh; thuasalama mingccang`ae tuh, ‘mang muih`ae zah nyh khyh`ae, te mang thae`ae zemah a thaethya khyh`ae,’ keiccuze tousenaw phungpaw te hopya athua.
42008011	“Atu tousenaw phungpaw tuh e hynh nynh thua: Ccacii tuh Pachia bya nynh thua.
42008012	Laanpi kin ccah`ae paw tuh Pachia bya a thae`ae paw nynh thua, te minmin nynh oun zyn cih`ae zah khumnaw oun muesei cih`ae cite diabolos nynh yn cceih zah mih thinlung kyate Pachia bya phe a lawpya`ae paw kha nynh thua.
42008013	Lung vawlan ccah`ae paw tuh Pachia bya kha he a thae`ae te lungtuate a lawkuh`ae paw nynh thua, te tuh-e`ae tuh sosoh hung zyn`ae zah tuh-ounaw ccyh kya phe khuliakuh`ae paw, atynpaw tharui a hoi lei`ae paw kha nynh thua.
42008014	Te hingpaw`ae laku ccah`ae paw tuh Pachia bya kha a thae kou`ae te cceih`ae zah thinphangnaw hoirungnaw te laephi hiin hoysanaw`ae nynh varyn ve`ae zah piccangthua lan athae thae lei`ae paw kha nynh thua.
42008015	Thuasalama laehoy kya ccah`ae paw tuh Pachia bya kha he a thae`ae te athyaapaw, ahoypaw thinlung te ccykekuh`ae zah lungsaenaw te athae thae`ae paw kha nynh thua.
42008016	“Hung nynh sanmah maeekhua he a tyh te kee te khung khyh, ikhung kaw lang mah nung khyh, thuasalama oun tee`ae paw nynh awnaw kha a muih ccaw`ae cite maee awnawpaw vawlan nynh a nung.
42008017	Pawccecize alangkuh lei lanpaw aphirupaw uccaw pawsang um khyh, ny lei lanpaw te muih lei lanpaw thuru khopaw uccaw pawsang um khyh.
42008018	Tukeiccu nanning pawtemou na thae oh cipaw raeringkuh oh, pawccecize hunghung zemah a hoi paw ccungccaw tuh houh pyachih athua cih, te hunghung zemah a hoi leipaw ccungccaw tuh a hoi vosi cipaw hei kha lawpya athua cih,” bua a ci.
42008019	Oute a nung te a neitapaw`ae tuh amaw kalan oun thua`ae zah ccungccaw zapi alung keiccuze a kalan naekuh kho khyh`ae.
42008020	Te ccungccaw abang nynh, “Na nung te na neitapaw`ae namaw ae muih ry`ae zah atolang nynh phang thadyn`ae,” cite amaw kha a hopya`ae.
42008021	Te Jesu nynh minmin kha khung`ae zah, “Ka nung te ka neitapaw`ae tuh Pachia bya thae`ae zah a zui`ae paw hynh-e`ae hynh nynh thua,” a ci.
42008022	Ou tuhcihte nin kheit tuh Jesu nynh a zuitu`ae ryte kohlung lungkhu lang tee`ae zah minmin kha, “Kuaapipi khuraw lang khuin zua oh sih,” a cipya`ae. Te minmin tuh kohlung te a cceih vae`ae.
42008023	Thuasalama kohlung te he a cceih`ae tuh Jesu tuh a ih, te kuaapipi vawlan khise yn tho zah kohlung tuh tui te phe beih zah minmin tuh vawsawpi a tung`ae.
42008024	Te zuitu`ae nynh amaw kalan cceih`ae zah a tho`ae; te, “Bawipaw, Bawipaw, aening ah chih vae cih oh,” cite a hopya`ae. Te Jesu nynh thokuh zah khise te tuileih atho paw kha a pe`ae, te tuileih te khise tuh dae zah daebabi vae.
42008025	Te Jesu nynh minmin kha, “Nae zynnaw tuh teisangmou?” a cipya`ae. Te minmin tuh rih`ae zah mih ngaeangthua, te, “E paw hynh pawtecihpaw ccungccaw aa mou! Khisang te tui balyn kawpya zah minmin nynh a kaw a ngae`ae!” cite lukheit te lukheit a hokuh`ae.
42008026	Te minmin tuh Galilee ram te arawsekuhpaw Kadarene ram lang a thua`ae.
42008027	Te Jesu nynh laerang lang he thua tuh ccyhsaepi cia raerangsaro nynh bahkuh zah angki kiku leite, innvaw mah um leite, shawku kya leih um paw, tuin khua e ccungccapaw nynh yn tungku.
42008028	Jesu kha he a muih tuh, raerae sia zah amaw malang khe bakhung zah, “Ahang Huaccepaw Pachia Ccapaw Jesu, nang kha paw kae cyi mou? Kae hynh vawsaw beih yn pya nan cite kae ngiaku,” cite thawte a sia.
42008029	Pawccecize Jesu nynh athyaa leipaw muisaw kha kha-e paw kyate pou lan kaw phe a pya vae. Pawccecize kha-e muisaw nynh kha-e paw kha leih a kyng he; te kha-e paw kha sivarui te ccukhiinawpaw te khii`ae zah khia kya a nung`ae; te aning nynh a khiinaw`ae paw kha thoh pae zah raerangsaro nynh rangkaw langkhe leih a dee he keiccu nynh thua.
42008030	Te Jesu nynh, “Na min hungmou?” cite a khia. Te aning nynh, “Legion,” a ci; pawccemacize raerangsaro`ae patae tuh amaw lungkhu langkhe a tee`ae keiccu nynh thua.
42008031	Te raerangsaro`ae nynh mimaw kha akhunaw lungkhu lang ccia lan kaw a pya khyh nawlan Jesu kha a ngiaku`ae.
42008032	Te tuin kya mua vawlan voh`ae phu kheit rangpaekuh`ae paw a um, te minmin nynh khae` ae lungkhu lang tee lan kaw a ua nawlan amaw kha a ngiaku`ae. Te Jesu nynh kaw a ua`ae.
42008033	Oute raerangsaro`ae tuh ccungccapaw kyate pou`ae zah voh`ae lungkhu lang a tee`ae; te voh phu tuh apangnaw kyate kuaapi lungkhu lang thawmawte ccuebung`ae zah pung a phungkuh`ae.
42008034	Te voh a laetu`ae nynh kha-e acyikuh paw kha he a muih`ae tuh, ccue`ae zah kha-e kong kha khuapi kya te khua taraw lang balyn a ho`ae.
42008035	Oute ccungccaw`ae nynh acyikuh paw kha do khylan oun cceih`ae zah Jesu kalan oun thua`ae, te a kyate raerangsaro`ae a pou paw ccungccapaw tuh Jesu ccu leihpaw khe dahung zah uccaw a lawku paw te a thinlung akyh vae paw kha he muih`ae tuh a rih`ae.
42008036	Raerangsaro`ae bahkuhpaw ccungccapaw tuh pawcihte nynh a dan cipaw kha a muih`ae paw ccungccaw`ae nynh oun thua`ae paw kha a hopyabua`ae.
42008037	Oute Kadarene ram kya um`ae paw ccungccaw zapi balyn nynh eih rih kaesy`ae zah mih kyate a pou nawlan Jesu kha a ngia`ae; te Jesu tuh kohlung lungkhu lang tee zah phe a ki.
42008038	Te a kyate raerangsaro a pou vae paw ccungccapaw nynh Jesu ryte umbua lan a ngiaku. Thuasalama Jesu nynh,
42008039	“Namaw na inn lang la ki lah Pachia nynh na hanlan pawcih alepaw uccaw`ae nynh ae cyipya cipaw kha la ho,” cite hopah zah a saw. Te aning nynh cceih zah Jesu nynh pawcih alepaw uccaw`ae kha nynh a hanlan a cyipya cipaw kha khuapi balyn kya a hopya`ae.
42008040	Ou tuhcihte Jesu he a ki tuh, ccungccaw zapi nynh amaw kha a cciadue`ae, pawccecize minmin balyn nynh amaw kha a ngaw`ae keiccu nynh thua.
42008041	Te, dotua, sinakok uktu, Jairu acikuh paw ccungccapaw lukheit yn thua zah Jesu ccu leihpaw khe bakhung zah a inn lang ccia lan amaw kha a ngiaku.
42008042	Pawccecize aning nynh kum haw laening loukaw acih vae paw, ccanung lukheit kyalya hoi zah tuh-e nung tuh vyavya a chih. Thuasalama Jesu he a cceih tuh ccungccaw`ae nynh phang lungnuaku`ae.
42008043	Te kum haw laening cia chii lua ccinaw hoi zah a hoi paw balyn sibawi`ae kya marya thangkuh salamah hung kyate san a dan kho vae leipaw nopinung lukheit nynh,
42008044	amaw nuhlang khe yn thua zah a boei dung kha zya a hae; te vaekheihmawte a chii lua paw tuh phe akang.
42008045	Te Jesu nynh, “Hungmou yn hae?” a ci. Ccungccaw`ae balyn nynh kae nyh khyh he a ci`ae tuh Piter te amaw ryte a umkheih`ae paw nynh, “Bawipaw, ccungccaw zapi nynh phang ae lungnuakuh`ae zah ae bekuh`ae pite, nang nynh, ‘Hungmou yn hae?’ na ci,” cite a cipya`ae.
42008046	Te Jesu nynh, “Lukhakheit nynh phe yn hae, pawccecize ka kyate thungnaw a pou paw kha ka ny,” a ci.
42008047	Te nopinung nynh kae hynh ka thurukuh kho vae lan khyh cipaw kha he a nyh tuh thyngkute cceih zah amaw malang khe bakhung zah pawkeiccu nynh ka hae cipaw te vaekheihmawte phe a dannawpaw kong kha ccungccaw balyn malang khe a hopya.
42008048	Te Jesu nynh, “Ka ccanung, na thawmuin sah, na zynnaw nynh phe ae dansah vae, daebabilan la cceih ccavae,” a cipya.
42008049	Tuhte a ho cciamang lya tuin sinakok uktupaw inn kyate ccungccaw lukheit yn thua zah amaw kha, “Na ccanung kha phe chih vae, Ccangpatupaw kha vawsaw pya nan vae,” a cipya.
42008050	Thuasalama Jesu nynh kha-e kha he a thae tuh, “Rih nan, zyn kyalya zyn lah na ccanung tuh a dan cih,” cite sinakok uktupaw kha a hopya.
42008051	Te inn kya he a thua tuh, Piter, James te Johan, te imohnung a nung te a paaw laelan hung sanmah inn lungkhu lang tee lan Jesu nynh ua khyh`ae.
42008052	Te inn lungkhu e ccungccaw`ae balyn nynh rah`ae zah a khui`ae; thuasalama Jesu nynh, “Rah nan oh, imohnung tuh chih khyh, thuasalama a i,” a ci.
42008053	Te a chih cipaw phe ny`ae paw thua zah minmin nynh Jesu kha saryate a nuinse`ae.
42008054	Te Jesu nynh minmin balyn kha pousah`ae zah imohnung kha a kuih te kyng zah, “Imohnung, thokuh,” cite a ko.
42008055	Te a muisaw tuh bua thua zah, imohnung tuh vaekheihmawte po a thokuh; te amaw kha aepaw pya oh cite kaw a pya`ae.
42008056	Te a paaw te a nung tuh mih ngaeangthua, thuasalama Jesu nynh acyikuh paw kha hung ccungccaw sanmah na hopah lan khyh oh cite minmin kha byatawsya`ae.
42009001	Oute Jesu nynh a zuitu`ae luhaw laening kha pynkheihlan ko`ae zah raerangsaro`ae balyn tungvaw thungnaw te ccinaw`ae dansah nawlan minmin kha kawhoinaw a pya`ae.
42009002	Te aning nynh Pachia peenaw kong ho khylan te ngeccih`ae dansah khylan minmin kha a saw`ae.
42009003	Te minmin kha, “Nae khuaccungnaw hanlan pawsang mah phukuh nan oh, hoitang, zaw, sanlou, phua mah phukuh nan oh.
42009004	Te pawtecihpaw inn kya na tee oh thua zemah tuin kyakhe la um oh lah kha-e kyate la pou oh.
42009005	Te hunghung zemah nanning kha innccung ae doih oh thua ze, kha-e khua kyate he na pou oh te minmin arawsetu ccaekia lang nae ccu kyate vuiping kha la pheihkuh oh,” cite a hopya`ae.
42009006	Te minmin tuh pou`ae zah thehoypaw kha hote ahmin takyh kya ngeccih dansah biate khua takyh langkhe khua a ccung`ae.
42009007	Atu Jesu nynh a cyipaw balyn kha Herod tetrach nynh a thae tuh a ngaeangthua, pawccemacize ccungccaw abang nynh Johan tuh a chih`ae paw kyate phe a thothui vae cite a ho`ae.
42009008	Te abang nynh Elijah nynh yn langkuh vae a ci`ae, te mingccang`ae nynh arynpaw profeh`ae lukhakheit nynh bua yn thothui vae a ci`ae.
42009009	Te Herod nynh, “Johan tuh kae nynh a lu phe ka paesah vae`ae, thuasalama hynhcihte a thungpang ka thae paw tuh-e paw tuh hungmou athua?” a ci. Tukeiccu Jesu kha muih lan a ccung.
42009010	Te locceihtu`ae nynh he oun ki`ae tuh mimaw nynh a cyi`ae paw balyn kha amaw kha a hopya`ae. Te Jesu nynh minmin kha ko`ae zah Bethsaida acikuh paw khua te asekuhpaw rangkaw langkhe mih makhaete a cciakhae`ae.
42009011	Te ccungccaw zapi nynh kha-e kha he a nyh`ae tuh amaw kha a zui`ae, te Jesu nynh minmin kha lehkhan`ae zah mih kalan Pachia peenaw kong kha a hopya`ae, te dansah ahopaw ccungccaw`ae kha a dansah`ae.
42009012	Te khuazi lan he cih tuh, luhaw laening nynh oun thua`ae zah amaw kha, “Ccungccaw`ae hynh hin pepan e khuapi`ae kalan te khua taraw`ae kalan cceih`ae sah lah ryanaw te aepaw a mueku ccaw`ae minmin hynh saw`ae; pawccecize aening tuh e rangkaw kya nynh ah um oh,” cite a hopya`ae.
42009013	Thuasalama Jesu nynh, “Minmin kha ae lanpaw pya oh,” a cipya`ae. Te minmin nynh, “Kaening nynh kae cceih cih zah e ccungccaw`ae balyn hanlan aepaw kae re khyh lanze, sanlou phe pangaw te ngasaw zawning laelan pawsang kae hoi khyh,” a ci`ae.
42009014	Pawccecize tuin kya pise piccang`ae thungpangaw loukaw a um`ae. Te a zuitu`ae kha, “Phu kheit kya sungpangaw ccite minmin kha dahungsah oh,” a cipya`ae.
42009015	Te zuitu`ae nynh ou tuhte cyih`ae zah minmin balyn kha a dahungsah`ae.
42009016	Oute Jesu nynh sanlou phe pangaw te ngasaw zawning kha laah zah vaawran lang dothung zah lungtuabya a ho, te eih zah ccungccaw zapi malang nyapya lan a zuitu`ae kha a pya`ae.
42009017	Te minmin balyn tuh ae`ae zah mih vue phe so kou, te alaepaw a eihpaw kha kee haw laening a khuin`ae.
42009018	Te ou tuhte Jesu tuh a makhaete sawsang lyakhe, a zuitu`ae oun thuabua`ae zah minmin kha, “Ccungccaw`ae nynh kamaw hynh hung oun ci`ae mou?” cite a khia`ae.
42009019	Te minmin nynh, “Baptisma pyatu Johan ae ci`ae, thuasalama abang nynh Elijah ae ci`ae, te mingccang`ae nynh langmaw lya-e profeh lukhakheit nynh bua a thothui vae ae ci`ae,” cite a khung`ae.
42009020	Jesu nynh minmin kha, “Thuasalama nanning nynh so kae hynh hung nae ci oh mou?” cite a khia`ae. Piter nynh, “Nang tuh Pachia kya-e Kri nynh na thua,” a ci.
42009021	Te Jesu nynh kha-e uccaw kha hung sanmah a hopya khyh nawlan`ae minmin kha kawpya`ae zah tyntetyn lang byataw`ae.
42009022	Te, “Ccungccaw Ccapaw tuh patae yn teing hahe cih, te piccang`ae, alepaw ranpibawi`ae te kawbya ccangpatu`ae nynh oun vua cih`ae, oun theih cih`ae, te nin thungnaw kya yn thothui cih,” cite a hopya`ae.
42009023	Te mih balyn kyakhe, “Lukhakheit nynh kamaw hynh yn zui ry lan thua ze, amaw te amaw kha yn vuakuh sah lah nin takyh a vaelantung kha puihkuh sah, te kamaw yn zui sah.
42009024	Pawccecize hunghung zemah a hiinnaw kha a khumkuh ry paw tuh a hiinnaw kha a shung cih, thuasalama hunghung zemah kamaw keiccuze a hiinnaw kha a shung paw tuh a hiinnaw kha a khumkuh cih.
42009025	Pawccecize ccungccaw lukheit nynh laephipi hynh khaleih a mue ze so amaw te amaw kha a shung lanze, tukhyhze ro athua ze, a hanlan pawmou athane?
42009026	Pawccecize hunghung zemah kamaw te ka bya kha a mae yn thyakhae paw tuh Ccungccaw Ccapaw nynh amaw phu-enaw, a Paaw phu-enaw te athyaapaw vaaw ccungccaw`ae phu-enaw ry he yn thua te kha-e paw kha a maethyakhae ru cih.
42009027	Thuasalama nanning kha byaccaccing kae hopya oh, Pachia peenaw kha a muih`ae cia chinaw a tytua cih lei`ae paw ccungccaw abang e kya a um`ae,” cite a hopya`ae.
42009028	Ou tuhcihte e bya a ho koute nin tarya loukaw he acih tuh Jesu nynh Piter, Johan te James kha cciakhae`ae zah sawsang lan mua langkhe a cceihthung.
42009029	Te saw he a sang tuh a mae muinsan tuh rulaekuh zah a uccaw arawpaw tuh phaephae a ah.
42009030	Te, dotua, ccungccaw luning tuh amaw ryte byahokuh`ae; tuh-e`ae tuh Mawsi te Elijah nynh thua`ae.
42009031	Minmin tuh phu-enaw te oun langkuh`ae zah Jerusalem kya Jesu nynh a ccingsah vae cih paw a chi lanpaw kong kha a ho`ae.
42009032	Thuasalama Piter te a ban`ae tuh a ngawphukuh`ae; te he a thaekuh`ae tuh, Jesu phu-enaw te amaw ryte a thadyn`ae paw ccungccaw luning kha a muih`ae.
42009033	Ou tuhte minmin nynh amaw kyate he phiakuh`ae tuh Piter nynh Jesu kha, “Bawipaw, e kya um paw tuh kaening elan ahoy; te bu ccangthung kae sak sah, na hanlan ccangkheit, Mawsi hanlan ccangkheit te Elijah hanlan ccangkheit,” cite paw nynh ka ho cipaw ny leite a hopya.
42009034	Tuhte a ho cciamang lya, maeking yn langkuh zah minmin kha pung a khung`ae, te maeking lungkhu lang a tee`ae tuh minmin tuh a rih`ae.
42009035	Te maeking kyate roi yn ccae zah, “E paw tuh ka sungsahpaw ka Ccapaw nynh thua, amaw bya kha la ngae oh,” a ci.
42009036	Te roi he adae kou tuh Jesu makhae nynh a muih vae`ae. Te zuitu`ae nynh khahlya a muih`ae paw kha hung kya sanmah ho leite daetedae lang nynh a um`ae.
42009037	Ou tuhcihte, awkhualan minmin tuh mua kyate he oun rungbung`ae tuh ccungccaw patae nynh amaw kha a cciadue`ae.
42009038	Te, dotua, ccungccaw zapi kyate lukheitpaw nynh sia zah, “Ccangpatupaw, ka ccapaw nae dopya nawlan kae ngiaku, pawccecize aning tuh lukheit kyalya paw ka ccaaw nynh thua.
42009039	Te, dotua, muisaw nynh kyng zah vaekheihmawte raerae leih a sia, te a taraphue phe thua lan a reih, te phe ccihtheih lang tua zah a kyate poutaw lan kou arusah.
42009040	Te kha-e kha dee lan na zuitu`ae ka ngia`ae zah minmin nynh dee kho khyh`ae,” cite a hopya.
42009041	Te Jesu nynh khung zah, “Pou zyn lei`ae te a ccouseikuh`ae paw ciihan`ae, hohse cia mou nae kya ka um ung cih zah kae ngaesangpah ung cih oh? Na ccapaw tuh hynhlang yn cciakhae,” a ci.
42009042	Te imohpaw nynh he a cceih tuh raerangsaro nynh laephi kya khulia zah karaehosah. Te Jesu nynh athyaa leipaw muisaw kha pe zah imohpaw kha a dansah, te a paaw kalan bua a pya.
42009043	Te ccungccaw`ae balyn tuh Pachia a lesaenaw kya mih ngaeangthua. Thuasalama Jesu nynh a cyipaw balyn kya ccungccaw miakaw mih ngaeangthua lyakhe, Jesu nynh a zuitu`ae kha,
42009044	“Hynh-e bya`ae hynh nae nakaring lungkhu lang tee sah, pawccecize Ccungccaw Ccapaw tuh ccungccaw`ae kuih kalan ah a thua vae cih,” a cipya`ae.
42009045	Thuasalama hynh-e a bya hopaw tuh minmin kyate thuru thua zah minmin nynh nyhthya khyh`ae zah thaethya khyh`ae, te tuh-e a bya hopaw konglang minmin nynh amaw khia lan mah phe a rih`ae.
42009046	Oute zuitu`ae laku hungmou alesae huacce cih cipaw eikunaw a um.
42009047	Te Jesu nynh mih thinlung-tuanaw kha nyte imua lukheit kha laah zah amaw pe khe a nung,
42009048	te minmin kha, “Hunghung zemah hynh-e imua taraw hynh ka min te a lawkuh paw tuh kamaw kha yn lawkuh paw nynh thua, te hunghung zemah kamaw kha yn lawkuh paw tuh kamaw yn sawtupaw kha a lawkuh paw nynh thua. Pawccecize nanning balyn lakuze adih huaccepaw tuh alesaepaw athua cih,” cite a hopya`ae.
42009049	Te Johan nynh, “Bawipaw, lukheitpaw nynh na min te raerangsaro a dee paw kha kaening nynh kae muih, te aning tuh kaening ryte a zuiku bua khyh keiccu kaening nynh kae khee,” a cipya.
42009050	Te Jesu nynh, “Kha-e paw kha khee nan oh, pawccecize aening kha oun rawse leipaw tuh aening kalan a pang paw nynh thua,” a cipya.
42009051	Ou tuhcihte amaw kha vaaw lang lawthung lan accyh he azaw tuh, Jesu tuh Jerusalem lang ccia lan phang a noukuh.
42009052	Te zeccuetu`ae kha a malang a saw`ae, te minmin nynh cceih`ae zah amaw hanlan paccyn lan Samaria`ae khua khuakheit lungkhu lang a tee`ae.
42009053	Jerusalem lang po suhlue lan a nouku keiccu kha-e khuaccaw`ae nynh amaw kha thua sah khyh`ae.
42009054	Te a zuitu`ae James te Johan nynh kha-e kha he muih`ae tuh, “Bawipaw, Elijah nynh a cyi hawte, minmin hynh marya usah khylan vaawran kyate maee ccawsah bung lan kawpya lan nae ry ta?” cite a khia`ae.
42009055	Thuasalama Jesu nynh maeleihkuh zah, “Nanning tuh pawtahawpaw muisaw kya-e nynh kae thua cipaw na nyhkuh khyh oh.
42009056	Pawccecize Ccungccaw Ccapaw tuh ccungccaw`ae hiinnaw ro khylan yn thua khyh, thuasalama khum khylan nynh yn thua,” cite minmin kha a pe`ae. Te minmin tuh ccangpaw khua kalan khe a cceih`ae.
42009057	Ou tuhcihte minmin tuh laanpi kya a ccia`ae lyakhe, ccungccaw lukheit nynh, “Bawipaw, na ccianaw miakaw lang kae zui cih,” cite a cipya.
42009058	Te Jesu nynh, “Rang-ui`ae nynh laekarung a hoi`ae, te vawlae-e pavaw`ae nynh bu a hoi`ae, thuasalama Ccungccaw Ccapaw tuh a lu nungnaw san hoi khyh,” a cipya.
42009059	Te Jesu nynh mingccangpaw kha, “Kamaw yn zui,” a cipya. Thuasalama aning nynh, “Bawipaw, masaty ka la cceih sah lah ka paaw kha ka la uh hin sah,” a ci.
42009060	Jesu nynh, “A chih`ae paw nynh mih michi`ae kha la uh`ae sah, thuasalama nang tuh cceih lah Pachia peenaw kong kha la ho,” a cipya.
42009061	Te mingccangpaw nynh mah, “Bawipaw, namaw kae zui cih, thuasalama masaty ka la cceih sah lah ka inn kya um`ae paw kha ka la beihsya hin`ae,” a cipya.
42009062	Te Jesu nynh, “Hung zemah, thuetung kha kyng zah nuhlang a maeleihkuh paw tuh Pachia peenaw hanlan ngaekuh khyh,” a cipya.
42010001	E uccaw`ae koute Bawipaw nynh ccangpaw sungsari kha mah khang`ae zah amaw a cceih vae cihnaw lang khua takyhte ahmin takyh langkhe, minmin kha luning luning ccite amaw malang khe a saw`ae.
42010002	Oute minmin kha, “Loohrue lanpaw tuh alung ccaccing, thuasalama loohruetu`ae tuh azya, tukeiccu nanning nynh, loohruetu Bawipaw nynh a loohruenaw lungkhu lang ryalahtu`ae yn saw nawlan sawsang oh.
42010003	Nanning la cceih oh; dotua oh, suizaw`ae laku tuu`ae saw hawte nanning kha kae saw oh.
42010004	Phuabu thuasah, sohrae thuasah, ccukoh thuasah phukuh nan oh, te laanpi kya hung ccungccaw sanmah la beih nan oh.
42010005	“Te pawpaw inn kya na tee oh thua zemah, ‘E inn kya daenaw um sah,’ cite masaty la ho oh.
42010006	Te daenaw ccapaw tuh tuin kya a um lanze, na ho oh paw daenaw tuh tuin kya a um cih, a um khyh lanze nae kalan bua yn ki cih.
42010007	Te tuh-e inn kyakhe um oh lah ae pya oh paw kha la ae oh lah neih oh, pawccecize ryalahtu tuh a ryalaw mee mue lan accan. Inn kheit kyate inn kheit kalan la cceih nan oh.
42010008	“Te pawpaw khua lungkhu lang na tee oh zah ae thuasah oh ze, nae malang ae nyapya oh paw kha la ae oh.
42010009	Te khe kya a um paw ngeccih`ae kha la dansah oh lah minmin kha, ‘Pachia peenaw tuh nae kalan yn naekuh vae,’ cite la hopah oh.
42010010	Thuasalama pawpaw khua lungkhu lang na tee oh zah ae thuasah khyh oh ze, tuh-e khua kya-e laanpi`ae kalan khe po la cceih oh lah,
42010011	‘Kaening kya abekuhpaw nae khua-e vuiping ccaccei hynh nanning rawsete kae pheihku, tuhzemah Pachia peenaw tuh nanning kalan yn naekuh vae cipaw hynh la nyh ccaccing oh,’ cite minmin kha la hopah oh.
42010012	Thuasalama tuh-e Nin kya tuh-e khua hanlan laeze Sodom khuapi hanlan ngaesang kho a um hua cih cipaw nanning kae hopya oh.
42010013	“Khorazin, nang tuh paw ngaethya lan na um babang! Bethsaida, nang tuh paw ngaethya lan na um babang! Pawccecize nanning kya acyikuh paw khuaruaru ryalawnaw`ae hynh Tai khua te Sidon khua kyakhe a la cyiku lanze, minmin tuh buri uccaw lawkute buhaw kya dahungte khawlya mawte phe a la ngaesikuh vae cih`ae.
42010014	Thuasalama byapianaw kya nanning hanlan laeze Tai te Sidon hanlan ngaesang kho a um hua cih.
42010015	Te Kapernaum, nang tuh vaawran phe thua lang hangthung na thua zemah Hades lang sawbung na thua cih.
42010016	“Nae bya a ngae paw tuh kamaw bya a ngae paw nynh thua, te nanning ae ei oh paw tuh kamaw kha yn ei paw nynh thua, te kamaw yn ei paw tuh kamaw yn sawtupaw kha a ei paw nynh thua,” cite a hopya`ae.
42010017	Te sungsari`ae tuh lungtuate bua oun ki`ae zah, “Bawipaw, na min liate raerangsaro`ae nynh heize kae kaw te a um`ae,” cite a hopya`ae.
42010018	Te Jesu nynh, “Khozawlaekuhpaw hawte Setan tuh vaawran kyate a ccawbung paw kha ka muih.
42010019	Dotua oh, nanning tuh fupaw`ae te zekang`ae syde kho nawlan te nae rhawpaw tae kho nawlan kawhoinaw balyn kae pya oh, te pawpaw nynh sanmah nanning kha maw ae muesah lan khyh oh.
42010020	Tuhzemah muisaw`ae nynh nae kaw te a um`ae paw, tuh-e kyakhe nae lungtua nan sah, thuasalama nae min tuh vaawran kya zei athua paw kyahin nae lungtua sah,” a cipya`ae.
42010021	Tuh-e ccyh kya Jesu tuh Muisaw kya lungtua zah, “Vaawran te laephi Bawipaw, Pou Apang, nang nynh ahawpaw te athyapaw ccungccaw kyate e uccaw`ae hynh phe na thuru zah imua`ae kalan phe na phy vae keiccu na kalan lungtuabya kae ho. Athua nyng, Apang, hynhte acyikuh paw tuh na mitmuihnaw kya ahoypaw nynh thua.
42010022	Pawpaw balyn tuh Apang nynh kamaw kalan marya yn ah vae, te Paaw laelan hung ccungccaw nynh sanmah Ccapaw hynh hung nynh thua cipaw nyh khyh, te Paaw hynh hung nynh thua cipaw kha Ccapaw te Ccapaw nynh a phypya ry paw ccungccaw laelan hung nynh san nyh khyh,” a ci.
42010023	Te Jesu nynh a zuitu`ae kalan maeleihkuh zah, “Atu na muih oh paw uccaw`ae a muih paw mit`ae tuh hythuaccou`ae paw nynh thua.
42010024	Pawccecize nanning kae hopya oh, profeh`ae patae te siapharan`ae patae nynh na muih oh paw hynh muih a ry`ae zemah muih khyh`ae, te na thae oh paw hynh thae a ry`ae zemah thaebua khyh`ae,” cite mih makhaete a hopya`ae.
42010025	Te, dotua, kawbya thyapaw lukheit nynh thadyn zah, “Ccangpatupaw, zungzae hiinnaw rhoccou khylan pawmou ka cyi cih?” cite Jesu kha a syntawtua.
42010026	Jesu nynh, “Kawbya kya pawmou azeikuh? Pawtemou na ria?” a cipya.
42010027	Te aning nynh khung zah, “ ‘BAWIPAW na Pachia kha na thinlung balyn te, na hiinnawmuisaw balyn te, na thawzung balyn te, te na tuanaw balynte na sungsah cih; te na innpaw kha namaw toulou hawte na sungsah cih,’ acihkuh,” a cipya.
42010028	Te Jesu nynh, “Na hopaw tuh athua, tuhte la cyih lah na hiin cih,” a cipya.
42010029	Thuasalama, aning nynh amaw te amaw kha thyaaccousaku ry zah Jesu kha, “Te ka innpaw tuh hungmou?” a ci.
42010030	Te Jesu nynh khung zah, “Ccungccapaw lukheit tuh Jerusalem kyate Jeriko khua lang cceihbung zah damiah`ae laku phe a phungkuh, te damiah`ae nynh a uccaw kha phae`ae zah a bua`ae, te vya chih lante nung`ae zah phe cciataw`ae.
42010031	Te kha-e laanpi kyakhe ranpibawi lukheit cceihbung zah kha-e paw kha he a muih tuh ccanglang te phe a sibia.
42010032	Te tuhhawte Levi paw lukheit nynh tuh-e kya he a thua tuh kha-e paw kha do zah ccanglang te sibia zah phe a cciataw.
42010033	Thuasalama Samariapaw lukheit tuh khuaccung zah tuh-e paw umnaw kyakhe a thua; te he a muih tuh ngaethya-umsanaw a hoi.
42010034	Te ccianua zah a vaemaw kha chitui te misutui bupah zah uccaw te a hepya, te amaw a saring tungvaw khe khang zah balah-inn langkhe cciakhae zah a dooih.
42010035	Te awkhualan ccia lan he cih tuh denari kianing kha thuakuh zah balah-inn ngawtupaw kha pya zah, ‘E paw hynh la dooih lah tuhlae na thangpaw kha bua kae thua te kae pyaru cih,’ a cipya.
42010036	“Tuh-e luthung`ae lakuze hungmou tuh-e damiah`ae laku a phungkuh paw ccungccapaw a innpaw athua ngaw cite na tua?” a ci.
42010037	Te kawbyathyapaw nynh, “Tuh-e paw tungvaw ngaethyaumsanaw a hoi paw nynh athua,” a ci. Te Jesu nynh, “La cceih lah nang mah tuh-e hawte la cyihbua,” a cipya.
42010038	Ou tuhcihte Jesu te a zuitu`ae tuh khuaccung`ae zah khua khuakheit kya he a tee tuh Martha acikuh paw nopinung lukheit nynh Jesu kha a inn lang a thuasah.
42010039	Te Martha nynh Meri acikuh paw a neitanung lukheit a hoi. Tuh-e nung tuh Jesu ccu leihpaw khe dahung zah a bya kha a ngae.
42010040	Thuasalama Martha tuh thohae ryasuh paw te a thinlung sokhaekuh, te Jesu kalan cceih zah, “Bawipaw, ka neitanung nynh ka makhaete oun thohae sah paw hynh pawlang nae riapah khyh tou? Tukeiccu kamaw rya bawng lan hopah,” a cipya.
42010041	Te Jesu nynh khung zah, “Martha, Martha, nang tuh uccaw patae konglang na lungvawsaw zah na thinphang.
42010042	Thuasalama ahoboupaw uccaw ccangkheit rou nynh a um; tuh-e ahoypaw apung kha Meri nynh phe a poku vae, tuh-e apung tuh a kyate lawpya thua vae lan khyh,” a ci.
42011001	Ou tuhcihte ahmin sang kheit kya Jesu nynh sawsang zah he a thangsah tuh, a zuitu`ae lukheit nynh, “Bawipaw, Johan nynh mah a zuitu`ae kha a ccangpya`ae hawte, kaening hynh sawsang lan oun ccangpabua,” a cipya.
42011002	Te Jesu nynh minmin kha, “Nanning saw he na sang vae oh ze: ‘Vaawran kya um paw kaening Paaw, na min sawtuanaw um sah. Na peenaw thua ccavae sah. Vaawran kya na rynaw acyikuh hawte laephi vawlan cyikuh bua sah.
42011003	Nin takyh kae aepaw looh kha atunin kaening yn pyabua.
42011004	Te kae tungvaw a sei`ae paw miakaw kha kaening nynh mah kae ngaethya`ae keiccu kae seinaw kha oun la ngaethyabua. Te kaening hynh tuh-ounaw lungkhu lang oun cciakhae nan, thuasalama mihoy leipaw kyate oun khungtua,’ cite la ho oh,” a cipya`ae.
42011005	Oute Jesu nynh minmin kha, “Nanning laku lukhakheit nynh ruiban hoi zah ziraccyng khe a banpaw kalan cceih zah, ‘Ka ban, sanlou phethung yn ccoibua hin.
42011006	Pawccecize, ka banpaw lukheit tuh a khuaccungnaw kyate ka kya yn thua zah loohdang lanpaw, pawsang mah ka hoi khyh,’ a cipya.
42011007	“Te inn lungkhu a um paw nynh, ‘Mithyhmitpaw yn nung nan vae; atu thuakaw phe khawkuh vae, te ka ccaaw`ae mah kamaw ryte ikhung kya phe ih vae`ae, ka tho kho vae khyh zah kae pya kho vae khyh,’ cite a khung cih.
42011008	Nanning kae hopya oh, tuh-e paw nynh tho leite um zah a pya khyh zemah, a banpaw athua keiccu umtaw leite banban pei a ngiaku keiccu tuh tho ngaw zah ahobou zeih kha a pya cih.
42011009	“Te nanning kae hopya oh, ngia oh lah pya na thua cih oh, ccung oh lah na muih cih oh, khua oh lah hungpya na thua cih oh.
42011010	Pawccecize a ngia paw miakaw tuh a mue, te a ccung paw tuh a muih, te thuakaw a khua paw tuh hungpya athua cih.
42011011	“Nanning lakuze paaw athua paw lukhakheit nynh, a ccapaw nynh sanlou a ngiaku ze lung kha pya ngaw ta? Tukhyhze ngasaw a ngiaku ze ngasaw hanpaw fuparepaw kha pya ngaw ta?
42011012	Tukhyhze awtui kha a ngiaku ze zekang kha pya ngaw ta?
42011013	Nanning nynh na hoy lei oh pite, ahoypaw lasung`ae kha nae ccaaw`ae pya lan na ny oh lanze, vaawran um paw nae Paaw nynh amaw kalan a ngiakuh`ae paw kha Thyaa Muisaw kha pawcihmou houh a pya cih`ae?” cite a hopya`ae.
42011014	Te bya ho kho leipaw raerangsaro kha Jesu nynh a dee. Ou tuhte raerangsaro he a pou tuh bya ho kho leipaw tuh bya a ho vae, te ccungccaw zapi tuh mih ngaeangthua.
42011015	Thuasalama ccungccaw abang nynh, “Aning nynh khozi`ae uktupaw Beelzebub liate nynh khozi`ae kha a dee,” a ci`ae.
42011016	Te abang nynh amaw kha syntaw khylan vaawran kyate muihsanaw kha a ngia`ae.
42011017	Thuasalama, Jesu nynh mih tuanaw kha phe nyh zah minmin kha, “Amaw te amaw aphiakuhpaw peenaw miakaw tuh aroh cih, te amaw te amaw aphiakuhpaw innbyn tuh a khuliakuh cih.
42011018	Te Setan mah amaw te amaw a phiaku lanze pawtemou a peenaw tuh atyn kho cih? Pawccemacize nanning nynh kamaw kha Beelzebub liate nynh raerangsaro`ae a dee nae ci oh.
42011019	Te kae nynh Beelzebub liate raerangsaro`ae kha ka dee lanze, hung liate mou nae ccaaw`ae nynh minmin kha a dee`ae? Tukeiccu minmin tuh nanning byapiatu`ae athua cih`ae.
42011020	Thuasalama kae nynh Pachia kuihdung liate raerangsaro`ae kha ka dee lanze, Pachia peenaw tuh nanning kya athua ccaccing vae.
42011021	“A thawsaepaw ccungccaw nynh zunghe ryte a inn kha a ngaw lya tuh a uccaw`ae akhyn.
42011022	Thuasalama amaw laeze a thawsae huapaw nynh he yn thua vae tetuh amaw kha phe a tae cih, te a doliakupaw a zunghe balyn kha a kyate a lawpah cih zah a lua paw uccaw`ae kha pung a nee cih.
42011023	Kae ryte a um leipaw ccungccaw tuh kamaw yn rawsepaw nynh thua, te kae ryte a sueluakuh bua leipaw ccungccaw tuh a phiakuhpaw nynh thua.
42011024	“Athyaa leipaw muisaw nynh ccungccapaw kyate he pou tuh arounaw hmin`ae lang po a cceih, hae-ungnaw kha ccungkuh zah muihkuh khyh, aning nynh, ‘Ka poutawnaw ka inn lang ka ki cih,’ a ci.
42011025	Te he a thua tuh, kha-e inn tuh phe la phikuh zah a paccaankuh`ae paw kha a muih.
42011026	Oute aning tuh cceih zah amaw laeze houh athahhua`ae paw ccangpaw muisaw lusari`ae kha a hoeibua`ae; te minmin tuh tee`ae zah kha-e paw kya a um`ae; te kha-e ccungccapaw kya-e nyalang acyihkuh paw tuh masaty e laeze houh seihua vae,” cite a hopya`ae.
42011027	Ou tuhcihte, e uccaw`ae kong a ho lyakhe, kha-e phu kya-e nopinung lukheit nynh sia zah Jesu kha, “Nang ae saah paw vue te nang ae kua paw matei tuh hythuaccoupaw nynh thua,” a cipya.
42011028	Thuasalama Jesu nynh, “Athua, Pachia bya kha thae zah a zui`ae paw tuh houh hythuaccou`ae paw nynh thua,” a ci.
42011029	Te ccungccaw`ae pataepi a sueluakuh`ae lyakhe, Jesu nynh tho zah, “E ccungccaw`ae tuh ahoy leipaw ciihan nynh thua`ae, minmin nynh muihsanaw kha a ngiaku`ae; te profeh Jonah kya-e muihsanaw laelan ccangpaw muihsanaw tuh pya thua lan khyh`ae.
42011030	Pawccecize Jonah tuh Nineveh`ae hanlan muihsanaw athua hawte, Ccungccaw Ccapaw mah e ccungccaw`ae hanlan muihsanaw athua cih.
42011031	Byapianaw kya Deilang-e siapharannung tuh e ciihan kya-e ccungccaw`ae ryte yn thokuh cih zah minmin kha seibe cih`ae, pawccecize aning tuh laephi athangnaw langte Solomon hawnaw bya kha thae khylan yn thua; te dotua, Solomon laeze alesae huapaw tuh e kya nynh a um.
42011032	Byapianaw kya Nineveh khua-e ccungccaw`ae tuh hynh-e she kya-e ccungccaw`ae ryte oun thokuh cih`ae zah hynh e she kya-e ccungccaw`ae kha sei oun be cih`ae, pawccecize minmin tuh Jonah phunghonaw kya phe a ngaesikuh`ae; te dotua, Jonah laeze a lesae huapaw tuh e kya nynh a um.
42011033	“Hung ccungccaw nynh sanmah maeekhua kha he a tyh vae ze muih leinaw kya nung boi khyh, kee khung he khyh, thuasalama oun tee paw ccungccaw`ae nynh a awpaw kha a muih ccaw`ae cite maee awnawpaw vawlan nynh a nung.
42011034	Pyn kya-e awnaw tuh mit nynh thua, tukeiccu na mit he ahoy vae ze na pyn balyn mah awnaw te phe beih, thuasalama na mit he ahoy vae khyh ze, na pyn balyn mah mohnaw te phe beih.
42011035	Tukeiccu na kya um paw awnaw tuh mohnaw athua khyh nawlan la raeringkuh.
42011036	Te na pyn balyn tuh mohnaw um leite awnaw te phe bia lanze, maeekhua a awpaw nynh awnaw ae pya hawte, na pyn khaleih tuh awnaw te phe beih cih,” a ci.
42011037	Te tuhte a ho lya, Farasipaw lukheit nynh Jesu kha aepaw a kopya; te Jesu tuh cceih zah ae lan a dahung.
42011038	Te zerya a ae maw a kuih a singkuty khyh paw kha Farasipaw nynh he a muih tuh a ngaeangthua.
42011039	Te Bawipaw nynh, “Atu nanning Farasi`ae tuh banang te pake kha avawlan kyalya nynh na sing oh, thuasalama nae lungkhu tuh karangkunaw te hoyleinaw te nynh phe bia.
42011040	Nanning mingaee`ae! Avawlan a raetu nynh alungkhu kha mah rae bia khyh tou?
42011041	Thuasalama na hoi oh paw uccaw`ae kha ryachi`ae pyabua oh; te dotua, pawpaw balyn tuh nae hanlan athyaapaw nynh thua.
42011042	“Thuasalama Farasi`ae, nanning paw ngaethya lan na um oh babang! Pawccecize, nanning nynh hangmae te pucinan te enaw-ekan`ae balyn kha pumhaw pumkheit na pya oh zah Pachia atazaenaw te a sungsanawpaw kha phe na kawtaw oh; e`ae hynh na cyi lan oh ccan zah ccangpaw mah cyi leite na um lan oh paw thua khyh.
42011043	“Farasi`ae, nanning paw ngaethya lan na um oh babang! Pawccecize nanning tuh sinakok kya ahoy huaccepaw dahungnaw kha na ry oh zah kungkunaw kya sawtuate beihku na ry oh.
42011044	“Kawbya ccangpatu`ae te Farasi`ae, cyihruh`ae, paw ngaethya lan na um oh babang! Pawccecize nanning tuh alang leipaw shawkhu te nynh na loku oh. Kha-e avawlan cceih`ae paw ccungccaw`ae nynh shawkhu a um paw hei kha nyh khyh`ae,” a cipya.
42011045	Oute kawbya thya`ae paw kyaze lukheitpaw nynh khung zah, “ Ccangpatupaw, tuhte na hopaw tuh kaening mah nae sarya paw nynh thua,” a cipya.
42011046	Te Jesu nynh, “Nanning, kawbya thya`ae paw mah paw ngaethya lan na um oh babang! Pawccecize nanning nynh phu lan myarya aripaw phupaw kha ccungccaw`ae na khang oh zah naemaw tuh nae kuihdung ccangkheit te san na tung khyh oh.
42011047	“Nanning paw ngaethya lan na um oh babang! Pawccecize nanning nynh profeh`ae shawku kha na raepah oh zah nae minpaaw`ae nynh minmin kha a chia`ae.
42011048	Thanccingte nanning nynh nae minpaaw`ae cyisahnaw kha nae nawccah cipaw alang; pawccecize minmin nynh profeh`ae kha phe a chia ccaccing`ae, te nanning nynh shawku`ae kha na raepya oh.
42011049	Tukeiccu Pachia kya-e hawnaw nynh mah, ‘Minmin kalan profeh`ae te locceihtu`ae kha ka saw cih`ae, te minmin nynh abang kha theih ngaw`ae zah abang kha a tua-a sah cih`ae,’ a ci.
42011050	Ou tuhte laephipi athonaw kyate alua paw profeh`ae balyn chii mee kha hynh-e ciihan`ae kya ngia athua nawlan.
42011051	Abel chii kyate tho zah silawhang te tempal laku kya a chia`ae paw Zakharia chii kyacia ngia athua cih`ae. Byaccaccing kae hopya oh, hynh-e tuh e ccungccaw`ae kya ngia athua cih.
42011052	“Kawbya thya`ae paw, paw ngaethya lan na um oh babang! Pawccecize nanning nynh nynawpaw toh kha phe na law oh; naemaw mah na tee khyh oh zah a tee`ae paw kha mah phang na khaw oh,” a ci.
42011053	Tuhte hynh-e uccaw`ae kong a hopya`ae lyakhe, kawbya ccangpatu`ae te Farasi`ae nynh bya patae yn hosei ccaw cite Jesu kha thinriasah khylan thawte a ei`ae.
42011054	A khalang kyate yn pou paw kha kyngpya lan zah seibe khylan amaw kha phang a dokhaw`ae.
42012001	Tuin ccyh lya, riatae lei ccungccaw zapi pi tuh pynkheihlan sueluakuh`ae zah lukheit te lukheit sydekute a um`ae lyakhe, Jesu nynh tho zah a zuitu`ae kha, “Cyiruhnawpaw Farasi`ae ransi kha la raeringkuh oh.
42012002	Pawccecize langsaku lei lante bong paw pawsang um khyh; ny lei lante thuruh paw mah um khyh.
42012003	Tukeiccu amohnaw kya na ho oh paw miakaw kha a awnaw kya thae athua cih; te alungkhu e akhaan kya nakaring kya na ho oh paw kha innccukaly kyate siakhae athua cih.
42012004	“Te ka ban oh, nanning kae hopya oh, pyn kha theih`ae zah tuhkoute pawsang cyih kho vae lei`ae paw raw kha rih nan oh.
42012005	Thuasalama hungmou ri lan accan cipaw kae hopah cih oh; pyn a theih koute kehenna maee lungkhu lang vua lan kawhoinaw a hoitupaw raw kha rih oh; athua, nanning kae hopya oh, amaw raw kha rih oh.
42012006	“Ccithya sapangaw kha daw phuapia pianing lang khaw a zua`ae? Te kha-e ccithya sakheit sanmah Pachia nynh ning khyh.
42012007	Thuasalama nae lu kya-e nae sang`ae heize marya ria athua. Tukeiccu rih nan oh; nanning tuh ccithya`ae patae laeze nae phutehua.
42012008	“Nanning kae hopya oh, hunghung zemah ccungccaw`ae malang kamaw kha ccaekia yn khan paw tuh, Ccungccaw Ccapaw nynh Pachia kya-e vaaw ccungccaw`ae malang kha-e paw kha ccaekia a khan cih.
42012009	Thuasalama ccungccaw`ae malang kamaw kha yn vua paw ccungccaw tuh Pachia kya-e vaaw ccungccaw`ae malang vua ru athua cih.
42012010	Te hunghung zemah Ccungccaw Ccapaw rawsete bya kawkheit a ho paw tuh ngaethya athua cih; thuasalama Thyaa Muisaw kha rawsete a sarya paw ccungccaw tuh ngaethya thua lan khyh.
42012011	“Te nanning kha sinakok`ae kalan, te uktu`ae te kawhoitu`ae kalan he ae thuakhae vae oh ze pawtemou ka khung cih, pawmou ka khung cih, tukhyhze pawmou ka ho cih cipaw nae lungvawsaw nan sah.
42012012	Pawccecize Thyaa Muisaw nynh kha-e ccyh ccaccei kyakhe na ho lan oh accanpaw kha ae ccangpah cih oh,” cite a hopya`ae.
42012013	Te ccungccaw zapi kyate lukheitpaw nynh Jesu kha, “Ccangpatupaw, rho uccaw yn nee bua nawlan ka upaw hynh hopah,” a cipya.
42012014	Te Jesu nynh, “Ccungccapaw, hung nynh mou kae hynh nanning tungvaw byapiatu lang, tukhyhze rho neetu lang yn khang?” a cipya.
42012015	Te Jesu nynh, “Nae lungkyh sah lah karangkunaw hynh raeringkuh oh; pawccecize ccungccaw lukheit hiinnaw tuh phe beih lang a hoi paw uccaw`ae kyakhe um khyh,” a cipya`ae.
42012016	Te Jesu nynh minmin kha tousenaw phungpaw ccangkheit a hopya`ae: “Mihoipaw lukheit kya-e lorang tuh looh myarya a voi.
42012017	Te a thinlung kya tuakuh zah, ‘Ka looh nungnaw ka hoi vae khyh zah pawmou ka cyih cih?’ a ciku.
42012018	“ ‘Te hynhte ka cyih cih, ka ccung-inn`ae kha ka phou cih zah ale huapaw ka sak cih, te tuin kya ka looh`ae te ka uccaw`ae balyn kha ka nung cih.
42012019	Te ka hiinnawmuisaw kha, “Ka hiinnaw-muisaw, nang tuh kum patae hanlan uccaw patae kha ccakhungpya na thua vae, hung um ccavae, ae lah neih, te lungtuate um, ka cipah cih,” ’ a ci.
42012020	“Thuasalama tuhte a tuaku lyakhe, Pachia nynh kha-e paw kha, ‘Mingaeepaw, atu khuazi ccacceimaw na hiinnaw-muisaw kha lawpya athua cih, te na ccakhung paw uccaw`ae kha hung elan mou a tang cih?’ a cipya.
42012021	“Tukeiccu amaw hanlan sisua a ccakhungkuh paw ccungccaw tuh tuh-e paw te nynh aloku, te aning tuh Pachia malang a hoirungpaw thua khyh,” a ci.
42012022	Te Jesu nynh a zuitu`ae kha, “Tukeiccu nanning kae hopya oh, nae hiinnaw hanlan pawmou ka ae cih cite nae thinphang nan sah, nae pyn hanlan mah pawmou ka lawku cih cipaw nae thinphang nan sah.
42012023	Pawccecize hiinnaw tuh aepaw laeze sunghua zah pyn tuh uccaw laeze asunghua.
42012024	Va-aw`ae kha tuatua oh, pawccecize minmin tuh ccaciivuakuh khyh`ae zah looh mah rue khyh`ae, sua-inn mah hoi khyh`ae zah byng mah hoi khyh`ae, te Pachia nynh minmin kha looh a dang`ae, pavaw`ae laeze nanning tuh pawcihmou houh nae phutehua?
42012025	Te nanning lakuze hungmou thinphangnaw liate amaw ahangnaw kha dung kheit a hangchih sahkuh khopaw um?
42012026	Tuh-e adih huapaw uccaw san na cyikuh kho khyh oh lanze, pawccemou ccangpaw uccaw hanlan nae thinphang?
42012027	“Lilipaw`ae pawcihte nynh a lethung`ae cipaw kha tuatua oh; minmin tuh loopho khyh`ae, law mah su khyh`ae; tuhzemah nanning kae hopya oh, Solomon a phu-enaw balyn nynh heize lilipaw ccangkheit tuhte ccaankuh kho khyh.
42012028	Atunin um zah awkhualan tahkuamaee lungkhu lang phung athua paw rangkaw e lonua heize Pachia nynh tuhte a ccaan lan thua ze, nanning kha tuh-e laeze houh ae ccaan lan khyh oh tou? Pou zyn zya`ae?
42012029	Pawmou kae ae cih, tukhyhze pawmou kae nia ngaw cite ccung nan oh; lungriathae te mah um nan oh.
42012030	Pawccecize laephipi-e minphuin`ae nynh e uccaw`ae balyn hynh a ccung`ae paw nynh thua, te nanning nae Paaw nynh e uccaw`ae hynh nae hanlan aho cipaw phe a ny.
42012031	Thuasalama nanning tuh Pachia peenaw palia kha ccung oh; te e uccaw`ae balyn tuh pyachih na thua cih oh.
42012032	“Tuuphu taraw`ae, rih nan oh; pawccecize peenaw kha nanning pya lanpaw tuh nae Paaw a lungrythua paw nynh thua.
42012033	“Na hoi oh paw kha zua oh lah ryachi`ae kha pyabua oh, te apue kho leipaw phuabu kha raekuh oh, miruh nynh a thuanua kho leinaw te laehaw nynh a ro kho leinaw, vaawran kyakhe athang kho leipaw sisua kha ccykuh oh.
42012034	Pawccecize nae sisua umnaw kya nae thinlung mah a umbua cih.
42012035	“Nae cce kha taesung sungkuh oh lah, nae maeekhua kha awkuh oh.
42012036	Te zudy poi kyate mih bawipaw yn ki ngaw zah he yn thua te, thuakaw kha he a khua tuh vaekheihmawte thuakaw hungpya khylan cite a ngaw`ae paw see`ae hawte naemaw mah la um oh.
42012037	See`ae nynh phang a ngaw`ae paw kha mih bawipaw nynh he yn thua te a muih ze, tuh-e see`ae tuh hythuaccou`ae paw nynh thua; byaccaccing kae hopya oh, mih bawipaw nynh taesung a sungkuh cih zah minmin kha ccaboi kya koihsah ngaw`ae zah amaw ccaccei nynh loohdang cih`ae.
42012038	Te khuazi santari ccyhningnaw kya thuasah, ccyhthungnaw kya thuasah, a bawipaw nynh yn thua zah ou tuhte a muih lanze, tuh-e see`ae tuh hythuaccou`ae paw nynh thua.
42012039	Thuasalama e hynh nyh oh, inn hoitupaw nynh paw ccyh kya nynh miruhpaw yn thua cih cipaw kha phe a ny lanze, a inn kha a kiabia khyh nawlan phe a ngaw cih cipaw na ny oh.
42012040	Tukeiccu nanning mah raeringkuh oh; pawccecize na ngaehoi khyh oh ccyh lyakhe Ccungccaw Ccapaw tuh yn thua cih,” a cipya`ae.
42012041	Te Piter nynh, “Bawipaw, e tousenaw phungpaw hynh kaening hanlan tou na ho, tukhyhze ccungccaw balyn hanlan tou?” cite a khia.
42012042	Te Bawipaw nynh, “Accyh zaw vae ze mih hanpaw looh neesah lan, a inn kya um`ae paw tungvaw uktu lang, a bawipaw nynh a khang lanpaw, zyn lan um paw te ahawpaw synriatu tuh hungmou?
42012043	Tuh-e see nynh tuhte a cyi paw kha a bawipaw nynh he yn thua lya a muih ze, tuh-e see tuh hythuaccoupaw nynh thua.
42012044	Byaccaccing kae hopya oh, a bawipaw nynh kha-e paw kha a hoi paw balyn tungvaw uktu lan a khang cih.
42012045	Thuasalama tuh-e see nynh a thinlung kyate, ‘Ka bawipaw yn thua lanpaw tuh aro ung cih,’ ci zah see pise`ae te nopi`ae kha bua`ae zah, ae zah neih zah a rui lya,
42012046	tuh-e see nynh a ngawdae khyh nin kya te a tua khyh ccyh lya, a bawipaw tuh yn thua lanze, kha-e paw kha ccangning lang thoh bae cih zah a hanpaw kha zyn leitu`ae ryte a nungpah cih.
42012047	“Te a bawipaw rynaw kha nyh zah a paccynkuh leipaw, a bawipaw rynaw a cyipah leipaw see tuh ccungbua patae a mue cih.
42012048	Thuasalama a bawipaw rynaw kha nyh khyh zah ccungbua lan accanpaw a cyih paw see tuh ccungbua ccapyh nynh a mue cih. Pawccecize patae pya athua paw ccungccaw tuh patae a sangru cih; te pataepi a ccysah`ae paw ccungccaw miakaw tuh patae a ngiaru cih`ae.
42012049	“Kae tuh laephi vawlan maee saw khylan nynh kae thua; te ka ry paw tuh, kha-e kha phe la rua ccavae sah ci nynh thua!
42012050	Thuasalama ka in lanpaw baptisma ka hoi ung, tuh-e accing mawlaezung tuh pawcih babang mou ka lungriathae!
42012051	Laephi vawlan daenaw pya khylan nynh kae tuh kae thua cite tou na tua oh? Nanning kae hopya oh, tuhte thua khyh; thuasalama phiakunaw khylan nynh kae thua.
42012052	Pawccecize atu kyate tho ngaw zah inn innkheit kya ccungccaw lupangaw`ae tuh luthung nynh luning kha rawsete, luning nynh luthung kha rawsete a phiakuh cih`ae.
42012053	Paaw nynh ccapaw kha rawsete, ccapaw nynh paaw kha rawsete, te nung nynh ccanung kha a rawsete, ccanung nynh nung kha rawsete, te ninnung nynh monung kha rawsete, monung nynh ninnung kha rawsete a phiakuh cih`ae,” a ci.
42012054	Oute Jesu nynh ccungccaw zapi kha mah, “Nanning nynh niccaw langte maeking a pouthung paw kha na muih vae oh ze, ‘Khua yn rah cih,’ na ci oh; te khua arah sasaw.
42012055	Te deilang te khivae azaw paw kha he na muih vae oh ze, ‘Khuanin yn so cih,’ na ci oh; te khuanin aso sasaw.
42012056	Cyihruh`ae! Nanning nynh laephi mitmae te vaawlui mitmae kha na phiathya oh; thuasalama pawccemou atu e ccyh hynh na thaethya khyh oh?
42012057	“Athua, pawccemou naemaw ccaccei nynh so ahmepaw kha bya na pia khyh oh tou?
42012058	Nang ae rawsetupaw ryte byapiatu kalan na cciakheih lya oh laanpi kyakhe, ccawku kho nawlan thawte la zuakuh; tukhyh lanze byapiatu kalan ae cciakhae cih zah byapiatu nynh thung uktu kalan ae ah cih, te thung uktu nynh thung ae saw cih.
42012059	Nang kae hopya, na rung lanpaw daw phuapia phe accing lang na pya makhia thung kyate na pou lan khyh,” cite a hopya`ae.
42013001	Tuh-e ccyh lya, Galilee`ae mih chii kha mih silawkunaw`ae paw ryte Pilat nynh pung a pyde pya`ae cipaw kong Jesu a hopah`ae paw ccungccaw abang a um`ae.
42013002	Te Jesu nynh tho zah, “Tuh-e Galilee`ae tuh tuhte a teing`ae keiccuze ccangpaw Galilee`ae balyn laeze a seihua`ae paw cite tou na tua oh?
42013003	Nanning kae hopya oh, tuhte thua khyh; thuasalama nanning mah na ngaesiku khyh oh ze, tuh-e hawte nae balynte marya na chih mamin cih oh.
42013004	Tukhyhze, Siloam kya innhangpaw nynh mih tungvaw tingthin`ae zah phe chia`ae paw luhaw laetarya`ae kha Jerusalem kya a um`ae paw ccungccaw`ae balyn laeze a seihua`ae paw cite tou na tua oh?
42013005	Nanning kae hopya oh, tuhte thua khyh; thuasalama nanning mah na ngaesiku khyh oh ze, tuh-e hawte nae balynte marya na chih mamin cih oh,” a cipya`ae.
42013006	Jesu nynh e tousenaw phungpaw hynh mah a ho: “Ccungccapaw lukheit nynh a misu khokhu kyakhe thaeku kukheit a la lin; te yn cceih zah kha-e ku kya a thae kha fui zah muih khyh.
42013007	Oute misu khokhu ngawtupaw kha, ‘Dotua, kum thung lungkhu hynh-e thaeku ku kalan kae cceih zah athae ka ccung zah ka muih khyh; nge ccavae; pawccemou laephi hynh a thangsah han?’ cite a hopya.
42013008	“Te aning nynh khung zah, ‘Bawipaw, atunin kum tuh hynh mawte umhin sah, a pepan lae ka thualeipah cih zah ia ka pungnua ung cih.
42013009	Te athae yn thae ze, ahoy; te yn thae vae khyh ze, khahkoute nge vae,’ a cipya,” a ci.
42013010	Te Jesu nynh Sabbath nin kya sinakok ccangkheit kyakhe a ccangpya`ae.
42013011	Te, dotua, kum haw laetarya cia nyaakhaekunaw muisaw a hoi paw nopinung lukheit a um; tuh-e nung tuh a ke karae ky zah kharyh law kho khyh.
42013012	Te Jesu nynh kha-e nung kha he a muih tuh ko zah, “Nopinung, na nyakhaekunaw kyate na lue vae,” a cipya.
42013013	Te kha-e nung tungvaw a kuih khang zah vaekheihmawte a ke tuh phe alaw vae; te aning nynh Pachia kha phu-esah.
42013014	Tuhte Jesu nynh Sabbath nin kya a dansah keiccuze, sinakok uktu nynh thinria te tho zah ccungccaw`ae kha, “Ccungccaw`ae nynh ryalaw lawkunaw lanpaw nin taruh a um, ou kha-e nin`ae kyakhe oun cceih oh lah dannaw kha oun mue oh, Sabbath nin kya tuh mue nan oh,” a cipya`ae.
42013015	Oute Bawipaw nynh khung zah, “Cyiruhpaw! Nanning milu raveih nynh Sabbath nin kya nae tangnuapaw, khyh ze nae lann kha a inn kyate na supah oh zah tui nia lan na cciakhae khyh oh tou?
42013016	Te, dotua, kum haw laetarya cia Setan nynh phang a hee paw, Abraham ccanung athua paw, e nopinung hynh hynh-e khiinaw kyate Sabbath nin kya supya lan ccan khyh tou?” a ci.
42013017	Te hynhte he a ho tuh, amaw rawsetu`ae balyn tuh maethya pung bongkuh`ae; te ccungccaw`ae balyn tuh Jesu nynh a cyipaw phu-e lan um paw uccaw`ae hanlan mih lungtua.
42013018	Oute Jesu nynh, “Pachia peenaw tuh pawtemou aloku? Te pawtemou ka touse cih?
42013019	Ccungccapaw lukheit nynh lawkuh zah a khokhu lungkhu lang a vua paw mungngia mung te nynh aloku; kha-e a mung tuh lethung zah a kupi lang phe a tang, te vawlae-e pavaw`ae nynh kha-e aran`ae kyakhe bu a luaku`ae,” a ci.
42013020	Te Jesu nynh bua tho zah, “Pachia peenaw tuh pawtemou ka touse cih?
42013021	Tuh-e tuh, nopinung lukheit nynh laah zah vaepoi kawthung kya a phing paw, tuh-e vaepoi phe a thosah paw ransi te nynh aloku,” a ci.
42013022	Te Jesu tuh khuapi`ae te khua taraw`ae kalan po cceih zah ccangpya biate Jerusalem langkhe khuaccung.
42013023	Oute ccungccaw lukheit nynh, “Bawipaw, khumnaw a mue`ae paw tuh azya`ae tou?” cite a khia. Te Jesu nynh,
42013024	“Abypaw koikua kyate tee lan zuakuh oh; pawccecize, nanning kae hopya oh, ccungccaw patae nynh kha-e kya tee lan oun ccung cih`ae zah tee kho lan khyh`ae.
42013025	Inn hoitupaw nynh vaekheit thokuh zah thuakaw kha phe a khaw koute, nanning nynh atolang khe na thadyn oh zah na khua oh, te, ‘Bawipaw, Bawipaw thuakaw oun hungpah,’ na ci oh; te aning nynh nanning kha, ‘Nanning paw kyate nae thua oh paw cipaw kae nynh khyh oh,’ ae cipah cih oh.
42013026	Oute nanning nynh, ‘Namaw ry kae ae zah kae neihbua, kae khua laanpi`ae kya nae ccangpah,’ nae ci cih oh.
42013027	Thuasalama aning nynh, ‘Nanning kae hopya oh, nanning paw kya-e cipaw kae nyh khyh oh; ccouseikunaw ryalahtu`ae nanning balyn kamaw kyate pou oh,’ ae cipah cih oh.
42013028	Nanning nynh Abraham, Isaak te Jakob te profeh`ae balyn kha Pachia peenaw kya na muih oh zah naemaw tuh atolang dae vua na thua oh paw kha he nae muih oh tuh rawkhuinaw te hawzynaw oun um cih.
42013029	Te minmin tuh nithua, niccaw, palung lang, deilang te oun thua cih`ae zah Pachia peenaw kya oun dahung cih`ae.
42013030	Te, dotua, masaty athua cih`ae paw nyathyakou`ae um zah nyathyakou athua cih`ae paw masaty`ae a um,” a ci.
42013031	Tuh-e nin kya Farasi`ae abang oun thua`ae zah Jesu kha, “Toikuh lah e kyate pou, pawccecize Herod nynh chia lan ae ry,” a cipya`ae.
42013032	Te Jesu nynh minmin kha, “Nanning la cceih oh lah kha-e rang-ui kha, ‘Dotua, kae nynh raerangsaro`ae kha ka dee zah atunin te awkhualan ka dansah`ae, te nin thungnaw kya kae tuh ccingsah ka thua cih,’ cite la hopah oh.
42013033	Tuhzemah atunin, awkhualan te sarakheih kae tuh solei ka cceih ung cih; pawccecize Jerusalem atolang khe profeh lukheit a chi lanpaw tuh thua kho khyh.
42013034	“Pou Jerusalem, Jerusalem, profeh`ae a theih paw, te na kalan oun saw`ae paw ccungccaw`ae kha lung te a deih paw nang! Awpinung nynh a taw`ae kha a sake kawlan a suelua`ae hawte na ccaaw`ae kha pynkheihlan suelua lan pei ka ry zah nang nynh na ry khyh!
42013035	Dotua oh, nae inn tuh nanning umnaw kho lei lante a um han; te byaccaccing kae hopya oh, ‘BAWIPAW min liate oun thua paw tuh hythuaccoupaw nynh thua!’ cite nanning nynh na ho mawlaezung oh nanning nynh kamaw hynh nae muih vae lan khyh oh,” a cipya`ae.
42014001	Ou tuhcihte Sabbath nin kya Jesu nynh aepaw ae lan Farasi lupipaw lukheit inn lungkhu lang he a tee tuh minmin nynh a dophi`ae.
42014002	Te, dotua oh, tuipoipaw ccinaw a hoi paw ccungccaw lukheit a malang khe a um.
42014003	Te Jesu nynh tho zah kawbya thya`ae paw te Farasi`ae kha, “Sabbath nin kya dansah lan kawbya nynh a ua tou?” cite a khia`ae.
42014004	Te minmin tuh daebabilan zya um`ae. Te Jesu nynh kha-e paw kha laah zah a dansah, te a cciasah.
42014005	Te minmin kha, “Nanning lakuze a vaetua, tukhyhze a lann kha Sabbath nin kya hunghua lungkhu lang a ccaw ze palou thua leite a um paw hungmou a um cih?” cite a khia`ae.
42014006	Te minmin nynh hynh-e uccaw`ae kya mah bua khung kho khyh`ae.
42014007	Te ko paw ccungccaw`ae nynh ahoy huaccepaw dahungnaw a poku`ae paw kha he a muih tuh, minmin kha Jesu nynh tousenaw phungpaw ccangkheit a hopya`ae:
42014008	“Nang kha zudy poi kalan lukhakheit nynh ae kobua ze ahoy huaccepaw dahungnaw kya la dahung nan, na dahung lanze, nang laeze sawtua lan um paw ccungccapaw kha kha-e paw nynh a kobua ze,
42014009	nang te kha-e paw a kotupaw nynh na kalan yn cceih ngaw zah, ‘E paw hynh dahungnaw pya,’ ae cipya ze, nang tuh maethya te ane huapaw dahungnaw lawku lan yn ccan vae cih.
42014010	Thuasalama nang kha ae kobua`ae ze, cceih lah ane huapaw dahungnaw kyakhe la dahung; ou khate nang ae kotupaw he yn thua vae ze, namaw kha, ‘Ka ban, ahang huapaw kalan khe dahung,’ ae cipya ccaw; oute tuh namaw ryte na dahungkheih oh paw malang khe nang tuh sawtuanaw na mue vae cih.
42014011	Pawccecize hunghung zemah amaw te amaw a hangthungkuh paw tuh sawbung athua cih, te amaw te amaw zakawsangsakuhpaw tuh hangthung athua cih,” a ci.
42014012	Oute Jesu nynh amaw a kotupaw kha mah, “Nang nynh awkhua loohdangkunaw, tukhyhze zete loohdangkunaw na rae vae ze, na ban`ae, na uno`ae, na vaeccaw`ae, a hoirung`ae paw innpaw`ae kha la ko nan`ae; tuhte na ko`ae ze minmin nynh mah bua ae ko ru cih`ae zah amee phe ae sangru cih`ae.
42014013	Thuasalama nang nynh poi na tua vae ze, ryachi`ae, kuihccu mitnaw ccing lei`ae paw, ccukhou`ae te mitmoh`ae kha la ko`ae.
42014014	Oute nang tuh hythuaccoupaw na thua cih. Pawccecize minmin nynh ae sangru kho khyh`ae keiccu, a ding`ae paw thothuinaw kya nang tuh amee sangru na thua cih,” a cipya.
42014015	Te amaw ryte aenaw kya a dahungkheih`ae paw lukheit nynh e bya`ae kha he a thae tuh Jesu kha, “Pachia peenaw kya sanlou a ae cih paw ccungccaw tuh hythuaccoupaw nynh thua!” a cipya.
42014016	Oute Jesu nynh tuh-e paw kha, “Ccungccapaw lukheit nynh zerya poipi kha rae zah ccungccaw patae a ko.
42014017	Te ko athua`ae paw kha, ‘Rang ccavae oh, pawpaw balyn atu paccyn athua vae,’ cite hosapya lan zerya ae ccyh kyakhe a seepaw kha a saw.
42014018	“Thuasalama minmin balyn nynh pung a seisah`ae. Masaty e paw nynh, ‘Laekua kuakheit ka re zah do lan ka ccia phe aho ung, beih yn ngaethya hin,’ a cipya.
42014019	“Te mingccangpaw nynh, ‘Tangnua toi pangaw ka re zah syntawtua lan ka la cceih ung cih, yn ngaethya hin,’ cite a ngiaku.
42014020	“Te mingccangpaw nynh, ‘Zu phe ka hoi ung, tukeiccu kae cceih kho la khyh,’ a ci.
42014021	“Tukeiccu tuh-e seepaw nynh oun thua zah kha-e`ae kong kha a bawipaw kalan a hopya. Oute inn hoitupaw tuh a thinria zah a seepaw kha, ‘Khuapi e laanpi`ae te laan laku`ae langkhe la cceih kanmaw lah ryachi`ae, te kuihccu mitnaw ccing lei`ae paw, te ccukhou`ae te mitmoh`ae kha hynhlang oun cciakhae`ae,’ a cipya.
42014022	“Te a seepaw nynh, ‘Bawipaw, kaw nae pya thyhhawte phe ka cyi vae, tuhzemah akhaan mang accung ung,’ a ci.
42014023	“Te a bawipaw nynh a seepaw kha, ‘Laanpi lepaw`ae te ku`ae kalan la cceih lah ka inn phe abia ccaw ccungccaw`ae kha tee lan oun nangse`ae.
42014024	Pawccecize nang kae hopya, ko paw ccungccaw`ae hung nynh sanmah ka zerya hynh tangtua lan khyh`ae,’ a cipya,” cite a hopya.
42014025	Te ccungccaw zapi pi tuh amaw ryte a cceih`ae. Te Jesu nynh maeleihkuh zah minmin kha,
42014026	“Ccungccaw lukhakheit nynh kamaw kalan yn cceih zah a paaw, a nung, a zu, a ccaaw`ae, a uno`ae, a ccia`ae, te amaw hiinnaw hei kha a hua khyh lanze aning tuh ka zuitu lang thua kho lan khyh.
42014027	Te hunghung zemah a vaelantung puihku leite kamaw yn zui paw tuh ka zuitu thua kho lan khyh.
42014028	“Pawccecize nanning lakuze lukhakheit nynh innhangpaw innkheit sak lan a paccynku ze, kha-e phe thangsah lan, phua azaw lan hoi ta, cipaw ny khylan masaty dahung leite a um cih tou?
42014029	Tukhyh lanze innhangpaw atung-accaw kha phe a bing koute kha-e kha a thangsah kho khyh ze, kha-e a muih`ae paw balyn nynh amaw kha sarya ngaw`ae zah,
42014030	‘E ccungccapaw tuh sak lan mang tho zah thangsah kho khyh,’ cite a ci cih`ae.
42014031	“Tukhyhze, siapharan lukheit nynh ccangpaw siapharanpaw kha rhawtuk lan a nouku ze, ccungccaw thungkuin te oun thokuh paw siapharanpaw kha ccungccaw thunghaw te ka dou kho ngaw ta cipaw masaty dahungty leite, tuakuty leite um ngaw ta?
42014032	A dou kho lan khyh ze, kha-e siapharanpaw laan sawpi a um lyakhe, zeccuetu kha saw zah ccawkunaw kha a ngiaku.
42014033	Tukeiccu, tuhhawte nanning laku hunghung zemah a hoi paw balyn khaleih a cciataw leipaw tuh ka zuitu lang thua kho lan khyh.
42014034	“Loi tuh ahoy; thuasalama loi nynh a enaw kha phe azo lanze pawtemou esah kho thua ung cih?
42014035	Kha-e loi tuh laephi hanlan mah, athupaw pumnaw hanlan mah hoy vae khyh; ccungccaw`ae nynh ccaring a vua vae`ae. Thae nawlan nakaring a hoi paw nynh tuh thae sah!” a ci.
42015001	Oute ngunto khoitu`ae balynte misei`ae nynh amaw bya ngae khylan amaw kalan oun naekuh`ae.
42015002	Te Farasi`ae te kawbya ccangpatu`ae nynh, “E ccungccapaw hynh misei`ae kha lehkhan zah minmin ryte a aekheih,” cite a ccokuh`ae.
42015003	Te Jesu nynh e tousenaw phungpaw hynh minmin kha a hopya`ae:
42015004	“Nanning kya tuu zakheit a hoi paw ccungccaw nynh sakheit kha a zosah lanze, sungtakua satakua kha rangkaw khe cciataw zah azopaw kha a muih makhia ccung khyh tou?
42015005	Te kha-e kha he a muih vae ze lungtuate a raw vawlan khe a khangku.
42015006	Te innvaw he a thua tuh a ban`ae te innpaw`ae kha pynkheihlan ko`ae zah minmin kha, ‘Lung oun tuakhae oh, pawccecize azopaw ka tuu kha phe ka muih vae,’ a cipya`ae.
42015007	Nanning kae hopya oh, tuhhawte ngaesikunaw aho leipaw adingpaw ccungccaw`ae sungtakua lutakua tungvaw laeze a ngaesikuh paw misei lukheit tungvaw vaawran kya lungtuanaw houh a um hua cih.
42015008	“Tukhyhze, nopinung lukheit nynh ngunphua piahaw hoi zah, piakheit phe a zosah lanze maeekhua kha awkuh zah a muih makhia inn kha phi zah ahoyte ccung khyh tou?
42015009	Te he a muih tuh a ban`ae te innpaw`ae kha pynkheihlan ko`ae zah, ‘Lung oun tuakhae oh, pawccecize ka zosah paw phuapia kha phe ka muih vae,’ cite a hopya`ae.
42015010	Tuhhawte, nanning kae hopya oh, a ngaesikuh paw misei lukheit tungvaw Pachia kya-e vaaw ccungccaw`ae umnaw kya lungtuanaw a um,” a ci.
42015011	Te Jesu nynh, “Ccungccapaw lukheit nynh ccapaw luning a hoi.
42015012	Te asoipaw nynh a paaw kha tho zah, ‘Apang, rho uccaw`ae kyaze ka ccou lan accanpaw ka hanpaw kha yn pya ccavae,’ a cipya. Te aning nynh a hoi paw uccaw`ae kha minmin a nee`ae.
42015013	“Te nin eih aro mawze, asoipaw ccapaw nynh a uccaw balyn kha lawkuh zah asawnaw ram lang khuaccung zah tuin ram kya a uccaw`ae kha keisukeilae phya a mang.
42015014	Te a hoi paw balyn marya a mang kou tuh tuh-e ram kya myarya ccakangccih zah aning tuh a ryachi vae.
42015015	Te tuh-e ram kya-e ccungccapaw lukheit kalan cceih zah a la umbua, te aning nynh amaw kha voh`ae loohdang lan a loo lungkhu lang a saw.
42015016	Te aning tuh voh`ae nynh a ae`ae paw bia kaloh`ae hei kha a vue phe so lang ae a ry zemah hung ccungccaw nynh sanmah looh pya khyh`ae.
42015017	“Te amaw te amaw he yn nyhkuh tuh, ‘Ka paaw kya vaeluakuh`ae paw patae tuh sanlou ae tae lei a hoi`ae, te kae tuh vuelaw te ka chih vae cih!
42015018	Ka thokuh cih zah ka paaw kalan ka cceih cih zah amaw kha, “Apang, Pachia malang te na malang phe ka sei vae.
42015019	Te kae tuh na ccapaw cite ko lan ka ngaekuh vae khyh, na kya vaeluakuh`ae paw lukheit hawte yn nungbua,” ka cipah cih,’ a ciku.
42015020	“Te thokuh zah a paaw kalan a cceih. Thuasalama laan sawpi a thua lyakhe a paaw nynh he a muih tuh ngaethya-umsanaw hoi zah ccuenua zah a nging kya pum zah a myng.
42015021	Te a ccapaw nynh, ‘Apang, Pachia malang te na malang phe ka sei vae, te na ccaaw cite ko lan kharyh ka ngaekuh vae khyh,’ a cipya.
42015022	“Thuasalama a paaw nynh a see`ae kha, ‘Ahoy huaccepaw uccaw kha oun laah oh lah amaw hynh lawsakuh oh, te a kuih kya kuihpu kha pusah oh lah a ccu kya ccukoh nawsah oh.
42015023	Te athopaw tohlaw kha hynhlang oun cciakhae oh lah theih oh, te ah ae cih oh zah lungtuanaw ah rae cih oh.
42015024	Pawccecize hynh-e ka ccapaw tuh a chih, te bua a hiin, aning tuh azo, te bua muih athua vae,’ a cipya`ae. Te minmin tuh lungtuanaw a tho vae`ae.
42015025	“Te a ccapaw atawccapaw tuh loo kya a la um, te yn cceih zah inn pe he a thua tuh tyngdaw te lawpaw roi kha a thae.
42015026	Te see`ae lukheit kha ko zah tuhe tuh pawmou cite a khia.
42015027	Te aning nynh, ‘Na neitapaw kha phe yn thua vae, te na paaw nynh amaw kha ngedante bua a muihthui keiccuze, athopaw tohlaw kha a chiapya,’ a cipya.
42015028	“Te aning tuh a thinria zah inn lungkhu lang tee vae khyh, tukeiccu a paaw nynh yn toikuh zah a soihbia.
42015029	Te aning nynh tho zah a paaw kha, ‘Dotua, kum patae cia na rya ka laah, na kawpyapaw mah vaekheit san kae ei boi khyh, tuhzemah ka ban`ae ryte lungtuanaw kae rae ccaw cite mia taraw sakheit san nae pya boi khyh.
42015030	Thuasalama ohhuanung`ae ryte na hoi paw uccaw marya a mang kou paw e na ccapaw tuh he yn thua mawte, athopaw tohlaw kha a hanlan na chiapya,’ a ci.
42015031	“Te a paaw nynh, ‘Ka ccapaw, nang tuh kamaw ryte tyty na um, te ka hoi paw balyn tuh na kya-e nynh thua.
42015032	Lungtuanaw ah rae lan oh ccan zah lungpaw lan accan, pawccecize e na neitapaw tuh chih zah atu a hiinthui vae, te zo zah atu muih thui athua vae,’ a cipya,” a ci.
42016001	Te Jesu nynh a zuitu`ae kha mah a hopya`ae paw tuh: “Mihoipaw lukheit nynh synriatu lukheit a hoi, tuh-e synriatu nynh a bawipaw uccaw`ae kha phya a mang kou cite a bawipaw kalan seibe`ae.
42016002	Te a bawipaw nynh kha-e paw kha ko zah, ‘Na konglang ka thae paw tuh pawtemou? Synriatu rya na lawnawpaw ccazing kha yn pya, pawccecize synriatu na thua kho vae lan khyh,’ a cipya.
42016003	“Oute synriatu nynh a thinlung kya, ‘Pawmou ka cyih vae cih? Ka bawipaw nynh synriatuthuanaw kha ka kyate phe yn lawpya vae, lae thae lan ka thae kho khyh, ngiaku lan ka maethah.
42016004	Synriatuthuanaw kyate he ka ccaw vae ze ming`ae nynh mih inn lang oun thuasah nawlan`ae pawte cyi lan cipaw ka nyku vae,’ a ci.
42016005	“Te a bawipaw kya-e laeba um`ae paw miakaw kha ko`ae zah, lukheitpaw kha, ‘Ka bawipaw kya hozeihmou laeba na um?’ cite a khia.
42016006	“Te aning nynh, ‘Chitui bath zakheit,’ a ci. Te aning nynh, ‘Na ccazing kha lawkuh lah arangte dahung lah sungpangnaw cite zeikuh,’ a cipya.
42016007	“Oute mingccangpaw kha, ‘Nang so hozeihmou lae na um?’ cite a khia. Te tuh-e paw nynh, ‘Chanvui kor zakheit,’ a ci. Te aning nynh, ‘Na ccazing kha lawkuh lah sungtarya cite zeikuh,’ a cipya.
42016008	Te atazae leipaw synriatu nynh hawrarih lante a cyi keiccu a bawipaw nynh thehoysah. Pawccecize hynh-e laephi ccungccaw`ae tuh mimaw mih she kya awnaw ccungccaw`ae laeze ahawhua`ae.
42016009	Te nanning kae hopya oh, he na shung vae oh ze zungzae umnaw lungkhu lang nanning ae lehkhan lan oh paw ruiban`ae kha ading leipaw phuasui khate raekuh oh.
42016010	Pyhtaripaw uccaw kya zyn lan um paw tuh pataepi kya mah zyn lan um paw nynh thua, te pyhtaripaw uccaw kya atazae leipaw tuh pataepi kya mah atazae leipaw nynh thua.
42016011	Tukeiccu ading leipaw phuasui kya nanning nynh zyn lan na um khyh oh ze, ahmepaw hoirungnaw kha hung nynh mou nae kalan ae ah cih oh?
42016012	Te mingccangpaw ccungccaw uccaw kya nanning nynh zyn lan na um khyh oh ze, hung nynh mou nae uccaw kha ae pya cih oh?
42016013	“See hung nynh sanmah bawi luning rya la kho khyh; pawccecize bawi lukheit kha a hua lanze lukheit kha a sungsah cih, tukhyhze lukheit kalan a pang ze lukheit kha pawlangria leite a nung cih. Pachia te phuasui kha paryh na ryaa kho khyh oh,” a cipya`ae.
42016014	Te phua a ry`ae paw Farasi`ae nynh mah kha-e bya`ae balyn kha thae`ae zah Jesu kha a nuinse`ae.
42016015	Te Jesu nynh minmin kha, “Nanning tuh ccungccaw`ae malang naemaw te naemaw na dingsakuh oh paw nynh na thua oh; thuasalama Pachia nynh nae thinlung kha a ny; pawccecize ccungccaw`ae laku myarya ahang lante tua paw uccaw tuh Pachia malang luathua-ae-ui lang um paw nynh thua.
42016016	“Kawbya te profeh`ae tuh Johan kyacia hanlan nynh thua. Johan ccyh kyate vae tuh Pachia peenaw thehoypaw kha ho thua vae zah ccungccaw miakaw nynh kha-e peenaw lungkhu lang a nangkuh`ae.
42016017	Kawbya kya-e ccafang taraw ccangkheit azo laeze vaawran te laephi zo azoihua.
42016018	“Hunghung zemah a zu kha maah zah ccangpaw nopi kha zu lang a hoi paw tuh milae zu a seikhaepaw nynh thua; te a vawpaw nynh a mya paw nopinung kha zu lang a hoi paw tuh milae zu a seikhaepaw nynh thua.
42016019	“Sekakungpaw uccaw te uccaw nebaleihpaw leih lawkuh zah myarya hoysahte nin takyh leih um paw mihoipaw lukheit a um.
42016020	Te milae a ngiakuh paw, Lazaruh acikuh paw lukheit um zah aning tuh vaemaw te a pyn kya phe beih zah mihoipaw sakoih zung khe phang a huekuh.
42016021	Te mihoipaw ccaboi kyate accah paw loohmoi`ae kha ae lan a ry; tuhlaeze ui`ae nynh oun cceih`ae zah a vaemaw`ae kha a lya`ae.
42016022	“Ou tuhcihte Lazaruh tuh chih zah vaaw ccungccaw`ae nynh Abraham by vawlan a cciakhae`ae. Mihoipaw mah chih zah a u`ae.
42016023	Te Hades kya myarya accih lang teingte, dothung zah asawpi e Abraham te a by vawlan um paw Lazaruh kha a muih.
42016024	Te sia zah, ‘Apang Abraham, thaw beih yn ccih lah Lazaruh kha beih yn sawpah, a kuihdung kha tui kya yn dungsah lah ka lae hynh yn kyaasahpya ccaw, pawccecize kae tuh hynh-e maeephu kya myarya accih lang ka teing,’ a ci.
42016025	“Thuasalama Abraham nynh, ‘Ka ccapaw, laephi vaw na hiin ccyh lya ahoypaw uccaw`ae kha na mue, te tuhhawte Lazaruh tuh athahpaw uccaw`ae kha a mue cipaw kha liathuitua; thuasalama atu aning tuh ngaengansah athua vae, te nang tuh myarya accih lan teingsah na thua.
42016026	Te tuh-e`ae balyn laeze, kaening te nanning alaku kya myarya akhupaw hunghua pi kha rae athua vae. Tukeiccu e kyate nanning kalan a zua ry`ae paw nynh zua kho khyh`ae, khahlang te kaening kalan a zua ry`ae paw mah zua kho khyh`ae,’ a cipya.
42016027	“Te mihoipaw nynh, ‘Tuhte lanze, apang, ka paaw inn lang Lazaruh kha yn la sawpah cite kae ngia.
42016028	Pawccecize kae tuh uno lu pangaw ka hoi, minmin nynh hynh-e vawsaw teingnaw hmin lungkhu lang oun thuabua khyh ccaw`ae, aning nynh minmin kha a hopya`ae ccaw,’ a ci.
42016029	“Abraham nynh, ‘Minmin tuh Mawsi te profeh`ae mang a hoi`ae, minmin bya kha la ngae`ae sah,’ a cipya.
42016030	“Thuasalama aning nynh, ‘Apang Abraham, tuhte thua khyh; chinaw kyate lukheit nynh thothui zah minmin kalan a ccia lanze, minmin tuh a ngaesikuh cih`ae,’ a ci.
42016031	“Te Abraham nynh, ‘Minmin nynh Mawsi te profeh`ae bya kha a ngae khyh`ae ze lukheit nynh a chih`ae paw kyate a tho zemah minmin tuh soih kho um lae vae lan khyh`ae,’ a cipya,” cite a hopya`ae.
42017001	Oute Jesu nynh zuitu`ae kha, “Maeleihsakunaw um leite thua kho lan khyh, thuasalama maeleihsakunaw a thuasah paw ccungccaw tuh paw ngaethya lan um babang!
42017002	Hynh-e imua taraw`ae lukhakheit kha a maeleihsaku lae tuh a nging kyakhe mianawpaw lung ccangkheit kha sae`ae sah lah rili lungkhu lang ccaring vua lanze a hanlan ahoyhua cih.
42017003	“Naemaw te naemaw kha raeringkuh oh; na uno nynh na tungvaw a cyisei ze amaw kha la pe, te a ngaesiku ze la ngaethya.
42017004	Te nin kheit lungkhu na tungvaw vae sari sei zah nin kheit lungkhu vae sari na kalan yn ki zah, ‘Ka ngaesikuh,’ ae cipya ze na la ngaethya cih,” a cipya`ae.
42017005	Te locceihtu`ae nynh Bawipaw kha, “Kae zynnaw oun lungsapah,” a ci`ae.
42017006	Te Bawipaw nynh, “Nanning nynh mungngia mung mungkheit cia zynnaw na hoi oh ze hynh-e thaeku ku hynh, ‘Na tharui kyate phohkuh lah rili lungkhu lang la bingkuh,’ na cipya oh ze kha-e nynh nae kaw phe ae ngae cih oh.
42017007	“Thuasalama nanning lakuze lukhakheit nynh see lukheit hoi zah kha-e see nynh lei a thue ze thuasah, tukhyhze saring a ring ze thuasah, loo kyate he yn thua vae ze, ‘Rang lah ae lan dahung kanmaw,’ cite hung nynh mou na ci cih oh?
42017008	Thuasalama kha-e see kha, ‘Ka hanlan zerya yn hyngpah, te na tae kha cciakuh lah phe ka ae kou, phe ka neih kou cia aepaw kha yn dang, ou tuhkoute nynh nang na ae na neih ung cih,’ cite na cipah lan khyh oh tou?
42017009	Kawpya thyhhawte see nynh a cyipya keiccu, kha-e see kha a bawipaw nynh a kalan lungtuabya hopah cih ta? Lungtuabya hopah cih cite ka tua khyh.
42017010	Tuhhawte nanning mah ryalaw ae naw oh paw balyn kha he na cyi vae oh ze, ‘Aening tuh angae-aduakuh leipaw see`ae nynh ah thua oh, ah cyi lan oh paw rya kyalya nynh ah cyi oh,’ na ci cih oh,” cite a hopya`ae.
42017011	Ou tuhcihte Jesu tuh Jerusalem lang cceih zah Samaria te Galilee laku kyate po a cceih.
42017012	Te khua khuakheit lungkhu lang a tee tuh, asawpi lang a thadyn`ae paw, vaethyakae`ae paw ccungccaw luhaw nynh amaw kha a cciadue`ae.
42017013	Te minmin nynh mih roi saw`ae zah, “Bawipaw Jesu kaening hynh ngaethya oun umsah!” a ci`ae.
42017014	Te Jesu nynh he a muih`ae tuh minmin kha, “Cceih oh lah naemaw te naemaw kha ranpibawi`ae kalan la dosakuh oh,” a cipya`ae. Ou tuhcihte minmin nynh he a cceih`ae tuh mih vaethya phe athyaa kou.
42017015	Te minmin lakuze lukheitpaw nynh a vaethya phe athyaapaw kha he a muihkuh tuh, ki zah roi accae lante Pachia kha phuesah zah,
42017016	Jesu ccu leihpaw khe bakhung zah lungtuabya a ho; te tuh-e paw tuh Samariapaw nynh thua.
42017017	Te Jesu nynh tho zah, “Vaethya athyaa`ae paw kha luhaw thua khyh ta? Lutakua`ae so teisangmou a um`ae?
42017018	Hynh-e minphuin ccangpaw holeite Pachia phu-e pya lan oun ki paw muih lan um khyh rei,” a ci.
42017019	Te Jesu nynh kha-e paw kha, “Thokuh, la cceih ccavae, na zynnaw nynh phe ae dansah vae,” a cipya.
42017020	Te Farasi`ae nynh Pachia peenaw tuh hotuhmou yn thua cih cite Jesu kha he a khia`ae tuh, Jesu nynh khung`ae zah, “Pachia peenaw tuh mitmuihnaw te yn thua khyh.
42017021	‘E kyahin dotua!’ ‘Khuin kya dotua!’ cite mah oun ci lan khyh`ae; pawccecize dotua oh, Pachia peenaw tuh nanning lungkhu nynh a um,” a ci.
42017022	Te Jesu nynh zuitu`ae kha, “Nanning nynh Ccungccaw Ccapaw nin`ae kya-e nin kheit kha muih lan na ry oh ccyh yn thua cih zah na muih lan khyh oh.
42017023	Te, ‘E kyahin do! Tukhyhze khuin kya khuin do!’ ae cipah cih oh; la cceih nan oh lah zui nan oh.
42017024	Pawccecize khozaw nynh vaawlui sang kheit kaw te laekuh zah ccanglang vawlui kaw lang a aw hawte nynh Ccungccaw Ccapaw mah amaw nin ccyh kya athua cih.
42017025	Thuasalama aning tuh masaty patae a teing hahe cih zah hynh-e ciihan`ae nynh oun vua cih`ae.
42017026	“Te Noah ccyh lya a la cyiku hawte Ccungccaw Ccapaw ccyh kya mah oun cyikuh cih.
42017027	Noah nynh sanphalung lungkhu lang phe a tee nin kyacia, ccungccaw`ae tuh ae`ae, neih`ae, zu hoeikuh`ae, zudykuh`ae, te tuipayn thua zah minmin balyn kha marya a ro`ae.
42017028	“Tuhhawte nynh Lot she lya mah a la cyiku; ccungccaw`ae tuh a ae`ae, a neih`ae, uccaw a re`ae, a zua`ae, thingthae ccou`ae, inn sak`ae.
42017029	Thuasalama Lot nynh Sodom khua kyate a pou nin ccaccei khe vaawran kyate maee te kemaee khuarah zah minmin balyn kha marya a ro`ae.
42017030	“Ou tuhhawte nynh Ccungccaw Ccapaw he yn langku nin kya yn cyikuh cih.
42017031	Tuh-e nin kya, inn tungvaw um paw ccungccaw nynh inn lungkhu um paw a uccaw`ae lawku khylan rungbung nan vae sah; te lei kya um paw ccungccaw mah tuhhawte inn lang ki nan vae sah.
42017032	Lot a zu kha liathuitua oh.
42017033	Hunghung zemah a hiinnaw khumku khylan a ccungkuh paw tuh hiinnaw kha a shung cih, te hunghung zemah a hiinnaw kha a shung paw tuh a hiinnaw kha a khynsah cih.
42017034	Nanning kae hopya oh, tuh-e khuazi kya ikhung ccangkheit kya ccungccaw luning um`ae paw kha, lukheit law athua cih zah lukheitpaw kha cciataw athua cih.
42017035	Pynkheihlan sungmia`ae paw nopi luning kha, lukheit law athua cih zah lukheit cciataw athua cih.
42017036	Lei kya a um`ae paw ccungccaw luning kha, lukheit law thua cih zah lukheit kha cciataw athua cih,” a cipya`ae.
42017037	Te minmin nynh khung`ae zah, “Teilangmou law athua cih`ae Bawipaw?” cite a khia`ae. Te Jesu nynh, “Michihrua a umnaw kya, langtaw`ae mah pynkheihlan a sueluakuh bua cih`ae,” a cipya`ae.
42018001	Te Jesu nynh ccungccaw`ae tuh lungthang leite zungzae sawsang lan accan cite minmin kha tousenaw phungpaw ccangkheit a hopya`ae.
42018002	A hopaw tuh: “Khuapi khuakheit kya Pachia rawrih khyh zah ccungccaw mah pawlangria leipaw byapiatu lukheit a um.
42018003	Te tuh-e khuapi kya numaenung lukheit a la um. Te aning nynh tuh-e paw kalan cceih zah, ‘Kamaw yn rawsetupaw kha ccae yn liapah,’ a cipya.
42018004	“Te aning nynh khaw cia cyipya leite a um; thuasalama ou tuhkoute byapiatu nynh amaw te amaw kya, ‘Pachia raw mah ka rih khyh zah ccungccaw mah pawlang ka ria khyh zemah,
42018005	hynh-e numaenung nynh vawsaw yn pya keiccu tuh a hanlan ccae ka liapah cih, tukhyh lanze banban pei yn cceih cih zah phe yn bangsah cih,’ a ciku,” a ci.
42018006	Te Bawipaw nynh, “Atazae leipaw byapiatu nynh a hopaw kha thae oh.
42018007	Te khaw cia a ngaesang zemah, Pachia nynh amaw kalan khuazi khuadae a sia`ae paw, amaw nynh a po`ae paw kha ccaeliapya leite um ngaw ta?
42018008	Nanning kae hopya oh, minmin kha arang mawte ccaeliapah cih`ae. Thuasalama Ccungccaw Ccapaw he yn thua vae ze aning nynh laephi vawlan zynnaw hynh muih ung vema?” a ci.
42018009	Te Jesu nynh mimaw te mimaw kha a ding`ae paw lang riakuh`ae zah mingccang`ae a dothatheih`ae paw kalan khe e tousenaw phungpaw hynh a ho:
42018010	“Ccungccaw luning nynh sawsang lan tempal kalan a cceihthung`ae; lukheit tuh Farasipaw thua zah lukheit tuh ngunto khoitu nynh thua.
42018011	Farasipaw nynh thadyn zah a makhaete hynhte sawsangku, ‘Pou Pachia, kae tuh ccungccaw uccaw a luade`ae paw, atazae lei`ae paw, milae zu a seikhae`ae paw, te hynh-e ngunto khoitupaw hawte mah ka thua khyh keiccu, na kalan lungtuabya kae ho.
42018012	Lonaw nawkheit ze vaening looh-ae ka sung, ka hoi paw abalyn kya-e pumhaw pumkheit ka pya,’ a ci.
42018013	“Te ngunto khoitu tuh asawnaw langkhe thadynte, a mit mah vaawran lang dothung ngan leite, thuasalama a by kha tukuh zah, ‘Pou Pachia, miseipaw kae hynh ngaethya yn umsah!’ a ci.
42018014	“Nanning kae hopya oh, tuh-e paw tuh Farasipaw laeze thyaaccoute a inn lang a ki; pawccecize amaw te amaw a hangthungkuh paw miakaw tuh sawbung athua cih; te amaw te amaw kha zakawsangsakuhpaw tuh hangthung athua cih,” a ci.
42018015	Te Jesu nynh a hae ccaw`ae cite nosi`ae kha mah amaw kalan oun cciakhae`ae; thuasalama zuitu`ae nynh kha-e kha he a muih`ae tuh minmin kha a pe`ae.
42018016	Thuasalama Jesu nynh minmin kha ko`ae zah, “Imua taraw`ae kha ka kalan oun cceih`ae sah, kang nan oh; pawccecize Pachia peenaw tuh khatahaw`ae paw elan nynh thua.
42018017	Byaccaccing kae hopya oh, hunghung zemah Pachia peenaw kha imua taraw hawte a lawku khyh ze, tuh-e peenaw lungkhu lang tee lan khyh,” a ci.
42018018	Te uktu lukheit nynh Jesu kha, “Ccangpatu hoypaw, zungzae hiinnaw rho ka ccou nawlan pawmou ka cyi cih?” cite a khia.
42018019	Te Jesu nynh, “Pawccemou kamaw hynh ahoypaw cite nae ko? Pachia lukheit laelan ahoypaw hung sanmah um khyh.
42018020	‘Milae zu seikhae nan,’ ‘Ccungccaw theih nan,’ ‘Ruh nan,’ ‘Ahme leipaw ccaekia lang tang nan,’ ‘Na paaw te na nung kha sawtua,’ acikuh paw kawpyapaw`ae kha na nyh khaw!” a cipya.
42018021	Te aning nynh, “Tuh-e`ae balyn tuh ka dih lya mawte phe ka zui kou vae,” a ci.
42018022	Te Jesu nynh tuh-e bya he a thae tuh kha-e paw kha, “Ccangkheit na bou ung, na hoi paw balyn kha zua lah ryachi`ae kha la nee`ae, te vaawran kya sisua na hoi cih, oute rang lah kamaw yn zui,” a cipya.
42018023	Te aning nynh hynh-e bya kha he a thae tuh myarya a ngaethah, pawccecize aning tuh myarya a hoirungpaw nynh thua.
42018024	Te kha-e paw myarya a ngaethyapaw kha Jesu nynh he a muih tuh, “A hoirung`ae paw nynh Pachia peenaw lungkhu lang tee lanpaw tuh pawcihmou aru!
42018025	Pawccecize mihoipaw nynh Pachia peenaw lungkhu lang a tee lanpaw lae tuh kalauk nynh phynbang khu kya tee lan a zoihua,” a ci.
42018026	Te tuh-e a thae paw ccungccaw`ae nynh, “Tuhte lanze hungmou khumnaw a mue kho cih?” a ci`ae.
42018027	Te Jesu nynh, “Ccungccaw hanlan athua kho leipaw kha Pachia hanlan tuh athua kho,” a ci.
42018028	Oute Piter nynh, “Dotua, kaening tuh pawpaw balyn marya kae cciataw zah namaw kha kae zui,” a ci.
42018029	Te Jesu nynh, “Byaccaccing kae hopya oh, Pachia peenaw keiccuze inn thuasah, nungpaaw`ae thuasah, uteno`ae thuasah, zu thuasah, te ccaaw`ae thuasah a cciataw paw tuh,
42018030	atu ccyh kya aleih patae mue leite um lan khyh, te yn thua lanpaw she kya zungzae hiinnaw mue leite um lan khyh,” a cipya`ae.
42018031	Oute Jesu nynh zuitu luhaw laening kha ccanglang cciakhae`ae zah, “Dotua oh, aening tuh Jerusalem lang nynh ah ccia oh, te Ccungccaw Ccapaw te asekuh lante profeh`ae nynh a zei`ae paw balyn tuh marya accing cih.
42018032	Pawccecize aning tuh Zenta`ae kalan pya athua cih, sarya athua cih, te dothatheih athua cih zah tuin te thoi athua cih.
42018033	Te a tua a sah cih`ae zah a theih cih`ae, te nin thungnaw kya bua a thothui cih,” a cipya`ae.
42018034	Te minmin nynh hynh-e`ae hynh ccangkheit san thaethya khyh`ae, te hynh-e bya hopaw tuh minmin kyate thuru athua, minmin nynh a hopaw uccaw`ae kong kha nyh khyh`ae.
42018035	Ou tuhcihte Jesu tuh Jeriko te anaekunaw lang he a thua tuh, mitmohpaw lukheit tuh ngiakute laanpi pe a dahung.
42018036	Te ccungccaw zapi a ccia`ae paw kha he a thae tuh, “Tuh-e tuh pawmou?” cite a khia.
42018037	Te minmin nynh Nazareth paw Jesu nynh yn cceih cite a hopya`ae.
42018038	Te aning nynh, “David Ccapaw, Jesu kae hynh ngaethya yn umsah!” cite a sia.
42018039	Te malang a cceih`ae paw nynh zya a dae ccaw cite kha-e paw kha a sianua`ae, thuasalama aning nynh, “David Ccapaw, kae hynh ngaethya yn umsah!” cite houh a sia.
42018040	Te Jesu tuh thadyn zah kha-e paw kha oun cciakhae oh cite kawpya`ae, te a pe lang he a naekuh te Jesu nynh,
42018041	“Na hanlan pawmou cyisah nae ry?” cite a khia. Te aning nynh, “Bawipaw, ngawmuih nynh ka ry,” a ci.
42018042	Te Jesu nynh, “Ngawmuih ccavae, na zynnaw nynh phe ae dansah vae,” a cipya.
42018043	Te vaekheihmawte ngawmuih zah Pachia kha phu-esah biate amaw kha a zui; te ccungccaw`ae balyn nynh kha-e kha he a muih`ae tuh Pachia kha thehoysah`ae.
42019001	Te Jesu tuh Jeriko khua lang tee zah po a cceih.
42019002	Te dotua, ngunto khoitu`ae lakuze lupi athua paw, Zakia acikuh paw um zah aning tuh a hoirung.
42019003	Te aning nynh Jesu tuh hungmou thua cite muih a ry; te ccungccaw alung keiccuze muih kho khyh, pawccemacize aning tuh ane.
42019004	Te malang ccue khaw zah Jesu muih khylan thaeku ku kalan a kae; pawccecize Jesu tuh tuhlang po ccia lan acih vae.
42019005	Te tuh-e hmin kya Jesu he a thua tuh dothung zah kha-e paw kha a muih. Te amaw kha, “Zakia, rangsakuh lah yn rungbung, atunin na inn kya ka thua cih,” a cipya.
42019006	Te Zakia nynh arangte rungbung zah lungtuate amaw kha a thuasah.
42019007	Te ccungccaw`ae nynh kha-e kha he a muih`ae tuh, “Miseipaw lukheit a mikhiapaw lang thua lan nynh phe a ccia vae,” cite mih balynte a ccohkuh`ae.
42019008	Te Zakia nynh thadyn zah Bawipaw kha, “Bawipaw, dotua, ka uccaw`ae akhankuh kha ryachi`ae ka pya`ae, te lukhakheit kya-e uccaw ccangkhakheit kha ahme lei lante phe ka lawpyaku ze, leih pali ka pyaru,” a cipya.
42019009	Te Jesu nynh, “E paw mah Abraham ccapaw athua thyhhawte, atunin hynh-e inn kya khumnaw tuh a thua vae.
42019010	Pawccecize Ccungccaw Ccapaw tuh azopaw ccung khylan te khum khylan nynh yn thua,” a cipya.
42019011	Te hynh-e bya`ae a thae`ae lyakhe, Jesu tuh Jerusalem lang a naeku vae keiccu te minmin nynh Pachia peenaw tuh vaekheihmawte yn thua vae cih cite a tua`ae keiccuze Jesu nynh tousenaw phungpaw ccangkheit biachih zah a hopya`ae.
42019012	Tukeiccu a hopaw tuh: “Bawi lukheit tuh amaw hanlan peenaw kha lawku lan zah bua ki lan cite asawnaw ram langkhe a cceih.
42019013	A ccia maw, a see`ae luhaw kha ko`ae zah mina phua kiahaw pya`ae zah, ‘Bua kae thua cia kung la kunah oh,’ a cipya`ae.
42019014	“Thuasalama a ramccungccaw`ae nynh kha-e paw kha a hua`ae, te a nuhlang te ccungccaw saw`ae zah, ‘E paw nynh kaening oun uk lanpaw kae ry khyh,’ cite a hosapya`ae.
42019015	“Ou tuhcihte, tuh-e bawi tuh peenaw kha yn lawkuh zah he yn ki tuh phua a pyasya`ae paw see`ae nynh hozeihmou mue`ae cipaw ny khylan minmin kha amaw kalan a kosah`ae.
42019016	“Oute masaty e paw yn thua zah, ‘Bawipaw, na mina phua kha mina ccanghaw amia,’ cite a hopya.
42019017	“Te aning nynh kha-e paw kha, ‘Ahoy, nang see hoypaw, nang tuh myarya adihpaw uccaw kya zyn lan na um keiccuze khuapi khuahaw tungvaw kawhoinaw la hoi,’ a cipya.
42019018	“Te luningnaw e paw yn thua zah, ‘Bawipaw, na mina phua kha mina pangaw amia,’ cite a hopya.
42019019	“Te aning nynh tuhhawte, ‘Nang mah khuapi khuapangaw tungvaw kawhoinaw la hoy,’ a cipya.
42019020	“Te ccangpaw lukheitpaw yn thua zah, ‘Bawipaw, pavua kya ka tung zah kae ccypya paw hynh-e na mina phua hynh do.
42019021	Pawccecize, nang tuh na ccyku leipaw kha na lawkuh zah na ccouku leipaw kha na ruekuh paw, eih cih kaesypaw ccungccaw na thua keiccu na raw kae rih,’ cite a hopya.
42019022	“Te aning nynh, ‘Na khalang kya-e thyhte bya kae pia cih, nang see hoy leipaw, kae tuh ka ccyku leipaw kha ka lawkuh zah ka ccouku leipaw ka ruekuh paw, eih cih kaesypaw cipaw mang na nyh paw nynh,
42019023	pawccemou ka phua tuh bank kya na nung khyh? He kae thua vae ze ka phua tuh phuato ryte ka mue cih paw,’ a cipya.
42019024	“Te aning nynh a pe thadyn`ae paw kha, ‘A kya-e mina phua kha laah oh lah ccanghaw a hoitupaw kha pya oh,’ a cipya`ae.
42019025	Te minmin nynh, ‘Bawipaw, aning tuh mina ccanghaw a hoi khaw tou,’ a ci`ae.
42019026	Pawccecize nanning kae hopya oh, ‘A hoi paw ccungccaw miakaw kha pyachih athua cih zah a hoi leipaw ccungccaw kyate a hoi thypaw kha heize lawpya athua cih.
42019027	Thuasalama kae nynh ka uk lanpaw a ry lei`ae paw ka rhaw`ae kha hynhlang oun cciakhae oh lah ka malang mawhin theih oh,’ a cipya`ae,” a ci.
42019028	Te tuhte he a ho koute Jesu tuh malang cceih zah Jerusalem lang a cceihthung.
42019029	Ou tuhcihte Oliv acikuh paw mua leihpaw, Bethfake te Bethani khua pe he a thua tuh a zuitu`ae luning kha saw`ae zah,
42019030	“Nae malang a um paw khua langkhe la cceih oh, tuin kya na teenaw oh kyakhe, hung ccungccaw nynh san a cciku boi leipaw lann taraw a khikuh paw kha na la muih cih oh, kha-e kha oun supah oh lah hynhlang oun cciakhae oh.
42019031	Te lukhakheit nynh, ‘Pawccemou na supya oh?’ cite ae khia oh ze, ‘Bawipaw nynh a peki keiccu,’ cite nae hopah cih oh,” a cipya`ae.
42019032	Te a saw`ae paw ccungccaw`ae tuh cceih`ae zah Jesu nynh mih kya a hopya`ae hawkhate a muih`ae.
42019033	Te lann taraw kha he a supah`ae tuh, a hoitu`ae nynh, “Pawccemou lann taraw kha na supya oh?” a ci`ae.
42019034	Te minmin nynh, “Bawipaw nynh a peki,” a ci`ae.
42019035	Te minmin nynh lann taraw kha Jesu kalan a cciakhae`ae, te minmin nynh lann taraw tungvaw mih uccaw`ae kha de`ae zah Jesu kha a tungvaw a ccisaku`ae.
42019036	Te he a cceih tuh ccungccaw zapi nynh mih uccaw`ae kha laanpi kya a phaepya`ae.
42019037	Te Oliv Mua kyate rungbungnaw pe kya he a thua tuh zuitu`ae zapi khaleih nynh a muih`ae paw athungpaw ryalaw`ae balyn hanlan mih lungtua zah Pachia kha roi accae lante thehoysah`ae zah,
42019038	“BAWIPAW min te yn thua paw Siapharan tuh hythuaccou sah! Vaawran kya daenaw um sah lah ahang huaccenaw kya phu-enaw um sah!” cite a sia`ae.
42019039	Te ccungccaw zapi laku-e Farasi`ae abang nynh Jesu kha, “Ccangpatupaw, na zuitu`ae hynh pe`ae,” cite a hopya`ae.
42019040	Te Jesu nynh tho zah, “Nanning kae hopya oh, hynh-e`ae nynh daetedae lang a um`ae zemah lung`ae nynh vaekheihmawte a sia cih`ae,” cite a hopya`ae.
42019041	Te Jerusalem pe Jesu he a thua tuh khualae kha do zah kha-e elan a rah:
42019042	“Nang na kya-e daenaw te asekuhpaw uccaw`ae hynh namaw ccyh kya atunin, nang ccaccei nynh na ny lanze ahoy cih paw! Thuasalama atu khae` ae tuh na mit kyate thuru athua.
42019043	Pawccecize na rhaw`ae nynh na pepan kya rhawhu ae sahkhaw cih`ae zah ki pali kyate nang kha varyn ae koih cih`ae.
42019044	Namaw te na lungkhu e na ccaaw`ae kha laephi te phe ngingkuh lang ae nung cih oh. Te minmin nynh na kya lung ccangkheit vawlan ccangkheit akhanthykuh lante ae cciatawpah lan khyh`ae. Tuhe nin ccyh na tungvaw yn thua cih. Pawccemacize Pachia nynh nang ae paebuanaw ccyh kha na ny khyh keiccu,” a ci.
42019045	Te tempal voidu lungkhu lang cceih zah tuin kya a zua`ae paw te a re`ae paw kha dee`ae zah,
42019046	minmin kha, “ ‘Ka inn tuh sawsangnaw inn nynh thua,’ cite azeikuh; thuasalama nanning nynh miruh`ae karung lang phe na rae oh,” a cipya`ae.
42019047	Te Jesu nynh nin takyhte tempal kya a ccangpya`ae. Thuasalama alepaw ranpibawi`ae te kawbya ccangpatu`ae te ccungccaw`ae kyaze lupi`ae nynh amaw kha chia lan a ccung`ae.
42019048	Tuhzemah ccungccaw`ae balyn nynh amaw bya kha myarya a ngae ry`ae keiccuze, minmin nynh cyi khonaw muihkuh khyh`ae.
42020001	Ou tuhcihte nin kheit tuh Jesu nynh tempal kya ccungccaw`ae kha ccangpah`ae zah thehoypaw a ho lyakhe, alepaw ranpibawi`ae te kawbya ccangpatu`ae tuh piccang`ae ryte oun thua`ae zah,
42020002	amaw kha, “Paw kawhoinaw te mou e uccaw`ae hynh na cyi? Tukhyhze hung nynh mou hynh-e kawhoinaw hynh nang ae pya? Kaening oun hopya tua,” a ci`ae.
42020003	Te Jesu nynh minmin kha, “Kae mah bya ccangkheit kae khia cih oh zah nae hopah cih oh.
42020004	Johan kya-e baptisma kha vaawran kyate tou, tukhyhze ccungccaw`ae kyate tou?” cite a khia`ae.
42020005	Te minmin nynh mimaw te mimaw hokuh`ae zah, “Aening nynh, ‘Vaawran kyate,’ ah ci oh ze, aning nynh, ‘Pawccemou te amaw kha na zyn khyh oh?’ he oun ci cih.
42020006	Thuasalama, ‘Ccungccaw`ae kyate,’ ah ci oh ze, ccungccaw`ae balyn nynh lung te oun deih cih`ae, pawccecize minmin nynh Johan tuh profeh nynh thua cite a zyn`ae,” a ciku`ae.
42020007	Oute minmin nynh, “Paw kyate cipaw kae nyh khyh,” cite a ci`ae.
42020008	Te Jesu nynh, “Kae mah paw kawhoinaw te nynh e uccaw`ae hynh ka cyi cipaw kae hopah lan khyh oh,” a cipya`ae.
42020009	Oute Jesu nynh ccungccaw`ae kha hynh-e tousenaw phungpaw hynh a hopya`ae: “Ccungccaw lukheit nynh misu khokhu kha rae zah misu ryalahtu`ae kha a hohsaku`ae, te asawnaw ram lang khaw ro lang khua a ccung.
42020010	Te athae lo ccyh kya misu ryalahtu`ae nynh khokhu e misu thae abang kha oun pya ccaw`ae cite mih kalan ryalahtu lukheit a saw; thuasalama misu ryalahtu`ae nynh kha-e paw kha bua`ae zah kuih ccakaete a kisah`ae.
42020011	Te ccangpaw ryalahtu kha bua a saw, te minmin nynh kha-e paw kha mah vaemaw phe mue lan bua`ae zah maethya kou um lang tua`ae zah kuih ccakaete bua a kisah`ae.
42020012	Te luthungnaw bua a saw ki, te minmin nynh kha-e paw kha mah vaemaw phe mue lan bua`ae zah dae a vua`ae.
42020013	“Te khokhu hoitupaw nynh, ‘Pawtepei ka cyih cih? Ka sungsahpaw ka ccapaw nynh ka saw vae cih, minmin nynh amaw kha he oun muih vae`ae ze a saw poh tua kho`ae,’ a ci.
42020014	“Thuasalama misu ryalahtu`ae nynh amaw kha he a muih`ae tuh, ‘E paw tuh rhoccoutu nynh thua; rang oh, amaw kha theih oh sih lah a rho uccaw tuh ah kya-e lang a tang ccaw,’ cite mimaw laku a hokuh`ae.
42020015	Tukeiccu minmin nynh amaw kha khokhu kyate atolang dae vua`ae zah phe a chia`ae. Tukeiccu khokhu hoitupaw nynh minmin kha pawtemou a cyih cih`ae?
42020016	Khokhu hoitupaw tuh yn thua cih zah tuh-e misu ccoutu`ae kha phe theih cih`ae zah misu khokhu kha mingccang`ae kalan nynh a pya vae cih,” a ci. Te ccungccaw`ae nynh kha-e kha he a thae`ae tuh, “Tuhte tuh thua nan sah!” a ci`ae.
42020017	Te Jesu nynh minmin kha do`ae zah, “ ‘Lung-inn saktu`ae nynh a nue`ae paw lung tuh aki lang-e abapi huapaw lung lang oun tang,’ cite azeikuh paw kha pawmou a hory?
42020018	“Hunghung zemah kha-e lung vawlan a ccah paw tuh phe akinkuh cih; thuasalama hunghung zemah kha-e lung nynh a ccawthin paw tuh palae tui lang a mia cih,” a ci.
42020019	Tuh ccyh lya alepaw ranpibawi`ae te kawbya ccangpatu`ae nynh kha-e tousenaw phungpaw kha kaening nynh oun honua cipaw a nyku`ae keiccuze amaw kha kyng lan a ccung`ae; tuhzemah minmin nynh ccungccaw`ae raw a rih`ae.
42020020	Te minmin nynh Jesu kha dokhaw`ae zah a hopaw a bya kha kyngpya khylan, te ram uktu thungnaw te kawhoinaw kalan ah khylan cite adingpaw ccungccaw`ae lang a tang`ae paw dophitu`ae kha amaw kalan a saw`ae.
42020021	Te dophitu`ae nynh Jesu kha, “Ccangpatupaw, nang tuh hmerarihlan na ho zah na ccangpya cipaw kae ny, ccungccaw laesanaw na hoi khyh, Pachia kya-e ccianaw kha hmerarihlan na ccangpya cipaw kae ny.
42020022	Kaening nynh Sizar kalan ngunto pya lan accan tou? Ccan khyh tou?” cite a khia`ae.
42020023	Thuasalama Jesu nynh mih thyaruhnaw kha phe nyh zah minmin kha, “Pawccemou nae syntawtua oh?
42020024	Denari kiakheit kha yn dosatua oh. Kha-e kya hung muinsan te hung kya-e ccawzeipyapaw mou a um?” a ci. Minmin nynh, “Sizar kya-e,” cite a khung`ae.
42020025	Te Jesu nynh, “Sizar uccaw`ae kha Sizar kalan pya oh lah Pachia uccaw`ae kha Pachia kalan pya oh,” a cipya`ae.
42020026	Te minmin nynh a bya kha ccungccaw`ae malang kyngpah kho khyh`ae, te a khung`ae paw bya kha mih ngaeangthua zah daetedae lang zya um`ae.
42020027	Oute thothuinaw um khyh cite a ei`ae paw Sadusi`ae nynh Jesu kalan oun thua`ae zah amaw kha,
42020028	“Ccangpatupaw, ‘Zu a hoi vae paw ccungccaw nynh ccaaw hoi leite phe a chi lanze, kha-e a upaw ciihan azo khyh nawlan a zu kha a neitapaw nynh a umkhae cih,’ cite Mawsi nynh kaening kha oun zeipya.
42020029	Atu uteno lusari acih`ae paw a um`ae. Atawccapaw nynh zuhoi zah ccaaw saah leite phe a chih.
42020030	Te luningnaw nynh kha-e nung kha a zu lang umkhae zah ccaaw leite phe bua a chih.
42020031	Te luthungnaw nynh kha-e nung kha bua a umkhae, te tuhhawte lusarinaw nynh mah a umkhae, te minmin tuh ccaaw saah leite phe chih kou`ae.
42020032	Tuh-e`ae balyn koute tuh-e nopinung mah phe a chih.
42020033	Tukeiccu thothuinaw kya tuh-e nung tuh minmin lakuze hung zu lang mou a tang cih? Pawccecize lusari mawte kha-e nung kha zu lang phe a umkhae`ae,” cite a khia`ae.
42020034	Te Jesu nynh minmin kha khung`ae zah, “Atu she e ccaaw`ae tuh zuvaw tang`ae zah zuvaw tangnaw a rae`ae.
42020035	Thuasalama nyalang e she kha thuasah, te a chih`ae paw kyate thothuinaw kha thuasah ccou lan angaekuh cite tua athua`ae paw nynh tuh zuvaw tang vae khyh`ae zah zuvaw tangnaw mah rae vae khyh`ae.
42020036	Minmin tuh kharyh chih kho vae khyh`ae, pawccecize minmin tuh vaaw ccungccaw`ae te nynh aloku vae`ae, thothuinaw ccaaw`ae athua vae`ae thyhte Pachia ccaaw`ae nynh athua vae`ae.
42020037	Te a chih`ae paw a thothui`ae cipaw tuh Mawsi nynh Bawipaw kha, ‘Abraham Pachia, Isaak Pachia te Jakob Pachia,’ cite thabu kya a ko lyakhe phe a langsaku vae.
42020038	Pawccecize Pachia tuh a chih`ae paw Pachia thua khyh, thuasalama a hiin`ae paw Pachia nynh thua, pawccecize ccungccaw balyn tuh amaw kya nynh a hiin`ae,” a ci.
42020039	Oute kawbya ccangpatu`ae abang nynh tho`ae zah, “Ccangpatupaw, na ho paw kou ahoy,” a ci`ae.
42020040	Tuhkoute tuh minmin nynh byakhia ngan vae khyh`ae.
42020041	Te Jesu nynh minmin kha, “Pawtemou kawbya ccangpatu`ae nynh Kri tuh David Ccapaw nynh thua a ci`ae?
42020042	-
42020043	Te Sam Ccauh kya David amaw ccaccei nynh, ‘BAWIPAW nynh ka Bawipaw kha, “Na rhaw`ae kha na ccusy lang kae raepya makhia, nang tuh ka ranglang khe dahung,” a cipya,’ a ci.
42020044	Tukeiccu David nynh Kri kha ‘Bawipaw’ cite a ko lanze, pawtemou aning tuh a Ccapaw athua cih?” cite a khia`ae.
42020045	Oute ccungccaw`ae balyn nynh a thaenaw`ae khe, Jesu nynh a zuitu`ae kha,
42020046	“Kawbya ccangpatu`ae kha raeringkuh oh. Minmin tuh uccaw ccuabalaepaw kikute innlaepae ry`ae zah kungkunaw kya sawtuate byabeihku a ry`ae, te sinakok`ae kya ahoy huaccepaw tungkhung`ae kya dahung ry`ae zah poi kya ahoy huaccepaw akhaan kya um a ry`ae.
42020047	Minmin tuh numae`ae inn kha luade`ae zah cyisakuthya nawlan asaepi sawsang`ae; minmin tuh ale huapaw detahnaw kha a mue cih`ae,” cite a hopya`ae.
42021001	Te Jesu nynh ngawdo zah mihoi`ae nynh sisua bung lungkhu lang mih lungsing`ae a sang`ae paw kha a muih.
42021002	Te a ryachipaw numaenung lukheit mah tuh-e kya daw phuapia pianing a sang paw kha a muih.
42021003	Te Jesu nynh, “Byaccaccing kae hopya oh, hynh-e a ryachipaw numaenung nynh minmin balyn laeze alunghua a sang vae.
42021004	Pawccecize minmin balyn tuh mih hoirungpaw pataepi kya-e kha Pachia hanlan lungsing lang a sang`ae, thuasalama aning tuh a ryachi pite a vuekuaku nawlan a hoithypaw balyn kha marya a sang vae,” a ci.
42021005	Te ccungccaw abang nynh tempal tuh apuithyapaw lung`ae te a hlu`ae paw uccaw`ae ryte paccaan athua paw kong kha a ho`ae; te Jesu nynh,
42021006	“Hynh-e uccaw`ae atu na muih oh paw hynh lung ccangkheit vawlan ccangkheit san a khangthykuh paw um vae leite, marya tingsah bung ccyh yn thua cih,” a ci.
42021007	Te minmin nynh amaw kha, “Ccangpatupaw, tuh-e uccaw`ae tuh hotuhmou yn cyikuh cih? Te tuh-e uccaw`ae yn thua nin ccyh yn nae vae ze paw muihsanaw mou yn langkuh cih?” cite a khia`ae.
42021008	Te Jesu nynh, “Nanning ling na thua khyh nawlan oh la raeringkuh oh, pawccecize ccungccaw patae nynh ka min te oun thua cih`ae zah, ‘Kae tuh Kri nynh ka thua,’ cite te, ‘Accyh anae vae,’ oun ci cih`ae; tukeiccu minmin nuhlang la zuikuh nan oh.
42021009	Te nanning nynh rhawtukkunaw kong te rhawtukkunaw lanpaw kong kha na thae vae oh ze la rih nan oh, pawccecize hynh-e uccaw`ae tuh masaty yn thuaty cih, thuasalama athangnaw taloi thua la lan khyh,” a ci.
42021010	Oute Jesu nynh minmin kha, “Minphuin phuinkheit te phuinkheit, ram ramkheit te ramkheit yn rawkuh cih`ae.
42021011	Te khyzawvawkaw kya myarya arupaw innruisuekunaw, ccakangnaw te khuarang ccinaw yn thua cih, te vaawran kyate ri lan um paw uccaw te alepaw muihsanaw yn langkuh cih.
42021012	“Thuasalama tuh-e`ae balyn acyikuh maw, kae ka min keiccuze ccungccaw`ae nynh ae kyng cih oh zah ae tua ae sah cih oh, sinakok kalan ae cciakhae cih oh zah thunginn lungkhu lang ae phang cih oh, siapharan`ae te uktu`ae malang ae thuakhae cih oh.
42021013	Te tuh-e tuh nae hanlan ccaekia lan a tang cih.
42021014	Tukeiccu pawtemou kae khung cih cipaw na tuakuty khyh nawlan oh nae thinlung kya la rya ccavae sah.
42021015	Pawccecize nanning ae rawsetu oh paw balyn nynh a ei kho lei`ae paw te a khee kho lei`ae paw hawnaw te ho khonaw kha kae nynh kae pya cih oh.
42021016	Te nanning kha nungpaaw`ae, uteno`ae te vaeccaw`ae te ruiban`ae nynh ae phee cih oh, te nanning abang kha minmin nynh ae chiasah cih oh.
42021017	Te kae ka min keiccuze ccungccaw balyn nynh nanning kha ae hua cih oh.
42021018	Thuasalama nae lu kya-e nae sang ccangkheit sanmah roh lan khyh.
42021019	Na ngaesangnaw oh liate nae hiinnaw-muisaw kha mue oh.
42021020	“Te Jerusalem khuapi kha rhawkaw`ae nynh a koih`ae paw he nae muih vae oh ze, kha-e ronaw tuh anae vae cipaw la nyh ccavae oh.
42021021	Oute Judah ram kya a um`ae paw nynh mua lang ccue`ae sah, te khuapi lungkhu a um`ae paw nynh pou`ae sah, te khua taraw kya um`ae paw nynh khuapi lungkhu lang tee nan`ae sah.
42021022	Pawccecize Ccathyaa kya azeikuh paw balyn accing nawlan tuh-e nin tuh ccaeliarunaw nin nynh athua.
42021023	Tuh-e nin ccyh kya ccaawpoi paw te mateizu paw imua a hoi paw nopi`ae tuh paw ngaethya lan um babang! Pawccecize Judah ram kya alepipaw vawsawrunaw yn thua cih zah hynh-e ccungccaw`ae tungvaw bungpawnaw yn thua cih.
42021024	Te minmin tuh ahepaw thaloi te khulia athua cih`ae zah minphuin balyn kalan see lang tang lan cciakhae athua cih`ae; te Jerusalem tuh Zenta`ae ccyh azaw mawlaezung Zenta`ae nynh a syde cih`ae.
42021025	“Te khuanin kya, sawpaw kya te awsi`ae kya muihsanaw yn langkuh cih, te laephi vawlan minphuin`ae kya vawsawrunaw te muihsanaw oun um cih, rili te tuileih`ae oun tho cih.
42021026	Laephi vawlan oun cyikuh lanpaw uccaw`ae kha ngaehoi paw te ccungccaw`ae thinlung tuh rinaw keiccuze thawzung oun thang cih; pawccecize vaawran kya-e thungnaw`ae tuh oun hy cih.
42021027	Oute minmin nynh Ccungccaw Ccapaw tuh alepaw phu-enaw te thungnaw ryte maeking kya yn rung paw kha oun muih cih`ae.
42021028	Te hynh-e uccaw`ae he yn cyiku takaw vae ze nae lu`ae kha hangthung oh lah dothung oh, pawccecize nanning sawkhawnaw tuh anae vae,” a cipya`ae.
42021029	Te Jesu nynh minmin kha tousenaw phungpaw ccangkheit a hopya`ae: “Thaeku ku te thingku`ae balyn kha dotua oh.
42021030	Anaw he yn toih paw kha na muih vae oh ze hawning ccyh tuh anae vae cipaw na ny oh.
42021031	Ou tuh-e hawte, hynh-e uccaw`ae yn cyikupaw he nae muih vae oh ze, Pachia peenaw tuh anae vae cipaw kha la nyh ccavae oh.
42021032	“Byaccaccing kae hopya oh, hynh-e uccaw`ae balyn acyiku kou makhia atu-e ccungccaw`ae zo lan khyh`ae.
42021033	Vaawran te laephi tuh azo cih, thuasalama ka bya`ae tuh zo lan khyh.
42021034	“Te naemaw te naemaw kha la raeringkuh oh, tukhyh lanze ccyhkhakheit kya, eih rui lan niapaw te, ruinaw te, hynh-e hiinnaw elan thinphangnaw te nae thinlung tuh a vawsaw cih, te tua lei pite tuh-e Nin tuh nae tungvaw yn thua cih.
42021035	Pawccecize laephi vawlan khaleih kya a um paw ccungccaw balyn tungvaw khe kaang hawte tuh-e Nin tuh yn thua cih.
42021036	Tukeiccu nanning tuh yn thua vae cih paw hynh-e uccaw`ae balyn kyate lue lan angaekuh`ae paw na thua nawlan oh, te Ccungccaw Ccapaw malang thadyn lan angaekuh`ae paw na thua nawlan oh zungzae sawsang oh lah la ngaw oh,” a ci.
42021037	Oute khuadae ccyh kya Jesu nynh tempal kyakhe a ccangpya`ae, te khuazi ccyh kya pou zah Oliv acikuh paw mua kyakhe a rya.
42021038	Te awkhua takawte ccungccaw`ae balyn nynh amaw bya kha ngae khylan amaw kalan tempal voidu lungkhu lang oun thua`ae.
42022001	Te Kawtaw Poi a ci`ae paw, Ransi py leipaw Sanlou Poi tuh anae vae.
42022002	Te alepaw ranpibawi`ae te kawbya ccangpatu`ae nynh ccungccaw`ae raw a ri`ae keiccuze Jesu kha pawtemou chia lan cipaw a ccung`ae.
42022003	Te Setan nynh locceihtu luhaw laening kyaze lukheit athuabua paw Judas Iskaria lungkhu langkhe a tee.
42022004	Te kha-e paw nynh alepaw ranpibawi`ae te tempal ngawtu`ae kalan cceih zah Jesu kha pawtemou kae phee cih cipaw minmin kha bya hokhae`ae.
42022005	Te minmin tuh mih lungtua zah phua kae pya cih cite byakinpyaku`ae.
42022006	Te aning nynh mah byakinkuh zah ccungccaw zapi a um khyh`ae lyakhe Jesu kha minmin kalan ah khylan ccyhhoypaw kha a ccungku vae.
42022007	Oute Kawtaw Poi elan tuutaw chia lan accan nin Ransi py leipaw Sanlou Poi nin ccyh tuh a thua vae.
42022008	Te Jesu nynh Piter te Johan kha, “Aening ah ae ccaw oh, la cceih oh lah Kawtaw Poi kha ah hanlan la paccyn oh,” cite hopah`ae zah a saw`ae.
42022009	Te minmin nynh amaw kha, “Pawkyamou nae paccynsah ry?” cite a khia`ae.
42022010	Te Jesu nynh, “Dotua oh, khua lungkhu lang he na tee oh te tui re yn phu paw ccungccaw lukheit nynh ae la tungkuh cih oh, aning nynh a teenaw inn lungkhu lang amaw kha la zui oh.
42022011	Te nanning nynh inn hoitu kha, ‘Ccangpatu nynh ka zuitu`ae ryte Kawtaw Poi kae aenaw lanpaw mikhia khaan tuh teisangmou a um? ae ci,’ cite la hopah oh.
42022012	Te aning nynh phe paccynty paw akopaw palung khaan kha ae la muihsah cih oh, tuin kyakhe la paccyn oh,” a cipya`ae.
42022013	Te minmin nynh cceih`ae zah Jesu nynh mih kya a hopya`ae hawte a muih`ae, te minmin nynh Kawtaw Poi dangkunaw kha a paccyn`ae.
42022014	Te accyh he azawte Jesu tuh locceihtu luhaw laening ryte ccaboi kya a dahung`ae.
42022015	Te Jesu nynh minmin kha, “Ka teing maw hynh-e Kawtaw Poi hynh nanning ryte aekheih lan myarya ka peki.
42022016	Pawccecize, nanning kae hopya oh, Pachia peenaw kya Kawtaw Poi accing makhia e poi hynh ka ae boi vae lan khyh,” a cipya`ae.
42022017	Te banang kha laah zah lungtuabya a ho koute, “E banang hynh lawkuh oh lah naemaw kha neekuh oh.
42022018	Pawccecize nanning kae hopya oh, Pachia peenaw yn thua makhia cia, misutui kya-e niapaw hynh ka neih vae lan khyh,” a ci.
42022019	Te sanlou kha laah zah lungtuabya a ho, te eih zah minmin kha pya`ae zah, “E tuh nanning hanlan pya paw ka pyn nynh thua, kamaw liathui nawlan e hynh mang oh,” a ci.
42022020	Tuhhawte zerya a ae`ae koute, banang kha mah lah zah, “E banang tuh nanning hanlan luasah paw ka chiise kya-e byakin thawpaw nynh thua.
42022021	Thuasalama, dotua oh, kamaw yn ahtupaw kuih tuh ccaboi vawlan kamaw ryte a pukheih.
42022022	Te laerui-awde athua vae thyhhawte Ccungccaw Ccapaw tuh a cceih ccaccing cih; thuasalama Ccungccaw Ccapaw a pheetupaw tuh paw ngaethya lan um babang!” a ci.
42022023	Te zuitu`ae nynh hynh-e uccaw tuh hung nynh mou yn cyih vae cih cipaw mimaw te mimaw laku oun khiakuh vae`ae.
42022024	Te zuitu`ae laku hungmou alehua lang tua athua cih cite mimaw kya eikunaw mah a um.
42022025	Te Jesu nynh minmin kha, “Zenta siapharan`ae nynh uknaw kaw te a uk`ae, te mih tungvaw kawhoinaw a langsakutu`ae paw kha hoynaw oun raepatu cite a ko`ae.
42022026	Thuasalama nanning tuh tuhte na cyih lan khyh oh; thuasalama nanning laku ale huapaw ccungccaw tuh ano huapaw hawte thua sah; te cciakhaetu athua paw nynh ryalawpatu hawte thua sah.
42022027	Pawccecize aepaw a koih paw ccungccaw tou alehua? Tukhyhze a thohae paw tou alehua? Aepaw a koih paw alehua khazaw? Thuasalama kae tuh nanning laku a thohae paw hawte nynh ka thua.
42022028	Nanning tuh tuh-ounaw ka tungnaw kya kamaw ryte po na umbua oh paw nynh na thua oh.
42022029	Te ka Paaw nynh peenaw ccangkheit yn pya hawte, kae nynh nanning kha peenaw kae pya oh.
42022030	Ka peenaw kya, ka ccaboi kya nanning nynh na ae bua, na nia bua nawlan oh, te Israel phin haw laening kha byapiate suitungkhung vawlan na dahungbua nawlan oh kaw kae pya oh,” a cipya`ae.
42022031	Te Bawipaw nynh, “Simon, Simon, dotua, chanvui kha pasaryh te ryh hawte nanning kha ryh lan Setan nynh ae peki oh.
42022032	Thuasalama na zynnaw aro khyh nawlan na hanlan saw kae sangpah; te ka kalan nae paleihku vae ze na uno`ae kha varyn la tynsah`ae,” a cipya.
42022033	Te Piter nynh amaw kha, “Bawipaw, namaw ryte tuh thunginn lungkhu lang thuasah, chinaw kalan thuasah ccia lan paccynkute ka um,” a cipya.
42022034	Te Bawipaw nynh, “Piter, nang kae hopya, nang nynh kamaw hynh ka nyh khyh cite vaethung nae vua maw, atunin awkhungpaw yn khua la lan khyh,” a cipya.
42022035	Te Jesu nynh zuitu`ae kha, “Phuabu, sohrae, ccukoh phuku leite nanning kae saw lya oh kha, ccangkhakheit na ho na bou oh paw um tou?” cite a khia`ae. Te minmin nynh, “Pawsang um khyh,” a ci`ae.
42022036	Oute Jesu nynh minmin kha, “Thuasalama atu tuh phuabu a hoi paw nynh kha-e kha ccyngkuh sah lah sohrae a hoi paw mah tuhhawte ccyngkuh sah, te thaloi a hoi leipaw nynh a uccaw kha zua sah lah thaloi kha rekuh sah.
42022037	Pawccecize, nanning kae hopya oh, ‘Aning tuh kawbya zui leitu`ae ryte riakheih athua,’ cite azeikuh paw tuh kamaw tungvaw yn ccing cih, pawccecize ka konglang te asekuhpaw uccaw`ae tuh accing cih,” a cipya`ae.
42022038	Te minmin nynh, “Bawipaw, dotua, e kya thaloi zung ning a um,” a ci`ae. Te Jesu nynh minmin kha, “Azaw vae,” a cipya`ae.
42022039	Te Jesu tuh yn pou zah leih a cyi hawte, Oliv Mua lang a cceih, te a zuitu`ae nynh mah amaw kha a zui`ae.
42022040	Te ahmin kya he a thua tuh, minmin kha, “Nanning tuh-ounaw lungkhu lang na tee khyh nawlan oh sawsang oh,” a cipya`ae.
42022041	Te minmin kyate lung oi khing loukaw asawnaw langkhe phiatawkuh`ae zah ccukharutung zah sawsang paw tuh:
42022042	“Apang, na rynaw athua ze, hynh-e banang hynh ka kyate oun lawpah; tuhzemah kamaw rynaw thua leite, namaw rynaw kha cyikuh sah,” a ci.
42022043	Te vaawran langte vaaw ccungccapaw nynh amaw kalan yn langkuh zah amaw kha thawzung a pya.
42022044	Te myarya a lungriathae pawte aning tuh thawmawte houh sawsang; te a vaesaw tuh laephi kalan accah paw chii hawte nynh thua.
42022045	Te sawsangnaw kyate thokuh zah a zuitu`ae kalan he a thua tuh mih ngaethyanaw keiccuze minmin a i`ae paw kha a muih.
42022046	Te minmin kha, “Pawccemou nanning na i oh? Tuh-ounaw lungkhu lang na tee khyh nawlan oh, tho oh lah sawsang oh,” a cipya`ae.
42022047	Te tuhte a ho cciamang lyatuin dotua, ccungccaw zapi oun thua`ae, te luhaw laening kyaze lukheit athua paw, Judas acihkuh paw nynh minmin kha oun cciakhae`ae zah Jesu kha myng lan amaw kalan yn naeku.
42022048	Thuasalama Jesu nynh, “Judas, Ccungccaw Ccapaw hynh nang nynh myngte tou na phee?” cite a khia.
42022049	Te Jesu ryte um`ae paw nynh yn cyikuh lanpaw kha he a muih`ae tuh, Jesu kha, “Bawipaw, kaening nynh thaloi te kae bae cih`ae tou?” cite a khia`ae.
42022050	Te lukheitpaw nynh ranpibawi paw a seepaw kha thoh bae zah a ranglang nakua thoh apae.
42022051	Te Jesu nynh tho zah, “Azaw vae,” a ci. Te Jesu nynh kha-e paw a nakua kha hae zah a dansah.
42022052	Oute Jesu nynh amaw kalan oun thua`ae paw alepaw ranpibawi`ae, tempal ngawtu`ae, te piccang`ae kha, “Miruhpaw kyng lan a ci`ae hawte thaloi ry tungbang ryte tou nae ccianua oh?
42022053	Tempal kya nanning ryte nin takyh ka um he lyaze kamaw kha kyng lan na zuakuh khyh oh; thuasalama atu tuh nanning ccyh te mohnaw kya-e kawhoinaw ccyh nynh athua,” a cipya`ae.
42022054	Oute minmin nynh Jesu kha kyng`ae zah ranpibawi lupi paw inn langkhe a cciakhae`ae. Te Piter nynh asawpi te a zui.
42022055	Te minmin nynh inn maepaw angaelung kyakhe maee tua`ae zah pynkheihlan he a dahung`ae tuh Piter mah minmin laku a dahungbua.
42022056	Te Piter nynh maee pe a dahung paw kha ryalawpatu liaccanung nynh he a muih tuh ahoy mawte do zah, “E paw mah Jesu ryte a mungkuh`ae paw nynh thua,” a ci.
42022057	Te Piter nynh, “Nopinung, amaw kha ka nyh khyh,” cite Jesu kha a vua.
42022058	Te khuekheih aro koute mingccangpaw nynh Piter kha muih zah, “Nang mah minmin kya a umbua paw nynh na thua,” a cipya. Te Piter nynh, “Ccungccapaw, ka thua khyh!” a ci.
42022059	Te suimilan ccangkheit loukaw aro koute mingccangpaw lukheit nynh, “Thanccingte e paw mah Jesu ryte a mungkuh`ae paw nynh thua, pawccecize aning tuh Galileepaw nynh thua,” cite zynkute a ho.
42022060	Te Piter nynh, “Ccungccapaw, paw nynh na ho cipaw ka nyh khyh,” a ci. Te tuhte a ho cciamang lya, vaekheihmawte awkhungpaw a khua.
42022061	Te Bawipaw nynh maeleihkuh zah Piter kha a do. Te, ‘Awkhungpaw a khua mawze, nang nynh vaethung nae vua cih,’ cite Bawipaw nynh a hopya paw bya kha Piter nynh a liathui vae.
42022062	Te Piter tuh atolang pou zah thawmawte a rah.
42022063	Te Jesu a kyng`ae paw ccungccaw`ae nynh amaw kha sarya`ae zah a bua`ae.
42022064	Te minmin nynh a mae kha phang bong`ae zah a mae kya a bia`ae, te, “Nang ae bia paw hynh hungmou? Hotua!” cite a khia`ae.
42022065	Te minmin nynh amaw kha sarisarya lante ccangpaw uccaw kong patae a honua`ae.
42022066	Te khua he adae tuh, ccungccaw piccang`ae, alepaw ranpibawi`ae te kawbya ccangpatu`ae nynh sueluakuh`ae zah Jesu kha kungsi zung lungkhu lang cciakhae`ae zah,
42022067	“Nang tuh Kri na thua lanze oun hopah,” a ci`ae. Te Jesu nynh minmin kha, “Nanning kha kae hopya oh ze, na zyn lan khyh oh.
42022068	Te kae nynh mah kae khia oh ze, nae khung lan khyh oh zah saw mah nae saw lan khyh oh.
42022069	Thuasalama atu koute Ccungccaw Ccapaw tuh Pachia kya-e thungnaw ranglang kya nynh a dahung vae cih,” a cipya`ae.
42022070	Oute minmin balyn nynh, “Tuhte lanze nang tuh Pachia Ccapaw tou?” a ci`ae. Te Jesu nynh, “Ka thua cipaw na ho oh latu,” a cipya`ae.
42022071	Te minmin nynh, “Paw ccaekia mou ahopaw a um ung? Pawccecize amaw a khalang kya-e aening ccaccei nynh phe ah thae vae oh,” a ci`ae.
42023001	Te ccungccaw zapi khaleih nynh thokuh`ae zah Jesu kha Pilat kalan a cciakhae`ae.
42023002	Te minmin nynh tho`ae zah, “E paw nynh ah minphuin phe a cciakhaesei paw kha kae muih, te Sizar kalan ngunto pya lan a khee, amaw te amaw hynh Kri, Siapharan nynh ka thua a ciku,” cite amaw kha seibe`ae.
42023003	Te Pilat nynh, “Nang hynh Jew`ae Siapharan na thua tou?” cite Jesu kha a khia. Te Jesu nynh khung zah, “Na ho hawte nynh thua,” a ci.
42023004	Oute Pilat nynh alepaw ranpibawi`ae te ccungccaw`ae kha, “E Ccungccapaw nynh a cyiseimenaw ka muih khyh,” a cipya`ae.
42023005	Te minmin tuh mih thin houh khykuh zah, “Aning nynh Galilee kyate tho zah hynh-e hmin kyacia, Judah ram balyn po ccangpah`ae zah ccungccaw`ae kha lungtho lan a hy`ae,” a ci`ae.
42023006	Pilat nynh Galilee cipaw he a thae tuh tuh-e paw tuh Galileepaw thua ta thua khyh ta cipaw a khia.
42023007	Herod kawhoinaw zakaw kya a um paw nynh thua cipaw ccahe a nyh tuh, Jesu kha Herod kalan a saw; tuh-e ccyh lya Herod mah Jerusalem kya nynh a um.
42023008	Te Herod nynh Jesu kha he a muih tuh myaryamaw a lungtua, pawccecize Jesu konglang kha patae thae vae zah langmawpi te Jesu kha muih lan a ry vae paw nynh thua; te Jesu nynh a rae paw muihsanaw ccangkhakheit kha muih lan a ngaehoi.
42023009	Oute Herod nynh Jesu kha bya patae a khia; thuasalama Jesu nynh kaw kheit san khung khyh.
42023010	Te alepaw ranpibawi`ae te kawbya ccangpatu`ae nynh thadyn`ae zah Jesu kha thawmawte seibe`ae.
42023011	Te Herod te a rhawkaw`ae nynh Jesu kha pawlangria leite a sarya`ae, te lyccaccupaw uccaw kha lawsakuh`ae zah Pilat kalan bua a saw`ae.
42023012	Te tuh-e nin ccaccei kya Pilat te Herod tuh hoyccaw lang a tang`ae; pawccecize langmaw tuh lukheit te lukheit a la rhawkuh`ae paw nynh thua.
42023013	Te Pilat nynh alepaw ranpibawi`ae, uktu`ae te ccungccaw`ae kha pynkheihlan ko`ae zah,
42023014	“Nanning nynh e Ccungccapaw hynh ccungccaw`ae a cciakhaeseipaw hawte ka kalan nae cciakhae oh; te dotua oh, nae malang khe akaw-aleih bya ka khia zah nanning nynh sei na be oh paw konglang te hynh-e Ccungccapaw kya seimenaw ka muih khyh.
42023015	Herod nynh mah muih khyh, pawccecize Herod kalan nanning kae sawsah vae oh; te dotua oh, chi lan accanpaw Jesu nynh a cyi paw kharyh um khyh.
42023016	Tukeiccu amaw hynh de ka tah cih zah ka luesah cih,” a cipya`ae.
42023017	Pawccecize tuh-e Kawtaw Poi kya ccungccaw`ae kalan lukhakheit kha a sawpya aho.
42023018	Te minmin balyn nynh, “E Ccungccapaw tuh theih lah kaening kalan Barabbas kha oun sawpah,” cite vaekheihmawte a sia`ae.
42023019	Tuh-e Barabbas tuh khualae kya rhawkunaw a rae keiccu, te ccungccaw a chia keiccuze thung a ccah paw nynh thua.
42023020	Te Pilat nynh Jesu kha a luesah ry keiccuze minmin kha bua a hopya`ae.
42023021	Thuasalama minmin nynh, “Amaw kha khiade, khiade!” cite a sia`ae.
42023022	Te Pilat nynh minmin kha, “Pawccemou? Paw hoyleinaw mou a rae? Chinaw aphah paw seimenaw amaw kya ka muih khyh, tukeiccu amaw hynh de kae tah sah lah kae luesah,” cite vaethungnaw bua a ci.
42023023	Thuasalama minmin nynh Jesu tuh khiade thuasah cite roi accae lante thawmawte a ngia`ae. Te minmin roi te alepaw ranpibawi`ae roi nynh phe a tae.
42023024	Te Pilat nynh minmin nynh a ngia`ae hawte thuasah cite bya a pae.
42023025	Te khualae rhawkunaw a pousah keiccu te ccungccaw chianaw keiccuze thung a ccah paw, minmin nynh a ngiaku`ae paw kha Pilat nynh a sawpya`ae; thuasalama Jesu kha mih rynaw kalan a ah.
42023026	Te minmin nynh Jesu kha he cciakhae`ae tuh, khua taraw langte yn cceih paw, Sairin ram e paw Simon acikuh paw kha kyng`ae zah a tungvaw khe vaelantung kha khang`ae zah Jesu nuhlang te a puihsah`ae.
42023027	Te ccungccaw aphupi nynh amaw kha a zui`ae; te amaw elan a rah a khui`ae paw nopi`ae mah a um`ae.
42023028	Thuasalama Jesu nynh minmin kalan maeleihkuh zah, “Jerusalem ccanung`ae, kae ka hanlan rah nan oh, thuasalama naemaw hanlan te nae ccaaw`ae hanlan palia rah oh.
42023029	Pawccecize, dotua oh, ‘Atinpaw, ccaawsaah boi leipaw vue`ae te imua nynh a zu boi leipaw matei`ae tuh hythuaccou`ae paw nynh thua,’ cite oun ho cih`ae paw nin`ae tuh yn thua cih.
42023030	Oute minmin nynh, mua`ae kha, ‘Kaening hynh oun tingthin oh,’ oun cipah cih`ae zah mua taraw`ae kha, ‘Kaening hynh oun nethin oh,’ oun cipah cih`ae.
42023031	Pawccecize, ahinpaw thingku kya hynh-e uccaw`ae hynh minmin nynh a cyi`ae lanze aroupaw thingku kya pawmou acyikuh cih?” a ci.
42023032	Te ccungccahoy lei`ae luning kha mah Jesu ryte chia khylan a cciakhae bua`ae.
42023033	Te Kalvari acikuh paw ahmin kya he a thua`ae tuh, tuin kya Jesu ryte tuh-e ccungccahoy lei`ae kha, a ranglang lukheit, a voilang lukheit a khiade`ae.
42023034	Oute Jesu nynh, “Apang, minmin hynh ngaethya`ae, pawccecize paw nynh kae cyi cipaw nyh khyh`ae,” a ci. Te minmin nynh ccungthy dung`ae zah a uccaw kha a neeku`ae.
42023035	Te ccungccaw`ae tuh phang dote a thadyn`ae. Te minmin ryte uktu`ae nynh mah nuinse`ae zah, “Aning nynh ming`ae kha a khum`ae; aning tuh Pachia nynh popaw Kri athua lanze amaw te amaw kha khumkuh sah,” a ci`ae.
42023036	Te rhawkaw`ae nynh mah amaw kha a sarya`ae, amaw kalan oun cceih`ae zah misutui ariapaw kha pya`ae zah,
42023037	“Nang tuh Jew`ae Siapharan na thua ze, namaw te namaw kha khumkuh tua,” a ci`ae.
42023038	Te, “E PAW TUH JEW‘AE SIAPHARAN NYNH THUA,” cite Greek, Latin, Hebru ccaw te ccawzeipyapaw kha mah a luki khe a tawpya`ae.
42023039	Te ccungccahoy lei`ae luning lakuze lukheitpaw nynh, “Nang tuh Kri na thua ze namaw te namaw kha khumkuh lah kaening hynh mah yn khum,” cite Jesu kha sarisarya a ci.
42023040	Thuasalama lukheitpaw nynh kha-e paw kha khung zah, “Nang tuh e paw te phe alokuhpaw detahnaw kya mang na um pite Pachia raw na rih khyh tou?
42023041	Aening tuh ah cyisahnaw thyhte angaekuh lante amee ah mue paw thua zah accanpaw nynh thua; thuasalama e Ccungccapaw tuh pawsang mah a cyisei paw um khyh,” cite a pe.
42023042	Te aning nynh Jesu kha, “Bawipaw, na peenaw lungkhu lang he na thua vae ze kae hynh oun ning nan vae ii,” a cipya.
42023043	Te Jesu nynh, “Byaccaccing kae hopya, atunin nang tuh kamaw ryte Paradis kya na umbua vae cih,” a cipya.
42023044	Te tuh-e ccyh tuh ninthu suimilan haw laening loukaw thua zah zete suimilan ccangthung cia laephipi balyn tuh pung amoh.
42023045	Te khuanin phe amoh; te tempal kya zokhawpaw boei tuh zung ning lang aseikuh.
42023046	Te Jesu nynh thawte a sia koute, “Apang, ka muisaw hynh na kuih kya kae ah,” a ci. Tuhte he a ho koute a hy athang.
42023047	Acyikuh paw kha rhawbawipaw nynh he a muih tuh, “Thanccingte, e paw tuh adingpaw Ccungccaw nynh thua!” cite Pachia kha phu-esah.
42023048	Te tuh-e kya a thua paw ccungccaw`ae balyn nynh, khe kya acyikuh paw balyn kha do`ae zah mih by kha tukuh`ae zah a ki`ae.
42023049	Te amaw ryte a nyhkuh`ae paw balynte Galilee kyate amaw oun zui`ae paw nopi`ae tuh asawpi langkhe thadyn`ae zah acyikuh paw kha a do`ae.
42023050	Te dotua oh, Josef acikuh paw, kungsi memba lukheit um zah aning tuh ahoypaw te adingpaw ccungccaw nynh thua.
42023051	Aning tuh kungsi memba`ae khuakhannaw te cyisahnaw kya a nawccahbua khyh; Jew`ae khuapi, Arimathia khua paw thua zah amaw mah Pachia peenaw a ngaehoi paw nynh thua.
42023052	E paw nynh Pilat kalan cceih zah Jesu rhua kha a ngiaku.
42023053	Te Jesu rhua kha sahbung zah boeirawpaw te a lung, te lung kya a karyn`ae paw, hung ccungccaw sanmah a ccynaw boi lei`ae paw, shawkhu kyakhe a ccy.
42023054	Te tuh-e nin tuh Paccynku nin thua zah Sabbath nin thuanaw anae vae.
42023055	Te Galilee kyate amaw ryte oun cceihkheih`ae paw nopi`ae mah zuikuh bua`ae zah a rhua kha pawcihte nynh a ccy`ae cipaw shaw kyakhe phe a dobua`ae.
42023056	Te minmin tuh ki`ae zah amynthuapaw zimuin te mynkhuhpaw satho kha a paccyn`ae. Te kawpyapaw thyhte Sabbath nin kya tuh a hae-ung`ae.
42024001	Te lonaw nawkheit kyaze masaty nin awkhua takaw khe, tuh-e nopi`ae tuh ccangpaw nopi`ae ryte, a paccyn`ae paw amynthuapaw kha ccyng`ae zah shaw kalan khe a cceih`ae.
42024002	Te minmin nynh shaw kyate lung a nuekuh paw kha a muih`ae.
42024003	Te minmin nynh a lungkhu lang tee`ae zah Bawipaw Jesu rhua kha muih vae khyh`ae.
42024004	Ou tuhte minmin tuh tuh-e konglang myarya mih ngaeangthua lyakhe, dotua oh, phaephae ahpaw uccaw a lawkuh`ae paw ccungccaw luning tuh mih pe khe a thadyn`ae.
42024005	Te nopi`ae tuh rih`ae zah laephi kalan mih mae phang a tebing`ae lyakhe, tuh-e`ae nynh, “Pawccemou a chih`ae paw laku khe a hiinpaw kha nanning nynh na ccung oh?
42024006	Aning tuh e kya um vae khyh, phe a tho vae! Galilee pe kya a um lyaze nanning ae hopya oh paw,
42024007	‘Ccungccaw Ccapaw tuh misei`ae kuih kalan pya athua cih zah khiade athua cih, te nin thungnaw kya bua a tho cih,’ a cipaw kha liathuitua oh,” cite a hopya`ae.
42024008	Te nopi`ae nynh a bya kha a liathui vae`ae.
42024009	Te shaw kyate ki`ae zah hynh-e uccaw`ae balyn kha luhaw laekheit kalan te tuhlaepaw zuitu`ae balyn kalan a hopya`ae.
42024010	Hynh-e uccaw`ae kong locceihtu`ae kalan a hopah`ae paw tuh: Meri Magdalin, Joanna, James a nung Meri, te minmin ryte a um`ae paw ccangpaw nopi`ae nynh thua`ae.
42024011	Te mih bya`ae kha phungpaw huataw olante tua`ae zah locceihtu`ae nynh zyn khyh`ae.
42024012	Thuasalama Piter tuh thokuh zah shaw kalan khe a ccue; te baling zah arawpaw uccaw amaw te a um paw kha a muih, te acyikuh paw kha a ngaeangthua zah a inn lang phe a ki.
42024013	Te dotua, zuitu`ae luning tuh tuh-e nin kya Jerusalem kyate me sari loukaw asawpaw Emmaus acikuh paw khua langkhe a cceih`ae.
42024014	Te minmin tuh acyikuh paw uccaw`ae balyn kong kha lukheit te lukheit a hokuh`ae.
42024015	Te ou tuhte minmin nynh pynkheihlan byaruakute byahoku`ae lyakhe, Jesu tuh yn naekuh zah minmin ryte a cceihbua.
42024016	Thuasalama mih mit tuh phang khaw thua zah amaw kha nyh khyh`ae.
42024017	Te Jesu nynh minmin kha, “Na cceih lalia lang oh te lukheit te lukheit na hoku oh paw nae bya tuh pawtecihpaw mou? Pawccemou nae ngae a thya?” cite a khia`ae.
42024018	Te minmin kyaze Klopas acikuh paw nynh khung zah, “Nang hynh Jerusalem kya mikhia tou hung na thua, te atu loukaw tuin kya acyikuh paw uccaw`ae kha na nyh khyh tou?” a ci.
42024019	Te Jesu nynh minmin kha, “Paw uccaw`ae mou?” cite a khia`ae. Te minmin nynh, “Nazareth paw Jesu kong. Aning tuh Pachia malang te ccungccaw balyn malang cyisahnaw kya te bya kya athungpaw Profeh nynh thua.
42024020	Te amaw kha alepaw ranpibawi`ae te kaening oun uktu`ae nynh a chi ccaw cite seibe khylan ah`ae zah phe khiade`ae.
42024021	Thuasalama aning tuh Israel`ae kha oun sawkhaw vae cih paw nynh thua cite kaening nynh kae la ngaehoi; te hynh-e balyn laeze hynh-e uccaw`ae acyikunaw te atunin hynh nin thungnaw nynh thua.
42024022	Te kaening kae phu kya-e, awkhua takawte shaw kalan a thua`ae paw, nopi`ae abang nynh kae ngaeang oun thuasah`ae.
42024023	Minmin nynh a rhua kha he muih vae khyh`ae tuh oun ki`ae zah Jesu tuh phe a hiin vae cite a hopah`ae paw vaaw ccungccaw`ae kya-e vizin kha mah kae muih cite oun hopya`ae.
42024024	Te kaening ry a um`ae paw abang nynh shaw kalan khe cceih`ae zah nopi`ae nynh a ho`ae hawkhate a muih`ae; thuasalama Jesu tuh muih khyh`ae,” cite a hopya`ae.
42024025	Oute Jesu nynh minmin kha, “Pou mingaee`ae, profeh`ae nynh a hosya`ae paw balyn zyn lan thinlung khysung`ae paw!
42024026	Kri tuh hynh-e uccaw`ae hynh teing lan te a phu-enaw lungkhu lang tee lan ccan khyh tou?” a cipya`ae.
42024027	Te Mawsi kyate tho zah Profeh`ae balyn nynh azei`ae paw, amaw kong te asekuhpaw Ccathyaa balyn kha minmin kalan ccaeteccae lang a hopya`ae.
42024028	Te minmin a ccianaw lang`ae khua kya vyavya a thua`ae tuh, Jesu tuh po suhlue lan acih paw hawte a umsaku.
42024029	Thuasalama minmin nynh, “Kae kya umbua hin, pawccecize khuanin vyavya nae vae, khua yn zi vae cih,” cite thawmawte a kang`ae. Te aning tuh minmin ryte um lan a teebua.
42024030	Te ou tuhcihte minmin ry ccaboi kha ccahe a koih`ae tuh Jesu nynh sanlou kha laah zah hythua a pya, te eih zah minmin kha a pya`ae.
42024031	Te mih mit tuh oun aw vae zah amaw kha a ny vae`ae; te aning tuh mih muihnaw kyate phe azo.
42024032	Te minmin nynh, “Laanpi kya aening bya oun hopya lya te Ccathyaa oun ccaesapya lya kha aening ah thinlung kya u mawte oun u khazaw?” cite lukheit te lukheit a hokuh`ae.
42024033	Te tuh-e suimilan ccyh kya minmin tuh thokuh`ae zah Jerusalem lang a ki`ae; te luhaw laekheit te minmin ryte pynkheihlan a sueluakuh`ae paw, ming`ae kha a muih`ae.
42024034	Tuh-e`ae nynh, “Bawipaw tuh phe a thothui ccaccing vae, te Simon kalan phe a langkuh vae!” a ci`ae.
42024035	Te minmin nynh laanpi kya acyikuh paw uccaw`ae kong te sanlou a ia lya minmin nynh amaw a ny`ae paw kong kha a ho`ae.
42024036	Te tuhte minmin nynh a ho`ae lyakhe Jesu amaw ccaccei tuh minmin ngaelaku khe thadyn zah minmin kha, “Daenaw nae kya um sah,” a cipya`ae.
42024037	Thuasalama minmin nynh khozithurae hynh sang phe kae muih vae cite tua`ae zah ohsikuh`ae zah a rih`ae.
42024038	Te Jesu nynh minmin kha, “Pawccemou nae lungvawsaw? Pawccemou nae thinlung kya lunghiinnaw a um?
42024039	Ka kuih te ka ccu hynh dotua oh! Kamaw sou ka thua, oun haetua oh lah oun dotua oh; pawccecize muisaw nynh tuh, kae nynh ka hoi paw na muih oh hawte, ngesaw te ru`ae hoi khyh,” a cipya`ae.
42024040	Te tuhte he a ho koute, a kuih te a ccu kha a dosah`ae.
42024041	Te minmin tuh mih ngaeangthua zah mih lungtua keiccu a zyn kho la khyh lya`ae khe, Jesu nynh, “E kya ae lanpaw ccangkhakheit na hoi oh tou?” cite a khia`ae.
42024042	Te minmin nynh aruakuhpaw ngasaw pae kheit te khoilutui kha a pya`ae.
42024043	Te Jesu nynh kha-e kha lawkuh zah mih malang khe a ae.
42024044	Te Jesu nynh minmin kha, “Mawsi Kawbya kya thuasah, Profeh`ae ccauh kya thuasah, Sam kya thuasah kamaw te asekuh lante azeikuh paw miakaw tuh marya accing hahe cih cite nanning ryte ka um lyaze nanning kae hopya oh paw bya`ae tuh hynh-e`ae hynh nynh thua,” a cipya`ae.
42024045	Oute minmin nynh Ccathyaa kha a thaethya ccaw`ae cite mih thinlung-tuanaw kha a hungpya`ae.
42024046	Te minmin kha, “Hynhte azeikuh, te hynhte Kri tuh a teing ho zah nin thungnaw kya a chih`ae paw kyate a thothui aho.
42024047	Te ngaesikunaw te seinaw`ae ngaethyanaw tuh Jerusalem kyate tho ngaw zah minphuin`ae balyn kalan amaw min liate ho athua cih.
42024048	Te nanning tuh hynh-e uccaw`ae kong ccaekia`ae nynh na thua oh.
42024049	Dotua oh, ka Paaw kya-e Byakinpyakupaw kha nae tungvaw ka saw; thuasalama vaawran kyate thungnaw kha pya na thua oh makhia Jerusalem khuapi kyakhe la umhin oh,” a cipya`ae.
42024050	Te Jesu nynh zuitu`ae kha Bethani khua phe thua lang cia a cciakhae`ae, te a kuih kha hangthung zah minmin kha hythuapya`ae.
42024051	Ou tuhte, minmin kha hythuapya`ae lyakhe aning tuh minmin kyate phia thua zah vaawran langkhe lawthung athua vae.
42024052	Te minmin nynh amaw kha beiksya`ae zah lungtuanaw alepi te Jerusalem lang a ki`ae.
42024053	Te Pachia kha thehoysah te, phu-esah te tempal kya pei a um`ae. Amen.
43001001	Athotakaw lya Bya a um, te Bya tuh Pachia ryte a um`ae, te Bya tuh Pachia nynh thua.
43001002	Tuh-e Bya tuh athotakaw lya Pachia ryte a um`ae.
43001003	Tynre balyn tuh amaw liate nynh rae athua, te rae paw hynh amaw leite ccangkheit san a raekuh paw um khyh.
43001004	Amaw kya tuh hiinnaw a um, te hiinnaw tuh ccungccaw`ae awnaw nynh thua.
43001005	Te awnaw tuh mohnaw kya a aw, thuasalama mohnaw nynh kha-e kha nyhthya khyh.
43001006	A min Johan cikuh paw, Pachia kyate saw paw ccungccaw lukheit a um.
43001007	Tuh-e paw tuh ccungccaw`ae balyn nynh amaw liate a zyn nawlan`ae, Awnaw kong ccaekiakhan khylan, ccaekia lang nynh yn thua.
43001008	Aning tuh tuh-e Awnaw thua khyh, thuasalama tuh-e Awnaw kong ccaekiakhan khylan saw paw nynh thua.
43001009	Tuh-e Awnaw tuh ahmepaw Awnaw nynh thua, tuh-e nynh laephipi kalan thuate ccungccaw miakaw kha a awsah.
43001010	Aning tuh laephipi kya um zah laephipi tuh amaw liate rae athua, tuhzemah laephipi nynh amaw kha nyh khyh.
43001011	Aning tuh amaw ccungccaw`ae kalan yn thua, thuasalama amaw ccungccaw`ae nynh amaw kha lehkhan khyh`ae.
43001012	Thuasalama amaw kha lehkhan`ae paw miakaw, amaw min a zyn`ae paw ccaccei kha Pachia ccaaw`ae lang thuanaw kaw aning nynh a pya`ae.
43001013	Minmin tuh chiisaw te saah paw thua khyh`ae, pynsaw rynaw te saah paw thua khyh`ae, ccungccapaw rynaw te saah paw mah thua khyh`ae, thuasalama Pachia rynaw thyhte saah paw nynh thua`ae.
43001014	Te Bya tuh pynsaw lang yn tang, Paaw nynh lukheit kyalya a saah paw a phu-enaw kha kaening nynh kae muih. Aning tuh thawccinaw te byaccing te phe beih.
43001015	Johan nynh tuh-e paw kong kha ccaekiakhan zah, “E paw tuh, ‘Kamaw koute yn thua cih paw ccungccapaw tuh kamaw laeze a lesaehua, pawccecize aning tuh kamaw laeze a umty,’ cite a kong ka hopaw kha nynh thua,” cite thawte a sia.
43001016	Te amaw ccingnaw kyate thawccinaw tungvaw thawccinaw kha aening balyn nynh ah mue oh.
43001017	Pawccecize Kawbya tuh Mawsi liate pya athua, thuasalama thawccinaw te byaccing tuh Jesu Kri liate nynh oun thua.
43001018	Hung ccungccaw nynh sanmah ccyhkhakheit kya san Pachia kha muih boi khyh, Paaw by vawlan a um paw, lukheit kyalya saah paw Ccapaw rou nynh amaw kha yn langsapya.
43001019	Te hynh-e tuh Jew`ae nynh, “Nang hungmou?” cite Johan kha khia khylan, ranpibawi`ae te Levi`ae kha Jerusalem kyate a saw lya`ae ze Johan kya-e ccaekia nynh thua.
43001020	Te aning nynh vuankhan zah eikuh khyh, thuasalama, “Kae tuh Kri ka thua khyh,” cite a khung`ae.
43001021	Te minmin nynh amaw kha, “Tuhte lanze nang tuh hungmou? Elijah na thua tou?” cite a khia`ae. Te aning nynh, “Ka thua khyh,” a ci. “Nang tuh tuh-e Profeh tou?” cite bua a khia`ae. Te aning nynh, “Ka thua khyh,” a ci.
43001022	Oute minmin nynh amaw kha, “Nang tuh hungmou? Kaening oun saw`ae paw kalan kae la hopya ccaw`ae namaw te namaw kha hung na ciku mou?” cite a khia`ae.
43001023	Johan nynh, “ ‘BAWIPAW a ccianaw kha lawbabinlan raepah oh,’ cite profeh Isaiah nynh a ho vae hawte, kae tuh rangkaw kya a sia paw lukheitpaw roi nynh ka thua,” a ci.
43001024	Te a saw`ae paw ccungccaw`ae tuh Farasi`ae nynh thua`ae.
43001025	Te minmin nynh Johan kha khia`ae zah, “Nang tuh tuh-e Kri na thua khyh, Elijah mah na thua khyh, tuh-e Profeh mah na thua khyh lanze, pawccemou nang nynh baptisma na insah`ae?” a cipya`ae.
43001026	Johan nynh minmin kha khung`ae zah, “Kae nynh tui kya baptisma ka insah`ae, thuasalama nanning laku a thadyn paw, nanning nynh na ny lei oh paw Lukheit a um.
43001027	Aning tuh kamaw koute yn thua paw, kae laeze a lesae huapaw nynh thua, amaw ccukoh rui phoupya lan san kae tuh ka ngaekuh khyh,” a ci.
43001028	Hynh-e uccaw`ae hynh Jordan vaw khuraw lang, Johan nynh baptisma insahnaw Bethabara khua kya nynh acyiku.
43001029	Awkhualan Johan nynh Jesu a kalan yn ccia paw kha muih zah, “Dotua oh, laephipi seinaw cciakhaetupaw Pachia Tuutaw khu!
43001030	‘Kamaw koute yn thua cih paw Ccungccapaw tuh kae laeze a lesae huapaw nynh thua,’ cite a konglang ka hopaw kha-e paw lahyn athua, pawccecize aning tuh kae laeze a umty.
43001031	Te amaw kha ka la nyh khyh, thuasalama aning tuh Israel`ae kalan langsapyaku athua cih cite ka ny, tukeiccu kae tuh tui kya baptisma insahte kae thua,” a ci.
43001032	Te Johan nynh hynhte ccaekiakhan, “Vafu hawte vaawran kyate yn rungbung paw Muisaw kha ka muih, te kha-e nynh amaw tungvaw khe a hae-ung.
43001033	Te amaw kha ka la nyh khyh, thuasalama tui kya baptisma-insah lan kamaw yn sawtupaw nynh kae kha, ‘A tungvaw Muisaw rungbung zah a hae-ung paw na muih paw ccungccapaw, kha-e paw tuh Thyaa Muisaw kya baptisma insahtupaw nynh thua,’ cite yn hopya.
43001034	Te kae nynh ka muih zah e paw tuh Pachia Ccapaw nynh thua cite ccaekia ka khan,” a ci.
43001035	Bua awkhualan Johan te a zuitu`ae luning a thadyn`ae koute,
43001036	Johan nynh Jesu a ccia paw kha do zah, “Dotua oh, Pachia Tuutaw khu!” a ci.
43001037	Te zuitu`ae luning nynh a hopaw kha thae`ae zah Jesu kha a zui`ae.
43001038	Te Jesu nynh maeleikuh zah minmin nynh a zui`ae paw kha a muih, te minmin kha, “Pawmou na ccung oh?” cite a khia`ae. Minmin nynh, “Rabbi” (tuh-e tuh he leih lanze Ccangpatu cipaw nynh thua), “Teisangmou na um?” a ci`ae.
43001039	Jesu nynh minmin kha, “Rang oh lah oun dotua oh,” a cipya`ae. Minmin nynh cceih`ae zah a umnaw kha a muih`ae, te tuin nin amaw ryte a umkheih`ae, pawccecize khahlya kha suimilan ccanghawnaw loukaw acih vae.
43001040	Johan nynh a hopaw thae`ae zah Jesu zui`ae paw luning lakuze lukheit tuh Simon Piter neitapaw Andru nynh thua.
43001041	Aning nynh masaty amaw a upaw Simon kha muih zah amaw kha, “Messiah” (Kri cite asuilan leih athua paw) “kha kaening nynh phe kae muih vae,” a cipya.
43001042	Te Simon kha Jesu kalan a cciakhae. Te Jesu nynh amaw kha he a muih tuh, “Nang tuh Jonah ccapaw Simon nynh na thua, nang tuh Sefas” (Lungtung cite asuilan leih athua paw) “cite ko na thua cih,” a cipya.
43001043	Awkhualan Jesu tuh Galilee pee lungkhu lang ccia ry zah Filip kha a muih, te, “Kamaw yn zui,” a cipya.
43001044	Filip tuh Andru te Piter`ae mih khua, Bethsaida paw nynh thua.
43001045	Filip nynh Nathania kha muih zah, “Mawsi nynh Kawbya kya zei zah profeh`ae nynh a konglang a zei`ae paw Josef ccapaw, Nazareth paw Jesu kha kaening nynh phe kae muih vae,” cite a hopya.
43001046	Te Nathania nynh, “Nazareth lungkhu te ahoypaw uccaw ccangkhakheit pou kho ngaw tou?” cite a khung. Filip nynh, “Rang lah yn dotua,” a cipya.
43001047	Jesu nynh amaw kalan Nathania yn ccia paw kha muih zah, “Dotua oh, a kya thyaruhnaw a um leipaw Israelpaw ccaccing khu!” cite a konglang a ho.
43001048	Nathania nynh amaw kha, “Pawtemou nang nynh kae hynh nae ny?” a ci. Jesu nynh khung zah, “Filip nynh nang ae ko maw, thaeku ku kaw na um lyakha phe kae muih vae,” a cipya.
43001049	Nathania nynh, “Rabbi, nang tuh Pachia Ccapaw, nang tuh Israel Siapharan nynh na thua!” cite a khung.
43001050	Jesu nynh khung zah, “ ‘Thaeku ku kaw phe kae muih vae,’ cite kae hopya keiccu tou nae zyn? Hynh-e uccaw`ae laeze ale huapaw nae muih ung cih,” a cipya.
43001051	Te Jesu nynh, “Byaccaccing, byaccaccing nang kae hopya, atu koute vaawran ahungkuhpaw kha nae muih cih zah Pachia kya-e vaaw ccungccaw`ae nynh Ccungccaw Ccapaw tungvaw a rungbung`ae paw te a kaethung`ae paw kha nae muih cih,” a cipya.
43002001	Te nin thungnaw kya Galilee pee Kana khua kya zudy poi a um; te Jesu a nung tuin kya a umbua.
43002002	Te Jesu te a zuitu`ae mah paryhte zudy poi kalan a kobua`ae.
43002003	Te misutui he thang tuh, Jesu a nung nynh amaw kha, “Minmin misutui hoi vae khyh`ae,” a cipya.
43002004	Jesu nynh, “Nopinung, nang te kae nynh e kya pawmou ah sekuh bua? Ka ccyh thua loh khyh,” a cipya.
43002005	A nung nynh thohae`ae kha, “Aning nynh nanning kalan ae hopya oh paw miakaw kha cyih vae oh lou,” cite a hopya`ae.
43002006	Te tuin kya Jew`ae ccikankunawpaw phung thyhte, zungkheit ze galan kawkuin, sungthung accung paw, tui nungnawpaw lungre retaruh a nung`ae.
43002007	Jesu nynh thohae`ae kha, “Lungre`ae kha tui bia oh,” a cipya`ae. Te minmin nynh kha-e`ae kha arae phe thua lan tui a bia`ae.
43002008	Te Jesu nynh minmin kha, “Atu sua oh lah thohae piccangpaw kalan cciakhae oh,” a cipya`ae. Te minmin nynh a cciakhae`ae.
43002009	Thohae piccangpaw nynh misutui lang rae athua paw tui kha he a niatua tuh, kha-e kha paw kyate yn thua cipaw nyh khyh, (thuasalama tui sua`ae paw thohae`ae nynh tuh phe ny`ae), thohae piccangpaw nynh zudy ccangvaepaw kha ko zah,
43002010	amaw kha, “Ccungccaw miakaw nynh atakaw lya tuh athuapaw misutui kha a nee`ae, te ccungccaw`ae phe a byn`ae koute tuh athua leipaw kha nynh a ruin he`ae, thuasalama nang tuh athuapaw misutui kha atu cia phe na nung,” a cipya.
43002011	Hynh-e muihsanaw`ae athotakawnaw hynh Jesu nynh Galilee pee Kana khua kyakhe rae zah a phu-enaw kha a langsapya`ae, te a zuitu`ae nynh amaw kha a zyn`ae.
43002012	Hynh-e koute Jesu tuh a nung ry, a neitapaw`ae te a zuitu`ae ryte Kapernaum khua lang a cceihbung`ae, te tuin kya nin patae um khyh`ae.
43002013	Te Jew`ae Kawtaw Poi tuh nae vae zah Jesu tuh Jerusalem lang a cceihthung.
43002014	Te tempal voidu kya vaetua tangnua`ae, tuu`ae te valaele`ae a zua`ae paw te phuaru`ae paw a dahung`ae paw kha a muih.
43002015	Te adihpaw liarue`ae khate bua`ae zah tuu`ae te tangnua`ae te minmin balyn kha tempal voidu kyate phe a dee`ae, te phuaru`ae paw phua kha phya phaepah`ae zah ccaboi`ae kha phe buleihpya`ae.
43002016	Te valaele zua`ae paw kha, “E uccaw`ae hynh e kyate cciakhae oh, ka Paaw inn hynh kungkunaw inn lang rae nan oh,” a cipya`ae.
43002017	Oute a zuitu`ae nynh, “Na inn kya-e duanaw rynaw thinlung nynh kamaw kha phe yn ae,” cite azeikuh paw kha a liathui vae`ae.
43002018	Oute Jew`ae nynh tho`ae zah Jesu kha, “Nang nynh e uccaw`ae hynhte na cyi paw hynh kaening kalan paw muihsanaw mou nae langsapyaku ngaw?” cite a khia`ae.
43002019	Jesu nynh khung`ae zah minmin kha, “E tempal hynh roh oh lah nin thung lungkhu ka thosah cih,” a cipya`ae.
43002020	Oute Jew`ae nynh, “Hynh-e tempal saknaw kya sungpali kum taruh aro, te nang nynh e hynh nin thung kya phe nae sakthui cih tou?” a ci`ae.
43002021	Thuasalama Jesu nynh tuh amaw pyn athua paw tempal kha nynh a ho.
43002022	Tukeiccu a chih`ae paw kyate Jesu he thothui te a zuitu`ae nynh e bya, Jesu nynh mih kalan a hopya`ae paw kha a liathui`ae, te minmin nynh Ccathyaa te Jesu nynh a hosyapaw bya kha a zyn`ae.
43002023	Atu Jerusalem khua Kawtaw Poi kya Jesu a um lya, poi nin kya, ccungccaw patae nynh Jesu nynh a rae paw muihsanaw kha muih`ae zah amaw min kha a zyn`ae.
43002024	Thuasalama Jesu nynh amaw te amaw kha minmin kalan ahkuh khyh, pawccemacize ccungccaw balyn kha marya a ny.
43002025	Te ccungccaw lungkhu paw nynh a um cipaw kha phe a ny keiccuze, ccungccaw konglang hung nynh sanmah ccaekiakhan lan hosah khyh.
43003001	Jew`ae uktu, Nikodemas cikuh paw Farasipaw ccungccaw lukheit a um.
43003002	Tuh-e paw nynh khuazi khe Jesu kalan yn thua zah, “Rabbi, nang tuh Pachia kyate yn thua paw ccangpatu nynh na thua cipaw ka ny, pawccecize Pachia nynh a umkhae khyh lanze hynh-e na rae paw muihsanaw`ae hynh hung ccungccaw nynh sanmah rae kho lan khyh,” cite a hopya.
43003003	Jesu nynh khung zah, “Byaccaccing, byaccaccing nang kha kae hopya, ccungccaw lukheit nynh a puithui khyh lanze Pachia peenaw kha muih kho lan khyh,” a cipya.
43003004	Nikodemas nynh, “A kum phe tang vae paw ccungccaw nynh pawtemou bua a pui kho ung cih? A nung vuebua lungkhu lang vaeningnaw bua a tee kho ung cih tou? Te bua pui kho ung ngaw zaw?” cite a khung.
43003005	Jesu nynh khung zah, “Byaccaccing, byaccaccing nang kae hopya, ccungccaw lukheit nynh tui te Muisaw te a pui khyh lanze Pachia peenaw lungkhu lang tee kho lan khyh.
43003006	Pynsaw kyate pui paw tuh pynsaw thua zah Muisaw kyate pui paw tuh muisaw nynh thua.
43003007	‘Nanning na puithui hahe oh aho,’ cite kae hopya paw hynh na ngaeangthua nan sah.
43003008	Khisang nynh a rynaw lang azaw he, te nang nynh kha-e roi kha na thae, thuasalama paw kyate nynh yn thua cipaw te teilang nynh a ccia cipaw na nyh kho khyh, Muisaw kyate a pui paw miakaw tuh tuh-e hawte nynh athua,” a cipya.
43003009	Nikodemas nynh khung zah, “Hynh-e uccaw`ae tuh pawtemou athua kho cih?” a ci.
43003010	Jesu nynh khung zah, “Nang tuh Israel`ae ccangpatu na thua pite hynh-e uccaw`ae hynh na nyh khyh tou?
43003011	Byaccaccing, byaccaccing nang kae hopya, kaening tuh kae ny paw kha kae ho zah kae muih paw kha ccaekia kae khan, thuasalama kae ccaekia kha nanning nynh na lehkhan khyh oh.
43003012	Laephi uccaw`ae kong hynh nanning kae hopah oh zah na zyn lei oh pite vaawran e uccaw`ae kong kae hopya oh ze pawtemou na zyn vae cih oh?
43003013	Te hung ccungccaw sanmah vaawran kalan a kaethung paw um khyh, thuasalama vaawran kya a um paw, vaawran kyate yn rungbung paw Ccungccaw Ccapaw rou nynh a kae.
43003014	Te Mawsi nynh fupaw kha rangkaw kya a saethung hawte Ccungccaw Ccapaw mah saethung athua cih.
43003015	Ou tuhte hunghung zemah amaw a zyn paw tuh aro vae khyh nawlan, thuasalama zungzae hiinnaw a hoi nawlan nynh thua.
43003016	“Pawccecize hunghung zemah Pachia Ccapaw a zyn paw tuh aro vae khyh ccaw, thuasalama zungzae hiinnaw a hoi ccaw cite Pachia nynh laephi ccungccaw`ae kha myarya a sungsah pawte a hoithypaw a Ccapaw kha oun pya.
43003017	Pawccecize Pachia nynh laephi ccungccaw`ae kha byapia khylan a Ccapaw kha laephipi kalan yn saw khyh, thuasalama amaw liate laephi ccungccaw`ae hynh khum athua`ae ccaw cite nynh yn saw.
43003018	Amaw a zyn paw ccungccaw tuh byapia thua vae khyh, thuasalama a zyn leipaw tuh byapia phe athua vae, pawccemacize Pachia nynh a hoithypaw Ccapaw min kha a zyn khyh keiccu nynh thua.
43003019	Te byapianaw tuh hynhte nynh thua; awnaw tuh laephipi kalan yn thua zah ccungccaw`ae nynh awnaw laeze mohnaw kha a ryhua`ae, pawccemacize mih ryalaw`ae tuh aseipaw athua keiccu.
43003020	Pawccecize ahoy leipaw a cyih paw miakaw nynh awnaw kha a hua, a cyisahnaw`ae kha yn langsakuh sei cih cite awnaw kalan mah yn thua khyh.
43003021	Thuasalama byaccing kha a cyih paw ccungccaw nynh tuh a cyisahnaw`ae tuh Pachia hanlan ryalawpaw nynh thua cite langsaku khylan awnaw kalan nynh yn thua,” a cipya.
43003022	Hynh-e uccaw`ae koute Jesu te a zuitu`ae tuh Judah ram lungkhu lang oun thua`ae zah tuin kya minmin ryte um`ae zah ccungccaw`ae kha baptismainsah` ae.
43003023	Te Johan mah Salim khua te anaekunaw Enon kyakhe baptisma insah`ae. Pawccemacize tuin kya tuh tui alung; te ccungccaw`ae nynh oun thua`ae zah baptisma in`ae.
43003024	Pawccecize Johan tuh thunginn lungkhu lang saw thua loh khyh.
43003025	Oute Johan a zuitu`ae abang te Jew`ae laku ccikankunaw kong lante byaeikunaw yn pou.
43003026	Te Johan zuitu`ae nynh Johan kalan cceih`ae zah, “Rabbi, Jordan vaw khuraw lang namaw ryte na um oh zah namaw nynh a kong ccaekia na khan paw, dotua, kha-e paw nynh baptisma insah`ae, te ccungccaw`ae balyn nynh amaw kalan oun thua`ae,” cite a hopya`ae.
43003027	Johan nynh khung`ae zah, “Vaawran kyate pya athua khyh lanze, ccungccaw lukheit nynh pawsang mah mue kho lan khyh.
43003028	‘Kae tuh Kri ka thua khyh,’ thuasalama, ‘Amaw malang saw paw nynh ka thua,’ cite ka hopaw kya, naemaw ccaccei hynh kamaw ccaekia`ae nynh na thua oh.
43003029	Akaepaw liaccanung a hoitu tuh zudy ccangvaepaw nynh thua, thuasalama zudy ccangvaepaw pe thadyn zah zudy ccangvaepaw roi a thae paw a banpaw tuh amaw roi a thae keiccuze myarya a lungtua; tuhhawte e ka lungtuanaw tuh accing.
43003030	Aning tuh a kaethung cih, thuasalama kae tuh ka nyaabung cih.
43003031	“Vaawran langte yn thua paw tuh pawpaw balyn kyaze lupihua nynh thua; laephi kya-e ccungccaw tuh laephi ccungccaw thua zah laephi uccaw kong nynh a hothya. Vaawran kyate yn thua paw ccungccaw tuh pawpaw balyn kyaze lupihua nynh thua.
43003032	Te aning nynh a muih paw te a thae paw kha ccaekiakhan zah a ccaekiakhan paw kha hung ccungccaw nynh san lehkhan khyh`ae.
43003033	A ccaekia kha lehkhan vae paw ccungccaw`ae nynh tuh Pachia tuh ahme cite kha-e kha tazeih phe a khia`ae.
43003034	Pawccecize Pachia nynh yn saw paw ccungccaw nynh tuh Pachia kya-e bya`ae kha nynh a ho; pawccecize Pachia nynh kha-e paw kha tou kho um lei lan Muisaw kha a pya.
43003035	Paaw nynh Ccapaw kha sungsah zah pawpaw balyn kha a kuih lungkhu lang marya a ah vae.
43003036	Ccapaw kha a zyn paw ccungccaw tuh zungzae hiinnaw kha a hoi, te Ccapaw kha a zyn leipaw ccungccaw tuh hiinnaw kha muih lan khyh, thuasalama Pachia thinrianaw kha a tungvaw atyn,” a ci.
43004001	Tukeiccu Johan laeze ccungccaw alunghua kha Jesu nynh zuitu lang tangsah`ae zah baptisma insah`ae cipaw kha Farasi`ae nynh phe thae vae`ae cite Bawipaw nynh he a nyh tuh,
43004002	(Jesu amaw ccaccei nynh baptisma-insah khyh`ae, thuasalama a zuitu`ae nynh baptisma insah`ae),
43004003	Judah pee kha cciataw zah Galilee ram lungkhu lang Jesu tuh bua a pou.
43004004	Te Jesu tuh Samaria ram kha po a cciabia aho.
43004005	Oute Jakob nynh a ccapaw Josef a pya paw laekua pe, Samaria ram kya-e Sikha cikuh paw khua kyakhe a thua.
43004006	Tuin kya Jakob tuisung a um. Jesu tuh a khuaccungnaw kyate phe a bang keiccuze tuisung pe tuin a dahung. Accyh tuh suimilan ccangtaruhnaw loukaw athua vae.
43004007	Tuh-e kalan Samaria nopinung lukheit tui the lan yn thua zah Jesu nynh, “Nia lanpaw tui yn pyabua,” a cipya.
43004008	Pawccecize a zuitu`ae tuh aepaw re khylan khua lungkhu lang phe a la cceih`ae.
43004009	Oute Samaria nopinung nynh, “Pawtemou nang Jewpaw na thua paw nynh kae Samaria nopinung ka thua paw kya-e nia lanpaw nae ngiakupaw tuh?” a ci. Pawccecize Jew`ae tuh Samaria`ae ryte ccuepekunaw hoi khyh`ae.
43004010	Jesu nynh khung zah, “Nang nynh Pachia lasung hynh na la ny lanze thuasah, te, ‘Nia lanpaw tui yn pyabua,’ cite nang ae hopatupaw hynh na ny lanze thuasah, amaw kya-e hynh nang nynh phe na ngiakuh paleih cih zah aning nynh hiinnaw tui kha ae pya cih paw lahyn,” a cipya.
43004011	Nopinung nynh, “Bawihaepaw, tui thenaw lanpaw pawsang na hoi khyh, te tuisung tuh akhu; paw kyate mou nang nynh tuh-e hiinnaw tui kha na hoi?
43004012	Nang tuh hynh-e tuisung kaening oun pyatupaw, a ccaaw`ae te a saring`ae mah hynh-e kya-e a nia`ae hawte amaw mah a neihbua paw kaening minpaaw Jakob laeze na lesaehua tou?” a cipya.
43004013	Jesu nynh khung zah, “Hunghung zemah hynh-e tui a neih paw tuh tui bua a haw cih.
43004014	Thuasalama kae nynh ka pya cih paw tui a neih paw ccungccaw tuh a tuihaw boi vae lan khyh; thuasalama kae nynh ka pya cih paw tui tuh kha-e paw kya zungzae hiinnaw hanlan aphyhthung paw tuidy athua cih,” a cipya.
43004015	Nopinung nynh, “Bawihaepaw, ka tuihaw vae khyh ccaw, tui the lan hynhlang mah ka ccia vae khyh ccaw tuh-e tui tuh yn pyabua,” a cipya.
43004016	Jesu nynh, “La cceih, na vawpaw kha yn ko lah hynhlang yn thuakhae,” a cipya.
43004017	Nopinung nynh khung zah, “Vawpaw ka hoi khyh,” a ci. Jesu nynh, “ ‘Vawpaw ka hoi khyh,’ na cipaw tuh akyhpaw nynh na ho.
43004018	Pawccecize nang tuh vawpaw lu pangaw na hoi vae, te atu na hoi paw hynh na vawpaw thua khyh, hynh-e kya nang tuh hmerarihlan nynh na ho,” a cipya.
43004019	Nopinung nynh, “Bawihaepaw, nang tuh profeh lukheit nynh na thua cipaw ka tuasethya.
43004020	Kaening kae minpaaw`ae tuh hynh-e mua kya nynh a la beik`ae; te nanning Jew`ae nynh tuh ccungccaw nynh beik lan accannaw hmin tuh Jerusalem kya nynh thua na ci oh,” a ci.
43004021	Jesu nynh, “Nopinung, kamaw hynh yn zyn, nanning nynh hynh-e mua kya mah thua vae leite, Jerusalem kya mah thua vae leite Paaw kha nae beik vae cih oh paw accyh tuh yn thua cciamang.
43004022	Nanning nynh na ny lei oh paw kha na beik oh, kaening tuh kae ny paw kha kae beik, pawccecize khumnaw tuh Jew`ae kyate nynh yn thua.
43004023	Thuasalama ahmepaw a beiktu`ae paw nynh Paaw kha muisaw te thuasah, byaccing te thuasah oun beik cih`ae paw ccyh tuh yn thua cih. Tuh-e ccyh tuh atu yn thua cciamang. Pawccecize Paaw nynh khahtahawpaw ccungccaw`ae kha amaw beiktu`ae lang a ccung.
43004024	Pachia tuh Muisaw nynh thua; te amaw a beik paw ccungccaw`ae nynh muisaw te thuasah, byaccing te thuasah a beik`ae aho hahe,” a ci.
43004025	Nopinung nynh, “Messiah (Kri cikuh paw) yn thua vae cih cipaw ka ny; he yn thua te kaening kha pawpaw balyn pung oun hopah vae cih,” a cipya.
43004026	Jesu nynh, “Na kalan bya a hopaw kae hynh Messiah nynh ka thua,” a cipya.
43004027	Tuh ccyh lya a zuitu`ae oun thua`ae zah nopinung ryte byahoku`ae paw kha mih ngaeangthua. Tuhzemah hung nynh sanmah, “Pawmou na peki?” Tukhyhze, “Pawccemou kha-e nung ryte bya na hoku oh?” cite khia khyh`ae.
43004028	Oute nopinung nynh a dawre kha phe cciataw zah khua lungkhu langkhe cceih zah ccungccaw`ae kha,
43004029	“Ka cyi boi paw balyn marya yn hopah paw Ccungccapaw hynh rang oh lah oun dotua oh, tuh-e paw tuh Kri thua lan khyh tou?” a cipya`ae.
43004030	Oute ccungccaw`ae nynh khua lungkhu te pou`ae zah amaw kalan oun thua`ae.
43004031	Tuh ccyh lyatuin zuitu`ae nynh amaw kha, “Rabbi, ae hin,” cite a soihbia`ae.
43004032	Thuasalama Jesu nynh minmin kha, “Nanning nynh na ny lei oh paw ae lanpaw looh ka hoi,” a cipya`ae.
43004033	Tukeiccu zuitu`ae nynh, “Ccungccaw lukhakheit nynh ae lanpaw phe a ccyngpya vae vosi?” cite lukheit te lukheit a hokuh`ae.
43004034	Jesu nynh minmin kha, “Ka looh tuh kamaw yn sawtupaw rynaw cyipya lanpaw te a ryalaw thangsah lanpaw hynh nynh thua.
43004035	‘Sawpaw sapali a um ung, tuhkoute loohrue ccyh yn thua vae cih,’ na ci khyh oh tou? Dotua oh, nanning kae hopya oh, dothung oh lah loo`ae khu dotua oh, pawccecize kha-e`ae tuh loohrue lan phe azaw vae.
43004036	Te loohruepaw ccungccaw tuh ryalaw mee kha mue zah zungzae hiinnaw a thuasah paw athae apaw kha a ccakhung; ou tuhte, ccaciivua paw ccungccaw te loohruepaw ccungccaw pynkheihlan paryh mih lungtua ccaw.
43004037	Ou tuhte, ‘Lukheitpaw nynh ccaciivua zah mingccangpaw nynh loohrue,’ cite a hokuh paw bya tuh e kyahin akyh.
43004038	Naemaw nynh rya na law leinaw oh kya looh na rue ccaw oh cite nanning kha kae saw oh; ccangpaw ccungccaw`ae nynh ryalah`ae zah nanning tuh minmin mih ryalawnaw lungkhu lang na tee oh,” a cipya`ae.
43004039	Te, “Kae nynh ka cyi boi paw balyn pung yn hopya,” cite ccaekiakhan paw nopinung bya liate kha-e khua kya-e Samaria`ae patae nynh Jesu kha a zyn`ae.
43004040	Tukeiccu Samaria`ae nynh amaw kalan he thua`ae tuh mimaw ryte a umhin ccaw cite amaw kha a ngia`ae; te Jesu tuh tuin kya nin ning a um.
43004041	Te ccungccaw houh alunghua nynh amaw bya keiccuze a zyn`ae.
43004042	Nopinung kha, “Atu kaening kae zyn paw tuh nang nynh na hopaw keiccu thua vae khyh; pawccecize kaemaw ccaccei nynh a hopaw hynh phe kae thae vae zah e paw tuh laephi ccungccaw`ae Khumtu athua paw, Kri ccaccing nynh thua cipaw kae ny,” a cipya`ae.
43004043	Te nin ning acih koute Jesu tuh tuin kyate pou zah Galilee pee lang a cceih.
43004044	Pawccecize, profeh lukheit tuh amaw umnaw ram kya sawtuanaw mue khyh cite Jesu amaw ccaccei nynh ccaekiakhan vae.
43004045	Oute Jesu tuh Galilee lang he a thua tuh Galilee ccungccaw`ae nynh amaw kha lehkhan`ae, pawccecize minmin mah poi kalan cceihbua`ae zah Jerusalem khua poi kya Jesu nynh a cyi paw balyn kha phe a muih bua`ae.
43004046	Tukeiccu Jesu tuh tui kha misutui lang a raenaw hmin Galilee pee Kana khua lang bua a thua. Te Kapernaum khua kya a ccapaw accihpaw bawi lukheit a um.
43004047	Tuh-e paw nynh Judah pee kyate Galilee pee lungkhu lang Jesu yn thua cipaw he a thae tuh, a kalan cceih zah a ccapaw kha dansah khylan cciabung lan thawte a ngia, pawccecize a ccapaw tuh a chih vae cih.
43004048	Oute Jesu nynh, “Muihsanaw`ae te ngaeangnaw`ae hynh nanning nynh na muih khyh oh lanze kharyh na zyn lan khyh oh,” a ci.
43004049	Tuh-e bawi nynh amaw kha, “Bawihaepaw, ka ccaaw a chi maw beih yn cceihbung,” a cipya.
43004050	Jesu nynh, “La cceih ccavae, na ccapaw mang a hiin,” a cipya. Te tuh-e paw nynh Jesu nynh a kalan a hopaw bya kha zyn zah phe a cceih.
43004051	Te aning tuh a cciabung cciamang lyakhe, a see`ae nynh oun cciadue`ae zah, “Na ccapaw mang a hiin,” cite a hopya`ae.
43004052	Oute aning nynh minmin kha a ccapaw ahoyhua ccyh kha a khia`ae. Te minmin nynh, “Inkhawnin suimilan ccangsarinaw ccyh kya a ngelingpaw phe ahoy vae,” a cipya`ae.
43004053	Tukeiccu a paaw nynh, ou tuh-e ccyh ccaccei kya nynh, Jesu nynh amaw kha, “Na ccapaw mang a hiin,” a cipya ccyh athua cipaw a ny; te amaw ccaccei te a innbyn khaleih nynh a zyn`ae.
43004054	Hynh-e tuh Jesu nynh Judah pee kyate Galilee pee lungkhu lang he yn thua te bua a rae paw vaeningnaw muihsanaw nynh thua.
43005001	Hynh-e koute Jew`ae poi ccangkheit a um, te Jesu tuh Jerusalem lang a cceihthung.
43005002	Jerusalem kya Tuu koikua pe Hebru bya te Bethesda acikuh paw kuaa ccangkheit a um, tuh-e kuaa kyatuin saeleih dawkuhpaw ccangpangaw a um.
43005003	Tuh-e saeleihdawkuhpaw`ae kya a mitmohpaw, ccukhoupaw, te a ngesawroupaw, te ccinaw hoi paw ccungccaw pataepi nynh tui yn theku lanpaw kha ngawte a huekuh`ae.
43005004	Pawccecize, vaaw ccungccapaw nynh ccyhkhakheit kya kuaa lungkhu langkhe rungbung zah tui kha a piasah; ou tuhte tui he a pia koute masaty a phungkuh paw ccungccaw tuh pawpaw tahawpaw ccinaw a hoi zemah phe a dan.
43005005	Te sungthung kum tarya cia a ccih paw ccungccapaw lukheit tuin kya a la um.
43005006	Kha-e paw phang a huekupaw kha Jesu nynh he muih zah khaw cia a um vae hynhsan cipaw he a nyh tuh, “Na dan ry tou?” cite a khia.
43005007	Ngeccih paw nynh, “Bawihaepaw, tui kha piasah he athua vae ze kuaa lungkhu lang kae yn phungbua lanpaw hung ccungccaw san ka hoi khyh, thuasalama he ka ccia lya mingccangpaw nynh ka malang phe a phungku,” cite a khung.
43005008	Jesu nynh, “Thokuh, na iphae kha lawkuh lah cceih ccavae,” a cipya.
43005009	Te vaekheihmawte tuh-e paw tuh dansah athua vae, te a iphae kha lawkuh zah a cceih vae. Tuh-e nin tuh Sabbath nin nynh thua.
43005010	Tukeiccu Jew`ae nynh dansah athua paw ccungccapaw kha, “Sabbath nin nynh thua, na iphae puihku lan ccan khyh,” a cipya`ae.
43005011	Thuasalama aning nynh, “Kamaw yn dansah paw ccungccapaw nynh, ‘Na iphae kha lawkuh lah cceih ccavae,’ yn cipya,” cite a khung`ae.
43005012	Oute minmin nynh amaw kha, “ ‘Na iphae kha lawkuh lah cceih ccavae,’ ae cipah paw tuh hungmou?” cite a khia`ae.
43005013	Thuasalama dansah athua paw ccungccapaw nynh hung nynh thua cipaw nyh khyh; pawccecize tuin kya ccungccaw zapi a um`ae lyakhe Jesu tuh zya a pou vae.
43005014	Tuhkoute Jesu nynh kha-e paw kha tempal voidu kya muih zah amaw kha, “Dotua, nang tuh phe na dan vae; houh athah huapaw uccaw na tungvaw a thua khyh nawlan la sei nan vae,” a cipya.
43005015	Tuh-e ccungccapaw tuh pou zah amaw kha a dansah paw tuh Jesu nynh thua cite Jew`ae kha a hopya`ae.
43005016	Te kha-e uccaw`ae kha Sabbath nin kya phe a cyi keiccuze, Jew`ae nynh Jesu kha a tua-a sah`ae, te chia lan a nouku`ae.
43005017	Thuasalama Jesu nynh minmin kha, “Ka Paaw tuh atu cia ryalah, te kae mah rya ka lah,” cite a khung`ae.
43005018	Tukeiccu Jew`ae nynh amaw kha chia lan cite houh a nounuaku`ae, pawkeiccumacize, “Sabbath nin a ro kyalya thua leite Pachia kha mah a Paaw cikuh zah tuhte amaw te amaw kha Pachia ryte a nginsaku,” a ci`ae.
43005019	Oute Jesu nynh minmin kha, “Byaccaccing, byaccaccing, nanning kae hopya oh, Ccapaw nynh amaw te amaw pawsang mah cyih kho khyh, thuasalama Paaw nynh a cyi paw a muih paw rou nynh a cyi kho; pawccecize Paaw nynh a cyi paw miakaw kha Ccapaw nynh mah khahawte a cyibua.
43005020	Pawccecize Paaw nynh Ccapaw kha sungsah zah amaw ccaccei nynh a cyipaw balyn kha Ccapaw marya a muihsah, te nanning nae ngaeangthua nawlan hynh-e`ae laeze ale huapaw ryalaw`ae kha Ccapaw kha a muihsah ung cih.
43005021	Pawccecize Paaw nynh a chih`ae paw kha thosah zah a hiinsah`ae hawte, ou tuhhawte Ccapaw nynh mah a ry paw ccungccaw`ae kha a hiinsah`ae.
43005022	Pawccecize Paaw nynh hung ccungccaw sanmah byapia khyh, thuasalama byapianaw miakaw kha Ccapaw kalan khaleih a ah.
43005023	Ou tuhcihte ccungccaw balyn nynh Paaw kha sawtua`ae hawte Ccapaw mah sawtua ccaw`ae cite. Ccapaw sawtua leipaw ccungccaw tuh Ccapaw a sawtupaw Paaw kha sawtua leipaw nynh thua.
43005024	“Byaccaccing, byaccaccing nanning kae hopya oh, ka bya thae zah kamaw yn sawtupaw a zyn paw ccungccaw tuh zungzae hiinnaw a hoi, te byapia thua vae lan khyh; thuasalama chinaw kyate hiinnaw kalan phe a khung vae.
43005025	Byaccaccing, byaccaccing kae hopya oh, achihpaw ccungccaw`ae nynh Pachia Ccapaw roi oun thae cih`ae zah roi a thae`ae paw nynh oun hiin cih`ae ccyh, tuh-e ccyh tuh atu hynh yn thua cciamang.
43005026	Pawccecize Paaw nynh amaw te amaw kya hiinnaw a hoi hawte, Ccapaw nynh amaw te amaw kya hiinnaw a hoi nawlan kaw a pya.
43005027	Te aning tuh Ccungccaw Ccapaw thua keiccuze byapianaw tungvaw kawhoinaw kha mah amaw kha a pya.
43005028	“E uccaw kya nae ngaeangthua nan sah; pawccecize shaw`ae kya a um`ae paw balyn nynh amaw roi kha oun thae cih`ae zah,
43005029	oun pou cih`ae paw accyh tuh yn thua cih; ahoypaw a cyih`ae paw tuh hiinnaw thothuinaw kalan, te ahoy leipaw a cyih`ae paw tuh seibyapianaw thothuinaw kalan a pou cih`ae.
43005030	Kae tuh kamaw te kamaw liate pawsang ka cyih kho khyh, kae tuh ka thae thyhte nynh bya ka pia; te ka byapianaw tuh ahme, pawccemacize kae tuh kamaw rynaw kha ka ccung khyh, thuasalama kamaw yn sawtupaw Paaw rynaw nynh ka ccung.
43005031	“Kae nynh kamaw konglang kha ccaekia ka khan lanze ka ccaekia tuh kyh khyh.
43005032	Kamaw konglang ccaekiakhantu mingccangpaw a um, te aning nynh kae ka konglang ccaekiakhan paw ccaekia tuh akyh cipaw ka ny.
43005033	“Nanning nynh ccungccaw`ae kha Johan kalan na saw oh, te aning nynh byaccing hanlan ccaekia a khan.
43005034	Thuasalama kae tuh ccungccaw kyate ccaekia ka mue khyh, thuasalama nanning tuh khum na thua ccaw oh cite nynh hynh-e uccaw`ae hynh ka ho.
43005035	Johan tuh aruapaw te a awpaw maeekhua nynh thua: te nanning tuh amaw awnaw kyakhe sosoh hoysah lan na ry oh.
43005036	“Thuasalama kae tuh Johan kya-e laeze ale huapaw ccaekia ka hoi; pawccecize Paaw nynh phe thangsah lan kamaw yn pya paw ryalaw`ae kha kae nynh ka law, kha-e ka ryalaw`ae nynh kae tuh Paaw nynh a saw paw cipaw ccaekia a khan.
43005037	Te kamaw yn sawtupaw Paaw amaw ccaccei nynh mah kamaw konglang ccaekia a khan. Nanning nynh amaw roi kha vaekheit san na thae boi khyh oh, amaw muinsan mah na muih boi khyh oh.
43005038	Te amaw bya nanning kya tyn khyh; pawccecize aning nynh a saw paw kha na zyn khyh oh.
43005039	“Nanning nynh Ccathyaa kha thawte na ccung oh, pawccecize kha-e`ae kya nynh zungzae hiinnaw kae hoi cite na tuaku oh, te Ccathyaa`ae tuh kamaw konglang ccaekiakhan paw nynh thua.
43005040	Te hiinnaw hoi khylan nanning nynh kamaw kalan nae thua ry khyh oh.
43005041	“Kae tuh ccungccaw`ae kyate phu-enaw ka ccou khyh.
43005042	Thuasalama nanning kya Pachia sungsanaw na hoi khyh oh cipaw ka ny.
43005043	Kae tuh ka Paaw min liate kae thua zah nanning nynh leh nae khan khyh oh, mingccangpaw nynh amaw min liate yn thua lanze, kha-e paw kha leh nae khan cih oh.
43005044	Lukheit te lukheit kyate thehoynaw kha na ccou oh zah Pachia kyalya kyate yn thua paw thehoynaw na peki lei oh paw nanning nynh pawtemou na zyn kho cih oh?
43005045	“Paaw malang kae nynh nanning kha sei kae be cih oh cite tuakuh nan oh, nanning kha sei ae be oh paw lukheit a um, tuh-e paw tuh nanning nynh na ngaehoiku oh paw Mawsi kha nynh thua.
43005046	Pawccecize, Mawsi kha na zyn oh lanze, kae hynh phe nae zyn cih oh paw, pawccecize aning tuh kamaw konglang nynh a zei.
43005047	Thuasalama aning nynh a zei paw kha nanning nynh na zyn khyh oh ze, pawtemou ka bya`ae hynh na zyn rou cih oh?” a ci.
43006001	Hynh-e uccaw`ae koute Jesu tuh Tiberias Rili cikuh paw Galilee Rili khuhlangraw a zua.
43006002	Te ccungccaw zapi nynh amaw kha a zui`ae, pawkeiccumacize minmin nynh ngeccih`ae tungvaw Jesu nynh a cyi paw muihsanaw kha a muih`ae keiccu.
43006003	Te Jesu tuh mua vawlan khe kae zah tuin kya a zuitu`ae ryte a dahung`ae.
43006004	Te Jew`ae poi athua paw, Kawtaw Poi tuh anae vae.
43006005	Oute Jesu nynh ngawdo zah ccungccaw zapi a kalan oun thua`ae paw kha he a muih tuh Filip kha, “Hynh-e`ae nynh a ae ccaw`ae teilangmou sanlou ah re cih oh?” a cipya.
43006006	Te hynh-e a hopaw tuh Filip kha syntaw khylan nynh a ho, pawccecize paw nynh ka cyi vae cih cipaw amaw ccaccei nynh phe a ny paw nynh thua.
43006007	Filip nynh amaw kha khung zah, “Hynh-e`ae milu raveih nynh ccapyh cci a mue nawlan`ae denari phuapia zaning mee sanlou tuh minmin hanlan zaw lan khyh,” a ci.
43006008	Amaw zuitu lukheit athua paw, Simon Piter a neitapaw Andru nynh,
43006009	“Barli sanlou phe pangaw te ngasaw taraw zawning a hoi paw imohpaw e kya mang a um; thuasalama hynhzeih ccungccaw laku kya e`ae nynh pawlangmou tang cih?” a cipya.
43006010	Te Jesu nynh, “Ccungccaw`ae kha dahungsah oh,” a ci. Tuin kya lonua patae asae, tukeiccu milu lante thungpangaw loukaw acih paw ccungccaw`ae tuh a dahung`ae.
43006011	Te Jesu nynh sanlou`ae kha laah zah lungtuabya he ho koute a zuitu`ae kalan ne`ae zah zuitu`ae nynh a dahung`ae paw kha a nee`ae. Te tuhhawte ngasaw`ae kha ccungccaw`ae nynh a ry`ae zeih a nee`ae.
43006012	Ccungccaw`ae phe a byn`ae te Jesu nynh a zuitu`ae kha, “Pawsang avae khyh ccaw, alaepaw a eihpaw kha ccakhung oh,” a cipya`ae.
43006013	Tukeiccu zuitu`ae nynh ccungccaw`ae nynh a ae`ae paw kyate alaepaw kha ccakhung`ae zah barli sanlou phe pangaw kya-e a eihpaw, alaepaw tuh adihpaw kee haw laening phe abeih.
43006014	Ou tuhte Jesu nynh a rae paw muihsanaw kha kha-e ccungccaw`ae nynh he muih`ae tuh, “E paw tuh laephipi kalan yn thua cih paw Profeh ccaccing nynh thua,” a ci`ae.
43006015	Ccungccaw`ae nynh oun thua vae cih`ae zah amaw kha siapharan lang tang lan oun nangde cih`ae cipaw Jesu nynh phe a ny keiccuze, Jesu tuh a makhaete mua muakheit kalan bua a cceih.
43006016	Te zete he thua tuh a zuitu`ae tuh rili kalan a cceihbung`ae.
43006017	Te kohlung lungkhu lang tee`ae zah Kapernaum khua lang rili kha a zua`ae. Te phe moh vae zah Jesu tuh minmin kalan thua loh khyh.
43006018	Te myarya arupaw khisang azaw keiccuze, tuileih a tho.
43006019	Tukeiccu minmin nynh me thung, me pali loukaw cia he a zaw`ae te, Jesu nynh rili vawlan yn cceih zah kohlung kalan yn naekupaw kha a muih`ae, te minmin tuh a rih vae`ae.
43006020	Thuasalama Jesu nynh minmin kha, “Kamaw nynh ka thua, rih nan oh,” a cipya`ae.
43006021	Oute minmin nynh amaw kha lungtuate kohlung lungkhu lang a teesah`ae, te kohlung tuh minmin a ccianaw`ae lang varan lang sosoh mawte phe thua kanmaw.
43006022	Tuh-e nin koute rili hawkheit lang raw kya a thadyn paw ccungccaw`ae nynh a zuitu`ae nynh a teenaw`ae paw kohlung ccangkheit laelan ccangpaw kohlung um vae khyh cipaw, te Jesu tuh a zuitu`ae ryte kohlung lungkhu lang teebua khyh, thuasalama a zuitu`ae makhae nynh a cceih`ae cipaw kha he a muih`ae tuh,
43006023	tuhzemah Bawipaw nynh lungtuabya ho koute sanlou a la ae naw`ae te anaekunaw hmin kalan Tiberias khua kyate ccangpaw adihpaw kohlung`ae oun thua`ae.
43006024	Ccungccaw`ae nynh Jesu tuh tuin kya um khyh cipaw, te a zuitu`ae mah um khyh`ae cipaw kha he a muih`ae keiccuze minmin mah kohlung lungkhu lang tee`ae zah Jesu kha ccung khylan Kapernaum khua lang oun thua`ae.
43006025	Te minmin nynh Jesu kha rili hawkheit langraw kya he muih`ae tuh, “Rabbi, e kya hotuhmou na thua?” cite a khia`ae.
43006026	Jesu nynh minmin kha khung`ae zah, “Byaccaccing, byaccaccing nanning kae hopya oh, muihsanaw`ae na muih oh keiccuze nanning nynh kamaw hynh nae ccung khyh oh, thuasalama nanning nynh sanlou`ae na ae oh zah nae vueso keiccu nynh nae ccung oh.
43006027	Arohthyapaw aepaw hanlan ryalah nan oh, thuasalama Ccungccaw Ccapaw nynh nanning ae pya cih oh paw zungzae hiinnaw kalan cia atynpaw aepaw hanlan ryalah oh; pawccecize amaw kha Paaw Pachia nynh tazeih phe khia vae paw nynh thua,” a ci.
43006028	Oute minmin nynh amaw kha, “Pachia nynh a ry paw ryalaw kae law nawlan, pawmou kae cyih cih?” cite a khia`ae.
43006029	Jesu nynh minmin kha, “Pachia nynh yn saw paw amaw kha na zyn oh paw, kha-e kha nynh Pachia nynh a ry paw ryalaw tuh athua,” cite a khung`ae.
43006030	Tukeiccu minmin nynh, “Kaening nynh kae muih zah nang kae zyn nawlan paw muihsanaw mou nae langsapyaku? Paw rya mou na law?
43006031	‘Pachia nynh minmin ae lanpaw sanlou kha vaawran kyate a pya`ae,’ cite azeiku hawte, kaening kae minpaaw`ae nynh manna kha rangkaw kya a ae`ae,” a ci`ae.
43006032	Oute Jesu nynh minmin kha, “Byaccaccing, byaccaccing kae hopya oh, Mawsi nynh kha-e sanlou kha vaawran kyate nanning ae pya khyh oh, thuasalama ka Paaw nynh vaawran kyate accaccingpaw sanlou kha nanning ae pya oh.
43006033	Pawccecize Pachia kya-e sanlou tuh vaawran kyate yn rungbung zah laephi ccungccaw`ae kalan hiinnaw a pyatupaw nynh thua,” a cipya`ae.
43006034	Oute minmin nynh, “Bawipaw, tuh-e sanlou tuh pei oun pya,” a ci`ae.
43006035	Te Jesu nynh minmin kha, “Kae tuh hiinnaw sanlou nynh ka thua. Kamaw kalan yn thua paw ccungccaw tuh a vuelaw boi vae lan khyh, te kamaw yn zyn paw ccungccaw tuh a tuihaw boi vae lan khyh.
43006036	Thuasalama nanning nynh kamaw hynh phang nae muih oh zemah nae zyn khyh oh cite kae hopya vae oh.
43006037	Paaw nynh kamaw yn pya paw ccungccaw`ae balyn nynh kamaw kalan oun thua cih`ae; te kamaw kalan yn thua paw ccungccaw tuh kharyh ka dee boi lan khyh.
43006038	Pawccecize kae tuh kamaw rynaw kha cyi khylan vaawran kyate kae rungbung khyh, thuasalama kamaw yn sawtupaw rynaw cyi khylan nynh kae rungbung.
43006039	Te kamaw yn sawtupaw Paaw a rynaw tuh, kamaw yn pya paw ccungccaw`ae balyn kha lukheit san ka zosah khyh nawlan, thuasalama nyathyakou nin kya minmin kha bua thosathui khylan nynh thua.
43006040	Te kamaw yn sawtupaw a rynaw tuh, Ccapaw kha muih zah amaw kha a zyn paw miakaw nynh zungzae hiinnaw a hoi ccaw`ae cipaw nynh thua; te nyathyakou nin kya kha-e paw kha kae nynh ka thosah cih,” a ci.
43006041	Oute, “Kae tuh vaawran kyate yn rungbung paw sanlou nynh ka thua,” cite a ho keiccuze, Jew`ae nynh amaw kong kha byalung`ae.
43006042	Te minmin nynh, “E paw tuh Josef ccapaw Jesu thua khyh tou? A paaw te a nung tuh ah ny oh paw khaw? Pawtemou, ‘Kae tuh vaawran kyate kae rungbung paw,’ a ciku?” a ci`ae.
43006043	Tukeiccu Jesu nynh khung`ae zah, “Naemaw te naemaw laku ccohkuh nan oh.
43006044	Kamaw yn sawtupaw Paaw nynh a soih khyh lanze hung ccungccaw sanmah kamaw kalan thua kho lan khyh, te yn thua paw ccungccaw kha nyathyakou nin kya ka thosah cih.
43006045	‘Te minmin balyn tuh Pachia nynh a ccangpya`ae paw thua cih`ae,’ cite Profeh`ae ccauh kya azeikuh. Tukeiccu Paaw kya-e thae zah a ccangkuh paw ccungccaw miakaw nynh kamaw kalan oun thua`ae.
43006046	Pachia kyate yn thua paw aning nynh Paaw kha a muih, aning laelan hung ccungccaw nynh san Paaw kha muih khyh.
43006047	Byaccaccing, byaccaccing nanning kae hopya oh, kamaw yn zyn paw ccungccaw tuh zungzae hiinnaw a hoi.
43006048	Kae tuh hiinnaw sanlou nynh ka thua.
43006049	Nae minpaaw`ae nynh rangkaw kya manna kha a ae`ae, thuasalama phe chih`ae.
43006050	E tuh ccungccaw lukhakheit nynh ae sah lah a chi vae khyh ccaw cite vaawran kyate yn rungbung paw sanlou nynh thua.
43006051	Kae tuh vaawran kyate yn rungbung paw ahiinpaw sanlou nynh ka thua, ccungccaw lukhakheit nynh hynh-e sanlou hynh a ae lanze zungzae a hiin vae cih; te kae nynh ka pya lanpaw sanlou tuh ka ngesaw nynh thua; tuh-e tuh laephi ccungccaw`ae hiinnaw hanlan nynh thua,” cite minmin kha a hopya`ae.
43006052	Tukeiccu Jew`ae nynh, “Pawtemou e ccungccapaw nynh amaw ngesaw kha aening ae lan yn pya kho cih?” cite mimaw te mimaw laku thawte a eikuh`ae.
43006053	Oute Jesu nynh minmin kha, “Byaccaccing, byaccaccing nanning kae hopya oh, Ccungccaw Ccapaw a ngesaw kha na ae khyh oh zah a chii kha na nia khyh oh lanze nanning kya hiinnaw na hoi khyh oh.
43006054	Hunghung zemah ka ngesaw kha ae zah ka chii a neih paw tuh zungzae hiinnaw a hoi, te kha-e paw kha nyathyakou nin kya ka thosah cih.
43006055	Pawccecize ka ngesaw tuh aepaw ccaccing thua zah ka chii tuh niapaw ccaccing nynh thua.
43006056	Ka ngesaw kha ae zah ka chii a neih paw ccungccaw tuh kamaw kya um zah kae mah a kya ka um.
43006057	Ahiinpaw Paaw nynh kamaw hynh yn saw zah Paaw liate kae ka hiin hawte, kamaw yn ae paw ccungccaw tuh kamaw liate a hiin cih.
43006058	E tuh vaawran kyate yn rungbung paw sanlou nynh thua, nae minpaaw`ae nynh manna a ae`ae pite a chi`ae hawte thua leite, hynh-e sanlou a ae paw ccungccaw tuh zungzae a hiin vae cih,” a cipya`ae.
43006059	E uccaw`ae kong hynh Jesu nynh Kapernaum khua kya a ccangpya`ae lya sinakok kya nynh a ho.
43006060	Tukeiccu a zuitu`ae patae nynh e kong he a thae`ae tuh, “E bya tuh arupaw byaho nynh thua, hung nynh mou a thaethya kho cih?” a ci`ae.
43006061	A zuitu`ae nynh tuh-e kong a ccohku`ae paw kha Jesu nynh a lung te he a nyh tuh minmin kha, “Hynh-e bya nynh nanning nae lung ae thangsah oh tou?
43006062	Ccungccaw Ccapaw nynh langmaw a umnaw kalan a kaethung paw kha na muih oh lanze pawte thua ngaw?
43006063	Hiinnaw a pyatu tuh Muisaw nynh thua, pynsaw tuh pawsang ccungkia khyh; nanning kalan ka ho paw bya`ae hynh muisaw thua zah hiinnaw mah athua.
43006064	Thuasalama nanning laku a zyn leipaw abang a um,” a cipya`ae. Pawccecize Jesu nynh atakaw lya mawte a zyn lei`ae paw tuh hung`ae nynh thua`ae cipaw te hung nynh amaw kha yn phee cih cipaw kha phe a ny vae.
43006065	Te Jesu nynh, “Tukeiccu ka Paaw nynh kawpya khyh lanze hung ccungccaw sanmah kamaw kalan yn thua kho lan khyh cite nanning kalan phe kae hopya vae oh,” a ci.
43006066	Tuh-e ccyh kyate a zuitu`ae patae tuh nuhlang ki`ae zah amaw ryte cceihkheih vae khyh`ae.
43006067	Oute Jesu nynh zuitu luhaw laening kha, “Nanning so na cceihbua ry oh tou?” a cipya`ae.
43006068	Oute Simon Piter nynh khung zah, “Bawipaw, hung kalan mou kae cceih cih? Nang nynh zungzae hiinnaw bya`ae na hoi.
43006069	Te kaening nynh nang tuh Kri, a hiinpaw Pachia Ccapaw nynh na thua cipaw kae zyn zah kae ny,” a ci.
43006070	Jesu nynh minmin kha khung`ae zah, “Nanning luhaw laening hynh kamaw nynh kae po khyh oh tou? Tuhzemah nanning lakuze lukheit tuh diabolos nynh thua,” a ci.
43006071	A honuapaw tuh Simon ccapaw, Judas Iskaria nynh thua; pawccecize aning tuh luhaw laening kyaze lukheit mang athua pite amaw kha a phee vae cih paw nynh thua.
43007001	Hynh-e uccaw`ae koute Jesu tuh Galilee pee kya khua a ccung; pawccecize Jew`ae nynh amaw kha chia lan cite a ccung`ae keiccu Judah pee kya khuaccung ry khyh.
43007002	Atu Jew`ae Bu Poi tuh anae vae.
43007003	Tukeiccu a neitapaw`ae nynh Jesu kha, “Na zuitu`ae nynh mah na cyi paw ryalaw`ae kha a muih bua ccaw`ae, e kyate toikuh lah Judah pee lungkhu lang cceih ccavae.
43007004	Pawccecize amaw te amaw kha oun nyh`ae sah cite a ccungkuh paw ccungccaw nynh tuh pawsang mah aphirute cyih boi khyh. Nang nynh e uccaw`ae hynh na cyi lan thua ze, laephi ccungccaw`ae kalan namaw te namaw kha langku tua,” a cipya`ae.
43007005	Pawccecize amaw a neitapaw`ae nynh heize amaw kha zyn khyh`ae.
43007006	Oute Jesu nynh minmin kha, “Ka ccyh thua loh khyh, thuasalama nanning ccyh tuh pei paccynku athua.
43007007	Laephi ccungccaw`ae nynh nanning ae hua kho khyh oh, thuasalama kamaw tuh oun hua`ae, pawkeiccumacize mih ryalawnaw`ae tuh aseipaw nynh thua cite kae nynh ccaekia ka khan keiccu.
43007008	Tuh-e poi kalan nanning la cceih oh, kae tuh tuh-e poi kalan ka cceih loh lan khyh, pawccecize ka ccyh phe ccing lan thua loh khyh,” a cipya`ae.
43007009	Hynh-e bya`ae hynh minmin kalan a ho koute Jesu tuh Galilee pee kya a um ung.
43007010	Thuasalama a neitapaw`ae nynh he cceihthung`ae tuh Jesu mah poi kalan a cceihthung bua, thuasalama alangkuh lei lante aphiru lante nynh a ccia.
43007011	Oute Jew`ae nynh poi kya amaw kha ccung`ae zah, “Jesu tuh teisangmou a um?” a ci`ae.
43007012	Te amaw te asekuh lante ccungccaw zapi laku kya byalungnaw patae a um; pawccecize ccungccaw abang nynh, “Aning tuh ccungccahoypaw nynh thua,” a ci`ae. Mingccang`ae nynh, “Ccungccahoypaw thua khyh, thuasalama aning nynh ccungccaw`ae kha a hyngpya`ae,” a ci`ae.
43007013	Tuhzemah Jew`ae rawri`ae keiccuze hung ccungccaw nynh sanmah amaw kong kha alangkuh lante ho khyh`ae.
43007014	Atu tuh-e poi akhankuh loukaw he acihte Jesu nynh tempal voidu lungkhu lang cceih zah a ccangpya`ae.
43007015	Te Jew`ae tuh mih ngaeangthua zah, “E ccungccapaw hynh a ccangkuh lei pite pawtepei ccaw a thya?” a ci`ae.
43007016	Jesu nynh minmin kha khung`ae zah, “Ka ccangpyanaw tuh kamaw kya-e thua khyh, thuasalama kamaw yn sawtupaw kya-e nynh thua.
43007017	Ccungccaw lukheit nynh Pachia rynaw kha a cyi ry lanze, ka ccangpyanaw kong kha a nyh cih, kha-e tuh Pachia kya-e tou? Tukhyhze kamaw kya-e tou ka ho cipaw a nyh cih.
43007018	Amaw te amaw kya-e a ho paw ccungccaw tuh amaw phu-enaw nynh a ccungku; thuasalama a sawtupaw phuenaw a ccung paw ccungccaw tuh ahmepaw thua zah dingleinaw amaw kya um khyh.
43007019	Mawsi nynh nanning kha Kawbya ae pya khyh oh tou? Tuhzemah nanning lakuze hung nynh san Kawbya kha na zui khyh oh rei? Pawccemou kamaw hynh chia lan nanning nynh nae ccung oh?” a ci.
43007020	Ccungccaw`ae nynh khung`ae zah, “Nang tuh raerangsaro bahkuhpaw hynh sang na thua, nang chia khylan hungmou ae ccung?” a ci`ae.
43007021	Jesu nynh khung`ae zah, “Kae nynh ryalaw ccangkheit ka laah zah nanning balyn nae ngaeangthua.
43007022	Mawsi nynh nanning kha vindung awkunaw ae pya oh; kha-e tuh Mawsi kyate yn tho paw thua khyh, thuasalama minpaaw`ae kyate nynh a tho; te nanning nynh Sabbath nin kya ccungccapaw kha vindung na aw oh.
43007023	Mawsi Kawbya tuh ro athua khyh nawlan, ccungccapaw lukheit tuh Sabbath nin kya vindung a awkuh lanze, kae nynh Sabbath nin kya ccungccaw lukheit ka dansah keiccu tou nanning nynh ka tungvaw nae thinria?
43007024	Muihnaw te byapia nan oh, thuasalama adingpaw byapianaw te byapia oh,” a cipya`ae.
43007025	Oute Jerusalem khua e ccungccaw abang nynh, “E paw tuh minmin nynh chia lan cite a ccung`ae paw kha thua khyh tou?
43007026	Te dotua oh, aning tuh rawhoyte byaho, thuasalama minmin nynh paw bya san khung khyh`ae. Uktu`ae nynh, e paw tuh Kri ccaccing nynh thua cipaw hynh nyh ccaccing`ae vema?
43007027	Tuhzemah kaening nynh e paw tuh paw kyate yn thua paw cipaw kae ny; thuasalama Kri tuh he yn thua vae ze, paw kyate nynh yn thua cipaw hung ccungccaw nynh san nyh lan khyh,” a ci`ae.
43007028	Oute Jesu nynh tempal kya a ccangpya`ae lyakhe thawte sia zah, “Nanning nynh kamaw hynh nae ny oh, te paw kyate nynh kae thua cipaw mah nae ny oh; kae tuh kamaw ka rynaw te kae thua khyh, thuasalama kamaw yn sawtupaw tuh ahmepaw nynh thua, amaw kha nanning nynh na nyh khyh oh.
43007029	Thuasalama kae tuh amaw kha ka ny; pawccecize kae tuh amaw kyate nynh kae thua, te aning nynh kamaw hynh yn saw,” a ci.
43007030	Oute minmin nynh Jesu kha kyng lan a ccung vae`ae; thuasalama hung ccungccaw nynh san amaw kha kyng khyh`ae, pawkeiccumacize amaw ccyh zaw loh khyh.
43007031	Te ccungccaw patae nynh amaw kha zyn`ae zah, “Kri he yn thua vae ze, hynh-e ccungccapaw nynh a rae paw hynh-e muihsanaw`ae lae muihsanaw alunghua yn rae cih vema?” a ci`ae.
43007032	Amaw konglang ccungccaw`ae nynh tuhte pei ccohku`ae paw kha Farasi`ae nynh a thae`ae; te Farasi`ae te alepaw ranpibawi`ae nynh amaw kha kyng khylan tempal ngawtu`ae kha a saw`ae.
43007033	Oute Jesu nynh minmin kha, “Kae tuh nanning ryte sosohtari nynh ka um, oute kamaw yn sawtupaw kalan ka cceih cih.
43007034	Nanning nynh kamaw hynh nae ccung cih oh zah nae muih lan khyh oh, te ka umnaw kalan nae thua kho lan khyh oh,” a cipya`ae.
43007035	Oute Jew`ae nynh mimaw te mimaw laku, “Aening nynh ah muih khyh nawlan oh aning tuh teilangmou a cceih vae cih? Greek`ae laku um`ae paw a phiakuh`ae paw Jew`ae kalan aning nynh cceih ngaw zah Greek`ae kha ccangpah ngaw`ae tou?
43007036	‘Nanning nynh kamaw hynh nae ccung cih oh zah nae muih lan khyh oh; te ka umnaw kalan nae thua kho lan khyh oh,’ cite aning nynh a hopaw hynh paw a horynaw mou athua?” cite a hoku`ae.
43007037	Tuh-e poi, alesaepaw nin, nyathyakou nin kya, Jesu nynh thadyn zah, “Ccungccaw lukhakheit nynh a tuihaw lanze kamaw kalan rang sah lah neih sah.
43007038	Kamaw yn zyn paw ccungccaw tuh, Ccathyaa nynh a ho hawte, a lungkhu langte ahiinpaw tuidy alua cih,”cite thawte a sia.
43007039	Thuasalama hynh-e a hopaw tuh amaw zyn`ae paw nynh a mue vae cih`ae paw Muisaw kha nynh a honuathe; pawccecize Thyaa Muisaw kha pya thua loh khyh, pawkeiccumacize Jesu tuh phuesah thua loh khyh.
43007040	Tukeiccu ccungccaw patae nynh hynh-e bya he thae`ae tuh, “E paw tuh profeh ccaccing nynh thua,” a ci`ae.
43007041	Mingccang`ae nynh, “E paw tuh Kri nynh thua,” a ci`ae. Thuasalama abang nynh, “Kri tuh Galilee kyate yn pou ngaw zaw?
43007042	Kri tuh David ciihan kyate, David umnaw khua, Bethlehem kyate nynh yn pou cih cite Ccathyaa nynh ho khyh tou?” a ci`ae.
43007043	Tukeiccu amaw keiccuze ccungccaw`ae laku phu phiakunaw a um.
43007044	Te ccungccaw abang nynh amaw kha kyng lan a ry`ae; thuasalama hung ccungccaw nynh san amaw kha kyng khyh`ae.
43007045	Oute tempal ngawtu`ae tuh alepaw ranpibawi`ae te Farasi`ae kalan oun thua`ae; te minmin nynh, “Pawccemou amaw kha nae cciakhae khyh oh?” cite tempal ngawtu`ae kha a khia`ae.
43007046	Tempal ngawtu`ae nynh, “E paw nynh a ho hawte hung ccungccaw nynh sanmah bya ho boi khyh,” cite a khung`ae.
43007047	Oute Farasi`ae nynh, “Nanning so phe ae hyngpyabua vae oh tou?
43007048	Uktu`ae te Farasi`ae nynh amaw zyn paw lukheit san a um tou?
43007049	Thuasalama Kawbya a nyh lei`ae paw tuh-e ccungccaw zapi tuh thyalaw athua`ae,” cite a khung`ae.
43007050	Farasi`ae kyaze lukheit athua paw, langmaw lya khuazi Jesu kalan a thua paw Nikodemas nynh minmin kha,
43007051	“Ccungccaw nynh a ho paw kha a thaety leite, a cyi paw a nyhty leite, ccungccaw kha aening ah Kawbya nynh byapia tou?” a cipya`ae.
43007052	Minmin nynh, “Nang so Galilee paw tou na thua? Galilee kyate profeh lukheit san pou boi khyh cipaw kha ccung lah dotua,” cite a khung`ae.
43007053	Te ccungccaw miakaw mih inn raveih lang phe cceih`ae.
43008001	Thuasalama Jesu tuh Oliv Mua kalan a cceih.
43008002	Te awkhua takawte tempal voidu kalan bua cceih zah ccungccaw`ae balyn nynh amaw kalan oun thua`ae; te Jesu tuh dahung zah minmin kha a ccangpya`ae.
43008003	Te kawbya ccangpatu`ae te Farasi`ae nynh a vawpaw thua leipaw pise ryte a seipaw nopinung lukheit kha kyng`ae zah amaw kalan oun cciakhae`ae, te minmin nynh kha-e nung kha angaelaku kya he a nung`ae koute,
43008004	Jesu kha, “Ccangpatupaw, hynh-e nopinung hynh a vawpaw thua leipaw pise ryte a sei cciamang lya kyng paw nynh thua.
43008005	Te Kawbya kya khatahawpaw nopi`ae kha lung te deih lan Mawsi nynh kaw oun pya, thuasalama nang pawte na ho cih?” a cipya`ae.
43008006	Hynh-e minmin nynh a ho`ae paw tuh amaw kha seibe khylan a syntawnaw`ae paw nynh thua. Thuasalama Jesu nynh baling zah a kuihdung te laephi kya ccaw a zei. A thae leipaw hawte nynh a um.
43008007	Minmin nynh amaw kha pei he khia`ae tuh, Jesu nynh thokuh zah minmin kha, “Nanning lakuze seinaw a hoi leipaw ccungccaw nynh kha-e nung kha masaty lung te deih sah,” a cipya`ae.
43008008	Te bua baling zah lae vawlan ccaw a zei ki.
43008009	Te kha-e bya a thae`ae paw minmin tuh athya-ahoy nynawpaw thinlung nynh mih seinaw kha nysakuh`ae zah kum tang huapaw kyate tho zah nyathyakou um paw kyacia lukheit koute lukheit phya cceih`ae; te Jesu tuh a makhaete cciataw`ae zah nopinung tuh angaelaku kya phang thadyn.
43008010	Jesu nynh he thokuh tuh nopinung laelan hung sanmah muih vae khyh, te kha-e nung kha, “Nopinung, nang sei ae be`ae paw teisangmou um`ae? Hung nynh san seibya ae pia khyh`ae tou?” a cipya.
43008011	Nopinung nynh, “Hung nynh san yn pia khyh, Bawipaw,” a ci. Te Jesu nynh, “Kae nynh mah nang hynh seibya kae pia khyh; la cceih lah la sei nan vae,” a cipya.
43008012	Oute Jesu nynh, “Kae tuh laephipi awnaw nynh ka thua; kamaw yn zui paw ccungccaw tuh mohnaw kya cceih lan khyh, thuasalama hiinnaw kya-e awnaw kha a hoi cih,” cite bua a hopya`ae.
43008013	Tukeiccu Farasi`ae nynh amaw kha, “Nang tuh namaw konglang namaw nynh ccaekia na khan; na ccaekia tuh kyh khyh,” a cipya`ae.
43008014	Jesu nynh minmin kha khung`ae zah, “Kae nynh kamaw konglang ccaekia ka khan zemah ka ccaekia tuh akyh; pawccecize kae tuh paw kyate nynh kae thua cipaw ka nyh zah teilang nynh ka ccia cipaw ka ny; thuasalama nanning nynh kae paw kyate nynh kae thua cipaw te teilang nynh ka ccia cipaw na nyh khyh oh.
43008015	Nanning tuh ccungccaw lante nynh bya na pia oh; kae tuh hung sanmah bya ka pia khyh.
43008016	Tuhzemah kae tuh bya ka pia ze, ka byapianaw tuh ahme, pawccecize kae tuh ka makhae thua khyh, thuasalama kae tuh kamaw yn sawtupaw ka Paaw ryte nynh kae um.
43008017	Nae Kawbya kya mah ccungccaw luning ccaekia tuh akyh cite azeikuh.
43008018	Kae tuh kamaw konglang ccaekiakhan paw lukheit ka thua, te kamaw yn sawtupaw Paaw nynh kamaw konglang ccaekiakhan,” a ci.
43008019	Oute minmin nynh amaw kha, “Na Paaw tuh teisangmou um?” cite a khia`ae. Jesu nynh, “Nanning nynh kamaw mah nae nyh khyh oh, ka Paaw mah na nyh khyh oh; kamaw hynh phe nae la ny oh thua ze, ka Paaw mah phe na nyh cih oh paw,” a ci.
43008020	Jesu nynh e bya`ae hynh tempal voidu kya a ccangpya`ae lya phua nungnaw kyakhe nynh a ho; te hung ccungccaw nynh san amaw kha kyng khyh`ae, pawccecize amaw ccyh zaw loh khyh.
43008021	Oute Jesu nynh minmin kha, “Kae ka la cceih cih zah nanning nynh kamaw kha nae ccung cih oh, te nae seinaw kya na chih cih oh, ka ccianaw lang nae thua kho lan khyh oh,” bua a cipya`ae.
43008022	Oute Jew`ae nynh, “ ‘Ka ccianaw lang nae thua kho lan khyh oh,’ a cipaw tuh amaw te amaw tou a theihkuh cih?” a ci`ae.
43008023	Te Jesu nynh minmin kha, “Nanning tuh akaw lang-e nynh na thua oh, kae tuh luki lang-e nynh ka thua; nanning tuh hynhe laephipi kya-e nynh na thua oh; kae tuh hynh-e laephipi kya-e ka thua khyh.
43008024	Tukeiccu nanning kha, ‘Nae seinaw kya na chih cih oh,’ cite kae hopya oh; pawccecize kae tuh aning nynh ka thua cipaw na zyn khyh oh ze, nae seinaw kya na chih cih oh,” a cipya`ae.
43008025	Oute minmin nynh amaw kha, “Nang tuh hungmou?” a ci`ae. Te Jesu nynh minmin kha, “Kae tuh atakaw lya mawte nanning kae hopya oh hawte nynh ka thua.
43008026	Nanning konglang ka ho lanpaw te byapia lanpaw patae a um; thuasalama kamaw yn sawtupaw tuh ahme, te amaw kyate ka thae paw uccaw`ae kha nynh laephi ccungccaw`ae kalan ka ho,” a cipya`ae.
43008027	Paaw kong kha nynh Jesu nynh minmin kha a hopya`ae cipaw minmin nynh nyh khyh`ae.
43008028	Oute Jesu nynh minmin kha, “Ccungccaw Ccapaw kha nanning nynh he nae saethung vae oh te, kae tuh aning nynh ka thua cipaw nae nyh cih oh, kamaw kaw te pawsang ka cyih khyh cipaw kha nae nyh cih oh; thuasalama ka Paaw nynh yn ccangpya hawte nynh hynhe` ae hynh ka ho.
43008029	Te kamaw yn sawtupaw tuh kamaw ryte nynh a um, Paaw nynh ka makhaete yn nungsya khyh, pawccecize amaw lungrythua paw uccaw`ae kha nynh kae tuh pei ka cyi he,” a cipya`ae.
43008030	E bya`ae hynh Jesu nynh he a ho tuh ccungccaw patae nynh amaw kha a zyn`ae.
43008031	Oute Jesu nynh amaw zyn`ae paw Jew`ae kha, “Nanning nynh ka bya kya na tyn oh ze, ka zuitu`ae ccaccing na thua cih oh.
43008032	Te nanning nynh byaccing kha nae nyh cih oh zah byaccing nynh nanning kha ae luesah cih oh,” a cipya`ae.
43008033	Minmin nynh amaw kha, “Kaening tuh Abraham ciihan kae thua zah hung ccungccaw kya-e seetangnaw kya san kae um boi khyh; pawcihtemou nang nynh, ‘Nanning tuh luesah na thua cih oh,’ nae cipaw tu?” cite a khung`ae.
43008034	Jesu nynh minmin kha khung`ae zah, “Byaccaccing, byaccaccing kae hopya oh, hunghung zemah seinaw ryalah paw tuh seinaw see nynh athua.
43008035	Te see tuh inn kya zungzae um boi khyh; thuasalama ccapaw tuh zungzae a um.
43008036	Tukeiccu Ccapaw nynh nanning kha ae luesah oh ze, nanning tuh na lue ccaccing cih oh.
43008037	Nanning tuh Abraham ciihan nynh na thua oh cipaw ka ny; thuasalama kamaw chia lan nae ccung oh, pawkeiccumacize ka bya nanning kya umnaw hoi khyh.
43008038	Kae tuh ka Paaw kya ka muih paw uccaw kha nynh ka ho; te nanning tuh nae paaw kya na muih oh paw kha na cyi oh,” a ci.
43008039	Minmin nynh khung`ae zah amaw kha, “Abraham tuh kaening paaw nynh thua,” a cipya`ae. Jesu nynh minmin kha, “Nanning tuh Abraham ccaaw`ae na thua oh ze, Abraham ryalaw`ae khaw na lahbua cih oh.
43008040	Thuasalama Pachia kya-e ka thae paw byaccing kha nanning kalan ae hopah oh paw, Ccungccapaw kamaw hynh chia lan atu nanning nynh nae ccung oh; Abraham tuh hynhte cyih khyh.
43008041	Nanning tuh nae paaw cyisahnaw nynh na cyi oh,” a cipya`ae. Oute minmin nynh amaw kha, “Kaening tuh ohhuakunaw kyate a pui paw kae thua khyh, kaening nynh Paaw lukheit kae hoi, tuh-e tuh Pachia nynh thua,” a cipya`ae.
43008042	Jesu nynh, “Pachia tuh nae Paaw a la thua ze, kamaw hynh nae sungsah cih oh; pawccecize kae tuh Pachia kyate kae pou zah kae thua, kamaw kaw te kae thua khyh, thuasalama Pachia nynh kamaw hynh yn saw.
43008043	Pawccemou nanning nynh ka bya hynh na thaethya khyh oh? Nanning nynh ka bya na thae kho khyh oh keiccu nynh thua.
43008044	Nanning tuh nae paaw diabolos kya-e nynh na thua oh, te nae paaw rynaw kha nanning nynh na cyi ry oh. Aning tuh atakaw lya mawte ccungccaw theihtupaw thua zah byaccing kya tyn khyh. Pawccecize amaw kya byaccing um khyh. Hyngbya he a ho vae ze amawthuanaw kha nynh a ho; pawccecize aning tuh mihyngpaw thua zah hyngbya paaw nynh athua.
43008045	Te byaccing hynh kae hopya keiccu oh, nanning nynh kamaw nae zyn khyh oh.
43008046	Nanning lakuze hung nynh mou kamaw hynh seinaw yn nysakuh? Te kae nynh byaccing ka ho lanze pawccemou nanning nynh kamaw hynh nae zyn khyh oh?
43008047	Pachia kya-e ccungccaw nynh tuh Pachia bya`ae kha a ngae, nanning tuh Pachia kya-e na thua khyh oh keiccu a bya`ae kha na ngae khyh oh,” a cipya`ae.
43008048	Oute Jew`ae nynh amaw kha khung`ae zah, “Nang tuh Samariapaw nynh na thua cipaw te raerangsaro bahkuhpaw nynh na thua cipaw hmerarihlan kae hopah khyh tou?” a ci`ae.
43008049	Jesu nynh khung`ae zah, “Kae tuh raerangsaro bahkuhpaw ka thua khyh, thuasalama ka Paaw hynh saw ka tua, te nanning nynh kamaw hynh saw nae tua khyh oh.
43008050	Kae tuh kamaw phu-enaw ka ccung khyh; phu-enaw ccung zah byapia paw lukheit a um.
43008051	Byaccaccing, byaccaccing kae hopya oh, ccungccaw lukhakheit nynh ka bya hynh a ngae lanze chinaw tung boi vae lan khyh,” a ci.
43008052	Oute Jew`ae nynh amaw kha, “Nang tuh raerangsaro bahkuhpaw cipaw atu kae ny. Abraham tuh a chih, te profeh`ae mah chih`ae, te nang nynh, ‘Ccungccaw lukhakheit nynh ka bya a ngae lanze chinaw tung boi vae lan khyh,’ na ci.
43008053	Nang tuh a chih vae paw kaening paaw Abraham laeze na lesaehua tou? Profeh`ae mah chih`ae; namaw te namaw hynh hunglangmou na riakuh?” a ci`ae.
43008054	Jesu nynh khung`ae zah, “Kamaw te kamaw phu-e ka pyaku ze, ka phu-enaw tuh accakaepaw nynh thua, kamaw phu-e yn pya paw tuh ka Paaw nynh thua; amaw kha nanning nynh, ‘Aning tuh kaening Pachia,’ na ci oh.
43008055	Tuhzemah nanning nynh amaw kha na nyh khyh oh, thuasalama kae tuh amaw kha ka ny; te kae nynh, ‘Amaw kha ka nyh khyh,’ ka ci lanze, kae tuh nanning hawte mihyngpaw nynh ka thua cih, thuasalama kae tuh amaw kha ka nyh zah a hopaw kha ka ngae.
43008056	Nanning nae paaw Abraham nynh kamaw ninsaw kha muih lan myarya a lungtua; te kha-e kha muih zah a lungtua,” a ci.
43008057	Oute Jew`ae nynh amaw kha, “Nang tuh kum sungpangaw na cih loh leite Abraham tuh phe na muih tou?” a ci`ae.
43008058	Jesu nynh, “Byaccaccing, byaccaccing kae hopya oh, Abraham a la um mawze kae tuh ka um,” a cipya`ae.
43008059	Oute minmin nynh amaw kha deih lan lung`ae a khuinnuaku`ae; thuasalama Jesu nynh amaw te amaw rekuh zah minmin ngaelaku te cceih zah tempal voidu kyate po a pou.
43009001	Te Jesu nynh po a cceih tuh a pui takawte a mitmohpaw ccungccapaw lukheit kha a muih.
43009002	Te a zuitu`ae nynh amaw kha, “Rabbi, e paw nynh mitmohte a pui paw hynh, hung nynh sei keiccu mou, amaw tou a sei, tukhyhze a nung te a paaw tou sei`ae?” cite a khia`ae.
43009003	Jesu nynh khung`ae zah, “E ccungccapaw mah sei khyh, a nung te a paaw mah sei khyh`ae, thuasalama Pachia ryalaw`ae amaw kya langsaku ry keiccu nynh thua.
43009004	Ninthu ccyh lya kamaw yn sawtupaw ryalaw`ae kha ka laah cih; hung ccungccaw nynh san ryalaw kho khyh ccyh khuazi yn thua cih.
43009005	Laephipi kya kae ka um lungkhu balyn kae tuh laephipi awnaw nynh ka thua,” a ci.
43009006	Tuh-e he a ho koute Jesu nynh laephi kha a tuinthoi zah tuin kyate ccingccua kha rae zah mitmohpaw mit kha ccingccua a thuhpya.
43009007	Te amaw kha, “La cceih, Siloam kuaa kya la singkuh,” a cipya. (Siloam cipaw asuilan tuh ‘Saw’ cipaw nynh thua). Tukeiccu aning nynh cceih zah a singku, te ngawmuihte a ki.
43009008	Tukeiccu a innpaw`ae te aning tuh mitmohpaw nynh thua cipaw langmaw lya a muih`ae paw ccungccaw`ae nynh, “E paw hynh leih dahung zah a ngiakuh he paw kha thua khyh tou?” a ci`ae.
43009009	Ccungccaw abang nynh, “Kha-e paw nynh thua,” a ci`ae; mingccang`ae nynh, “Kha-e paw nynh alo,” a ci`ae; thuasalama amaw nynh, “Kae tuh aning nynh ka thua,” a ci.
43009010	Tukeiccu minmin nynh amaw kha, “Pawcihtemou na mit a aw?” a ci`ae.
43009011	Aning nynh khung`ae zah, “Jesu acikuh paw ccungccapaw nynh ccingccua rae zah ka mit kya yn thuhpya, te, ‘Siloam kuaa kalan la cceih lah la singkuh,’ yn cipya, te ka cceih zah ka singkuh, te ngaw ka muih,” a ci.
43009012	Oute minmin nynh, “Aning tuh teisangmou a um?” cite a khia`ae. Aning nynh, “Ka nyh khyh,” a ci.
43009013	Minmin nynh langmaw lya a mitmohpaw kha Farasi`ae kalan a cciakhae`ae.
43009014	Te Jesu nynh ccingccua rae zah kha-e paw mit a awsah lyakha Sabbath nin nynh thua.
43009015	Oute Farasi`ae nynh mah kha-e paw kha pawcihtemou ngaw na muih cite bua a khia`ae. Aning nynh minmin kha, “Aning nynh ka mit kya ccingccua yn thuhpah zah ka singbiakuh, te ngaw ka muih,” a cipya`ae.
43009016	Tukeiccu Farasi`ae abang nynh, “Tuh-e ccungccapaw tuh Pachia kyate yn thua paw thua khyh, pawccemacize Sabbath nin sung khyh,” a ci`ae. Mingccang`ae nynh, “Pawcihtemou miseipaw lukheit nynh khatahawpaw muihsanaw a rae kho cih?” a ci`ae. Te minmin laku kya phiakunaw a um.
43009017	Minmin nynh mitmohpaw kha, “Na mit ae awsah keiccu tuh-e paw tuh pawtemou na tua?” cite bua a khia`ae. Mitmohpaw nynh, “Aning tuh Profeh lukheit nynh thua,” a ci.
43009018	Thuasalama ngaw bua a muih paw a nung te a paaw kha a ko makhia`ae tuh kha-e paw tuh a mitmoh zah ngaw bua a muih paw nynh thua cite Jew`ae nynh zyn khyh`ae.
43009019	Te minmin nynh a nung te a paaw kha, “E paw hynh a pui lya mawte a mitmoh na ci oh paw nae ccapaw thua tou? Tuhte lanze atu pawcihtemou ngaw a muih?” cite a khia`ae.
43009020	A nung te a paaw nynh minmin kha khung`ae zah, “E paw tuh kae ccapaw nynh thua cipaw te a pui lya mawte a mitmoh cipaw kae ny.
43009021	Thuasalama pawcihte nynh atu ngaw a muih cipaw kae nyh khyh, hung nynh a mit awsah cipaw mah kae nyh khyh; aning tuh piccangthua vae, amaw kha khia oh, amaw hanlan amaw nynh yn hokuh cih,” a ci`ae.
43009022	A nung te a paaw nynh Jew`ae rawri`ae keiccu nynh e bya`ae hynh a ho`ae; pawccecize Jesu tuh Kri nynh thua cite lukhakheit nynh ccaekiakhan lanze tuh-e paw tuh sinakok kyate dee lan cite Jew`ae nynh nawccawnaw phe a rae vae`ae.
43009023	Tukeiccu nynh a nung te a paaw nynh, “Aning tuh piccangthua vae, amaw kha khia oh,” a ci`ae.
43009024	Tukeiccu mitmohpaw kha minmin nynh bua ko`ae zah, “Pachia hynh phu-enaw pya, kha-e paw tuh miseipaw nynh thua cipaw kaening nynh kae ny,” a ci`ae.
43009025	Aning nynh khung`ae zah, “Aning tuh miseipaw athua te thua khyh ka nyh khyh, ccangkheit ka ny paw tuh, kae tuh ka mit a la moh, atu ngaw ka muih vae,” a ci.
43009026	Oute minmin nynh, “Aning nynh na tungvaw pawmou a cyi? Na mit pawcihtemou ae awsah?” cite bua a khia`ae.
43009027	Aning nynh, “Nanning phe kae hopya vae oh, te na ngae khyh oh, pawccemou bua na thaery oh? Nanning so a zuitu`ae lan na tang ry oh tou?” cite a khung`ae.
43009028	Oute minmin nynh amaw kha sarya`ae zah, “Nang nynh amaw zuitu na thua, thuasalama kaening tuh Mawsi zuitu`ae nynh kae thua.
43009029	Pachia nynh Mawsi kalan byahopya cipaw kae ny, thuasalama e paw tuh paw kyate nynh yn thua cipaw kae nyh khyh,” a ci`ae.
43009030	Tuh-e ccungccapaw nynh khung`ae zah, “Aning nynh ka mit phe yn awsah pite, aning tuh paw kyate nynh yn thua cipaw na ny khyh oh paw tuh ngaeang lan um paw uccaw nynh thua.
43009031	Pachia nynh misei`ae bya tuh thaepah khyh`ae cipaw aening ah nyh oh; thuasalama lukhakheit nynh Pachia kha beik zah a rynaw kha a cyi lanze, kha-e paw kha Pachia nynh a thaepya.
43009032	Mitmohte a pui paw ccungccapaw mit kha ccungccaw lukhakheit nynh phe awsah cipaw laephipi thotakaw te thae boi lan um khyh.
43009033	E ccungccapaw tuh Pachia kyate yn thua paw a la thua khyh lanze, aning nynh pawsang mah cyi kho lan khyh,” a ci.
43009034	Minmin nynh khung`ae zah, “Nang tuh seinaw`ae kya khaleih na pui paw nynh na thua, nang nynh tou kaening nae ccangpah?” a ci`ae. Te minmin nynh amaw kha phe a dee`ae.
43009035	Farasi`ae nynh mitmohpaw kha phe dee`ae cipaw Jesu nynh a thae; te Jesu nynh mitmohpaw kha he a muih tuh, “Pachia Ccapaw kha na zyn tou?” cite a khia.
43009036	Aning nynh, “Bawipaw, kae nynh amaw kha ka zyn lanpaw aning tuh hungmou?” cite a khung.
43009037	Te Jesu nynh, “Nang nynh amaw kha phe na muih vae, te nang ryte atu bya hopaw hynh aning nynh thua,” a cipya.
43009038	Te aning nynh, “Bawipaw, ka zyn!” ci zah amaw kha a beik.
43009039	Te Jesu nynh, “Ngawmuih lei`ae paw kha ngawmuihsah khylan, te ngawmuih`ae paw kha mitmohsah khylan, kae tuh byapia khylan nynh hynh-e laephipi kalan kae thua,” a ci.
43009040	Te Jesu ryte a um`ae paw Farasi`ae abang nynh hynh-e bya`ae hynh thae`ae zah amaw kha, “Kaening so kae mitmoh tou?” cite a khia`ae.
43009041	Jesu nynh, “Nanning tuh nae mit a la moh lanze seinaw na hoi cih lei oh paw, thuasalama atu nanning nynh, ‘Ngaw kae muih,’ na ci oh; keiccuze nae seinaw tuh phang a um.
43010001	“Byaccaccing, byaccaccing kae hopya oh, tuu khiaa lungkhu lang sakoih kyate tee leite, ccangpaw kyate a kae paw ccungccaw tuh miruh te damiah nynh thua.
43010002	Thuasalama sakoih kyate a tee paw tuh tuu`ae a ringtu nynh thua.
43010003	Kha-e paw kha sakoih ngawtupaw nynh sakoih a hungpya, te tuu`ae nynh a roi a syntaw`ae, te a tuu`ae kha mih min te ko`ae zah a poukhae`ae.
43010004	Te a tuu`ae kha he a poukhae vae ze, mih malang khe cciapah`ae zah tuu`ae nynh amaw kha a zui`ae, pawccecize minmin nynh a roi kha a syntaw`ae.
43010005	Te mikhiapaw kha minmin nynh zui lan khyh`ae, thuasalama kha-e paw kha a ccuetaw cih`ae, pawccecize minmin nynh mikhiapaw roi kha nyh khyh`ae,” a ci.
43010006	E tousenaw hynh Jesu nynh minmin kha a hopya`ae, thuasalama aning nynh a hopya`ae paw kha paw kong nynh athua cipaw minmin nynh thaethya khyh`ae.
43010007	Oute Jesu nynh minmin kha bua hopah`ae zah, “Byaccaccing, byaccaccing kae hopya oh, kae tuh tuu`ae teenaw sakoih nynh ka thua.
43010008	Kamaw malang oun thuaty`ae paw balyn tuh miruh`ae te damiah`ae nynh thua`ae, thuasalama tuu`ae nynh minmin roi kha ngaepah khyh`ae.
43010009	Kae tuh sakoih nynh ka thua, ccungccaw lukhakheit nynh kamaw kyate a tee lanze, aning tuh khum athua cih. Te aning tuh a tee, a pou cih zah rangpaw a muihkuh cih.
43010010	Miruh tuh ru khylan, chia khylan te syro khylan rou nynh yn thua; kae tuh tuu`ae nynh hiinnaw a hoi ccaw`ae cite, te kha-e kha phe beih lang a hoi ccaw`ae cite nynh kae thua.
43010011	“Kae tuh ahoypaw tuuringtu nynh ka thua; ahoypaw tuuringtu nynh tuh a hiinnaw kha tuu`ae hanlan a pyaku.
43010012	Thuasalama tuuringtu athua leipaw, tuu`ae a hoitu athua leipaw, hohpaw ccungccaw nynh tuh suizaw yn thua paw he a muih vae ze, tuu`ae kha cciataw zah phe a ccuetaw, te suizaw nynh tuu`ae kha kyng`ae zah pung phiasaku`ae.
43010013	Hohpaw ccungccaw nynh tuh a ccuetaw he, pawccemacize aning tuh hohpaw athua keiccu tuu`ae hanlan tua khyh.
43010014	“Kae tuh ahoypaw tuuringtu nynh ka thua, te ka tuu`ae kha ka nyh zah ka tuu`ae nynh mah kamaw kha oun ny`ae.
43010015	Kamaw kha ka Paaw nynh yn ny hawte, kae nynh mah ka Paaw kha ka ny, te ka hiinnaw kha tuu`ae hanlan ka pyaku.
43010016	Te hynh-e tuu khiaa kya a umbua leipaw ccangpaw tuu`ae kha ka hoi, minmin kha mah ka cciakhae hahe cih`ae zah minmin nynh ka roi a ngae cih`ae; te tuuringtu lukheit zakaw tuuphu phukheit lang oun tang cih`ae.
43010017	Kae nynh ka hiinnaw kha ka pyakuh zah ka hiinnaw kha bua ka lawkuh cih keiccuze ka Paaw nynh kamaw kha yn sungsah.
43010018	Hung ccungccaw nynh san kha-e hiinnaw kha ka kyate yn lawpah khyh, thuasalama kamaw lungryte nynh kha-e kha ka pyaku. Ka hiinnaw kha pyaku lan kawhoinaw te kha-e kha bua lawku lan kawhoinaw ka hoi. Hynh-e kawpyapaw hynh ka Paaw kyate nynh ka mue,” a ci.
43010019	Hynh-e bya`ae keiccuze Jew`ae laku phiakunaw bua a um.
43010020	Te minmin lakuze ccungccaw patae nynh, “Aning tuh raerangsaro bahkuh zah angaee, pawccemou amaw bya kha na ngae oh?” a ci`ae.
43010021	Abang nynh, “E bya`ae tuh raerangsaro bahkuhpaw bya`ae thua khyh, raerangsaro nynh mitmohpaw mit kha a awsah kho cih tou?” a ci`ae.
43010022	Te khoccihsaw lyakhe Jerusalem kya Tempal Ahnaw Poi um zah,
43010023	Jesu tuh tempal voidu lungkhu Solomon saeleih dawkuhpaw kya a cceih.
43010024	Oute Jew`ae nynh amaw kha phang koihlu`ae zah, “Hohse cia mou nang nynh kaening hynh lunghiinnaw nae hoisah ung cih? Nang tuh Kri na thua lanze ccaerarihlan oun hopah,” a ci`ae.
43010025	Jesu nynh minmin kha khung`ae zah, “Nanning phe kae hopya vae oh, te na zyn khyh oh; ka Paaw min te ka cyipaw ryalaw`ae nynh kamaw kong ccaekiakhan`ae.
43010026	Thuasalama nanning tuh ka tuuphu lungkhu e na thua khyh oh keiccu nae kalan ka ho vae hawte nanning nynh nae zyn khyh oh.
43010027	Ka tuu`ae nynh ka roi kha ngae`ae zah minmin kha ka ny`ae, te minmin nynh kamaw kha oun zui`ae.
43010028	Te minmin kha zungzae hiinnaw ka pya`ae, te minmin tuh kharyh roh boi vae lan khyh`ae, hung nynh sanmah minmin kha ka kuih kyate yn lua kho vae lan khyh.
43010029	Minmin kha kamaw kalan yn pyatupaw ka Paaw tuh hunghung balyn laeze a lesaehua, te hung nynh sanmah minmin kha ka Paaw kuih kyate lua kho lan khyh.
43010030	Kae te ka Paaw tuh ccangkheit nynh kae thua,” a ci.
43010031	Oute Jew`ae nynh amaw kha deih lan cite lung bua a khuinnuaku`ae.
43010032	Jesu nynh khung`ae zah, “Ka Paaw kya-e ahoypaw ryalaw patae kha nanning phe kae langsapyaku vae oh, khae` ae kyaze pawtecihpaw ryalaw keiccu mou nanning nynh lung te deihbia lan nae ci oh?” a ci.
43010033	Jew`ae nynh amaw kha khung`ae zah, “Ahoypaw ryalaw keiccu nang kha kae deih lan khyh, thuasalama Pachia thethyasabya na ho keiccu, te nang tuh ccungccaw mang na thua pite namaw te namaw Pachia lang na tangsaku keiccu nynh kae deih cih,” a ci`ae.
43010034	Jesu nynh minmin kha khung`ae zah, “Nae Kawbya kya, ‘Nanning tuh pachia`ae nynh na thua oh, ka ci,’ cite zeikuh khyh tou?
43010035	Pachia bya mih kalan a thua paw minmin kha aning nynh pachia`ae a ci lanze, (te Ccathyaa tuh roh kho lan khyh).
43010036	Paaw nynh phe a thyaasah vae paw te laephipi kalan a saw vae paw amaw kha, ‘Kae tuh Pachia Ccapaw nynh ka thua,’ ka ci keiccuze, nanning nynh, ‘Nang tuh Pachia thethyasabya na ho,’ nae ci oh tou?
43010037	Ka Paaw ryalaw`ae kha ka law khyh lanze, kamaw hynh oun zyn nan oh.
43010038	Thuasalama ka law lanze, kamaw hynh nae zyn khyh oh zemah ryalaw`ae kha zyn oh, ou tuhte Paaw tuh kamaw kya um zah kae tuh amaw kya ka um paw kha nae nyh cih oh zah nae zyn oh ccaw,” a ci.
43010039	Tukeiccu minmin nynh amaw kha kyng lan bua a ccung`ae, thuasalama mih kuih kyate phe a lue.
43010040	Te Jesu tuh Jordan vaw khuraw langkhe bua cceih zah Johan nynh masaty baptisma insahnaw kyakhe a um.
43010041	Te ccungccaw patae amaw kalan oun thua`ae zah, “Johan nynh muihsanaw kharyh langsakuh khyh; thuasalama hynh-e Ccungccapaw konglang Johan nynh a hopaw balyn tuh marya ahme,” a ci`ae.
43010042	Te tuin kyakhe ccungccaw patae nynh amaw kha a zyn`ae.
43011001	Meri te a unung Martha`ae khua, Bethani khua paw Lazaruh cikuh paw lukheitpaw tuh a la ccih.
43011002	Accihpaw Lazaruh a ccianung tuh Bawipaw kha mynkhuhpaw sathothuhpah zah a ccu kha a sang te a fupah paw Meri nynh thua.
43011003	Tukeiccu a ccianung`ae nynh Bawipaw kalan ccungccaw saw`ae zah, “Bawipaw, dotua, na sungsahpaw ccungccapaw tuh accih,” cite a hosapya`ae.
43011004	Jesu nynh tuh-e bya he a thae tuh, “Hynh-e ccinaw tuh chinaw phah lanpaw thua khyh; thuasalama Pachia phu-enaw hanlan, ou tuhte Pachia Ccapaw phu-e ccou nawlan nynh thua,” a ci.
43011005	Jesu nynh Martha, a neitanung, te Lazaruh kha a sungsah`ae.
43011006	Tukeiccu Jesu nynh Lazaruh accih cipaw he a thae te, tuin a umnaw kya maw khe nin ning bua a um ung.
43011007	Ou tuhkoute Jesu nynh a zuitu`ae kha, “Judah ram lang bua cceih ccavae oh sih,” a cipya`ae.
43011008	Zuitu`ae nynh, “Rabbi, Jew`ae nynh atumaw khaw nang kha lung te deih lan ae ccung`ae, te tuhlang tuh ccia lan bua na cih tou?” a cipya`ae.
43011009	Jesu nynh, “Khuadae kya suimilan haw laening um khyh tou? Ccungccaw lukhakheit nynh khuadae kya a ccia ze thykuh khyh, pawkeiccumacize hynh-e laephipi kya-e awnaw liate ngaw a muihkuh.
43011010	Thuasalama ccungccaw lukhakheit nynh khuazi kya a ccia ze a thykuh, pawkeiccumacize amaw kya awnaw um khyh,” cite a khung`ae.
43011011	Hynh-e`ae kong hynh Jesu nynh a ho, te he a ho koute, “Ah banpaw Lazaruh tuh a ih, tuhzemah amaw kha tho khylan kae ka cceih cih,” a cipya`ae.
43011012	Oute a zuitu`ae nynh, “Bawipaw, aning tuh a i lanze, phe yn hoy cih,” a ci`ae.
43011013	Tuhzemah Jesu nynh tuh Lazaruh a chinaw kong kha nynh a ho, thuasalama minmin nynh tuh a i ccaccing paw nynh a ho cite a tua`ae.
43011014	Oute Jesu nynh, “Lazaruh tuh a chih vae,” cite ccaerarihlan a hopya`ae.
43011015	“Te nanning nynh na zyn nawlan oh, tuin kya kae ka la um khyh paw tuh nae hanlan ka lungtua, atu amaw kalan aening cceih oh sih,” a ci.
43011016	Oute Didymas acikuh paw Thomas nynh, “Bawipaw ryte ah chibua ccaw oh, aening mah cceihbua oh sih,” cite zuitu a ruiban`ae kha a hopya`ae.
43011017	Oute Jesu he yn thua tuh, Lazaruh kha shaw lungkhu a ccynaw`ae te nin pali phe acih vae cipaw a ny.
43011018	Atu Bethani khua tuh Jerusalem te anaekuh, me ning loukaw nynh asaw.
43011019	Te Martha te Meri tuh mih raepaw a chi keiccu minmin kha umkhae khylan Jew`ae patae oun thua`ae.
43011020	Oute Martha nynh Jesu yn thua cipaw he a thae tuh, cceih zah Jesu kha a duehaw; thuasalama Meri tuh innvaw nynh phang a dahung.
43011021	Oute Martha nynh, “Bawipaw, e kya nang na um lanze, ka rae paw a chih cih leipaw.
43011022	Thuasalama atumaw Pachia kalan nang nynh na ngia paw miakaw tuh Pachia nynh ae pya cih cipaw ka ny,” cite Jesu kha a hopya.
43011023	Jesu nynh, “Na rae paw bua yn tho cih,” a cipya.
43011024	Martha nynh, “Nyathyakou nin kya, thothuinaw kya aning tuh bua yn tho cih cipaw tuh ka ny,” cite a khung.
43011025	Jesu nynh, “Kae tuh thothuinaw te hiinnaw nynh ka thua; kamaw yn zyn paw ccungccaw tuh a chi zemah bua a hiin cih.
43011026	Te kamaw yn zyn zah a hiinpaw ccungccaw miakaw tuh chih boi vae lan khyh. Hynh-e bya hynh na zyn tou?” cite a khia.
43011027	Martha nynh, “Ou, Bawipaw, nang tuh laephipi kalan yn thua paw, Pachia Ccapaw, Kri nynh na thua cipaw ka zyn,” cite a khung.
43011028	Te tuhcihte he a ho koute, Martha nynh cceih zah a neitanung Meri kha aphiru lante zya ko zah, “Ccangpatupaw yn thua vae, te nang kha ae ko,” a cipya.
43011029	Tuh-e bya kha Meri nynh he a thae tuh, arangte thokuh zah Jesu kalan a cceih.
43011030	Jesu tuh tuh-e ccyh lya khualae lungkhu lang yn thua loh khyh, thuasalama Martha te a tungkunaw`ae kya nynh a um ung.
43011031	Innvaw kya Meri a umkhae`ae paw Jew`ae nynh, Meri nynh arangte thokuh zah a ccia paw kha he muih`ae tuh, “Shawku lang raw khylan nynh a ccia,” cih`ae zah amaw kha a zui`ae.
43011032	Oute Meri nynh Jesu a umnaw kyakhe thua zah amaw kha he a muih tuh, a ccu leihpaw khe bakhung zah, “Bawipaw, e kya nang na um ze, ka raepaw a chih cih leipaw,” cite a hopya.
43011033	Meri te amaw ryte oun thua`ae paw Jew`ae nynh a raw`ae paw kha Jesu nynh he a muih tuh myarya a thinlungccih zah a lungvawsaw.
43011034	Te, “Teisangmou Lazaruh kha na ccy oh?” a ci. Minmin nynh, “Bawipaw, rang lah yn dotua,” a ci`ae.
43011035	Jesu a rah.
43011036	Oute Jew`ae nynh, “Dotua oh, Lazaruh kha pawcih babang mou a sungsah!” a ci`ae.
43011037	Te abang nynh, “Mitmohpaw a mit a awsah paw e Ccungccapaw nynh Lazaruh kha chi leite umsah kho khyh tou?” a ci`ae.
43011038	Tuhkoute Jesu tuh a thinlungccih ki zah shaw kalan a thua. Tuh-e shaw tuh lungkarung thua zah lung te phang a fu`ae.
43011039	Jesu nynh, “Lung kha nue oh,” a ci. Te achihpaw a ccianung Martha nynh amaw kha, “Bawipaw, atu tuh phe thuh vae cih, pawccecize a chinaw te nin pali acih vae,” cite a hopya.
43011040	Jesu nynh Martha kha, “Na zyn lanze Pachia phu-enaw na muih cih cite nang kha kae hopah khyh tou?” a cipya.
43011041	Oute minmin nynh achihpaw a ccynaw`ae kyate lung kha a nue`ae. Te Jesu nynh dothung zah, “Apang, ka bya nae thaepya vae keiccu na tungvaw ka lungtua.
43011042	Te ka bya hynh nang nynh pei leih nae thaepya cipaw ka ny; thuasalama ka pe thadyn paw ccungccaw`ae nynh kamaw tuh nang nynh na saw paw cipaw kha a zyn ccaw`ae cite, minmin khylan nynh hynhte ka ho,” a ci.
43011043	Te hynhcihte Jesu nynh he a ho koute, “Lazaruh, yn pou!” cite thawte a sia.
43011044	Te achihpaw ccungccapaw tuh yn pou zah a kuih te a ccu kha shaw uccaw te phang vekuh. A mae mah pavua te phang khiidekuh. Te Jesu nynh, “Amaw kha phoupah oh lah cceih sah,” a ci.
43011045	Oute Meri kalan oun thua`ae paw Jew`ae patae nynh Jesu nynh a cyi paw uccaw kha muih`ae zah amaw kha a zyn`ae.
43011046	Thuasalama ccungccaw abang tuh Farasi`ae kalan cceih`ae zah Jesu nynh a cyi paw uccaw kong kha a hopya`ae.
43011047	Oute alepaw ranpibawi`ae te Farasi`ae nynh Sanhedrin kungsi meting ko`ae zah, “Aening nynh pawte cyi lan? Pawccecize e paw nynh muihsanaw`ae patae a langsaku vae.
43011048	Amaw kha hynhcihte aening nynh ah sawphah oh lanze, ccungccaw balyn nynh amaw kha oun zyn cih`ae, te Rom`ae nynh oun thua cih`ae zah ah umnaw oh te ah minphuin hynh phe oun lawpah cih`ae,” a ci`ae.
43011049	Te minmin lakuze tuh-e kum kya ranpibawi lupi lukheit athua paw Kaiafas nynh, “Nanning pawsang kharyh na nyh khyh oh.
43011050	Minphuin khaleih aro khyh nawlan, ccungccaw lukheit nynh ccungccaw`ae hanlan a chi lanpaw tuh aening hanlan ahoyhua cipaw mah na tuase khyh oh,” a cipya`ae.
43011051	Te hynh-e bya hynh amaw kaw te ho khyh, thuasalama tuh-e kum kya ranpibawi athua thyhhawte, Jesu tuh kha-e minphuin hanlan yn chih vae cih cipaw te,
43011052	kha-e minphuin hanlan kyalya thua leite, phe a phiakuh`ae paw Pachia ccaaw`ae kha pynkheihlan suelua khylan, yn chih cih cipaw profehbya a ho paw nynh thua.
43011053	Oute kha-e nin kyate vae tuh amaw kha chia lan minmin tuh khuakhankuh vae`ae.
43011054	Tukeiccu Jesu tuh Jew`ae laku phe alangkuh lante cceih vae khyh, thuasalama tuin kyate rangkaw te anaekunaw Efrim cikuh paw khua lungkhu lang cceih zah tuin kya a zuitu`ae ryte a um`ae.
43011055	Te Jew`ae Kawtaw Poi tuh nae vae zah ccungccaw patae nynh Kawtaw Poi maw mimaw te mimaw ccikanku khylan khua taraw kyate Jerusalem lang oun cceihthung`ae.
43011056	Oute minmin nynh Jesu kha a ccung`ae; te tempal kin thadyn`ae zah, “Pawcihte na tua oh? Aning tuh poi kalan yn thuabua lan khyh tou?” cite mimaw te mimaw a hokuh`ae.
43011057	Te alepaw ranpibawi`ae te Farasi`ae nynh, “Ccungccaw lukhakheit nynh Jesu kha teikya nynh um cipaw a ny lanze amaw kha kyng khylan, minmin kalan a thaesah cih,” cite kaw phe a pya vae`ae.
43012001	Oute Kawtaw Poi azaw maw nin taruh ary kya, phe chih zah a chih`ae paw kyate a thosah paw Lazaruh umnaw Bethani khua khe Jesu yn thua.
43012002	Tuin kya minmin nynh amaw kha zerya paccynpah`ae zah Martha tuh a thohae; thuasalama Lazaruh tuh Jesu ryte ccaboi kya a dahung`ae paw kya a umbua.
43012003	Oute Meri nynh myarya aphutepaw, accipaw spaiknard satho pound kheit kha lawkuh zah Jesu ccu kha thuh zah a ccu kha a sang te a fupya; te inn tuh satho myn te phe abeih.
43012004	Oute a zuitu`ae lukheit athua paw, Jesu kha a phee vae cih paw, Simon ccapaw Judas Iskaria nynh,
43012005	“Pawccemou hynh-e spaiknard satho hynh denari phua zathung lang a zua khyh, te ryachi`ae kha a pya khyh?” a ci.
43012006	Hynhte a hopaw tuh ryachi`ae hanlan a tua keiccu thua khyh, thuasalama aning tuh miruhpaw athua keiccu phua bawng kha ccy zah kha-e lungkhu lang a sang`ae paw kha leih a lawku keiccu nynh thua.
43012007	Oute Jesu nynh, “E nung hynh khamawte um sah; ka rhua ccy nin hanlan hynh-e hynh a cyi paw nynh thua.
43012008	Pawccecize ryachi`ae tuh nanning kya pei a um he`ae, thuasalama kae tuh nanning kya pei ka um lan khyh,” a ci.
43012009	Oute Jew ccungccaw`ae patae nynh Jesu tuh tuin kya a um cipaw a ny`ae, te minmin nynh Jesu a um keiccu kyalya thua leite a chih`ae paw kyate a thosah paw Lazaruh kha mah muih khylan cite oun thua`ae.
43012010	Thuasalama alepaw ranpibawi`ae nynh Lazaruh kha mah chia lan cite khuakhanku`ae.
43012011	Pawkeiccumacize amaw keiccuze Jew`ae patae nynh pou`ae zah Jesu kha a zyn`ae.
43012012	Tuh-e nin koute poi kalan oun thua`ae paw ccungccaw patae nynh Jesu Jerusalem lang yn thua cipaw he a thae`ae tuh,
43012013	saruitah ku ange`ae kha ccyngkute Jesu kha duehaw lan cceih`ae zah, “Hosanna! BAWIPAW min te yn thua paw Israel Siapharan tuh hythuaccou sah!” cite a sia`ae.
43012014	Te Jesu nynh anopaw lann kha he a muih tuh a tungvaw a cciku; tuh-e tuh;
43012015	“Zion ccanung rih nan; dotua, na Siapharan tuh anopaw lann tungvaw ccikute yn thua cciamang,” cite azeiku hawkhate nynh thua.
43012016	Hynh-e uccaw`ae kong hynh a zuitu`ae nynh atakaw lya tuh thaethya khyh`ae, thuasalama Jesu phu-esah he athua vae te, hynh-e uccaw`ae tuh amaw konglang azeikuh paw cipaw te hynh-e uccaw`ae tuh ccungccaw`ae nynh amaw kalan nynh a cyi`ae cipaw kha minmin nynh a liathui vae`ae.
43012017	Tukeiccu Jesu nynh shaw lungkhu kya-e Lazaruh kha ko zah a chih`ae paw kyate a thosah lyaze amaw ryte a um`ae paw ccungccaw`ae nynh amaw kong kha ccaekiakhan`ae.
43012018	Kha-e muihsanaw kha aning nynh phe a langsaku cipaw a thae`ae keiccu ccungccaw`ae nynh amaw kha a cciadue`ae.
43012019	Tukeiccu Farasi`ae nynh mimaw te mimaw laku, “Nanning nynh na tae vae lan khyh oh cipaw hynh nykuh oh, dotua oh, laephipi tuh amaw nuhlang nynh a zuiku vae!” cite a hoku`ae.
43012020	Te Pachia beik khylan cite poi kalan oun thua`ae paw laku Greek`ae abang a umbua`ae.
43012021	Tukeiccu kha-e`ae nynh Galilee pee, Bethsaida khua paw Filip kalan oun thua`ae zah, “Bawihaepaw, kaening nynh Jesu kha kae muih ry,” cite a ngia`ae.
43012022	Filip nynh cceih zah Andru kha a hopya; te Andru te Filip nynh Jesu kha bua a hopya`ae.
43012023	Te Jesu nynh minmin kha khung`ae zah, “Ccungccaw Ccapaw kha phu-esah nawlan accyh athua vae.
43012024	Byaccaccing, byaccaccing kae hopya oh, chanvui ccacii nynh laephi lungkhu lang ccah khyh zah a chi khyh lanze amawte nynh phang a um; thuasalama a chi lanze athae patae a poukhae.
43012025	Amaw hiinnaw kha a sungsahpaw ccungccaw tuh kha-e kha a shung cih; te hynh-e laephipi kya amaw hiinnaw kha a hua paw ccungccaw tuh kha-e kha zungzae hiinnaw hanlan a ccykuh cih.
43012026	Ccungccaw lukhakheit nynh kamaw kha rya yn lawpya ze, kamaw hynh yn zui sah; te kamaw ka umnaw kya, rya yn lawpatu mah a umbua cih; lukhakheit nynh kamaw kha rya yn lawpya ze, kha-e paw kha ka Paaw nynh sawtuanaw a pya cih.
43012027	“Atu ka hiinnaw-muisaw a lungriathae, te pawcihte ka ho cih? ‘Apang, hynh-e ccyh kyate yn khum,’ thuasalama e konglang nynh e ccyh kalan ka thua.
43012028	Apang, na min hynh phu-esah,” a ci. Oute tuin kya vaawran kyate roi yn ccae zah, “Phe phu ka esah vae, te bua phu ka esah ung cih,” a ci.
43012029	Tukeiccu tuin kya a thadyn`ae paw ccungccaw zapi nynh kha-e roi kha thae`ae zah, “Kholung thyh,” cite a ho`ae; abang nynh, “Vaaw ccungccapaw nynh amaw kalan byaho,” a ci`ae.
43012030	Jesu nynh khung`ae zah, “Kamaw hanlan hynh-e roi tuh yn thua khyh, thuasalama nanning hanlan nynh yn thua.
43012031	Atu hynh-e laephipi tuh byapia athua, atu hynh-e laephipi uktu tuh ccaring dee athua cih.
43012032	Te kae tuh laephi kyate saethung ka thua vae ze, ccungccaw`ae balyn kha kamaw kalan ka dungbua cih`ae,” a ci.
43012033	Hynh-e bya a hopaw tuh pawtahawpaw chinaw te nynh ka chih vae cih cipaw kha a langsapya`ae paw nynh thua.
43012034	Ccungccaw`ae nynh amaw kha khung`ae zah, “Kri tuh zungzae atyn cih cite Kawbya kyate kaening nynh kae thae, te pawcihtemou nang nynh, ‘Ccungccaw Ccapaw tuh saethung yn thua cih,’ na cipaw tu? Tuh-e Ccungccaw Ccapaw tuh hungmou?” a ci`ae.
43012035	Oute Jesu nynh, “Sosohtari kya awnaw tuh nanning kya a um, awnaw na hoi lya oh hin cceih oh, tukhyhze mohnaw nynh ae kyng sei cih oh, pawccecize mohnaw kya a cceih paw ccungccaw tuh teilang nynh ka ccia cipaw nykuh khyh.
43012036	Awnaw na hoi lya oh hin awnaw ccaaw`ae na thua oh ccaw, awnaw kha zyn oh,” a cipya`ae. Jesu nynh hynh-e`ae a ho koute minmin kyate pou zah zya a rekuh.
43012037	Jesu nynh muihsanaw`ae patae kha minmin malang a langsaku zemah minmin nynh amaw kha zyn khyh`ae.
43012038	Profeh Isaiah nynh, “Bawipaw, kaening nynh kae hopaw bya kha hung nynh mou a zyn? BAWIPAW kuihthaw tuh hung kalan mou langsapyakute a um?” cite a hopaw bya accing nawlan nynh thua.
43012039	Tukeiccu minmin nynh zyn kho khyh`ae; pawkeiccumacize Isaiah nynh bua a hopaw tuh;
43012040	“Minmin nynh mih mit te a muih khyh nawlan`ae, mih thinlung te a thaethya khyh nawlan`ae, mih mit kha mohsah`ae zah mih thinlung kha a khungsah`ae, tukhyh lanze phe paleihkuh cih`ae zah phe ka dansah cih`ae paw,” a ci.
43012041	Isaiah nynh Bawipaw phuenaw kha he muih zah amaw konglang a ho lyakhe nynh hynhe bya`ae hynh a ho.
43012042	Tuhzemah uktu`ae patae nynh heize amaw kha a zyn`ae; thuasalama Farasi`ae keiccuze minmin nynh kae zyn cite ccaekiakhan khyh`ae. Ccaekiakhan`ae ze sinakok kyate phe a dee cih`ae.
43012043	Pawccecize minmin tuh ccungccaw`ae nynh thehoysapaw kha Pachia nynh thehoysapaw laeze a ryhua`ae.
43012044	Jesu nynh thawte sia zah, “Kamaw yn zyn paw ccungccaw tuh kamaw kyalya yn zyn paw thua khyh, thuasalama kamaw yn sawtupaw kha a zyn paw nynh thua.
43012045	Te kamaw yn muih paw ccungccaw tuh kamaw yn sawtupaw kha a muih.
43012046	Kamaw yn zyn paw miakaw nynh mohnaw kya pei a um khyh nawlan`ae kae tuh awnaw hawte laephipi kalan kae thua.
43012047	“Te ccungccaw lukhakheit nynh ka bya thae zah a zyn khyh ze, amaw kha bya ka pia khyh; pawccecize kae tuh laephi ccungccaw`ae byapia khylan kae thua khyh, thuasalama laephi ccungccaw`ae khum khylan nynh kae thua.
43012048	Kamaw kha yn vua zah ka bya a lawkuh leipaw ccungccaw kha byapia cih paw a um; ka hopaw ka bya ccaccei nynh amaw kha nyathyakou nin kya byapia cih.
43012049	Pawccecize kamaw kaw te bya ka ho khyh, thuasalama kamaw yn sawtupaw ka Paaw nynh ka ho lanpaw te ka ccae lanpaw kha kaw phe yn pya vae.
43012050	Te a kawpyapaw tuh zungzae hiinnaw nynh thua cipaw ka ny, tukeiccu ka hopaw miakaw tuh ka Paaw nynh kamaw kalan yn hopya thyhte nynh ka ho,” a ci.
43013001	Kawtaw Poi a thua maw, Jesu nynh hynh-e laephipi kyate Paaw kalan a pou nawlan accyh azaw vae cipaw he a nyh tuh, laephipi kya a um`ae paw amaw a ccungccaw`ae kha sungsah`ae zah athangnaw cia minmin kha a sungsah`ae.
43013002	Te zerya a ae`ae koute Jesu kha phee lan diabolos nynh Simon ccapaw Judas Iskaria thinlung lungkhu lang phe a sang vae.
43013003	Paaw nynh pawpaw balyn kha amaw kuih lungkhu lang marya a pya vae paw kha thuasah, aning tuh Pachia kyate yn thua paw kha thuasah, te Pachia kalan a ccia lanpaw kha thuasah Jesu nynh a ny pawte,
43013004	zerya aenaw kyate thokuh zah avawlan e uccaw`ae kha khakuh zah fukunawpaw pavua kha lawkuh zah a cce kya a veku.
43013005	Tuhkoute tui kha pakekhupaw lungkhu lang ccae zah a zuitu`ae ccu kha a singpya`ae, te a cce kya a vekupaw fukunawpaw pavua khate a fupya`ae.
43013006	Te Simon Piter kya he a thua tuh, Piter nynh, “Bawipaw, nang nynh ka ccu nae sing cih tou?” a ci.
43013007	Te Jesu nynh khung zah, “Ka cyi paw hynh atu nang nynh na nyh khyh, thuasalama nyalang nae nyh cih,” a cipya.
43013008	Piter nynh amaw kha, “Nang nynh ka ccu kharyh nae sing lan khyh!” a cipya. Jesu nynh khung zah, “Nang kha kae sing khyh ze, nang tuh kamaw te na sekuh bua lan khyh,” a cipya.
43013009	Simon Piter nynh, “Bawipaw, ka ccu kyalya thua leite ka kuih te ka lu kha mah yn sing bia,” a cipya.
43013010	Jesu nynh, “Tui phe singkuh vae paw ccungccaw tuh khaleih phe thyaa vae zah a ccu kyalya nynh sing aho vae; te nanning tuh na thyaa vae oh, thuasalama nae balynte tuh na thyaa khyh oh,” a cipya.
43013011	Pawccecize hung nynh amaw kha yn phee cih cipaw phe a ny vae; tukeiccu nynh, “Nae balynte tuh na thyaa khyh oh,” a ci.
43013012	Te mih ccu`ae kha phe a sing koute, a uccaw kha lawkuh zah bua a dahung, te, “Nanning kya ka cyi paw hynh na nyh oh tou?
43013013	Nanning nynh kamaw hynh Ccangpatu cite, Bawipaw cite nae ko oh; te na ho oh paw tuh akyhpaw nynh thua, pawccecize kae tuh ka thua sasaw.
43013014	Oute nae Bawipaw te Ccangpatu ka thua pite, kae nynh nae ccu`ae kha kae singpya oh ze, nanning mah lukheit te lukheit nae ccu`ae na singpyaku oh aho.
43013015	Pawccecize nanning kya ka cyi hawte nanning nynh mah na cyibua oh ccaw cite dosuinku lanpaw phe kae pyasya vae oh.
43013016	Byaccaccing, byaccaccing kae hopya oh, see tuh a bawipaw laeze lehua khyh, saw paw ccungccaw mah a sawtupaw laeze lehua khyh.
43013017	Hynh-e uccaw`ae kong hynh na nyh oh zah na cyi oh lanze nanning tuh hythuaccoupaw nynh na thua oh.
43013018	“Nanning balynte asekuh lante ka ho khyh, ka po`ae paw kha ka ny`ae, thuasalama Ccathyaa accing nawlan, ‘Kamaw ryte sanlou a aekheih paw nynh kamaw kha rawsete a ccu yn hangnua,’ cikuh paw Ccathyaa accing nawlan nynh thua.
43013019	Tuh-e he yn cyiku vae ze kae tuh aning nynh ka thua cipaw nae zyn nawlan oh, kha-e acyiku maw atu nanning kae hopya oh.
43013020	Byaccaccing, byaccaccing kae hopya oh, ka saw paw lehkhan paw ccungccaw tuh kamaw kha yn lehkhan; te kamaw yn lehkhan paw ccungccaw tuh kamaw yn sawtupaw kha a lehkhan paw nynh thua,” a cipya`ae.
43013021	Jesu nynh tuhte he a ho koute, a muisaw a lungvawsaw zah, “Byaccaccing, byaccaccing kae hopya oh, nanning laku-e lukheit nynh kamaw hynh yn ah cih,” cite ccaekiakhan zah a ho.
43013022	Oute zuitu`ae tuh lukheit te lukheit dokuh`ae zah hung vema a honuathe cite a tuakuh`ae.
43013023	Zuitu`ae laku Jesu nynh a sungsahpaw lukheitpaw tuh Jesu by kya phang a ngeikuh.
43013024	Tukeiccu hung vema a honuathe cipaw kha a khia ccaw cite Simon Piter nynh kha-e paw kha syntawnaw a pya.
43013025	Oute Jesu by kya a ngeikuh paw nynh, “Bawipaw, aning tuh hungmou athua?” cite Jesu kha a khia.
43013026	Jesu nynh, “Aning tuh sanlou paekia kha moh he ka dung te ka pya cih paw ccungccaw nynh athua,” cite a khung. Te sanlou paekia kha moh dung zah kha-e kha Simon ccapaw Judas Iskaria kha a pya.
43013027	Te sanlou paekia kha Judas nynh a lawkuh koute Setan nynh a lungkhu lang a tee vae. Te Jesu nynh, “Na cyi paw kha arangte cyih,” a cipya.
43013028	Pawkeiccumou e bya hynh kha-e paw kalan a ho cipaw kha ccaboi kya a ae`ae paw laku lukheit nynh sanmah nyh khyh`ae.
43013029	Pawccecize Judas Iskaria tuh phua bu a ccytu thua keiccuze, Jesu nynh amaw kha, “Poi kya ah hanlan ahopaw uccaw`ae kha la re,” a cipya, tukhyhze ryachi`ae kha ccangkhakheit a pya ccaw cite nynh, hynhte a hopya cite abang nynh a tua`ae.
43013030	Oute Judas Iskaria tuh sanlou paekia kha he a lawkuh koute vaekheihmawte po a pou; tuh-e ccyh tuh khuazi nynh thua.
43013031	Tuhte aning he a pou tuh Jesu nynh, “Atu Ccungccaw Ccapaw tuh phu-esah thua vae zah Pachia mah Ccungccaw Ccapaw liate phu-esah athua vae.
43013032	Pachia tuh Ccungccaw Ccapaw liate phu-esah thua ze, Pachia nynh mah aning kha amaw ccaccei kya phu-esah cih, te aro mawze Ccungccaw Ccapaw kha phu-esah cih.
43013033	“Ccaaw taraw`ae, kae tuh nanning ryte sosoh taraw nynh ka um cih. Nanning nynh kamaw kha nae ccung cih oh, te, ‘Ka ccianaw lang nanning nae thua kho lan khyh oh,’ cite Jew`ae kha ka hopya vae`ae hawte, atu nanning mah kae hopya oh.
43013034	“Nanning lukheit te lukheit sungsakuh oh. Kae nynh nanning kae sungsah oh hawte nanning mah lukheit te lukheit na sungsaku nawlan oh athawpaw kawpyapaw kha nanning kae pya oh.
43013035	Nanning nynh lukheit te lukheit sungsakunaw na hoi oh ze, kha-e liate ccungccaw`ae balyn nynh nanning tuh kamaw zuitu`ae cipaw ae nyh cih oh,” a cipya`ae.
43013036	Simon Piter nynh, “Bawipaw, teilangmou na cceih cih?” cite a khia. Jesu nynh, “Ka ccianaw lang atu nang nynh nae zui kho lan khyh, thuasalama nyalang nang nynh nae zui cih,” cite a khung.
43013037	Piter nynh amaw kha, “Bawipaw, pawccemou atu nang kae zui kho lan khyh? Na hanlan ka hiinnaw ka pyakuh cih,” a cipya.
43013038	Jesu nynh khung zah, “Ka hanlan na hiinnaw tuh na pyakuh cih tou? Byaccaccing, byaccaccing kae hopya, nang nynh kamaw hynh vaethung nae vua cia awkhungpaw yn khua la lan khyh.
43014001	“Nae thinlung vawsaw nan sah, Pachia kha zyn oh lah kamaw mah oun zyn oh.
43014002	Ka Paaw inn kya umnaw khaan patae a um; a um khyh lanze um khyh cipaw phe kae hopah vae cih oh. Nanning hanlan umnaw paccyn khylan ka la cceih cih.
43014003	Te kae nynh ka cceih zah nanning hanlan umnaw he kae paccyn vae ze, bua kae thua cih zah nanning kha kamaw kalan kae hoeibua cih oh, ou khate kamaw ka umnaw kya nanning mah na umbua ccaw oh.
43014004	Te teilang nynh ka ccia cipaw na nyh oh zah ccianaw kha na ny oh,” a ci.
43014005	Thomas nynh, “Bawipaw, teilang nynh na ccia cipaw kae nyh khyh, te pawtemou ccianaw tuh kae nyh kho cih?” a cipya.
43014006	Jesu nynh, “Kae tuh laanpi byaccing te hiinnaw nynh ka thua; kamaw leite tuh hung ccungccaw nynh sanmah Paaw kalan thua kho khyh.
43014007	“Nanning nynh kamaw hynh phe nae ny oh ze, ka Paaw kha mah phe na nyh cih oh paw; te atu kyate Paaw kha na nyh oh zah amaw kha phe na muih vae oh,” a ci.
43014008	Filip nynh, “Bawipaw, Paaw kha kaening oun muihsah lah tuh-e tuh kaening hanlan azaw vae,” a cipya.
43014009	Jesu nynh, “Nanning ryte kae tuh khaw cia ka um vae, te kamaw hynh nae nyh loh khyh oh tou Filip? Kamaw phe yn muih vae paw ccungccaw tuh Paaw kha mah phe a muih vae; te pawcihtemou nang nynh, ‘Paaw kha kaening oun muihsah,’ na cipaw tuh?
43014010	Kae tuh Paaw kya ka um zah Paaw tuh kamaw kya a um cipaw hynh na zyn khyh tou? Nanning kalan ka hopaw bya`ae hynh kamaw kaw te ka ho khyh, thuasalama kamaw kya a um paw Paaw nynh ryalaw a lah.
43014011	Kae tuh Paaw kya ka um cipaw te Paaw tuh kamaw kya a um cipaw hynh oun zyn oh, tukhyh zemah kha-e ryalaw`ae keiccu kamaw hynh oun zyn oh.
43014012	Byaccaccing, byaccaccing kae hopya oh, kamaw yn zyn paw ccungccaw tuh ka cyi paw ryalaw`ae kha a cyihbua cih; te hynh-e`ae lae alepaw ryalaw kha mah a cyi cih; pawkeiccumacize kae tuh ka Paaw kalan ka cceih cih.
43014013	Te Paaw tuh Ccapaw kya phu-e a ccou nawlan nanning nynh ka min te nae ngia oh paw miakaw kha kae cyipah cih oh.
43014014	Nanning nynh ka min te ccangkhakheit nae ngia oh ze, nae ngia oh paw kha kae cyipah cih oh.
43014015	“Nanning nynh kamaw hynh nae sungsah oh ze ka kawpyapaw`ae hynh zui oh.
43014016	Te kae nynh Paaw kha kae ngia cih zah aning nynh ccangpaw Pangkhaetu kha nanning ae pya cih oh, ou tuhte aning tuh nanning ryte zungzae a um ccaw.
43014017	Aning tuh byaccing nysatupaw Muisaw nynh thua, tuh-e Muisaw tuh laephi ccungccaw`ae nynh ccou kho khyh`ae, pawkeiccumacize amaw kha muih khyh`ae zah nyh khyh`ae; thuasalama nanning nynh amaw kha na ny oh, pawccecize aning tuh nanning ryte um zah nanning kya a um cih.
43014018	Ngawraw`ae hawte nanning kha kae cciataw lan khyh oh; nanning kalan bua kae thua cih.
43014019	Sosoh acih koute laephi ccungccaw`ae nynh kamaw hynh oun muih vae lan khyh`ae, thuasalama nanning nynh tuh nae muih cih oh, pawkeiccumacize kae tuh ka hiin, nanning mah na hiinbua cih oh.
43014020	Tuh-e nin kya kae tuh ka Paaw kya ka um paw te nanning kamaw kya na um oh paw, te kae nanning kya ka um paw kha nanning nynh nae nyh cih oh.
43014021	Ka kawpyapaw`ae kha hoi zah kha-e`ae a zui paw ccungccaw tuh kamaw yn sungsahpaw nynh thua, te kamaw yn sungsahpaw kha ka Paaw nynh a sungsah cih, te kae nynh mah ka sungsah cih zah kamaw kha a kalan ka muihsakuh cih,” a ci.
43014022	Iskaria athua leipaw, ccangpaw Judas nynh amaw kha, “Bawipaw, namaw kha laephi ccungccaw`ae muihsaku leite pawcihtemou kaening kha nae muihsakuh vae cih?” a cipya.
43014023	Jesu nynh khung zah, “Ccungccaw lukhakheit nynh kamaw yn sungsah lanze, ka bya`ae kha a ngae cih; te ka Paaw nynh amaw kha a sungsah cih, te kaening nynh amaw kalan kae thua cih zah amaw ryte umnaw kae raekuh cih.
43014024	Kamaw yn sungsah leipaw ccungccaw nynh tuh ka hopaw bya kha ngae khyh, te na thae oh paw bya hynh kamaw kya-e thua khyh, thuasalama kamaw yn sawtupaw ka Paaw kya-e nynh thua.
43014025	“Nanning ryte phang ka um lya hynh-e uccaw`ae kong hynh nanning kae hopya vae oh.
43014026	Thuasalama ka min liate Paaw nynh yn saw lanpaw Pangkhaetu, Thyaa Muisaw nynh pawpaw balyn ae ccangpah cih oh zah nanning kae hopya oh paw miakaw kha ae liathuisah cih oh.
43014027	Daenaw nanning kya kae cciatawpya oh, ka kya-e daenaw kha nanning kae pya oh; laephi ccungccaw`ae nynh a pya`ae hawte nanning kae pya khyh oh. Nae thinlung vawsaw nan sah lah ri mah rih nan sah.
43014028	“ ‘Kae ka la cceih cih zah nanning kalan bua kae thua cih,’ cite kae hopya oh paw kha phe na thae vae oh. Nanning nynh kamaw hynh nae sungsah oh ze, ‘Paaw kalan ka cceih cih,’ ka ci keiccu tuh nae lungtua cih; pawccecize ka Paaw tuh kae laeze a lesaehua.
43014029	Te kha-e he yn cyiku vae ze, nanning nynh na zyn nawlan oh, kha-e acyiku maw atu nanning kha phe kae hopya vae oh.
43014030	Atu koute kae tuh nanning ryte bya patae ka ho vae lan khyh, pawccecize hynh-e laephipi uktupaw tuh yn thua cciamang, tuhzemah aning nynh kamaw kya pawsang mah kaw hoi khyh.
43014031	Thuasalama kae nynh Paaw kha ka sungsah cipaw te, Paaw nynh kamaw kha kaw yn pya thyhhawte kae nynh ka cyi cipaw kha laephi ccungccaw`ae nynh a ny nawlan`ae nynh thua. Thokuh oh, e kyate cceih ccavae oh sih.
43015001	“Kae tuh misu ku ccaccing nynh ka thua, te ka Paaw tuh khokhu dooihtupaw nynh thua.
43015002	Kamaw kya athae thae leipaw aran miakaw kha aning nynh phya bae kou, te athae thae paw aran miakaw kha houh a thae nawlan teihpah zah a ccikanpya.
43015003	Kae hopya oh paw bya liate atu nanning tuh na thyaa vae oh.
43015004	Kamaw kya tyn oh lah kae mah nanning kya ka tyn cih. Aran nynh misu ku kya atyn khyh lanze amaw te amaw athae thae kho khyh hawte, nanning mah kamaw kya na tyn khyh oh ze na thae kho lan khyh oh.
43015005	“Kae tuh misu ku, nanning tuh aran`ae; kamaw kya atynpaw ccungccaw tuh kae mah amaw kya ka tyn, kha-e paw tuh athae patae thae; pawccecize kamaw leite nanning nynh pawsang na cyih kho khyh oh.
43015006	Ccungccaw lukheit nynh kamaw kya atyn khyh lanze aning tuh aran hawte ccaring vua athua, te karae arou; khahtahawpaw aran`ae kha ccungccaw`ae nynh suelua`ae zah maee lungkhu lang moh phung`ae, te maee nynh pung a u.
43015007	Nanning nynh kamaw kya na tyn oh zah ka bya`ae nynh nanning kya atyn ze, na ry oh paw kha nae ngia cih oh zah kha-e kha nanning hanlan cyipya athua cih.
43015008	Nanning nynh athae patae na thae oh liate ka Paaw tuh phu-esah athua, ou tuhte nanning tuh ka zuitu`ae na thua cih oh.
43015009	“Paaw nynh kamaw kha yn sungsah hawte nanning kha kae sungsah oh; ka sungsanaw kyahin tyn oh.
43015010	Kae nynh ka Paaw kawpyapaw`ae kha ka zui zah a sungsanaw kya ka tyn hawte nanning nynh ka kawpyapaw`ae hynh na zui oh ze ka sungsanaw kya na tyn cih oh.
43015011	Nanning kya ka lungtuanaw a um nawlan te nae lungtuanaw phe accing nawlan nynh hynh-e bya`ae hynh kae hopya oh.
43015012	Ka kawpyapaw tuh e hynh nynh thua, kae nynh nanning kae sungsah oh hawte nanning mah lukheit te lukheit sungsakuh oh.
43015013	Ccungccaw lukheit nynh a ban`ae hanlan a hiinnaw pyakupaw, hynh-e lae ale huapaw sungsakunaw tuh hung ccungccaw nynh sanmah hoi khyh.
43015014	Kaw kae pya oh paw miakaw kha nanning nynh na cyi oh ze nanning tuh ka ban`ae nynh na thua oh.
43015015	Atu te nanning hynh see`ae kae ci vae khyh oh; pawccecize see nynh tuh a bawipaw nynh a cyi paw kha nyh khyh; thuasalama nanning kha ka ban`ae kae ci vae oh; pawccecize ka Paaw kyate ka thae paw balyn kha nanning kalan marya kae nysah oh.
43015016	Nanning nynh kamaw hynh nae pokuh khyh oh; thuasalama kae nynh nanning kha kae po oh; te nanning nynh na cceih oh zah athae na thae nawlan oh, te nanning nae thae tuh atyn nawlan, te nanning nynh ka min te Paaw kya-e na ngiaku oh paw miakaw aning nynh ae pya nawlan oh nanning kha kae khang vae oh.
43015017	Nanning lukheit te lukheit na sungsaku nawlan oh hynh-e`ae hynh kaw kae pya oh.
43015018	“Laephi ccungccaw`ae nynh nanning kha ae hua oh ze, nanning kha ae hua maw oh khe kamaw kha oun hua`ae cipaw la nyh oh.
43015019	Nanning tuh laephipi kya-e na thua oh ze, laephipi nynh amaw kya-e tuh a sungsah cih; thuasalama nanning tuh laephipi kya-e na thua khyh oh keiccu, te kae nynh laephipi kyate phe kae po vae oh, tukeiccu nynh laephipi nynh nanning kha ae hua oh.
43015020	‘See tuh a bawipaw laeze lehua khyh,’ cite kae hopya oh paw ka bya kha liathui oh. Minmin nynh kamaw kha oun tua oun sah`ae ze nanning kha mah ae tua ae sah cih oh; minmin nynh ka bya kha a ngae`ae ze nanning bya kha mah a la ngae cih`ae.
43015021	Thuasalama kamaw min keiccuze minmin nynh hynh-e`ae balyn hynh nanning kalan a la cyi cih`ae, pawkeiccumacize minmin nynh kamaw yn sawtupaw kha nyh khyh`ae.
43015022	Kae nynh kae thua khyh zah mih kalan ka la ho khyh zetuh minmin tuh seinaw la hoi lan khyh`ae paw, thuasalama atu mih seinaw hanlan a dansaku nawlan`ae paw hoi khyh`ae.
43015023	Kamaw yn hua paw ccungccaw tuh ka Paaw kha mah a hua paw nynh thua.
43015024	Hung ccungccaw nynh sanmah a cyi leipaw ryalaw`ae kha minmin laku kae nynh phe ka la cyi khyh ze, minmin tuh seinaw la hoi lan khyh`ae paw, thuasalama atu minmin nynh phe muih vae`ae zah kamaw te ka Paaw kha paryh oun hua`ae.
43015025	Thuasalama, ‘Akong um leite kamaw hynh minmin nynh oun hua`ae,’ cite mih Kawbya kya azeikuh paw bya accing nawlan nynh hynh-e hynh acyikuh.
43015026	“Thuasalama Paaw kyate nanning kalan kae nynh kae saw lanpaw, Paaw kyate yn pou paw, byaccing Muisaw athua paw, Pangkhaetu tuh he yn thua vae ze, aning nynh kamaw kong kha ccaekia yn khan cih.
43015027	Te atakaw te kamaw ryte na um oh keiccuze nanning mah ccaekia na la khan cih oh.
43016001	“Nanning nae lungthang khyh nawlan hynh-e bya`ae hynh kae hopya oh.
43016002	Minmin nynh nanning kha sinakok kyate ae dee cih oh; athua, nanning ae theih oh paw ccungccaw nynh Pachia rya nynh ka law cite a tuaku ccyh tuh yn thua vae cih.
43016003	Te minmin nynh Paaw kha nyh khyh`ae zah kamaw mah oun ny khyh`ae keiccuze hynh-e uccaw`ae hynh oun cyih cih`ae.
43016004	Thuasalama accyh he yn thua te hynh-e`ae kong kha phe kae hopya vae oh cipaw nanning nynh na liathui nawlan oh hynhe` ae hynh nanning kae hopya vae oh. Te kae tuh nanning ryte ka um keiccuze atakaw lyakha hynh-e`ae hynh nanning kae hopah khyh oh.
43016005	“Thuasalama atu kamaw yn sawtupaw kalan ka cceih cih; te nanning lakuze hung nynh sanmah, ‘Teilangmou na cceih cih?’ cite kamaw hynh nae khia khyh oh.
43016006	Thuasalama hynh-e uccaw`ae kong nanning kalan phe kae hopya vae oh keiccuze nae thinlung kya ngaethyanaw phe abeih.
43016007	Tuhzemah byaccing kha nanning kae hopya oh, nanning thanenaw hanlan ka la cceih cih; pawccecize kae nynh ka ccia khyh ze Pangkhaetu nanning kalan yn thua lan khyh, thuasalama ka ccia ze amaw kha nae kalan kae saw cih.
43016008	Te aning he yn thua te, aning nynh laephi ccungccaw`ae kha seinaw kong, dingnaw kong te byapianaw kong kha oun nysakuh cih`ae.
43016009	Minmin nynh kamaw kha yn zyn khyh`ae keiccuze seinaw kong kha a nysakuh cih`ae.
43016010	Kae nynh ka Paaw kalan ka cceih cih zah nanning nynh kamaw hynh nae muih vae lan khyh oh keiccuze dingnaw kong kha a nysakuh cih`ae.
43016011	Hynh-e laephipi uktupaw tuh byapia athua vae keiccuze byapianaw kong kha a nysakuh cih`ae.
43016012	“Nanning kalan ho lanpaw patae ka hoi ung, thuasalama nanning nynh kha-e`ae kha atu na lawkuh kho loh khyh oh.
43016013	Tuhzemah byaccing kya-e Muisaw he yn thua te nanning kha byaccing balyn lungkhu lang ae cciakhae cih oh, pawccecize aning nynh amaw a kaw te yn ho lan khyh; thuasalama aning nynh a thae paw miakaw kha yn ho cih; te yn thua lanpaw uccaw`ae kha ae hopah cih oh.
43016014	Aning nynh kamaw kha phu-enaw yn pya cih, pawccecize aning nynh kamaw kya-e kha yn lawkuh cih zah kha-e kha nanning kalan ae hopah cih oh.
43016015	Paaw nynh a hoi paw uccaw balyn tuh kamaw kya-e cci nynh thua; tukeiccu, ‘Aning nynh kamaw kya-e kha yn lawkuh cih zah kha-e kha nanning kalan ae hopah cih oh,’ cite kae hopya oh.
43016016	“Sosoh cihte nanning nynh kamaw hynh nae muih vae lan khyh oh; te sosoh cihte nanning nynh kamaw hynh bua nae muih cih oh, pawkeiccumacize kae tuh ka Paaw kalan ka cceih cih,” a ci.
43016017	Oute amaw zuitu`ae abang nynh, “ ‘Sosoh cihte nanning nynh kamaw hynh nae muih vae lan khyh oh, te sosoh cihte nanning nynh kamaw hynh bua nae muih cih oh, pawkeiccumacize kae tuh ka Paaw kalan ka cceih cih,’ cite aening kalan hynh-e a ho paw hynh pawmou a hory?” cite mimaw te mimaw laku a hokuh`ae.
43016018	Tukeiccu minmin nynh, “Aning nynh, ‘Sosoh cihte,’ cite hynh-e a hopaw hynh pawmou a hory? A hopaw bya hynh ah nyh khyh oh,” a ci`ae.
43016019	Minmin nynh amaw kha byakhia a ry`ae cipaw Jesu nynh phe nyh zah minmin kha, “ ‘Sosoh cihte nanning nynh kamaw hynh nae muih vae lan khyh oh, te sosoh cihte nanning nynh kamaw hynh bua nae muih cih oh,’ cite ka hopaw kong naemaw te naemaw tou na khiakuh oh?
43016020	Byaccaccing, byaccaccing kae hopya oh, nanning tuh nae rah nae khui cih oh, thuasalama laephi ccungccaw`ae tuh mih lungtua cih; te nanning tuh nae ngaethah cih, thuasalama nae ngaethyanaw tuh lungtuanaw lang yn tang cih.
43016021	Nopinung nynh neitangia he cci vae ze ngaethyanaw a hoi, pawccemacize amaw ccyh phe azaw vae, thuasalama imua ccahe yn pui vae tetuh a vawsawnaw kha kharyh liathui vae khyh, pawccecize laephipi kalan ccungccaw lukheit a pui paw lungtuanaw keiccu nynh thua.
43016022	Tukeiccu nynh nanning mah atu ngaethyanaw na hoi oh; thuasalama kae nynh nanning kha bua kae muih cih oh zah nae lung oun tua cih, te nae lungtuanaw kha hung ccungccaw nynh san nae kyate ae lawpah lan khyh oh.
43016023	Te tuh-e nin kya nanning nynh kamaw hynh pawsang nae khia vae lan khyh oh. Byaccaccing, byaccaccing kae hopya oh, ka min te nanning nynh Paaw kalan nae ngiaku oh paw miakaw kha aning nynh ae pya cih oh.
43016024	Atu cia nanning nynh ka min te pawsang na ngia khyh oh, nae lungtuanaw phe accing nawlan ngia oh lah na mue cih oh.
43016025	“Hynh-e uccaw`ae hynh nanning kalan tousenaw bya te nynh kae hopya oh; thuasalama nanning kalan tousenaw bya te kae hopya vae khyh oh ccyh yn thua cih, thuasalama Paaw kong kha ccaerarihlan kae hopah cih oh.
43016026	Tuh-e nin kya nanning nynh ka min te nae ngia cih oh; te nanning hanlan Paaw kalan kae ngiapah cih oh cite nanning kae hopah khyh oh;
43016027	pawccecize Paaw amaw ccaccei nynh nanning kha ae sungsah oh, pawkeiccumacize nanning nynh kamaw hynh nae sungsah oh zah kae tuh Pachia kyate nynh kae thua cipaw kha na zyn oh.
43016028	Kae tuh Paaw kyate kae pou zah laephipi kalan kae thua vae; laephipi kyate bua ka pou cih zah Paaw kalan ka cceih ung cih,” a cipya`ae.
43016029	A zuitu`ae nynh amaw kha, “Dotua, atu nang tuh tousenaw bya mang vae leite ccaerarihlan nynh na ho.
43016030	Nang tuh pawpaw balyn na nyh zah hung ccungccaw nynh sanmah nang hynh byakhia ho vae khyh cipaw atu kae ny vae. Hynh-e liate nang tuh Pachia kyate nae thua paw cipaw kaening nynh kae zyn,” a cipya`ae.
43016031	Jesu nynh minmin kha khung`ae zah, “Atu na zyn oh tou?
43016032	Dotua oh, nanning milu raveih nynh naemaw umnaw raveih lang nae phiakuh cih oh zah ka makhaete nae ccuetaw cih oh paw ccyh tuh yn cceih zah atu yn thua vae; tuhzemah kae tuh ka makhae thua khyh, pawkeiccumacize kamaw kha Paaw nynh yn umkhae.
43016033	“Nanning nynh kamaw kya daenaw na hoi nawlan oh hynh-e bya`ae hynh nanning kae hopya oh, laephipi kya nanning nynh vawsawnaw na la tung cih oh; thuasalama nae thawmuin sah; laephipi tuh phe ka tae vae,” a ci.
43017001	Hynh-e bya`ae hynh he a ho koute Jesu nynh vaawran lang dothung zah, “Apang, accyh phe azaw vae; na Ccapaw nynh namaw kha phu ae esah nawlan na Ccapaw hynh phu-esah.
43017002	Ccungccaw balyn tungvaw kya kawhoinaw kha amaw phe na pya vae hawte, nang nynh Ccapaw kalan na pya`ae paw ccungccaw miakaw kha Ccapaw nynh zungzae hiinnaw a pya nawlan Ccapaw hynh phuesah.
43017003	Te zungzae hiinnaw tuh e hynh nynh thua, ahmepaw Pachia nang kyalya te nang nynh na saw paw Jesu Kri hynh minmin nynh a ny`ae paw kha nynh thua.
43017004	Laephi vawlan namaw kha kae nynh phu phe kae esah vae; ka cyi lanpaw, nae pya paw ryalaw kha phe ka thangsah vae.
43017005	Te Pou Apang, laephipi a um mawze namaw ryte ka hoi vae paw phuenaw khate namaw ccaccei nynh atu phu yn esah.
43017006	“Laephipi kyate nang nynh kamaw nae pya paw ccungccaw`ae kalan na min kha phe ka langsah vae, minmin tuh na kya-e thua`ae zah kamaw kha nae pya; minmin nynh na bya kha a ngae`ae.
43017007	Nang nynh kamaw nae pya paw balyn tuh namaw kyate nynh yn thua cipaw kha atu minmin nynh phe a ny vae`ae.
43017008	Pawccecize nang nynh kamaw nae pya paw bya`ae kha kae nynh minmin kha ka pya`ae, te minmin nynh a lawku`ae, te kae tuh namaw kyate ka thua paw cipaw phe nyh ccaccing`ae zah kae tuh namaw nynh nae saw cipaw minmin nynh a zyn`ae.
43017009	Minmin hanlan saw ka sang; laephi ccungccaw`ae hanlan saw ka sang khyh; thuasalama nang nynh kamaw nae pya paw ccungccaw`ae hanlan nynh saw ka sang, pawccecize minmin tuh namaw kya-e nynh thua`ae.
43017010	Te kamaw kya-e balyn tuh namaw kya-e thua zah na kya-e tuh ka kya-e nynh thua, te minmin kya kae tuh phu-esah ka thua.
43017011	Te atu te kae tuh laephipi kya ka um vae lan khyh, thuasalama minmin tuh laephipi kya nynh um`ae, te kae tuh namaw kalan kae cceih cih. Athyaapaw Apang, aening tuh ccangkheit ah thua hawte, nang nynh kamaw nae pya paw ccungccaw`ae nynh ccangkheit athua nawlan`ae minmin kha namaw min kya khynsah`ae.
43017012	E laephipi kya minmin ryte ka um lyaze minmin kha na min kya ka khynsah`ae; ronaw ccapaw holeite nang nynh nae pya`ae paw ccungccaw`ae kha ka khynsah`ae zah hung sanmah ka zosah khyh, ou tuhte Ccathyaa accing nawlan.
43017013	“Te atu na kalan kae cceih vae cih zah minmin nynh kamaw kya-e lungtuanaw hynh mimaw kya phe beih lang a hoi nawlan`ae hynh-e uccaw`ae kong hynh laephipi kya ka ho.
43017014	Na bya kha minmin phe ka pya vae`ae; te laephi ccungccaw`ae nynh minmin kha a hua`ae, pawkeiccumacize kae tuh laephipi kya-e ka thua khyh hawte minmin mah laephipi kya-e thua khyh`ae.
43017015	Laephipi kyate minmin hynh nang nynh na law ccaw`ae cite kae ngia khyh, thuasalama ahoy leipaw kyate minmin kha na khynsah ccaw`ae cite nynh kae ngia.
43017016	Kae tuh laephipi kya-e ka thua khyh hawte minmin mah laephipi kya-e thua khyh`ae.
43017017	Na byaccing liate minmin hynh thyaasah`ae. Na bya tuh byaccing nynh thua.
43017018	Nang nynh kamaw hynh laephipi kalan nae saw hawte kae nynh mah minmin hynh laephipi kalan ka saw`ae.
43017019	Te byaccing liate minmin mah thyaasah athua nawlan`ae, minmin hanlan kamaw te kamaw kha ka thyaasaku.
43017020	“Hynh-e`ae hanlan kyalya saw ka sang khyh, thuasalama minmin mih bya liate kamaw oun zyn cih`ae paw hanlan mah saw ka sang.
43017021	Nang nynh kamaw hynh nae saw cipaw laephi ccungccaw`ae nynh a zyn nawlan`ae, Apang, nang tuh kamaw kya na um zah kae tuh namaw kya ka um hawte, minmin mah aening kya pynkheit athua nawlan`ae, minmin balyn tuh pynkheit athua nawlan`ae saw ka sang.
43017022	Te aening tuh pynkheit ah thua hawte, minmin mah pynkheit athua nawlan`ae nang nynh nae pya vae paw phuenaw kha kae nynh minmin ka pya`ae.
43017023	Minmin tuh pynkheit kya ccingsah athua nawlan`ae, kae minmin kya ka um zah nang kamaw kya na um, te nang nynh kamaw hynh nae saw cipaw te nang nynh kamaw hynh nae sungsah hawte minmin mah na sungsah`ae cipaw laephi ccungccaw`ae nynh a ny nawlan`ae, saw ka sang.
43017024	Apang, nang nynh kamaw nae pya paw ka phu-enaw kha minmin nynh a muih bua ccaw`ae, nang nynh kamaw nae pya paw ccungccaw`ae mah ka umnaw kya kamaw ryte a umbua ccaw`ae ci ka ry, pawccecize laephipi atho mawze nang nynh kamaw hynh phe nae sungsah vae.
43017025	Pou adingpaw Apang! Laephi ccungccaw`ae nynh namaw hynh ae nyh khyh`ae, thuasalama kae nynh namaw kha kae nyh zah nang nynh kamaw hynh nae saw cipaw hynh-e`ae nynh a ny`ae.
43017026	Nang nynh kamaw nae sungsanawpaw sungsanaw tuh minmin kya a um nawlan, te kae minmin kya ka um nawlan, na min kha minmin kalan kae nynh phe ka nysah vae`ae zah bua ka nysah cih`ae,” a ci.
43018001	Hynh-e bya`ae hynh Jesu nynh he a ho koute, a zuitu`ae ryte Kedron vaw khuraw lang a zua`ae, tuin kya khokhu ccangkheit um zah a zuitu`ae ry tuh-e lungkhu lang a tee`ae.
43018002	Te amaw a pheetupaw Judas Iskaria mah tuh-e ahmin kha a nyh; pawccecize Jesu tuh a zuitu`ae ryte khalang khe pei leih a tungkuh he`ae.
43018003	Oute Judas tuh alepaw ranpibawi`ae te Farasi`ae nynh oun saw`ae paw tempal ngawtu`ae te rhawkawphu phukheit kha oun cciakhae`ae zah maeekhua ry, maeeccaw ry zunghe`ae ryte khalang khe oun thua`ae.
43018004	Jesu nynh amaw tungvaw yn thua lanpaw uccaw balyn kha marya a ny keiccu cceih zah minmin kha, “Hungmou na ccung oh?” cite a khia`ae.
43018005	Minmin nynh, “Nazareth paw Jesu,” cite a khung`ae. Jesu nynh minmin kha, “Kae tuh tuh-e paw nynh ka thua,” a cipya`ae. Te amaw a pheetupaw Judas Iskaria mah minmin ryte a thadyn bua.
43018006	Minmin kha, “Kae tuh tuh-e paw nynh ka thua,” cite he a hopah`ae tuh, minmin tuh nuhlang thungkuh`ae zah laephi kya a khuliakuh`ae.
43018007	Oute Jesu nynh, “Hungmou na ccung oh?” cite minmin kha bua a khia`ae. Te minmin nynh, “Nazareth paw Jesu nynh kae ccung,” a ci`ae.
43018008	Jesu nynh, “Kae tuh tuh-e paw nynh ka thua cite phe kae hopya vae oh, tukeiccu nanning nynh kamaw hynh nae ccung oh ze, hynh-e ccungccaw`ae tuh la cceih`ae sah,” cite a khung`ae.
43018009	“Nang nynh kamaw nae pya paw ccungccaw`ae kha hung sanmah ka zosah khyh`ae,” cite amaw nynh a hopaw bya accing nawlan nynh hynhte a ho.
43018010	Oute Simon Piter nynh a ccyngkupaw thaloi kha thuakuh zah ranpibawi a seepaw kha thoh bae zah a ranglang nakua thoh pae. Tuh-e seepaw a min tuh Malkhas acikuh.
43018011	Oute Jesu nynh Piter kha, “Na thaloi kha a bu lungkhu lang sang, ka Paaw nynh kamaw yn pya paw banang tuh ka neih lan khyh tou?” a cipya.
43018012	Oute rhawkawphu`ae, rhawbawi`ae te Jew`ae kya-e tempal ngawtu`ae nynh Jesu kha kyng`ae zah a khii`ae.
43018013	Te Annas kalan masaty a cciakhae`ae, pawccecize Annas tuh tuh-e kum kya ranpibawi lupi Kaiafas a zu paaw nynh thua.
43018014	Atu Kaiafas tuh ccungccaw`ae hanlan ccungccaw lukheit nynh a chi lanze ahoyhua cite Jew`ae kalan khuakhankhaetu kha nynh thua.
43018015	Te Simon Piter te ccangpaw zuitu lukheit nynh Jesu kha a zui`ae; tuh-e zuitu tuh ranpibawi lupi nynh a ny paw thua zah Jesu ryte ranpibawi lupi umnaw maepaw lungkhu lang a tee`ae.
43018016	Thuasalama Piter tuh thuakaw pe atolang khe a thadyn. Tukeiccu ranpibawi lupi nynh a ny paw tuh-e ccangpaw zuitu tuh pou zah thuakaw a ngawtu nopinung kha hopah zah Piter kha a teekhae.
43018017	Oute thuakaw a ngawtu nopinung nynh Piter kha, “Nang so hynh-e ccungccapaw zuitu`ae kyaze lukheit na thuabua khyh tou?” cite a khia. Piter nynh, “Ka thua khyh,” a ci.
43018018	Te see`ae te tempal ngawtu`ae tuh maeehue maeetuakuh`ae zah tuin kya a thadyn`ae; pawccecize tuh ccyh lya tuh akyaa, te minmin tuh maee ekuh`ae, te Piter tuh minmin ryte thadyn zah maee ekuhbua.
43018019	Oute ranpibawi lupi nynh Jesu kha a zuitu`ae konglang te a ccangpyanaw konglang bya a khia.
43018020	Jesu nynh, “Laephi ccungccaw`ae kalan alangkuh lante phe ka ho vae; Jew`ae pynkheihlan pei leih tungkunaw`ae sinakok kya, te tempal voidu kya pei ka ccangpah`ae zah aphiru lante pawsang mah ka ho khyh.
43018021	Pawccemou kamaw hynh nae khia? Kae nynh minmin kalan paw nynh ka ho cipaw kha kamaw kya-e a thae paw ccungccaw`ae kha khia`ae; dotua, minmin nynh ka hopaw kha a ny`ae,” cite a khung.
43018022	Te tuhte he a ho tuh a pe thadyn paw tempal ngawtu lukheit nynh, “Nang nynh ranpibawi lupi kha tuhte cceih na khung ii?” cite Jesu kha a kuihphe te a bia.
43018023	Jesu nynh, “Kae nynh ahoy leipaw ka ho ze ahoy khyhnaw kong ccaekia yn langsapah; thuasalama ahoypaw ka ho ze pawccemou nang nynh nae bia?” cite a khung.
43018024	Te Annas nynh Jesu kha phang a hee`ae mawte ranpibawi lupi Kaiafas kalan a ky.
43018025	Tuh ccyh lya Simon Piter tuh thadyn zah maee a ekuh. Tukeiccu minmin nynh, “Nang mah amaw zuitu`ae kyaze lukheit na thuabua khyh tou?” cite a khia`ae. “Ka thua khyh,” cite Piter nynh bua a ci.
43018026	Piter nynh a nakua thoh pae lang a bae paw, vaeccaw athua paw ranpibawi see`ae lukheit nynh, “Nang tuh Jesu ryte khokhu kya na um oh paw kha kae muih khyh ngaw ii?” a ci.
43018027	Oute Piter nynh bua a ei, te vaekheihmawte awkhungpaw a khua.
43018028	Oute minmin nynh Jesu kha Kaiafas kyate Byapianaw Khaan lang a cciakhae`ae; te tuh ccyh tuh awkhua takaw nynh thua, te mimaw tuh Kawtaw Poi toobua lan a nouku`ae pawte phe kae thusei cih cite Byapianaw Khaan lungkhu lang teebua khyh`ae.
43018029	Tukeiccu Pilat nynh minmin kalan toikuh zah, “Hynh-e ccungccapaw tungvaw paw seibenaw mou na hoi oh?” a ci.
43018030	Minmin nynh khung`ae zah, “Aning tuh ccungccahoy leipaw athua khyh lanze na kalan kaening nynh kae ah lan khyh,” a cipya`ae.
43018031	Oute Pilat nynh minmin kha, “Amaw hynh nanning nynh lawkuh oh lah nae kawbya thyhte amaw kha byapia oh,” a cipya`ae. Tukeiccu Jew`ae nynh, “Kaening tuh hung ccungccaw sanmah chianaw kaw kae hoi khyh,” cite a khung`ae.
43018032	Tuhte a ho`ae paw tuh, Jesu nynh pawtahawpaw chinaw te nynh amaw kha ka chih vae cih cipaw a muihsah paw, Jesu nynh a hopaw bya accing nawlan nynh thua.
43018033	Oute Pilat tuh Byapianaw Khaan lungkhu lang bua tee zah Jesu kha ko zah, “Nang hynh Jew`ae Siapharan na thua tou?” cite a khia.
43018034	Jesu nynh, “Hynh-e bya hynh namaw lungte na ho paw tou? Tukhyhze mingccang`ae nynh tou kamaw kong hynh nang ae hopah`ae?” cite a khung.
43018035	Pilat nynh, “Kae tuh Jew paw lukheit ka thua tou? Na ccungccaw`ae te alepaw ranpibawi`ae nynh nang kha kamaw kalan ae ah`ae, nang nynh pawmou phe na cyi?” cite a khia.
43018036	Jesu nynh, “Ka peenaw tuh hynh-e laephipi kya-e thua khyh, ka peenaw tuh hynh-e laephipi kya-e athua ze kae tuh Jew`ae kalan ah ka thua khyh nawlan ka ccungccaw`ae nynh rhaw phe oun tukpah cih`ae; thuasalama atu ka peenaw tuh hynh-e kya thua khyh,” cite a khung.
43018037	Tukeiccu Pilat nynh amaw kha, “Tuhte lanze nang tuh siapharan tou na thua?” a cipya. Jesu nynh, “Siapharan nynh ka thua cipaw na ho latu. Byaccing kalan ccaekiakhan khylan kae tuh kae pui zah hynh-e khylan nynh laephipi kalan kae thua. Byaccing te asekuhpaw ccungccaw miakaw nynh ka bya hynh a ngae,” cite a khung.
43018038	Pilat nynh, “Byaccing tuh pawmou?” cite a khia. Te hynh-e a ho koute Pilat tuh Jew`ae kalan bua cceih zah minmin kha, “Amaw nynh a cyiseimenaw kharyh ka muih khyh.
43018039	“Thuasalama Kawtaw Poi kya ccungccaw lukheit kha nanning kalan kae luesahpya he oh paw aphung kha na hoi oh; tukeiccu Jew`ae Siapharanpaw hynh nanning kalan kae luesahpya oh ze na ry oh tou?” a cipya`ae.
43018040	Oute minmin balyn nynh, “Hynh-e paw kae luesah ry khyh, thuasalama Barabbas nynh kae luesah ry,” cite bua sia`ae. Tuh-e Barabbas tuh damiah nynh athua.
43019001	Oute Pilat nynh Jesu kha lawsah`ae zah liarue te a buasah`ae.
43019002	Te rhawkaw`ae nynh hingpaw lukhung kha khepah`ae zah a lu vawlan khungsah`ae, te minmin nynh sekakungpaw boeikhua kha a tungvaw zingsah`ae zah
43019003	“Jew`ae Siapharanpaw salan kae pya!” a ci`ae. Te minmin nynh mih kuih te amaw kha a bia`ae.
43019004	Tukeiccu Pilat nynh bua toikuh zah, “Dotua oh, amaw kya cyiseimenaw kharyh ka muih khyh cipaw nanning nynh na ny nawlan oh amaw hynh nae kalan kae cciakhae,” a cipya`ae.
43019005	Oute Jesu tuh hingpaw lukhung khungkuh zah sekakungpaw boeikhua zingkute yn pou. Te Pilat nynh minmin kha, “E ccungccapaw hynh la do oh!” a cipya`ae.
43019006	Tukeiccu alepaw ranpibawi`ae te tempal ngawtu`ae nynh Jesu kha he muih`ae tuh, “Amaw kha khiade oh, amaw kha khiade oh!” cite a sia`ae. Pilat nynh minmin kha, “Nanning nynh amaw hynh lawkuh oh lah khiade oh, kae tuh amaw kya cyiseinaw kharyh ka muih khyh,” a cipya`ae.
43019007	Jew`ae nynh, “Kaening nynh kawbya ccangkheit kae hoi, te kae kawbya liate aning tuh chi lan accan, pawkeiccumacize aning nynh amaw te amaw kha Pachia Ccapaw a ciku,” cite a khung`ae.
43019008	Tukeiccu Pilat nynh tuh-e bya he a thae tuh houh a rih.
43019009	Te Byapianaw Khaan lungkhu lang bua tee zah Jesu kha, “Nang hynh paw kyate mou nae thua?” cite a khia. Thuasalama Jesu nynh kaw kheit san khung khyh.
43019010	Oute Pilat nynh amaw kha, “Kamaw kalan bya na ho khyh tou? Kae tuh nang khiadenaw kaw te luesanaw kaw ka hoi paw hynh na nyh khyh tou?” a cipya.
43019011	Jesu nynh, “Vaaw langte nang hynh kawpya athua khyh ze nang nynh ka tungvaw kya paw kaw sanmah na hoi kho khyh, tukeiccu nang na kalan kamaw yn ah paw ccungccaw tuh ale huapaw seinaw a hoi,” cite a khung.
43019012	Te tuin ccyh kyate tho zah Pilat nynh Jesu kha luesanaw a ccung; thuasalama Jew`ae nynh, “E ccungccapaw hynh nang nynh na luesah lan thua ze, nang tuh Sizar banpaw na thua khyh; hunghung zemah amaw te amaw siapharan lang a tangsakuhpaw tuh Sizar kha rawsete bya ho paw nynh thua,” cite a sia`ae.
43019013	Tukeiccu Pilat nynh tuh-e bya he a thae tuh Jesu kha poukhae zah Hebru bya te Gabbatha cikuh zah, ‘Lungphae’ a ci`ae paw, byapianaw tungkhung kya a dahung.
43019014	Te tuh-e ccyh tuh Kawtaw Poi hanlan paccynnaw nin thua zah suimilan taruhnaw loukaw nynh thua, te Pilat nynh Jew`ae kha, “Nae Siapharanpaw hynh dotua oh!” a cipya`ae.
43019015	Thuasalama minmin nynh, “Amaw kha poukhae oh, amaw kha poukhae oh, amaw kha khiade oh!” cite a sia`ae. Pilat nynh, “Nae Siapharanpaw tuh ka khiade cih tou?” cite a khia`ae. Alepaw ranpibawi`ae nynh, “Sizar laelan kaening siapharan kae hoi khyh!” cite a khung`ae.
43019016	Tukeiccu Pilat nynh Jesu kha khiade khylan rhawkaw`ae kalan a ah. Te minmin nynh Jesu kha lawkuh`ae zah a cciakhae`ae.
43019017	Te Jesu tuh a vaelantung puihkute ‘Luru hmin’ a ci`ae paw ahmin kalan a cceih, tuh-e hmin tuh Hebru bya te ‘Golgotha’ cikuh.
43019018	Tuin kya minmin nynh Jesu kha ccangpaw ccungccaw luning ryte a khiade`ae, te a voilang lukheit a ranglang lukheit, Jesu tuh angaelaku nynh a um.
43019019	Te Pilat nynh ccawtawpya paw ccangkheit zei zah vaelantung vawlan khe a taw. Ccawtawpya paw kya azeikuh paw tuh, “JEW`AE SIAPHARAN, NAZARETH PAW JESU,” ci nynh thua.
43019020	Oute hynh-e ccawtawpya paw hynh Jew`ae patae nynh a ria`ae. Pawccecize Jesu a khiadenaw`ae ahmin tuh khua kyate anaekuh, te tuh-e ccawtawpyapaw tuh Hebru bya, Greek bya, Latin bya te zei athua.
43019021	Oute Jew`ae kyaze alepaw ranpibawi`ae nynh Pilat kha, “ ‘Jew`ae Siapharanpaw,’ cite zei nan, thuasalama aning nynh, ‘Kae tuh Jew`ae Siapharan nynh ka thua,’ a ci, cite zei,” a cipya`ae.
43019022	Pilat nynh, “Phe ka zei vae paw tuh phe ka zei vae,” cite a khung`ae.
43019023	Oute rhawkaw`ae nynh Jesu kha he a khiade`ae koute a uccaw`ae kha lawkuh`ae zah zung pali lang phia`ae zah lukheit ze zungkheit cci te a neeku`ae, te a angkiccua kha mah a khah`ae; tuh-e angkiccua tuh asuikunaw um leite alu te alia cia akuakuhpaw nynh thua.
43019024	Tukeiccu minmin nynh, “E tuh phia nan oh sih, thuasalama hungmou a ccou cih cipaw ccungthy dung oh sih,” cite lukheit te lukheit a hokuh`ae. Tuh-e tuh, “Minmin nynh ka uccaw kha a neeku`ae, te ka uccaw kya minmin nynh ccungthy a dung`ae,” cite Ccathyaa nynh a hopaw accing nawlan nynh thua. Tukeiccu nynh rhawkaw`ae nynh hynhte a cyi`ae.
43019025	Tuh ccyh lya Jesu vaelantung pe khe Jesu a nung, a nung neitanung, Kleofas zu Meri, te Meri Magdalin a thadyn`ae.
43019026	Tukeiccu Jesu nynh a nung te amaw nynh a sungsahpaw zuitu a thadyn`ae paw kha he a muih tuh, a nung kha, “Nopinung, na ccapaw kha la do!” a cipya.
43019027	Oute zuitu kha, “Na nung kha la do!” a cipya. Te tuh-e suimilan ccyh kyate tuh-e zuitu nynh a nung kha amaw a inn lang a cciakhae.
43019028	Hynh-e koute, pawpaw balyn tuh atu marya accing vae cipaw Jesu nynh nyte, Ccathyaa accing nawlan, “Ka tuihaw,” a ci.
43019029	Te tuin kya ariapaw misutui phe beihpaw lungre zungkheit a um, te minmin nynh phuesi tungkheit kha ariapaw misutui lungkhu lang moh dung`ae zah hyssop aran kya hede`ae zah Jesu a mung kalan a nungde`ae.
43019030	Tukeiccu Jesu nynh ariapaw misutui kha a lyatua koute, “Athang vae,” a ci; te a lu tuh ting zah a muisaw kha a ah vae.
43019031	Tuh-e nin tuh Paccynku Nin thua zah awkhualan Sabbath nin tuh nin lesaepaw athua keiccuze, Jew`ae nynh michi rhua`ae kha Sabbath nin kya tuh vaelantung vawlan phang a um vae khyh ccaw cite, mih ccu`ae kha khyasah lan te mih rhua`ae kha law athua ccaw cite Pilat kha a ngiaku`ae.
43019032	Oute rhawkaw`ae nynh oun thua`ae zah Jesu ryte a khiade`ae paw lukheitpaw ccu kha a khya`ae, te ccangpaw ccu kha mah a khya`ae.
43019033	Thuasalama minmin nynh Jesu kya he thua`ae tuh phe chih vae cipaw kha muih`ae zah a ccu kha khya vae khyh`ae.
43019034	Thuasalama rhawkaw`ae kyaze lukheit nynh a naw kya ccoi te thuin zah chii te tui palou a pou.
43019035	Te kha-e a muih paw ccungccaw nynh ccaekiakhan, te a ccaekia tuh ahme, te nanning nynh na zyn nawlan oh aning nynh a hopaw tuh ahme cipaw kha aning nynh a ny.
43019036	Pawccecize hynh-e uccaw`ae acyikupaw tuh, “Amaw a ru ccangkheit san khya thua lan khyh,” acikuh paw Ccathyaa accing nawlan nynh thua.
43019037	Te ccangpaw kya Ccathyaa nynh, “A thuin`ae paw ccungccapaw kha ccungccaw`ae nynh oun do cih`ae,” bua a ci.
43019038	Te hynh-e koute, Jew`ae rawri keiccu aphiru lante Jesu zuitu athua paw, Arimathia khua paw Josef nynh Jesu rhua kha lawku lan Pilat kha a ngiaku, te Pilat nynh a ua. Tukeiccu aning nynh cceih zah Jesu rhua kha a lawku.
43019039	Te langmaw lya khuazi Jesu kalan a thua paw Nikodemas mah pound zakheit loukaw aripaw mura te aloe a pydekuhpaw mynkhuhpaw kha yn ccyng zah tuhlang yn thuabua.
43019040	Oute minmin nynh Jesu rhua kha laah`ae zah Jew`ae rhuaccykunaw phung thyhte, mynkhuhpaw ryte boei nebaleihpaw te a rhua kha a lung`ae.
43019041	Atu Jesu a khiadenaw`ae hmin kya khokhu ccangkheit a um, te tuh-e khokhu kya ccungccaw lukheit san a ccynaw boi loh lei`ae paw athawpaw shaw ccangkheit a um.
43019042	Jew`ae Paccynku Nin athua keiccu te shaw tuh anae keiccu tuin kyakhe Jesu rhua kha minmin nynh a ccy`ae.
43020001	Lonaw nawkheit kyaze masaty nin awkhua takaw, phang amoh ung lyakhe Meri Magdalin tuh shaw kalan yn thua zah a fu`ae paw lung kha shaw kyate phe a nuekuh paw kha a muih.
43020002	Oute Meri tuh ccue zah Simon Piter te Jesu nynh a sungsahpaw ccangpaw zuitu kalan thua zah minmin kha, “Ccungccaw`ae nynh Bawipaw rhua kha shaw kyate phe a law vae`ae, te paw kya nynh amaw kha a nung`ae cipaw kae nyh khyh,” a cipya`ae.
43020003	Tukeiccu Piter te tuh-e ccangpaw zuitu tuh thokuh`ae zah shawku kalan a cceih`ae.
43020004	Te mih luning te paryh ccue`ae zah ccangpaw zuitu nynh Piter kha po thoih zah shaw kalan masaty a thua.
43020005	Te baling zah a do tuh nebaleihpaw boei phang a um paw kha a muih, tuhzemah a lungkhu lang tee khyh.
43020006	Oute Simon Piter tuh yn dekuh bua zah yn thua, te shaw lungkhu lang po tee zah uccaw rawpaw amaw te phang a um paw kha a muih.
43020007	Te a lu henawpaw pavua tuh nebaleihpaw boei ryte pynkheihlan um leite a makhaete phang bikuh paw kha a muih.
43020008	Oute shaw kalan masaty a thua paw, tuh-e ccangpaw zuitu mah teebua zah a muih tuh a zyn.
43020009	Pawccecize aning tuh a chih`ae paw kyate bua a tho hahe cih cipaw Ccathyaa kha minmin nynh la nyh loh khyh`ae.
43020010	Oute zuitu`ae tuh mimaw mih inn lang bua a ki`ae.
43020011	Thuasalama Meri tuh shaw atolang khe rawte phang thadyn, te a rah lalia lante baling zah shaw lungkhu lang a do.
43020012	Te Jesu rhua a ccynaw`ae kyakhe, a lu lang lukheit, a ccu lang lukheit, vaaw ccungccaw`ae luning nynh arawpaw uccaw lawkute a dahung`ae paw kha a muih.
43020013	Te minmin nynh Meri kha, “Nopinung, pawccemou na raw?” a cipya`ae. Meri nynh, “Ccungccaw`ae nynh ka Bawipaw kha phe a law vae`ae, te pawkya nynh a nung`ae cipaw ka ny khyh keiccu nynh ka raw,” cite a khung`ae.
43020014	Te tuhte aning nynh he a ho koute, nuhlang khe maeleihkuh zah Jesu a thadyn paw kha a muih, tuhzemah Jesu nynh thua cipaw nyh khyh.
43020015	Jesu nynh, “Nopinung, pawccemou na raw? Hungmou na ccung?” a cipya. Meri nynh khokhu ngawtupaw vosi cite tua zah amaw kha, “Bawihaepaw, hynh-e kyate amaw kha phe na cciakhae vae thua ze, teisangmou na nung kamaw hynh beih yn hopah lah kae nynh amaw kha ka lawkuh cih,” a cipya.
43020016	Jesu nynh, “Meri!” cite a ko. Meri nynh maeleihkuh zah amaw kha, “Rabboni!” a ci, (tuh-e tuh Ccangpatu cipaw nynh thua).
43020017	Jesu nynh, “Yn tung nan hin, pawccecize kae tuh ka Paaw kalan ka kaethung loh khyh, thuasalama ka neitaw`ae kalan la cceih lah, kae tuh ka Paaw te nanning nae Paaw, ka Pachia te nanning nae Pachia kalan ka kaethung cih cipaw kha minmin kha la hopah`ae,” a cipya.
43020018	Meri Magdalin nynh cceih zah Bawipaw kha phe ka muih vae cipaw, te Bawipaw nynh hynh-e bya`ae hynh ka kalan yn hopya cipaw kha zuitu`ae kalan a hopya`ae.
43020019	Oute lonaw kyaze masaty nin athua paw tuh-e nin kya zete he athua tuh, Jew`ae rawri keiccuze zuitu`ae pynkheihlan a sueluakunaw`ae kya thuakaw`ae kha pung he a khaw`ae tuh, Jesu yn thua zah angaelaku khe thadyn zah minmin kha, “Daenaw nae kya um sah,” a cipya`ae.
43020020	Te tuhte he a ho te, a kuih te a naw kha minmin kalan a muihsah`ae. Oute zuitu`ae nynh Bawipaw kha he muih`ae tuh mih lungtua.
43020021	Oute Jesu nynh minmin kha, “Daenaw nae kya um sah; ka Paaw nynh kamaw hynh yn saw hawte, nanning kha kae saw oh,” bua a cipya`ae.
43020022	Te hynh-e he a ho koute, Jesu nynh minmin tungvaw hysaw zah, “Nanning nynh Thyaa Muisaw hynh mue oh;
43020023	nanning nynh ccungccaw lukhakheit seinaw`ae kha na ngaethya oh ze, mih seinaw`ae tuh ngaethya athua, nanning nynh lukhakheit seinaw`ae kha na tynsah oh ze, mih seinaw`ae tuh phang atyn,” a cipya`ae.
43020024	Thuasalama luhaw laening kyaze lukheit athua paw Didymas cikuh paw Thomas tuh Jesu a thua lya zuitu`ae ryte umbua khyh.
43020025	Tukeiccu ccangpaw zuitu`ae nynh, “Kaening nynh Bawipaw kha phe kae muih vae,” cite a hopya`ae. Thuasalama aning nynh, “A kuih kya-e thingkhia vaemaw ka muih khyh ze, thingkhia vaemaw lungkhu lang ka kuihdung te ka putua khyh ze, a naw lungkhu lang ka kuih te ka putua khyh ze ka zyn lan khyh,” a ci.
43020026	Te nin tarya acih koute a zuitu`ae tuh inn lungkhu lang bua um`ae zah Thomas mah minmin ryte a umbua, thuakaw`ae tuh phang khawkuh pite Jesu yn thua zah angaelung khe thadyn zah, “Daenaw nanning kya um sah,” a ci.
43020027	Oute aning nynh Thomas kha, “Na kuihdung kha hynhlang yn putua lah ka kuih`ae hynh dotua, te na kuih kha hynhlang yn dyng lah ka naw lungkhu lang putua, te zyn leite um nan, thuasalama zyn ccavae,” a cipya.
43020028	Te Thomas nynh, “Ka Bawipaw te ka Pachia,” cite amaw kha a khung.
43020029	Jesu nynh, “Thomas, nang tuh kamaw hynh nae muih keiccuze na zyn, kamaw hynh yn muih leite a zyn`ae paw tuh hythuaccou`ae paw nynh thua,” a cipya.
43020030	Te hynh-e ccauh kya azeikuh leipaw ccangpaw muihsanaw`ae patae kha mah Jesu nynh a zuitu`ae mitmuihnaw kya a langsaku ccaccing.
43020031	Thuasalama Jesu tuh Kri, Pachia Ccapaw nynh thua cipaw nanning nynh na zyn nawlan oh, te tuhte na zyn oh zah amaw min liate nanning nynh hiinnaw na hoi ccaw oh cite nynh hynh-e`ae tuh zei athua.
43021001	Hynh-e`ae koute Tiberias rili pe khe Jesu nynh zuitu`ae kalan amaw te amaw kha bua a langkuh, te a langkupaw tuh hynhcihte nynh athua:
43021002	Simon Piter te Didymas cikuh paw Thomas, te Galilee pee Kana khuapaw Nathania, te Zebedi ccaaw`ae, te ccangpaw a zuitu`ae luning pynkheihlan la um`ae.
43021003	Simon Piter nynh minmin kha, “Ngasaw kyng lan ka cceih cih,” a cipya`ae. Minmin nynh, “Kaening mah kae cceihbua cih,” a ci`ae. Minmin tuh cceih`ae zah kohlung lungkhu lang vaekheihmawte a tee`ae, te kha-e khuazi tuh zawkheit san kyng khyh`ae.
43021004	Thuasalama khua he yn dae tuh Jesu tuh varan langkhe phang thadyn; thuasalama zuitu`ae nynh Jesu nynh thua cipaw nyh khyh`ae.
43021005	Oute Jesu nynh minmin kha, “Ka ccaaw oh, ae lanpaw ccangkhakheit san na hoi oh tou?” cite a khia`ae. Minmin nynh, “Kae hoi khyh,” cite a khung`ae.
43021006	Te Jesu nynh minmin kha, “Kohlung ranglang khe mia kha vua oh lah na kyng cih oh,” a cipya`ae. Tukeiccu minmin nynh mia kha vua`ae zah ngasaw eih lung keiccu mih mia kha sue kho vae khyh`ae.
43021007	Tukeiccu Jesu nynh a sungsah paw tuh-e zuitu nynh Piter kha, “E tuh Bawipaw nynh thua,” a cipya. Tukeiccu Simon Piter nynh Bawipaw nynh thua cipaw he a thae tuh avawlan e angki kha kikuh zah, (pawccecize ryalaw lya angki phe phaeku), rili lungkhu lang a sakuh bung.
43021008	Te ccangpaw zuitu`ae tuh ngasaw`ae kha mia ryte oun dungbia`ae zah kohlung taraw te oun thua`ae, pawccecize minmin tuh varan langte eih sawkuh khyh`ae, dung zaning loukaw nynh a sawkuh`ae.
43021009	Varan lang he oun thua`ae tuh tuin kya maeehue maee-e, te kha-e vawlan ngasaw ruakuh paw, te sanlou kha a muih`ae.
43021010	Jesu nynh minmin kha, “Atu na kyng oh paw ngasaw abang kha oun cciakhae oh,” a cipya`ae.
43021011	Simon Piter nynh kohlung kalan kae zah alepaw ngasaw zakheit sungpangaw zawthung te phe beihpaw mia kha varan langkhe a dung, te ngasaw patae aci zemah mia tuh pae khyh.
43021012	Jesu nynh minmin kha, “Rang oh lah awkhua looh hynh oun ae oh,” a cipya`ae. Bawipaw nynh athua cipaw kha a ny`ae keiccu zuitu`ae kyaze hung nynh sanmah, “Nang hungmou na thua?” cite khia ngan vae khyh`ae.
43021013	Oute Jesu nynh yn thua zah sanlou kha laah zah minmin kha a pya`ae, tuhhawte ngasaw kha mah a pya`ae.
43021014	Hynh-e tuh Jesu a chih`ae paw kyate a thothui koute a zuitu`ae kalan amaw a langkupaw vaethungnaw nynh thua.
43021015	Awkhua looh kha a ae`ae koute Jesu nynh Simon Piter kha, “Jonah ccapaw, Simon, hynh-e`ae nynh oun sungsah`ae laeze kamaw hynh nae sungsah tou?” cite a khia. Simon nynh, “Ou, Bawipaw, nang kae sungsah cipaw namaw phang na nyh,” a ci. Jesu nynh, “Ka tuutaw`ae kha looh la dang`ae,” a cipya.
43021016	Jesu nynh, “Jonah ccapaw, Simon, kamaw hynh nae sungsah tou?” cite vaeningnaw bua a khia. Simon nynh amaw kha, “Ou, Bawipaw, nang kae sungsah cipaw namaw phang na nyh,” a cipya. Jesu nynh, “Ka tuu`ae kha la dooih`ae,” a cipya.
43021017	Jesu nynh, “Jonah ccapaw, Simon, kamaw hynh nae sungsah tou?” cite vaethungnaw bua a khia. Bawipaw nynh, “Kamaw hynh nae sungsah tou?” cite vaethung cia a khia keiccu Piter a thinlungccih. Te Piter nynh amaw kha, “Bawipaw, nang tuh pawpaw balyn marya na ny, nang kae sungsah cipaw namaw phang na nyh,” a cipya. Jesu nynh, “Ka tuu`ae kha looh la dang`ae.
43021018	Byaccaccing, byaccaccing kae hopya, na no lya tuh namaw te namaw na cciakuh cih zah na rynaw lang na cceih cih, thuasalama he nae taw vae tetuh na kuih`ae kha na zo cih zah ming`ae nynh ae hede cih`ae zah na ry leinaw lang ae cciakhae cih`ae,” a cipya.
43021019	Jesu nynh hynh-e a hopaw tuh pawtahawpaw chinaw te nynh Piter nynh Pachia kha phu yn esah cih cipaw a langsapya paw nynh thua. Te hynhte he a ho koute, Jesu nynh Piter kha, “Kamaw hynh yn zui,” a cipya.
43021020	Oute langmaw lya zerya aenaw kya Jesu by kha ngeikuh zah, “Bawipaw, nang ae phee cih paw tuh hungmou?” cite a khiatu, Jesu nynh a sungsahpaw zuitu mah yn zuiku bua paw kha Piter nynh maeleihkuh zah a muih.
43021021	Kha-e paw kha Piter nynh he a muih tuh Jesu kha, “Bawipaw, hynh-e paw so pawcihte athua cih?” cite a khia.
43021022	Jesu nynh, “Kamaw kae thua cia aning kha ka umsah ry ung ze, nang te pawmou asekuh? Nang tuh kamaw hynh yn zui,” a cipya.
43021023	Oute hynh-e bya tuh uteno`ae laku kya, “Tuh-e zuitu tuh chih lan khyh a ci,” cite athaan; thuasalama aning tuh chih lan khyh cite Jesu nynh a kalan ho khyh, thuasalama, “Kamaw kae thua cia aning kha ka umsah ry ung ze, nang te pawmou asekuh?” cite rou nynh a ho.
43021024	Hynh-e`ae kong ccaekiakhan paw tuh tuh-e zuitu thua zah hynh-e`ae kong a zeitu nynh thua, te a ccaekia tuh ahme cipaw kaening nynh kae ny.
43021025	Te Jesu nynh a cyi paw ccangpaw uccaw mah patae a um ung, kha-e`ae kha khaleih zei athua ze, zeinaw lanpaw ccauh`ae kha laephipi nynh heize ccung kho lan khyh cite nynh ka tua. Amen.
44001001	-
44001002	Pou Theophilas, Jesu nynh a popaw locceihtu`ae kalan Thyaa Muisaw liate kaw a pya`ae koute, amaw lawthung athua nin cia, a cyi paw te a ccangpyapaw balyn kha langmaw lya-e ccaw kya phe ka zei vae.
44001003	A teing koute kha-e locceihtu`ae kalan khe a sei kho leipaw ccaekia`ae patae te amaw a hiinnawpaw kong kha a langsapya`ae, nin sungpali cia minmin nynh a muih`ae, te Pachia peenaw te asekuhpaw uccaw`ae kong kha a hopya`ae.
44001004	Te locceihtu`ae ryte pynkheihlan sueluakuh`ae zah minmin nynh Jerusalem kyate a pou khyh nawlan`ae, thuasalama Paaw kya-e Byakinpyakupaw kha a ngaw nawlan`ae minmin kha kawpya`ae. “Tuh-e tuh, nanning nynh ka kyate phe na thae vae oh;
44001005	pawccecize Johan nynh tui kya baptisma a insah ccaccing`ae, thuasalama nanning tuh atu te nin patae aro maw Thyaa Muisaw kya baptisma-insah nae thua cih oh,” a cipya`ae paw kha nynh thua.
44001006	Tukeiccu locceihtu`ae nynh pynkheihlan he sueluakuh`ae tuh amaw kha, “Bawipaw, atu lyahin nang nynh peenaw kha Israel`ae kalan bua na pyathui cih`ae tou?” cite a khia`ae.
44001007	Te Jesu nynh minmin kha, “Paaw nynh amaw kawhoinaw kya a nung paw ccyh te kumvaelori tuh nanning nynh ny ho khyh.
44001008	Thuasalama Thyaa Muisaw nanning tungvaw he yn thua te nanning nynh thungnaw kha nae mue cih oh; te nanning tuh Jerusalem kya, Judea ram balyn kya, Samaria ram kya te laephi adianaw kyacia kamaw ccaekia`ae na la thua cih oh,” a cipya`ae.
44001009	Te hynh-e bya`ae he a ho koute minmin nynh a do`ae cciamang lyakhe Jesu tuh lawthung thua zah maeking nynh minmin mitmuihnaw kyate amaw kha zya a law.
44001010	Khahte lawthung athua paw Jesu kha locceihtu`ae nynh vaawran lang riri a do`ae cciamang lyakhe ccungccaw luning nynh arawpaw uccaw kha lawkute minmin pe khe oun thadyn`ae.
44001011	Te kha-e`ae nynh, “Galilee ccungccaw`ae, pawccemou nanning nynh vaawran langkhe na dothung oh? Hynh-e paw Jesu, nanning kyate vaawran lang lawthung athua paw na muih oh hawte ou khahcihte bua yn thua cih,” a cipya`ae.
44001012	Oute minmin tuh Jerusalem kyate Sabbath ninkheit laanccia asawpaw Oliv cikuh paw mua kyate Jerusalem lang a ki`ae.
44001013	Te minmin nynh he thua`ae tuh Piter, James, Johan, Andru, Filip, Thomas, Bartholomew, Matthai, Alfeas ccapaw James, Simon Zelot, te James neitaw Judas tuh a thuanaw`ae inn palung khaan langkhe a kaethung`ae.
44001014	Hynhe` ae balyn tuh Jesu a nung Meri te a neitaw`ae ry, nopi`ae ryte lunglokute sawsangnaw kya thawte a pyakuh`ae.
44001015	Te tuh-e ccyh kya milu lante zakheit lukuin loukaw acih`ae paw zuitu`ae laku Piter nynh thadyn zah,
44001016	“Uteno`ae, Jesu a kyng`ae paw kha a cciakhaetu Judas konglang Thyaa Muisaw nynh David khalang kyate a hoty paw Ccathyaa hynh accing aho.
44001017	Pawccecize aning tuh aening ryte riabua thua zah hynh-e Pachia ryalaw hynh a muebua.
44001018	“Atu kha-e paw nynh cyiseimenaw amee te laekua sang kheit a re; te a lutabing lante ccahbung zah a vue ngaelung te phae paw zah a ring balyn pung toikuh.
44001019	Te tuh-e kong Jerusalem kya a um`ae paw balyn nynh pung a ny`ae, tukeiccu mimaw mih bya te kha-e laekua kha, ‘Akeldama,’ a ci`ae, asuilan tuh, ‘Chii laekua,’ cipaw nynh thua.
44001020	“Pawccecize Sam ccauh kya hynhte azeikuh: ‘Aning umnaw hmin tuh ccungccaw um leinaw lang tangsah lah hung ccungccaw nynh san khe kya um nan sah’; te, ‘Amaw ryalaw kha mingccangpaw nynh lawkuh sah,’ cite azeikuh.
44001021	-
44001022	“Tukeiccu Johan nynh baptisma insahnaw kyate tho zah Jesu tuh aening kyate lawthung athua nin cia, Bawipaw Jesu nynh aening laku tee zah pou te a um ccyh lya, aening ryte po a mungkuh bua`ae paw hynh-e ccungccaw`ae kyaze lukheit tuh amaw thothuinaw kong ho lan aening ryte ccaekia athua hahe aho,” a ci.
44001023	Te minmin nynh ccungccaw luning, Jastas cite minphu`ae paw Barsabas cite a ko`ae paw Josef te Matthias kha a po`ae.
44001024	Te minmin nynh, “Ccungccaw balyn thinlung a nyhtu, Bawipaw, nang nynh hynh-e luning`ae kyaze hungmou na po cipaw oun langsapakuh cite sawsang`ae.
44001025	Ou khate Judas nynh amaw ungnaw lang ccia khylan cyiseimenaw liate phe a ccuetaw paw hynh-e ryalawnaw te locceihtuthuanaw kha na popaw ccungccaw nynh a muebua ccaw,” cite sawsang`ae.
44001026	Te minmin nynh ccungthy kha dung`ae zah ccungthy tuh Matthias nynh a mue; te aning tuh locceihtu luhaw laekheit ryte riabua athua vae.
44002001	Te Pentikos nin he thua tuh minmin balyn tuh ahmin sang kheit kya pynkheihlan pung a um`ae.
44002002	Te myarya arupaw khise hawte roi ccangkheit tuh vaawran langte vaekheihmawte tuin kya yn thua zah minmin a umnaw`ae kha-e inn kyakhe phe abeih.
44002003	Te maee lo zah akuekuhpaw lae`ae tuh minmin kya oun langkuh zah milu raveih tungvaw kya accah.
44002004	Te minmin balyn tuh Thyaa Muisaw te phe beih`ae zah Muisaw nynh honaw a pya`ae thyhhawte minmin nynh ccangpaw bya te a ho`ae.
44002005	Te tuh-e ccyh lya vaawran zakaw um paw minphuin miakaw kyaze Pachia kalan a pyakuh`ae paw Jew`ae tuh Jerusalem kya a la um`ae.
44002006	Tuh-e roi tuh he accae te ccungccaw zapi tuh pynkheihlan oun thua`ae zah zuitu`ae nynh a ho`ae paw kha mimaw mih bya raveihte a thae`ae keiccuze mih ngaeangthua.
44002007	Te minmin balyn tuh mih ngaeangthua, mih khuaruaru zah, “Dotua oh, hynh-e`ae balyn tuh Galilee bya a ho`ae paw thua khyh`ae tou?
44002008	Te pawcihtemou aening nynh ah puikhae oh paw ahmaw bya raveihte ah thae oh paw tuh?
44002009	Parthian`ae, Medes`ae, Elamit`ae te Mesopotamia ram kya, Judah ram kya, Kapadosia ram kya, Pontas ram kya, Asia ram kya,
44002010	Frikia ram kya, Pamfilia ram kya, Izip ram kya, te Libia ram kya, Sirene pepan kya um`ae paw te Rom ram kya-e mikhia`ae, Jew`ae te beiknaw kalan a tee thaw`ae paw,
44002011	Kretan`ae te Arab`ae nynh a ho`ae paw bya`ae hynh aening nynh ahmaw bya te ah thae oh paw tuh khuaruaru lan um paw Pachia ryalaw nynh athua,” cite lukheit te lukheit a hokuh`ae.
44002012	Tukeiccu minmin balyn tuh mih khuaruaru, mih ngaeangthua zah, “Hynh-e hynh paw suilan mou?” cite lukheit te lukheit a hokuh`ae.
44002013	Ccungccaw abang nynh, “Hynh-e ccungccaw`ae tuh athawpaw misutui te nynh phe bia`ae,” cite sarisarya lante a ci`ae.
44002014	Thuasalama Piter nynh luhaw laekheit ryte thadynte a roi saw zah minmin a hopya`ae paw tuh: “Judah ccungccaw`ae, nanning te Jerusalem kya na um oh paw nae balynte hynh-e hynh nyh oh lah ka bya hynh oun ngaepya tua oh.
44002015	Pawccecize hynh-e ccungccaw`ae tuh nanning nynh na tua oh hawte rui khyh`ae, pawccecize atu tuh awkhua suimilan ccangthungnaw rou nynh acih ung.
44002016	Thuasalama hynh-e tuh profeh Joel nynh a la hosyapaw kha nynh athua. A ho paw tuh:
44002017	‘Pachia nynh, nyathya nin kya hynhcihte yn cyikuh cih, minphuin balyn tungvaw kya ka Muisaw kha ka bu cih; te nae ccapaw`ae te nae ccanung`ae nynh profehbya ho cih`ae, te nae ccangvae`ae nynh vizin oun muih cih`ae, te nae pawpi`ae nynh maan oun sah cih`ae.
44002018	Tuh-e ccyh kya ka seepaw`ae te ka seenung`ae tungvaw ka Muisaw ka bu cih zah minmin nynh profehbya ho cih`ae.
44002019	Te luki lang vaawlui kya ngaeangnaw ka langsah cih zah akaw lang laephi vawlan chii, maee te maeekhuh muihsanaw`ae ka langsah cih.
44002020	BAWIPAW kya-e alesaepaw te ri lan umpaw nin a thua maw khuanin tuh mohnaw lang tang cih zah sawpaw tuh chii lang yn tang cih.
44002021	Te ou tuhcihte hunghung zemah BAWIPAW min a ko paw ccungccaw tuh khum athua cih,’ a ci.
44002022	“Israel ccungccaw`ae, hynh-e bya`ae hynh ngaetua oh; naemaw nynh mah na ny oh hawte, Nazareth paw Jesu tuh nanning laku kya Pachia nynh nawccawkhaepaw ccungccaw nynh thua, amaw liate nynh nanning laku kya Pachia nynh ngaeang lan um paw ryalaw`ae, khuaruarunaw`ae te muihsanaw`ae kha a langsaku.
44002023	Pachia kya-e nytynaw te paccynty paw khuakhannaw liate Jesu tuh ah athua, nanning nynh na kyng oh zah kawbya zui lei`ae paw kuih te na khiade oh zah phe na chia oh.
44002024	Aning tuh chinaw kya-e ccinaw nynh phang kyngde lan athua kho khyh keiccuze kha-e ccinaw kyate Pachia nynh supah zah amaw kha phe a thosah vae.
44002025	Pawccecize amaw konglang te David nynh a hopaw tuh: ‘Ka mitmaevaw kya BAWIPAW kha pei ka muih, pawccecize kae ka pia khyh nawlan aning tuh ka ranglang kya a um.
44002026	Tukeiccu ka thinlung a lungpaw zah ka lae tuh a lungtua; tuhlaeze ka ngesaw mah ngaehoinaw kya a hae-ung cih.
44002027	Pawccecize nang nynh ka hiinnaw-muisaw kha Hades kya na nungsya lan khyh zah, namaw kya-e Athyaapaw kha mah na thuhsah lan khyh.
44002028	Nang nynh kamaw kha hiinnaw laanpi phe nae nysah vae. Na umnaw kya kamaw kha lungtuanaw te phe nae biasah cih,’ a ci.
44002029	“Uteno`ae, ciihan kyaze paaw athua paw David kong hynh rhawhoyte kae hopya tua oh, David tuh chih zah u athua, te a shawku tuh aening kya atunin cia phang a um.
44002030	Aning tuh profeh athua keiccu, pynsaw lante amaw ciihan lungkhu te Kri kha Pachia nynh yn thosah cih zah amaw suitungkhung vawlan dahungsah lan amaw kya Pachia nynh byakankupaw byakan kha phe a ny.
44002031	Hynh-e hynh muihty te, Kri thothuinaw kong kha, a muisaw tuh Hades kya cciataw thua khyh, a ngesaw nynh mah thuhnaw kha muih khyh, cite a ho.
44002032	Hynh-e Jesu hynh Pachia nynh phe thosah vae, hynh-e konglang kaening balyn tuh ccaekia`ae nynh kae thua.
44002033	Tukeiccu aning tuh Pachia ranglang khe hangthung thua vae zah byakinpyakupaw Thyaa Muisaw kha Paaw kyate phe mue vae zah atu nanning nynh na muih oh zah na thae oh paw hynh-e hynh phe a bu vae.
44002034	-
44002035	“Pawccecize David tuh vaawran lang kae khyh; thuasalama David nynh amaw a hokupaw tuh: ‘ “Na rhaw`ae kha na ccusy lang kae raepya makhia cia, nang tuh ka ranglang khe dahung,” cite BAWIPAW nynh ka Bawipaw kha a cipya.’
44002036	“Tukeiccu nanning nynh na khiade oh paw Jesu ccaccei kha Pachia nynh Bawi lang te Kri lang phe a rae vae cipaw kha Israel minphuin balyn nynh ccaerarihlan nyh oh,” cite Piter nynh a ci.
44002037	Atu hynh-e bya kha minmin nynh he a thae`ae tuh mih bung kya sua`ae zah Piter te ccangpaw locceihtu`ae kha, “Uteno`ae, pawmou kae cyih cih?” cite a khia`ae.
44002038	Oute Piter nynh minmin kha, “Nae seinaw ngethya athua nawlan, ngaesikuh oh lah nanning milu raveihte Jesu Kri min kya baptisma-in oh, ou khate Thyaa Muisaw lasung kha na mue cih oh.
44002039	Pawccecize byakinpyakupaw tuh nanning hanlan, nanning nae ccaaw`ae hanlan te asaw lang um`ae paw kya ah Bawipaw Pachia nynh a ko`ae paw balyn hanlan nynh thua,” a cipya`ae.
44002040	Te ccangpaw bya patae te ccaekiakhan zah, “Thinlung kyh leipaw hynh-e ciihan kyate khumnaw muebua oh,” cite thawte a hy`ae.
44002041	Oute a bya kha lungtuate a lawkuh paw ccungccaw`ae tuh baptisma-in`ae; te tuh-e nin kya ccungccaw thungthung loukaw biachih athua.
44002042	Te minmin tuh locceihtu`ae ccangpyanaw kya te vaeccawkunaw kya, sanlou ianaw kya te sawsangnaw kya tynkaring lang po a umbua`ae.
44002043	Te ccungccaw miakaw nynh rinaw a hoi`ae, te ngaeangnaw patae te muihsanaw`ae kha locceihtu`ae nynh a langsaku`ae.
44002044	Te a zyn`ae paw balyn tuh pynkheihlan um`ae zah pawpaw balyn kha a hoikheih`ae.
44002045	Te mih hoi paw te mih uccaw`ae kha zua`ae zah ccungccaw miakaw kalan ahobou thyhte a nee`ae.
44002046	Te minmin tuh tempal kya nin takyh pynkheihlan sueluakuh`ae zah inn kheit koute inn kheit sanlou iathungku te, thinlung pynkheit te, lungtuate mih looh kha leih a ae`ae.
44002047	Pachia kha thehoysah`ae zah ccungccaw`ae balyn malang maehoynaw kha a mue`ae. Te Bawipaw nynh khumnaw mue`ae paw kha nin takyhte kriccawbu kalan a biachih.
44003001	Zete suimilan ccangtakuanaw sawsang ccyh lyakhe Piter te Johan tuh tempal kalan pynkheihlan a cceihthung`ae.
44003002	Te a nung vue kya mawte a ccukhoupaw ccungccapaw lukheit kha oun puih`ae; tempal lungkhu lang a tee`ae paw kha bawngnaw ngiaku khylan ‘Puithya’ acikuh paw sakoih pe khe kha-e paw kha nin takyh leih a nung`ae.
44003003	Tempal lungkhu lang tee lan cih vae`ae paw Piter te Johan kha kha-e paw nynh he a muih tuh, ‘Yn pyabua oh’ cite a ngiaku`ae.
44003004	Te Piter nynh Johan ryte kha-e paw kha rirido zah, “Kaening hynh oun dotua,” a cipya.
44003005	Te aning nynh minmin kyate ccangkhakheit ka mue vae cih cite ngaehoite minmin kha a do.
44003006	Oute Piter nynh, “Phua te sui ka hoi khyh; thuasalama ka hoi paw kha nang kae pya; Nazareth paw Jesu Kri min te thokuh lah cceih,” a cipya.
44003007	Te a ranglang kuih te kyng zah a tho; te vaekheihmawte a ccu te a ccukhilua ru`ae tuh thawzung a mue`ae.
44003008	Te aning tuh thohkuh zah a thadyn, te cceih zah minmin ryte tempal lungkhu lang a tee`ae; laanpi cciate, thohkute Pachia kha thehoysah.
44003009	Tuhte cciabiate Pachia thehoysah te a um paw kha ccungccaw balyn nynh a muih`ae.
44003010	Te minmin nynh aning tuh tempal voidu kya Puithya Sakoih zung khe bawngnaw ngiaku lan leih dahung paw nynh athua cipaw kha a nyh`ae, te amaw kya acyikuh paw kong kha mih khuaruaru zah mih ngaeangthua.
44003011	Te dansah athua vae paw ccukhoupaw nynh Piter te Johan kyakhe phang a bekuh tuh ccungccaw balyn nynh myarya ngaeangthua te mih kalan Solomon maepaw acikuh paw maepaw langkhe pynkheihlan a ccue`ae.
44003012	Te kha-e kha Piter nynh he a muih tuh ccungccaw`ae kha, “Israel ccungccaw`ae, nanning pawccemou hynh-e hynh nae ngaeangthua? Hynh-e paw hynh kaening nynh kaemaw thungnaw te, Pachia phe kae zyn keiccuze kae cciasah khopaw hawte nanning nynh kaening hynh pawccemou raerae nae do oh?
44003013	Abraham, Isaak te Jakob Pachia, ah minpaaw`ae Pachia nynh a Ccapaw Jesu kha phu-esah vae; kha-e Jesu kha nanning nynh Pilat kalan na ah oh zah aning nynh saw lan he a noukuh tuh nanning nynh amaw kha saw lan phe na ei oh.
44003014	Thuasalama nanning nynh Athyaapaw te Adingpaw kha na vua oh zah ccungccaw theihtupaw kha nae kalan sawpya lan na ngiaku oh.
44003015	Te hiinnaw Bawipaw kha nanning nynh na chia oh, kha-e Bawipaw kha Pachia nynh a chih`ae paw kyate phe a thosah vae, ou kha-e konglang kaening tuh ccaekia`ae nynh kae thua.
44003016	Te Jesu min zynnaw liate, tuh-e amaw min nynh na muih oh zah na ny oh paw hynh-e paw hynh a thawsae sah. Athua, amaw kyate mue paw zynnaw nynh nanning balyn malang hynh-e paw hynh accingpaw dannaw kha a pya.
44003017	“Te atu mah, uteno`ae, nanning ae uk oh paw uktu`ae nynh a cyi`ae hawte nanning nynh mah na ny khyh oh keiccu nynh na cyi oh cipaw ka ny.
44003018	Thuasalama Kri tuh a teing cih cite langmaw lya Pachia nynh a profeh`ae balyn khalang kyate a langsaty paw kha, hynhte a ccingsah paw nynh thua.
44003019	Tukeiccu Bawipaw mitmuihnaw kyate thawzung thawsanaw ccyh yn thuasah nawlan, nae seinaw khawsungpya athua nawlan te,
44003020	nanning hanlan a khang vae paw Jesu Kri kha Pachia nynh yn saw nawlan ngaesikuh oh lah lung paleihkuh oh.
44003021	Laephipi thotakaw te amaw kya-e athyaapaw profeh`ae khalang kyate Pachia nynh a hosyapaw uccaw balyn bua nungthuinaw a thua mawlaezung vaawran nynh kha-e Kri kha a lehkhan cih.
44003022	Pawccecize Mawsi nynh ah minpaaw`ae kalan, ‘BAWIPAW nae Pachia nynh nae uno`ae kyate kamaw yn lopaw Profeh lukheit kha nanning hanlan yn pousah cih. Aning nynh nanning kalan a hopaw miakaw kha na la ngae cih oh.
44003023	Te ou tuhte kha-e Profehbya a ngae leipaw ccungccaw miakaw tuh amaw ccungccaw`ae laku kyate khaleih ro athua cih,’ a cipya`ae.
44003024	“Athua, profeh Samuel kyate tho zah amaw koute a ho paw profeh`ae balyn nynh mah a la ho`ae hawte hynh-e nin`ae kong hynh a hoty`ae.
44003025	Nanning tuh profeh`ae ccaaw nynh na thua oh; te Pachia nynh Abraham kalan, ‘Na ciihan kyate laephi kya-e minphuin balyn nynh hythuaccou cih`ae,’ cite a hopaw, ah minpaaw`ae ryte a rae paw byakin te asekuh`ae paw nynh na thua oh.
44003026	Nanning milu raveih nynh cyiseinaw kyate na paleihku oh paw kya, nanning kha hythuapya khylan, Pachia nynh a Ccapaw Jesu kha thosah zah masaty nanning kalan yn saw,” cite Piter nynh a hopya`ae.
44004001	Te locceihtu`ae nynh ccungccaw`ae kalan a hopya`ae lyakhe ranpibawi`ae, tempal ngawtu`ae te Sadusi`ae tuh oun thuabua`ae zah,
44004002	locceihtu`ae nynh ccungccaw`ae kha ccangpah`ae zah Jesu liate a chih`ae paw kyate thothuinaw kong a ho`ae keiccuze myarya mih lungvaw a saw.
44004003	Te minmin nynh locceihtu`ae kha kyng`ae zah tuhlya khuazi vae keiccuze minmin kha awkhualan cia thunginn kya a nung`ae.
44004004	Tuhzemah mih phunghopaw kha a thae paw ccungccaw patae nynh a zyn`ae; tuhte a zyn`ae paw tuh milu lante thungpangaw loukaw acih`ae.
44004005	Ou tuhte awkhualan he athua tuh uktu`ae, piccang`ae, te kawbya ccangpatu`ae,
44004006	te ranpibawi lupi Annas, te Kaiafas, Johan, Alexanda te ranpibawi ciihan`ae balyn tuh Jerusalem kya pynkheihlan a sueluakuh`ae.
44004007	Te minmin nynh Piter te Johan kha angaelung kya nung`ae zah, “Paw thungnaw te mou, tukhyhze hung min liate mou nanning nynh hynh-e hynh na cyi oh?” cite a khia`ae.
44004008	Oute Piter tuh Thyaa Muisaw te phe beih zah minmin kha, “Ccungccaw uktu`ae te Israel piccang`ae nanning,
44004009	a cyikuh kho leipaw ccungccapaw hanlan rae paw ahoypaw ryalaw keiccu, pawcihte nynh aning tuh a dan cipaw keiccu, atunin kaening tuh akaw-aleih bya nae khia oh athua lanze;
44004010	nanning nynh na khiade oh zah Pachia nynh a chih`ae paw kyate a thosah paw Nazareth paw Jesu Kri min liate, amaw liate nynh hynh-e ccungccapaw tuh nanning malang ngedan te a thadyn cipaw hynh nanning balynte Israel ccungccaw`ae balyn nynh nyh oh.
44004011	Hynh-e tuh, ‘Nanning inn saktu`ae nynh na nue oh paw lung, aki lang-e abapi huapaw lung lang yn tang paw kha nynh thua.’
44004012	Mingccangpaw kya khumnaw kharyh um khyh; pawccecize Jesu min laelan aening oun khum kho lanpaw vaawran zakaw ccungccaw`ae laku ccangpaw min um khyh,” cite a hopya`ae.
44004013	Atu Piter te Johan kya-e rawthungnaw kha minmin nynh muih`ae zah minmin tuh ccawthya lei`ae, huataw ccungccaw`ae cipaw kha he nyh`ae tuh mih ngaeangthua. Te minmin luning tuh Jesu ryte po umkheih`ae paw cipaw kha bua a nythui`ae.
44004014	Te dansah athua paw ccungccapaw nynh minmin ryte phang a thadyn paw kha a muih`ae tuh rawsete pawsang ho kho vae khyh`ae.
44004015	Thuasalama locceihtu`ae kha kungsi zung kyate pou lan kaw a pya`ae koute minmin nynh mimaw laku byahokuh`ae.
44004016	“Hynh-e ccungccaw`ae hynh pawte ah cyih cih oh? Minmin kyate raerae alangkuh paw muihsanaw kha Jerusalem kya um`ae paw balyn kalan phe langkuh vae zah aening nynh kha-e kha ah ei kho vae khyh oh.
44004017	Thuasalama kha-e kha ccungccaw`ae laku kya houh apazaeku khyh nawlan, atu te hung ccungccaw sanmah hynh-e min te a hopya vae khyh ccaw`ae minmin kha thawte ah khee ngaw oh,” cite a hokuh`ae.
44004018	Te minmin nynh locceihtu`ae kha ko`ae zah Jesu min liate kharyh a ho khyh nawlan`ae te a ccangpya khyh nawlan`ae kawpya`ae.
44004019	Thuasalama Piter te Johan nynh minmin kha, “Pachia kawngae laeze nanning kawngae hua lanpaw tuh Pachia malang akyh cih tou, kyh lan khyh tou cipaw naemaw nynh byapia oh.
44004020	Pawccecize kaening tuh kae muih paw te kae thae paw uccaw`ae kong kha ho leite kae um kho khyh,” cite a khung`ae.
44004021	Te minmin nynh locceihtu`ae tungvaw detahnaw lanpaw pawsang he muih khyh`ae tuh furawsya ki`ae zah phe a cciasah`ae. Pawccecize kha-e acyikuh paw hanlan ccungccaw balyn nynh Pachia kha thehoysah`ae keiccu nynh thua.
44004022	Pawccecize hynh-e dannaw muihsanaw a tungvaw kya alangkuh paw ccungccapaw tuh kum sungpali lae acih vae.
44004023	Te he a cciasah`ae te locceihtu`ae tuh mimaw mih phu kalan cceih`ae zah alepaw ranpibawi`ae te piccang`ae nynh mih kalan a hopya`ae paw balyn kha a thaesah`ae.
44004024	Te minmin nynh kha-e kha he a thae`ae tuh, pynkheih lante Pachia kalan roisaw`ae zah, “Bawipaw, nang tuh vaawran te laephi te rili te kha-e kya um paw balyn a raetupaw Pachia nynh na thua.
44004025	Nang nynh na seepaw David khalang kyate, ‘Pawccemou minphuin`ae nynh mih bungpaw zah ccungccaw`ae nynh ccakaepaw uccaw kong hynh a pheeku`ae?
44004026	Laephi siapharan`ae nynh thadyn`ae zah uktu`ae nynh BAWIPAW te a Kri kha rawsete pynkheihlan a sueluakuh`ae,’ cite phe na hoty vae.
44004027	-
44004028	“Langmaw lya na kuih nynh cyi lan cite a paccynpaw te na eenaw nynh cyi lan a la paccyn vae paw miakaw kha cyi khylan, satho phe na thuh vae paw, athyaapaw na Ccapaw Jesu kha Herod te Pontias Pilat nynh Zenta`ae te Israel ccungccaw`ae ryte e khuapi kyahin pynkheihlan sueluakuh`ae zah a rawse`ae paw tuh thangccingpaw nynh thua.
44004029	Te pou Bawipaw, atu minmin kya-e furawnaw hynh dotua. Na bya hynh rawhoy te kae ho kho nawlan rawthungnaw oun pyabua.
44004030	Athyaapaw na Ccapaw Jesu min liate muihsanaw te ngaeangnaw`ae a langku nawlan, ngeccih dansah khylan na kuih yn dyngtua,” cite sawsang`ae.
44004031	Te minmin sawsang`ae koute pynkheihlan a sueluakunaw`ae ahmin tuh ahy; te minmin balyn tuh Thyaa Muisaw te beih`ae zah Pachia bya kha rawhoy te a ho`ae.
44004032	Te a zyn`ae paw ccungccaw zapi tuh thinlung ccangkheit te hiinnaw-muisaw ccangkheit hoi`ae zah hung nynh sanmah a uccaw ccangkhakheit kha kamaw kya-e ci vae khyh; thuasalama pawpaw balyn kha a mangkheih`ae.
44004033	Te Bawipaw Jesu thothuinaw kong kha locceihtu`ae nynh alepipaw thungnaw te ccaekiakhan`ae zah alepipaw thawccinaw tuh minmin balyn tungvaw kya a um.
44004034	Minmin laku ahoboupaw ccungccaw hung sanmah um khyh; pawccecize laekua hoi`ae paw te inn hoi`ae paw balyn nynh kha-e`ae kha zua`ae zah, a zuanaw`ae paw amee kha oun ccyng`ae.
44004035	Locceihtu`ae ccu leihpaw khe a pung`ae; te lukhakheit hanlan ahobou thyhte ccungccaw miakaw kha a nee`ae.
44004036	Te Barnabas cite locceihtu`ae nynh minphu`ae paw, (tuh-e asuilan tuh thawzungpyanaw ccapaw cipaw), Saiparas ram e paw Levi ciihan paw Joses tuh,
44004037	a hoi paw laekua kha zua zah kha-e a zuanaw mee phua kha yn ccyng zah locceihtu`ae ccu leihpaw khe a nung.
44005001	Thuasalama Ananias cikuh paw ccungccapaw nynh a zu Sapphira ryte a hoi`ae paw laekua kha a zua`ae.
44005002	Te amee abang kha a zu mah a nyhbua lante a nungkubang. Te abang kha yn ccyng zah locceihtu`ae ccu leihpaw khe a nung.
44005003	Te Piter nynh, “Ananias, Thyaa Muisaw kha hyngpya khylan te laekua na zuanaw mee abang nungkubang khylan pawccemou Setan nynh na thinlung kha phe ae biasah?
44005004	Kha-e kha na zua maw, na kya-e thua khyh tou? Kha-e kha na zua koute namaw kaw khya khyh tou? Pawccemou na thinlung kya hynhcihte na poi? Ccungccaw`ae kha na hyngpah khyh lahyn, thuasalama Pachia lakha na hyngpya,” a ci.
44005005	Te Ananias tuh hynh-e bya he a thae tuh khuliakuh zah phe a chih; te hynh-e kong a thae`ae paw ccungccaw balyn tuh myarya a rih`ae.
44005006	Te ccangvae`ae nynh thokuh`ae zah Ananias kha ah lung`ae koute poukhae`ae zah a u`ae.
44005007	Te tuh-e koute suimilan ccangthung loukaw he aro koute a zu tuh paw nynh acyiku cipaw ny leite yn tee.
44005008	Te Piter nynh, “Laekua kha tuhzeih mawte tou na zua oh? Kamaw hynh yn hopya tua,” a cipya. Te aning nynh, “Athua, tuhzeih mawte nynh kae zua,” a ci.
44005009	Oute Piter nynh amaw kha, “Bawipaw Muisaw syntaw khylan pawcihtemou pynkheihlan nae lung aloku? Dotua, na vawpaw a uh`ae paw mih ccu tuh thuakawzung nynh a um ung, te nang kha mah ae cciakhae cih`ae,” a cipya.
44005010	Oute Sapphira tuh Piter ccu leihpaw khe vaekheihmawte khuliakuh zah phe a chih; te ccangvae`ae nynh tee`ae zah a chi paw kha he muih`ae tuh cciakhae`ae zah a vawpaw pe khe a uubua`ae.
44005011	Te hynh-e kong a thae paw ccungccaw patae te kriccawbu balyn tuh myarya a rih`ae.
44005012	Te locceihtu`ae kuih liate ccungccaw`ae laku muihsanaw`ae te khuaruarunaw`ae patae langsaku athua. Te minmin balyn tuh Solomon Maepaw kya pynkheihlan a um`ae.
44005013	Te tuhlaepaw hung ccungccaw sanmah minmin kalan pykuh bua ngan khyh`ae; thuasalama ccungccaw`ae nynh minmin kha kou a hothung`ae.
44005014	Te nopi ry, pise ry ccungccaw zapi zyntu`ae kha Bawipaw kalan houhouh biachih athua.
44005015	Piter nynh po yn ccia vae ze a mynlyh nynh san lukhakheit tungvaw kya a khaw ccaw cite ngeccih`ae kha laanpi lang oun cciakhae`ae zah ikhung te iphae vawlan a nung`ae.
44005016	A pepan e khua`ae kyate ccungccaw zapi mah Jerusalem lang oun thua`ae zah ngeccih`ae te athyaa leipaw muisaw`ae nynh vawsaw pya`ae paw kha oun cciakhae`ae; te minmin balyn tuh marya dansah athua`ae.
44005017	Oute ranpibawi lupi te amaw ryte umkheih`ae paw, Sadusi`ae balyn tuh thokuh`ae zah thinrianaw te phe beih`ae.
44005018	Te locceihtu`ae kha kyng`ae zah ranzae thunginn lungkhu khe a saw`ae.
44005019	Thuasalama khuazi khe Bawipaw kya-e vaaw ccungccapaw nynh thunginn thuakaw`ae kha hung zah minmin kha poukhae`ae zah,
44005020	“Cceih oh, tempal kya thadyn oh lah hynh-e hiinnaw bya`ae balyn hynh ccungccaw`ae kalan hopah oh,” a cipya`ae.
44005021	Te minmin nynh kha-e kha he a thae`ae tuh awkhua takaw khe tempal lungkhu lang tee`ae zah a ccangpya`ae. Thuasalama ranpibawi lupi te amaw ryte umkheih`ae paw nynh oun thua`ae zah kungsi`ae te Israel ccungccaw`ae kya-e piccang`ae balyn kha ko`ae zah locceihtu`ae kha mih kalan cciakhae khylan ccungccaw`ae kha thunginn lang a saw`ae.
44005022	Thuasalama tempal ringtu`ae nynh thunginn kya thua`ae zah zuitu`ae kha he muih vae khyh`ae tuh ki`ae zah,
44005023	“Thunginn tynkaringlan akhawkuh paw kha kae muih ccaccing, te thung a ngawtu`ae mah thuakaw malang atolang khe a la thadyn`ae; thuasalama thuakaw he kae hung tuh a lungkhu kya hung ccungccaw sanmah kae muih khyh!” cite a ho`ae.
44005024	Atu ranpibawi lupi, te tempal ngawtu lupi te alepaw ranpibawi`ae nynh kha-e kong kha he thae`ae tuh paw vema yn cyikuh cih cite mih khuaruaru.
44005025	Oute ccungccaw lukheit yn thua zah, “Dotua oh, nanning nynh thunginn kya na saw oh paw ccungccaw`ae tuh tempal kya thadyn`ae zah ccungccaw`ae kha a ccangpya`ae!” cite minmin kha a hopya`ae.
44005026	Oute tempal ngawtu lupi tuh tempal ngawtu`ae ryte cceih`ae zah locceihtu`ae kha reihi- reih-ae nung leite a cciakhae`ae; pawccecize ccungccaw`ae nynh lung te oun deihsei cih`ae cite a rih`ae.
44005027	Te minmin kha cciakhae`ae zah kungsi`ae malang khe a nung`ae. Te ranpibawi lupi nynh,
44005028	“Hynh-e min te na ccangpah lan khyh oh cite tyntetyn lang nanning kha kaw kae pya khyh oh tou? Te dotua oh, nanning nynh Jerusalem kya nae doctrine te phe na biasah oh zah hynh-e Ccungccapaw chii hynh kaening tungvaw thuasah lan na paccynku oh!” cite minmin kha a khia`ae.
44005029	Oute Piter te ccangpaw zuitu`ae nynh, “Ccungccaw`ae bya laeze Pachia bya hynh kaening tuh kae ngae hua aho.
44005030	Nanning nynh thing vawlan na sae oh zah na chia oh paw Jesu kha aening ah minpaaw`ae Pachia nynh phe thosah vae.
44005031	Israel`ae kha ngaesikunaw te seingaethyanaw pya khylan Pachia nynh amaw kha uktu Bawi lang te Khumtu lang khang zah a ranglang khe phe a hangthung vae.
44005032	Te kaening tuh hynh-e uccaw`ae konglang a ccaekia`ae nynh kae thua; te Pachia nynh amaw kaw a ngae paw ccungccaw`ae kha a pya paw Thyaa Muisaw mah ccaekia nynh athuabua,” a ci`ae.
44005033	Tuh-e bya he thae`ae tuh mih bungpaw zah minmin kha chia lan khuakhanku`ae.
44005034	Oute ccungccaw`ae balyn nynh sawtua`ae paw, kawbya ccangpatu, Kamaliel acikuh paw, Farasipaw nynh kungsi kya thadyn zah locceihtu`ae kha atolang sosoh pousah lan kawpya`ae.
44005035	Te ccungccaw`ae kha, “Israel ccungccaw`ae nanning, hynh-e ccungccaw`ae tungvaw cyi lan na paccynku vae oh paw hynh hoyte tuakuh oh.
44005036	Pawccecize anuhlang lya Theudas acikuh paw nynh thokuh zah amaw te amaw kha ccungccaw lukheit nynh ka thuabua cite a pooku. Te ccungccaw zapali loukaw amaw kalan a mungkuh bua`ae. Aning tuh chia thua zah amaw kawngae`ae paw balyn tuh pung phiakuh`ae zah pawlang tang khyh`ae.
44005037	Tuh-e paw koute milu ccazing law ccyh lyakhe Judas acikuh paw Galilee paw nynh thokuh zah ccungccaw patae kha amaw nuhlang a zuisahku`ae. Aning mah phe chih zah amaw a zui`ae paw balyn mah pung phiakuh`ae.
44005038	Te atu nanning kha kae hopya oh, hynh-e ccungccaw`ae hynh sibia oh lah mimaw um lan um`ae sah; pawccecize hynh-e khuakhannaw te hynh-e ryalawnaw tuh ccungccaw`ae kya-e athua ze pawlang tang lan khyh.
44005039	Thuasalama e tuh Pachia kya-e athua lanze nanning nynh na roh kho lan khyh oh; naemaw kha Pachia rawsetu`ae lang poh nae tang sei paleih oh zya,” cite a hopya`ae.
44005040	Te tuh-e bya tuh minmin nynh mih nawccah; te minmin nynh locceihtu`ae kha ko`ae zah a bua`ae koute Jesu min te phung na ho vae lan khyh oh cite kawpya`ae zah minmin kha a cciasah`ae.
44005041	Locceihtu`ae tuh Jesu min hanlan maethyanaw teing lan angaekuh`ae cite oun tuabua`ae cikuh`ae zah kungsi`ae mitmuihnaw kyate lungtuate a pou`ae.
44005042	Te Jesu tuh Kri nynh thua cite tempal kya te inn takyh kya ccangpyanaw te phunghonaw kha nin takyh dae khyh`ae.
44006001	Te tuh-e ccyh lya zuitu`ae he a pungthung`ae tuh Helenih`ae nynh Hebru`ae kha rawsete ccohnuakunaw yn pou; pawccecize Helenih`ae mih numae`ae kha nin takyh looh pyanaw kya pyabua khyh`ae cite a ccohnuaku`ae.
44006002	Oute locceihtu luhaw laening nynh zuitu`ae patae kha ko`ae zah, “Aening nynh Pachia bya hynh cciataw te ccaboi rya hynh ah law lan oh ccan khyh.
44006003	Tukeiccu uteno`ae, Thyaa Muisaw te, hawnaw te phe beihpaw, thehoyccoupaw ccungccaw lusari kha nanning laku ccung oh, hynh-e ryalaw hanlan minmin kha ah khang oh ccaw.
44006004	Thuasalama aening tuh sawsangnaw kalan te Pachia bya ryalawnaw kalan hynh pei ah pyakuh ngaw oh,” a ci`ae.
44006005	Te tuh-e bya nynh ccungccaw zapi khaleih kha lungrythuasah. Te minmin nynh zynnaw te, Thyaa Muisaw te, phe beihpaw Stifen, te Filip, Prokhoras, Nikanor, Timon, Parmenas, te Antiok khua paw Jew beiknaw kalan a paleikuh paw Nikolas kha a po`ae.
44006006	Khae` ae kha locceihtu`ae malang a nung`ae; te locceihtu`ae nynh sawsangpah`ae zah mih kuih kha minmin tungvaw a khan`ae.
44006007	Te Pachia bya tuh pazaekuh zah zuitu`ae tuh Jerusalem kya houh pungthung`ae; te ranpibawi`ae patae pi nynh zynnaw kaw a ngae`ae.
44006008	Te Stifen tuh zynnaw te, thungnaw te, phe beihpaw thua zah myarya alepaw khuaruaru ngaeangnaw te muihsanaw kha ccungccaw`ae laku kya a langsaku.
44006009	Oute a lue`ae paw kya-e Sinakok a ci`ae paw kyate Sairenia`ae, Alexandria`ae, Silisia ram e te Asia ram e ccungccaw`ae abang nynh thokuh`ae zah Stifen ryte a eikuh`ae.
44006010	Tuhzemah Stifen nynh a honawpaw hawnaw te Muisaw kha minmin nynh khee kho khyh`ae.
44006011	Oute, “Hynh-e paw nynh Mawsi te Pachia kha alue lante bya a ho paw kaening nynh phe kae thae,” cite a ho lanpaw ccungccaw`ae kha minmin nynh aphiru lante zya a soih`ae.
44006012	Te minmin nynh ccungccaw`ae, piccang`ae te kawbya ccangpatu`ae kha a hy`ae; te Stifen kha ccianua`ae zah a kyng`ae, te kungsi zung lang a cciakhae`ae.
44006013	Te minmin nynh ahme leipaw ccaekia`ae kha konua`ae zah, kha-e`ae nynh, “Hynh-e paw nynh hynh-e athyaapaw hmin te Kawbya hynh alue lante bya pei a ho;
44006014	pawccecize, ‘Nazareth paw hynh-e Jesu nynh hynh-e hmin hynh yn roh cih zah Mawsi nynh aening oun pya paw phungbya kha yn rulae cih,’ cite hynh-e paw nynh a hopaw kha kaening nynh phe kae thae,” a ci`ae.
44006015	Te kungsi zung kya a dahung`ae paw balyn nynh Stifen kha rirido`ae tuh a mae kha vaaw ccungccapaw mae hawte a muih`ae.
44007001	Te ranpibawi lupi nynh, “Tuh-e bya`ae tuh tuhte thua tou?” cite a khia.
44007002	Te Stifen nynh, “Uteno`ae te paaw`ae, la ngaetua oh: Ah minpaaw Abraham nynh Haran kya a um maw, Mesopotamia ram kya a um lyaze phu-enaw Pachia nynh a kya langkuh zah,
44007003	‘Na umnaw ram kyate pou lah na puithua`ae kha poutaw`ae lah kae nynh kae muihsah cih paw ram kalan khe cceih,’ a cipya.
44007004	“Oute Abraham tuh Kaldian ram kyate toikuh zah Haran kyakhe a um; te tuin kyate a paaw he chih tuh atu nanning na umnaw oh hynh-e ram kalan hin Pachia nynh a nuesaku.
44007005	Te e ram kya ccuphelyh sanmah Pachia nynh amaw kha rho lang pya khyh; tuhzemah Abraham nynh ccaaw lukheit san a saah mawze amaw te a ciihan`ae hanlan e ram hynh rho lang kae pya cih cite Pachia nynh bya phe kinpyaku vae.
44007006	Te Pachia nynh hynhte a ho: A ciihan`ae tuh ram ccangpaw kya a khia a vekuh cih`ae, te minmin tuh seetangnaw kalan cciakhae athua cih`ae zah kum zapali cia ming`ae nynh a tua a sah cih`ae.
44007007	‘Te minmin seetangnaw kya a nung`ae paw minphuin kha kae nynh bya ka pia cih,’ Pachia nynh a ci; ‘ou tuhkoute minmin tuh a pou cih`ae zah hynh-e hmin kya kamaw kha rya yn lawpah cih`ae,’ a ci.
44007008	Te Pachia nynh vindung awkunaw te asekuhpaw byakinnaw kha Abraham kalan a pya. Tukeiccu Abraham nynh Isaak kha saah zah nin taryanaw kya vindung awpya, te Isaak nynh Jakob a saah, te Jakob nynh ciihan kyaze phinthonaw paaw`ae luhaw laening kha a saah.
44007009	“Te ciihan kyaze paaw`ae nynh eiungnaw hoi`ae zah Josef kha Izip ram lang a zua`ae. Thuasalama Pachia tuh Josef ryte um zah,
44007010	a vawsawnaw balyn kyate amaw kha luesah zah Izip siapharan Pharoh malang maehoynaw te hawnaw kha a pya; te Pharoh nynh Izip ram uktu lang te a innbyn balyn uktu lang Josef kha a khang.
44007011	“Oute Izip ram balyn te Kanaan ram balyn kya ccakangnaw te alepipaw vawsawnaw um zah ah paaw`ae tuh ae lanpaw hoi vae khyh`ae.
44007012	Thuasalama Jakob nynh Izip ram kya looh a um cipaw he a thae tuh ah minpaaw`ae kha masaty a saw`ae.
44007013	Te vaeningnaw kya Josef nynh a u`ae kha a nysaku`ae; te Josef puithua`ae kha Pharoh kalan a nysah`ae.
44007014	Oute Josef nynh a paaw Jakob kha byataw zah a puithua`ae balyn sungsari lu pangaw kha amaw kalan a kobua`ae.
44007015	Te Jakob tuh Izip ram lang cceihbung zah tuin kya amaw te ah minpaaw`ae tuh phe chih`ae.
44007016	Te minmin kha Shekem khua lan cciakhae`ae zah Shekem kyaze paaw athua paw Hamor a ccaaw`ae kya-e Abraham nynh phua te a re paw shawku kyakhe a ccy`ae.
44007017	“Thuasalama Pachia nynh Abraham kya byakinpyakupaw byakinnaw ccyh thuanaw he anae tuh kha-e ccungccaw`ae tuh Izip ram kya pungthung`ae zah,
44007018	Josef kha a nyh leipaw ccangpaw siapharan alangkuh cia a pungthung`ae.
44007019	Kha-e paw nynh aening ah puithua`ae kha phee`ae zah mih ccaaw taraw`ae kha a chi ccaw`ae cite ccaring na vua cih oh cite ah minpaaw`ae kha a tua a sah`ae.
44007020	“Ou tuh-e ccyh lya tuin myarya apuithyapaw Mawsi tuh pui zah a paaw inn kya sathung cia a kua`ae.
44007021	Te aning kha ccaring he vua`ae te Pharoh ccanung nynh khuinkuh zah amaw a ccapaw lang a kuaku.
44007022	Te Mawsi tuh Izip ccungccaw`ae kya-e hawnaw balyn kha marya ccangkuh zah byahonaw kya te ryalawnaw kya a thungpaw nynh thua.
44007023	“Te aning nynh kum sungpali he accing tuh Israel ccungccaw`ae a uno`ae kalan pae rynaw thinlung yn hoi.
44007024	Te a unopaw lukheit kha Izippaw nynh a tua a sah paw kha he a muih tuh pangkhaw zah a hanlan ccaeliarupya, te Izippaw kha phe a buatheih.
44007025	Te Pachia nynh minmin kha hynh-e paw kuih liate yn luesah cih`ae cipaw kha a uno`ae nynh mang a nyhthya cih`ae cite Mawsi nynh a tuaku; thuasalama minmin nynh nyhthya khyh`ae.
44007026	Te awkhualan mimaw te mimaw a pekuh`ae paw kalan khe cceih zah, ‘Ccungccaw`ae pi hynh lou, nanning tuh uteno khaw na thua oh, pawccemou naemaw te naemaw na peku oh?’ cite minmin kha a phia`ae.
44007027	“Thuasalama a innpaw paw kha atazae leite a cyihtupaw nynh Mawsi kha daetu zah, ‘Hung nynh mou nang hynh kaening tungvaw uktu lang te byapiatu lang ae khang?
44007028	Inkhawnin Izippaw na chia hawte kamaw hynh chia lan nae ry tou?’ a ci.
44007029	“Tuh-e bya kha Mawsi nynh he a thae tuh ccue zah Midian ram kyakhe mikhiapaw lang a tang, tuin kya ccapaw luning a saah.
44007030	“Te kum sungpali he aro tuh Sinai Mua kin rangkaw khe thabu kya aruapaw maeesoi kyakhe Bawipaw kya-e vaaw ccungccapaw tuh Mawsi kalan a langkuh.
44007031	Kha-e kha Mawsi nynh he a muih tuh a ngaeangthua zah a pe lante do lan cite he a naekuh tuh Bawipaw kyate roi nynh a kalan yn ccae zah,
44007032	‘Kae tuh na minpaaw`ae Pachia, Abraham Pachia, Isaak Pachia te Jakob Pachia nynh ka thua,’ a cipya. Te Mawsi tuh thyngkuh zah do ngan vae khyh.
44007033	Oute BAWIPAW nynh, ‘Na phanah kha na ccu kyate khahkuh, pawccecize na thadynnaw hmin tuh athyaapaw laekua nynh thua.
44007034	Izip ram kya um`ae paw ka ccungccaw`ae kya-e vawsaw riathaenaw kha phe ka muih ccaccing vae, te minmin nynh a siaruanaw`ae paw roi kha phe ka thae vae zah minmin kha thua khylan nynh kae rungbung; atu rang lah nang kha Izip ram lang kae saw cih,’ a cipya.
44007035	“ ‘Hung nynh mou nang hynh uktu lang te byapiatu lang ae khang?’ cite minmin nynh a nue`ae paw kha-e Mawsi ccaccei kha Pachia nynh uktu lang te luesatu lang thabu kya yn langkuh paw vaaw ccungccapaw liate a saw paw nynh thua.
44007036	Aning nynh Israel ccungccaw`ae kha poukhae`ae zah Izip ram kya, Rili Se kya te rangkaw kyakhe kum sungpali lungkhu khuaruaru ngaeangnaw te muihsanaw kha a langsapya`ae.
44007037	“Tuh-e paw tuh Israel ccungccaw`ae kalan, ‘BAWIPAW nae Pachia nynh nae uno`ae kyate kamaw alopaw Profeh lukheit kha nanning hanlan yn pousah cih, amaw bya kha na ngae cih oh,’ cite a hotupaw Mawsi nynh athua.
44007038	“Aning tuh rangkaw kya pumkunaw kya thuasah, Sinai Mua kya amaw kalan bya a hopah paw vaaw ccungccapaw ryte thuasah, aening ah minpaaw`ae ryte thuasah a la um paw, aening kalan pya lanpaw ahiinpaw byaphy kha a mue paw nynh thua.
44007039	Amaw bya kha aening ah minpaaw`ae nynh la ngae khyh`ae, thuasalama phe a nue`ae. Te mih thinlung kyate Izip ram lang bua ki a ry`ae keiccu,
44007040	Aaron kha, ‘Kaening malang a cceih lanpaw pachia`ae kha kaening hanlan yn raepah; Izip ram kyate kaening oun cciakhaetupaw hynh-e Mawsi kya pawcihte nynh acyiku cipaw kae nynh vae khyh,’ cite a hopya`ae.
44007041	Te tuh-e nin kya minmin nynh vaetua tohlaw kha rae`ae zah kha-e zohtuh kalan silawkunaw a rae`ae. Mimaw mih kuih te a rae`ae paw kya mih lungpaw.
44007042	Profeh`ae ccauh kya, ‘Pou Israel ccungccaw`ae, nanning nynh rangkaw kya kum sungpali cia na chia oh paw saring`ae te silawkunaw`ae kha kamaw kalan tou nae pya oh?
44007043	Nanning nynh Moloh e bu te nae pachia Remphan kya-e awsi, beik lan na raeku oh paw azuh`ae kha phe na lawku vae oh; tukeiccu kae mah nanning kha Babilon khuapi khunglang kae cciakhae cih oh,’ cite azeikuh hawte, Pachia nynh paleihtawkuh`ae zah vaawran kya-e uccaw`ae kha beik khylan minmin kha phe a vua vae`ae.
44007044	“Mawsi nynh a muih paw pungsan thyhte ccaekia te asekuhpaw beikbuu kha na rae cih cite Pachia nynh Mawsi kha a hopya hawte, rangkaw kya ccaekia te asekuhpaw beikbuu kha aening ah minpaaw`ae nynh a hoi`ae.
44007045	Nuhlang te a thua`ae paw aening ah paaw`ae nynh kha-e beikbuu kha Zenta`ae nynh a peenaw`ae ram lungkhu lang Joshua ryte a teekhae`ae. Kha-e Zenta`ae kha Pachia nynh David she kyacia aening ah minpaaw`ae kyate a deepya`ae.
44007046	David tuh Pachia kya-e maehoynaw kha mue zah Jakob Pachia umnaw lanpaw ahmin muepya lan a peki.
44007047	Thuasalama Solomon nynh Pachia hanlan tempal kha a sak.
44007048	“Tuhzemah Ahang Huaccepaw Pachia tuh kuih te rae paw tempal kya um khyh.
44007049	“ ‘Vaawran tuh ka suitungkhung thua zah laephi tuh ka ccusynaw nynh thua; pawtahawpaw inn mou nanning nynh nae sakpah cih oh?’ BAWIPAW nynh a ci. ‘Tukhyhze ka hae-ungnaw ahmin tuh pawtahawpaw mou athua?
44007050	Hynh-e`ae balyn tuh ka kuih nynh a rae paw thua khyh tou? a ci,’ cite profeh nynh a ho hawte nynh thua.
44007051	“Lungkhung`ae zah thinlung kya te nakaring kya vindung awkuh lei`ae paw nanning! Thyaa Muisaw kha pei na rawse oh; nae minpaaw`ae nynh a cyi`ae hawte nanning mah na cyibua oh.
44007052	Nae minpaaw`ae nynh hung profeh kha mou tuasah leite a nung`ae? Adingpaw Ccungccapaw yn thuanaw lanpaw kong a hopaty`ae paw kha minmin nynh phe chia`ae; atu nanning tuh kha-e Adingpaw a pheetu`ae te a theihtu`ae nynh na thua oh.
44007053	Nanning tuh vaaw ccungccaw`ae paccynpyanaw liate kawbya kha na mue oh zemah na zui khyh oh,” cite Stifen nynh a ci.
44007054	Minmin nynh hynh-e bya`ae kha he a thae`ae tuh mih bungpaw zah Stifen kha mih hawzynua`ae.
44007055	Thuasalama Stifen tuh Thyaa Muisaw te phe beih zah vaawran langkhe riridothung zah Pachia phu-enaw te Pachia ranglang a thadyn paw Jesu kha a muih.
44007056	Te Stifen nynh, “Dotua oh, vaawran ahungkuhpaw te Ccungccaw Ccapaw nynh Pachia ranglang a thadyn paw kha ka muih,” a ci.
44007057	Oute minmin nynh roi accae lante thawte sia`ae zah mih nakaring kha huhkuh`ae zah pynkheih lante Stifen kha a ccuenua`ae,
44007058	te khuapi atolang khe ccaring vua`ae zah lung te a deih`ae. Te ccaekia`ae nynh mih uccaw`ae kha Saul acikuh paw ccangvaepaw ccu leihpaw khe a pung`ae.
44007059	Te minmin nynh lung te a deih`ae lyakhe, Stifen nynh Bawipaw kha ko zah, “Bawipaw Jesu, ka muisaw hynh yn lawpah,” a ci.
44007060	Te a ccukharutung zah, “Bawipaw, hynh-e seinaw hynh minmin kya ccuinpah nan`ae,” cite roi accae lante a sia. Te hynh-e he a ho koute zya a ih vae.
44008001	Te Stifen a chianaw`ae kya Saul mah a nawccahbua. Tuh ccyh lya Jerusalem kya um paw kriccawbu kya alepipaw tuasahnaw a um; te locceihtu`ae holeite, kriccaw`ae balyn tuh Judah pee te Samaria pee kya po phiariphiarae pung a um`ae.
44008002	Te beiknaw lante a zuakuhpaw ccungccaw`ae nynh Stifen kha uh`ae zah a hanlan thawmawte a raw a khui`ae.
44008003	Saul nynh tuh kriccawbu thawte ronaw kha a rae. Inn takyh lungkhu lang tee zah nopi`ae, pise`ae kha sue`ae zah thunginn kya a sang`ae.
44008004	Tukeiccu phiariphiarae um`ae paw nynh ahmin takyh lang cceih`ae zah Pachia bya kha a ho`ae.
44008005	Oute Filip tuh Samaria khuapi lang cceihbung zah Kri thehoypaw kha a hopya`ae.
44008006	Te ccungccaw zapi nynh thae`ae zah Filip nynh a langsakupaw muihsanaw`ae kha he muih`ae tuh a hopaw bya kha pynkheihlan a ngae`ae.
44008007	Pawccecize athyaa leipaw muisaw bahkuhpaw ccungccaw`ae lungkhu te athyaa leipaw muisaw`ae tuh raerae sia`ae zah a pou`ae; te kuihccuchihpaw patae te a ccukhou`ae paw patae tuh a dan`ae.
44008008	Te tuh-e khuapi kya alepipaw lungtuanaw a um.
44008009	Thuasalama Simon acikuh paw ccungccapaw lukheit nynh tuh-e khuapi kya langmaw lya mitleihthyanaw la pia he zah amaw tuh alesaepaw ccungccaw nynh ka thua la cikuh zah Samaria khuapi kya-e ccungccaw`ae kha mih ngaeang la thuasah`ae.
44008010	Te adih huapaw kyate alehua paw kyacia, minmin balyn nynh amaw kalan khe mih nawtua`ae zah, “E ccungccapaw tuh Pachia kya-e alepaw thungnaw nynh thua,” cite a ho`ae.
44008011	Te mitleihthyanaw te minmin kha khaw cia mih ngaeangthuasah vae`ae keiccuze minmin nynh amaw kalan mih nawtua`ae.
44008012	Thuasalama Filip nynh Pachia peenaw konglang te Jesu Kri min kong a hopaw kha minmin nynh he a zyn`ae tuh nopi ry, pise ry baptisma-in`ae.
44008013	Oute Simon amaw mah a zyn bua vae; te baptisma-in koute Filip kya zuikuh bua zah alangkuh paw khuaruaru lan um paw ryalaw`ae te muihsanaw`ae kha muih zah a ngaeang myarya thua.
44008014	Te Jerusalem kya um paw locceihtu`ae nynh Pachia bya kha Samaria`ae nynh phe ccoubua vae`ae cipaw kha he a thae`ae tuh Piter te Johan kha minmin kalan a saw`ae.
44008015	Tuh-e`ae nynh he thua`ae tuh Samaria`ae nynh Thyaa Muisaw a ccoubua ccaw`ae cite mih hanlan sawsangpya`ae.
44008016	Pawccecize minmin tuh Bawipaw Jesu min kya kyalya baptisma-in`ae zah minmin kyaze hung tungvaw sanmah Thyaa Muisaw ccah bang loh khyh.
44008017	Oute Piter te Johan nynh mih kuih kha mih tungvaw khang`ae zah minmin nynh Thyaa Muisaw kha a mue`ae.
44008018	Te locceihtu`ae kuih khangnaw liate Thyaa Muisaw tuh mue athua cipaw kha Simon nynh he a muih tuh minmin kha phua pya`ae zah,
44008019	“A tungvaw kuih ka khang paw miakaw nynh Thyaa Muisaw a ccoubua nawlan kae mah hynh-e kawhoinaw kha yn pyabua oh,” a cipya`ae.
44008020	Thuasalama Piter nynh, “Pachia lasung tuh phua te re kho lan cite na tuaku keiccuze na phua tuh namaw ryte rohsah!
44008021	Nang tuh hynh-e kya na sekuh bua khyh; pawccecize na thinlung tuh Pachia mitmuihnaw kya hme khyh.
44008022	Tukeiccu hynh-e na hoyleinaw kong hynh ngaesikuh lah na thinlung-tuanaw kha ngaethya na thua nawlan Pachia kalan sawsangkuh.
44008023	Pawccecize nang tuh khyanaw kya-e sanyngkhaw kya te hoyleinaw kya-e seetangnaw kya nynh na um cipaw ka ny,” a cipya.
44008024	Oute Simon nynh, “Hynh-e na hopaw uccaw`ae hynh ka tungvaw kya ccangkheit san a thua khyh nawlan nanning nynh ka hanlan Bawipaw kalan saw oun sangpah bua oh,” cite a khung.
44008025	Te minmin nynh ccaekiakhan`ae zah Bawipaw bya kha he a ho`ae koute Jerusalem lang ki`ae zah Samaria`ae khua patae kya thehoypaw kha a ho`ae.
44008026	Te Bawipaw kya-e vaaw ccungccapaw nynh Filip kha, “Thokuh lah Jerusalem kyate Gaza lang a cceihbung paw rangkaw laanpi khate alia langkhe cceihbung,” cite a hopya. Tuh-e tuh rangkaw nynh thua.
44008027	Te Filip tuh thokuh zah a cceih. Te dotua, Ethiopia siapharannung Kandas kuihkaw alepipaw kawhoinaw hoitu, siapharannung sisua balyn dooihtu tingreihkuh paw Ethiopiapaw tuh Pachia beik lan cite Jerusalem lang cceih zah,
44008028	he a ki lyakhe, amaw vaetualee kyakhe dahung zah profeh Isaiah ccauh kha a ria.
44008029	Te Muisaw nynh Filip kha, “Cceih, naekuh lah hynh-e vaetualee kalan kaebua,” a cipya.
44008030	Te Filip nynh a kalan khe ccue zah, tuh-e paw nynh profeh Isaiah ccauh a ria paw kha he a thae tuh, “Na ria paw kha nang nynh na thaethya tou?” cite a khia.
44008031	Te aning nynh, “Ccungccaw lukhakheit nynh yn hopya khyh lanze pawtemou kae nynh ka thaethya kho cih?” a ci. Te aning nynh Filip kha amaw ryte dahungkheih lan yn kaebua cite a ko.
44008032	Kha-e paw nynh a ria paw Ccathyaa tuh: “Sawtheihtupaw kalan a cciakhae`ae paw tuu hawte amaw kha a cciakhae`ae; te tuutaw nynh a mingngotupaw malang sia leite a um hawte aning tuh a mung kha a myh.
44008033	Zakaw a sangsakunaw kya ming`ae nynh atazae lei lante amaw kha byapia`ae; amaw hiinnaw kha laephi kyate lawpya athua keiccuze hung nynh mou a ciihan`ae kha a thaesah vae cih?” a cikuh.
44008034	Tuh-e tingreihkuh paw nynh, “Hynh-e hynh profeh nynh hungmou a honuathe? Amaw tou? Tukhyhze mingccangpaw tou a honuathe? Beih yn hopah,” cite Filip kha a khia.
44008035	Oute Filip nynh kha-e Ccathyaa khate tho zah Jesu kong kha a hopya.
44008036	Minmin nynh tuhte laanpi kya he a cceih`ae tuh tui umnaw sang kheit kya a thua`ae; te tingreihkuh paw nynh, “Dotua, hynh-e kya tui phang um; baptisma-in lan pawnynh mou kamaw hynh yn khaw?” a ci.
44008037	Te Filip nynh, “Nang nynh na thinlung balynte na zyn thua ze na in kho,” a cipya. Te aning nynh, “Jesu Kri tuh Pachia Ccapaw cipaw ka zyn,” cite a khung.
44008038	Te vaetualee kha thadyn sah lan kawpya zah minmin paryhte, Filip te tingreihkuh paw, tui lungkhu lang cceihbung`ae zah Filip nynh kha-e paw kha baptisma-in sah.
44008039	Te minmin nynh tui kyate he oun pou`ae tuh Bawipaw kya-e Muisaw nynh Filip kha po zoukhae zah tingreihkuh paw nynh muih vae khyh; te aning tuh a ccianaw laanpi kya lungtuate a cceih.
44008040	Thuasalama Filip tuh Azotas khua kyakhe langkuh zah tuin kyate Sisaria khua kyacia khua takyh kalan khe cciate thehoypaw kha a ho.
44009001	Te Saul tuh Bawipaw zuitu`ae kha rawsete furawnaw te chianaw kha hy lang sue zah ranpibawi lupi kalan khe cceih zah,
44009002	pise zemah, nopi zemah e Ccianaw kya-e lukhakheit kha a muih ze kyng lan zah Jerusalem lang cciakhae khylan cite Damaskas khua kya um paw sinakok uktu`ae kalan pya lanpaw ccaw`ae kha amaw kyakhe a ngiaku.
44009003	Te tuhte khuaccung zah Damaskas khua pe yn thua; te vaawran kyate awnaw nynh amaw po voilu lan vaekheihmawte phaephae a ah.
44009004	Te aning tuh laephi kya a khuliakuh; te, “Saul, Saul, pawccemou nang nynh kamaw hynh nae tua nae sah?” cite a hopah paw roi kha a thae.
44009005	Te Saul nynh, “Bawipaw, nang tuh hungmou?” cite a khung. Te Bawipaw nynh, “Kae tuh na tua na sah paw Jesu nynh ka thua; ccungzuing kha na sy lanze na hanlan arupaw nynh thua,” a cipya.
44009006	Te aning nynh thyngkute a ngaeangthua zah, “Bawipaw, pawmou nae cyisah ry?” a ci. Te Bawipaw nynh, “Thokuh lah khualae lungkhu langkhe cceih lah na cyi lanpaw kha ae la hopah cih`ae,” a cipya.
44009007	Te amaw ryte khuaccung`ae paw ccungccaw`ae tuh yccae leite a thadyn`ae, roi kha a thae`ae zemah hung ccungccaw san muih khyh`ae.
44009008	Te Saul tuh laephi kyate thokuh zah a mit he dae tuh hung sanmah muih kho vae khyh; te minmin nynh a kuih te kyng`ae zah Damaskas khua lungkhu lang a cciakhae`ae.
44009009	Te aning tuh nin thung cia ngawmuih khyh zah looh mah ae khyh, tui mah neih khyh.
44009010	Te Damaskas khua kya Ananias acikuh paw zuitu lukheit a um; Bawipaw nynh kha-e paw kalan vizin kyate, “Ananias,” cite a ko. Te aning nynh, “Bawipaw, dotua e kya mang ka um,” a ci.
44009011	Te Bawipaw nynh, “Thokuh lah Adingpaw cite minphu`ae paw laanpi langkhe cceih lah Judas inn kyakhe Tarsuh khua paw Saul acikuh paw kha la ccung, pawccecize aning tuh sawsang cciamang.
44009012	Ananias acikuh paw nynh yn tee zah a mit ngawmuih nawlan amaw tungvaw a kuih khang paw kha vizin kyate phe a muih vae,” a cipya.
44009013	Oute Ananias nynh, “Bawipaw, kha-e paw nynh Jerusalem kya na mithyaa`ae tungvaw hoyleinaw kha pawcih nynh a rae cipaw kha ccungccaw patae nynh a ho`ae paw ka thae.
44009014	Te na min a ko paw balyn kha kyng kho nawlan, e kya kawhoinaw kha alepaw ranpibawi`ae kyate a mue,” a ci.
44009015	Thuasalama Bawipaw nynh, “La cceih, pawccecize aning tuh Zenta`ae, siapharan`ae te Israel ccungccaw`ae malang kamaw min ccaekiakhan khylan kamaw nynh ka popaw uccaw nynh thua.
44009016	Pawccecize aning tuh kamaw min keiccuze pawcih nynh vawsaw teing cih cipaw kae nynh amaw kha ka langsapah cih,” a cipya.
44009017	Te Ananias tuh cceih zah inn lungkhu lang a tee; te a kuih kha Saul tungvaw khang zah, “Ka neitaw Saul, nae ccia lya laanpi kya na kalan yn langkuh paw Bawipaw Jesu ccaccei nynh, nang ngaw na muih nawlan te Thyaa Muisaw te phe na bia nawlan kamaw hynh yn saw,” a cipya.
44009018	Te vaekheihmawte Saul mit kyate ngasawkaleih akhuakuh paw hawte thua zah ngawmuih vae, te thokuh zah baptisma-in.
44009019	Te aning tuh aepaw ae zah a thaw yn sae vae. Oute Saul tuh Damaskas khua kya um paw zuitu`ae ryte nin khaw cia a umkheih`ae.
44009020	Te Paul nynh sinakok kyakhe, “Jesu tuh Pachia Ccapaw nynh thua,” cite Kri kong kha palou a ho kanmaw vae.
44009021	Te a hopaw kha a thae paw balyn nynh mih ngaeangthua zah, “E paw hynh Jerusalem kya Bawipaw min te sawsang`ae paw kha a rohtu te minmin kha hee lan zah alepaw ranpibawi`ae kalan cciakhae khylan cite hynhlang yn cceihtupaw kha thua khyh tou?” a ci`ae.
44009022	Thuasalama Saul tuh a thaw houhouh sae zah hynh-e Jesu tuh Kri ccaccing nynh thua cite he a ccaesah tuh Damaskas khua kya um paw Jew`ae kha mih ngaeangthuasah`ae.
44009023	Te nin patae aro koute Jew`ae nynh Saul kha chia lan cite khuakhanku`ae.
44009024	Thuasalama kha-e mih khuakhannaw kha Saul nynh phe a ny. Te minmin nynh Saul kha kae chia ccaw cite koikua kha khuazi, khuadae pei a ngaw`ae.
44009025	Tukeiccu zuitu`ae nynh Saul kha khuazi khe laah`ae zah sua kya phang`ae zah khua lungrua vawlan te a sawbung`ae.
44009026	Te Saul nynh Jerusalem lang he a thua tuh zuitu`ae kalan mungku bua lan a noukuh; thuasalama minmin balyn nynh aning tuh zuitu nynh athua cipaw zyn khyh`ae zah amaw kha a rih`ae.
44009027	Thuasalama Barnabas nynh amaw kha hoei zah locceihtu`ae kalan a cciakhae. Te aning nynh Bawipaw kha laanpi kya pawcihte nynh a muih cipaw, Bawipaw nynh a kalan byahopya paw te aning nynh Damaskas kya Jesu min te rawhoy te phungho cipaw kha a hopya`ae.
44009028	Te Saul tuh Jerusalem kya locceihtu`ae ryte teekheih`ae zah a poukheih vae`ae.
44009029	Te Saul nynh Bawipaw Jesu min te rawhoy te phung a ho; te Helenih`ae ryte bya a eikuh`ae; te minmin nynh Saul kha chia lan a nouku`ae.
44009030	Kha-e kha uteno`ae nynh he nyh`ae tuh Saul kha Sisaria khua lang cciakhae bung`ae zah Tarsuh khua lang a saw`ae.
44009031	Oute Judah ram, Galilee ram te Samaria ram balyn kya kriccawbu`ae tuh daenaw hoi`ae zah tynsathung athua`ae. Te Bawipaw rawrinaw kya te Thyaa Muisaw ngaengansanaw kyakhe um`ae zah a pungthung`ae.
44009032	Ou tuhcihte Piter tuh ahmin takyh kalan po khuaccung zah Luda khua kya a um paw mithyaa`ae kalan po a thua.
44009033	Te tuin kya kum tarya cia a iphae kya huekuh zah a kuihccuchihpaw Aenias acikuh paw ccungccapaw kha a muih.
44009034	Te Piter nynh, “Aenias, Jesu Kri nynh nang kha ae dansah, thokuh lah na iphae kha kuekuh,” a cipya. Te aning tuh vaekheihmawte po a thokuh.
44009035	Te Luda khua te Saron khua kya um`ae paw balyn nynh khae paw kha muih`ae zah Bawipaw kalan a paleihkuh`ae.
44009036	Joppa khua kya Tabitha acikuh nung zuitu lukheit a um; Tabitha cipaw asuilan tuh Dorkas cipaw nynh thua. Tuh-e nopinung tuh ahoypaw ryalaw te thuasah, pyanaw cyisahnaw te thuasah phe beihpaw nynh thua.
44009037	Te tuh-e nin ccyh lya aning tuh ccih zah phe a chih; tui he a sing`ae koute palung khaan kyakhe a nung`ae.
44009038	Te Luda khua tuh Joppa khua te anaekuh paw thua zah tuh-e khua kya Piter a um cipaw kha zuitu`ae nynh he thae`ae tuh Piter nynh mih kalan arangte yn ccia ccaw cite ccungccaw luning kha Piter kalan saw`ae zah a kosah`ae.
44009039	Oute Piter tuh thokuh zah minmin ryte a cceih`ae. He a thua tuh palung khaan lang a kaekhae`ae; te numae`ae balyn nynh a pe khe thadynte rah`ae zah minmin ryte Dorkas nynh a um lyaze a kua paw angki te uccaw`ae kha a muihsah`ae.
44009040	Thuasalama Piter nynh minmin balyn kha pung a pousah`ae; te ccukharutung zah sawsang. Te kha-e a rhua kalan khe maeleihkuh zah, “Tabitha, tho,” a ci. Te kha-e nung nynh a mit kha dae zah Piter kha he a muih tuh thokuh zah a dahung.
44009041	Te Piter nynh a kuih kha pya zah po a tho; te mithyaa`ae te numae`ae kha ko`ae zah a hiin vae paw kha-e nung kha a muihsah`ae.
44009042	Te kha-e kong kha Joppa khua kya po a ny`ae, te ccungccaw patae nynh Bawipaw kha a zyn`ae.
44009043	Ou tuhcihte Piter tuh Joppa khua kyakhe Simon acikuh paw saphua uccaw raetupaw ryte nin patae cia a umkheih`ae.
44010001	Sisaria khua kya Itali rhawkawphu acikuh paw kyaze rhawkaw zakheit uktu rhawbawipaw Kawnelia acikuh paw ccungccapaw lukheit a um.
44010002	Tuh-e paw tuh amaw inn kya um`ae paw balyn ryte Pachia kalan a zuakuhpaw te Pachia rawrihpaw thua zah ccungccaw`ae kha patae pya zah Pachia kalan tyty sawsangpaw nynh thua.
44010003	Nin kheit tuh zete suimilan ccangtakuanaw loukaw khe Pachia kya-e vaaw ccungccapaw nynh a kalan yn cceih zah, “Kawnelia!” cite a ko paw kha aning nynh vizin kya ccaerarihlan phe a muih.
44010004	Te vaaw ccungccapaw kha riri he a do tuh rih zah, “Bawipaw, e tuh pawmou?” cite a khia. Te vaaw ccungccapaw nynh, “Na sawsangnaw te ryachi`ae na bawngnawpaw tuh liathuinaw lante Pachia malang phe a thua vae.
44010005	Atu Joppa khua langkhe ccungccaw`ae kha saw lah Piter acikuh paw Simon kha kokuh.
44010006	Aning tuh saphua raetupaw Simon inn kya nynh a thua, a inn tuh rili kin nynh a um. Aning nynh na cyi lanpaw kha ae la hopah cih,” a cipya.
44010007	Te bya a hopah paw vaaw ccungccapaw he a pou koute, Kawnealia nynh a inn kya-e see`ae luning te amaw kha pei ryalawpah`ae paw kyaze Pachia kalan a zuakuhpaw rhawkapaw kha a ko`ae.
44010008	Te kha-e uccaw`ae kong balyn kha a hopah`ae koute minmin kha Joppa khua lang a saw`ae.
44010009	Awkhualan minmin tuh cceih`ae zah khua kalan he oun naekuh`ae tuh, Piter tuh suimilan ccangtaruhnaw khe sawsang khylan inn tungvaw langkhe a kae.
44010010	Te myarya a vuelaw zah aepaw a ae ry; thuasalama aepaw a dopya`ae lyakhe Piter tuh ngawphukuh zah,
44010011	vaawran ahungkuhpaw te arae sangpali kya a khii`ae paw alepipaw boeiphae alopaw uccaw tuh amaw kalan yn rungbung zah laephi kalan yn sawbung`ae paw kha a muih.
44010012	Tuh-e uccaw kya ccupali asae paw laephi kya-e rangsaw`ae phin, sarepaw`ae phin te vue te a vaw`ae paw phin balyn, te vawlae-e pavaw`ae phin a um.
44010013	Te roi ccangkheit a kalan yn thua zah, “Piter, thokuh, theih lah ae,” a cipya.
44010014	Thuasalama Piter nynh, “Bawipaw, thua kho lan khyh. Pawccecize huatawpaw te athyaa leipaw uccaw`ae hynh vaekheit sanmah ka ae boi khyh,” a ci.
44010015	Te vaeningnaw roi nynh, “Pachia nynh phe a thyaasah vae paw kha nang nynh huatawpaw ci nan,” a cipya.
44010016	Hynhcihte vaethung cia acyikuh koute tuhe uccaw tuh vaawran lang bua lawthung athua.
44010017	Piter nynh a muih paw vizin hynh paw suilan mou athua ngaw cite he a tuaku cciamang lyakhe, Kawnelia nynh yn saw`ae paw ccungccaw`ae tuh Simon inn kha oun zaahbia`ae zah sakoih malang khe a thadyn`ae.
44010018	Te Piter cite min thawpaw a hoi paw Simon kha e kya a thua tou cite khia lan a ko`ae.
44010019	Piter nynh vizin kong a tua cciamang lyakhe, Muisaw nynh, “Dotua, ccungccaw luthung nynh nang kha ae ccung`ae.
44010020	Tukeiccu thokuh lah rungbung, lunghiinnaw kharyh hoi leite minmin ryte cceihbua, pawccecize minmin tuh kamaw nynh kae saw`ae paw nynh thua,” a cipya.
44010021	Oute Piter tuh Kawnelia nynh yn saw`ae paw ccungccaw`ae kalan khe rungbung zah, “Dotua oh, kae tuh nanning nynh na ccung oh paw nynh ka thua, paw konglang mou nanning nae thua oh?” a ci.
44010022	Te minmin nynh, “Pachia rawrih zah Jew minphuin balyn laku thehoyccoupaw te adingpaw, rhawbawipaw Kawnelia tuh nang kha amaw inn lang kosah lan zah na bya thae khylan athyaapaw vaaw ccungccapaw nynh phe a hopya vae,” a cipya`ae.
44010023	Te Piter nynh minmin kha inn lungkhu lang ko`ae zah tuin kya a thuasah`ae. Te awkhualan Piter tuh minmin ryte cceihbua zah Joppa khua e uno`ae abang mah a zuikuh bua`ae.
44010024	Te awkhualan koute minmin tuh Sisaria khua lungkhu lang a tee`ae. Te Kawnelia nynh minmin kha la ngaw`ae zah a vaeccaw`ae te a ruiban`ae kha a kobua`ae.
44010025	Te Piter he yn tee tuh Kawnelia nynh cciadue zah a ccu leihpaw khe bakhungte a beik.
44010026	Thuasalama Piter nynh aning kha tho zah, “Thadyn, kae mah ccungccaw nynh ka thua,” a cipya.
44010027	Te Kawnelia ryte byahokuh`ae zah he a tee tuh ccungccaw patae pynkheihlan a um`ae paw kha a muih.
44010028	Te Piter nynh, “Jew ccungccaw lukheit hanlan minphuin ccangpaw kalan ccia lanpaw te kungku lanpaw tuh aphung thua khyh cipaw nanning nynh na ny oh. Tuhzemah hung ccungccaw kha sanmah huatawpaw, thyaa khyh cite ka ci vae khyh nawlan Pachia nynh kae kha phe yn langsapya vae.
44010029	Tukeiccu kae kha he oun ko`ae tuh mya leite kae cceih; tukeiccu pawkeiccumou kamaw hynh nae kosah oh cipaw kae khiatua ry oh?” a cipya`ae.
44010030	Te Kawnelia nynh, “Nin pali aro vae, atu suimilan ccyh kyacia kae tuh looh-ae ka sung; suimilan ccangtakuanaw ccyh kya ka inn kyakhe saw ka sang, te dotua, uccaw phaephae ahpaw alawkuh paw ccungccapaw nynh ka malang khe thadyn zah,
44010031	‘Kawnelia, na sawsangnaw tuh thaepya thua zah ryachi`ae na bawngnawpaw tuh Pachia malang syntaw athua vae.
44010032	Tukeiccu Joppa khua lang ccungccaw saw lah Piter acikuh paw Simon kha kokuh; aning tuh rili kin kya saphua raetupaw Simon inn kya nynh a thua. Aning nynh he yn thua vae ze nang kha ae hopah cih,’ yn cipya.
44010033	Tukeiccu kae nynh arangte na kalan kae saw`ae, te nang nynh nae thua paw tuh kou hoy lan na cyi vae. Tukeiccu Pachia nynh nang ae hopya paw balyn kha ngae khylan kaening balyn tuh atu Pachia malang kae thua vae,” a ci.
44010034	Oute Piter nynh a khalang kha aw zah, “Thanccing langte Pachia tuh ccungccaw maedo khyh cipaw ka ny.
44010035	Thuasalama minphuin takyh kya amaw kha rawrih zah ahmepaw rya a lah paw ccungccaw tuh amaw nynh lehkhan.
44010036	Pawpaw balyn kyaze Bawi athua paw, Jesu Kri liate daenaw thehoypaw kha hote, Israel ccungccaw`ae kalan Pachia nynh a saw paw bya,
44010037	Johan nynh a ho paw baptisma koute Galilee ram kyate tho zah Judah ram balyn kya po thaesah athua paw kha-e bya kha nanning nynh na ny oh.
44010038	Tuh-e tuh Pachia nynh Thyaa Muisaw te thuasah, thungnaw te thuasah Nazareth paw Jesu kha satho a thuh; Pachia nynh a umkhae keiccuze aning tuh ahoypaw rya kha lawte, diabolos nynh vawsaw a pya`ae paw balyn kha dansah te khua a ccung cipaw na ny oh.
44010039	Te kaening tuh Jew`ae ram kya te Jerusalem kya Jesu nynh a cyi paw uccaw`ae balyn konglang ccaekia`ae nynh kae thua; amaw kha minmin nynh thing vawlan saete a chia`ae.
44010040	Amaw kha Pachia nynh nin thungnaw kya thosah zah a muihsah`ae;
44010041	ccungccaw balyn kha muihsah khyh`ae, thuasalama Pachia nynh a poty vae paw ccaekia`ae athua paw, a chih`ae paw kyate a thothui koute amaw ryte aekheih`ae zah a neihkheih`ae paw, kaening kha nynh oun muihsah.
44010042	Te aning tuh a chihpaw te a hiinpaw byapiatu lang cite Pachia nynh sathothuhpaw nynh athua cipaw ccaekiakhan khylan te ccungccaw`ae kha hopya khylan kaening hynh aning nynh kaw oun pya.
44010043	Hunghung zemah amaw kha a zyn paw tuh amaw min liate seingaethyanaw kha a mue cih cite profeh`ae balyn nynh amaw kong kha ccaekiakhan`ae,” a ci.
44010044	Piter nynh tuh-e bya a ho cciamang lyakhe bya a thae`ae paw ccungccaw`ae balyn tungvaw khe Thyaa Muisaw accah.
44010045	Te Zenta`ae tungvaw kya mah Thyaa Muisaw lasung tuh ccaenua athuabua keiccuze Piter ryte oun cceihkheih`ae paw vindung awkuh`ae paw zyntu`ae tuh mih ngaeangthua.
44010046	Pawccecize khae` ae nynh bya ccangpaw te ho`ae zah Pachia phu-esah`ae paw kha minmin nynh a thae`ae.
44010047	Oute Piter nynh, “Aening hawte Thyaa Muisaw a muebua`ae paw e ccungccaw`ae nynh baptisma-in khyh nawlan`ae hung nynh mou tui kha a khee kho cih?” a ci.
44010048	Te Bawipaw min kya baptisma-in lan minmin kha kawpya`ae. Oute nin sosoh a umhin ccaw cite Piter kha a kangku`ae.
44011001	Te Judah ram kya um`ae paw locceihtu`ae te uteno`ae nynh Zenta`ae mah Pachia bya lehkhan bua vae`ae cipaw kha a thae`ae.
44011002	Te Piter tuh Jerusalem kya he yn thua tuh vindung awkuh`ae paw nynh,
44011003	“Nang tuh vindung awkuh leipaw ccungccaw`ae kalan na cceih zah minmin ryte na aekheih oh,” cite a seisah`ae.
44011004	Thuasalama Piter nynh kha-e konglang kha athonaw te atue te hynhte a hopya`ae:
44011005	“Kae tuh Joppa khua kya saw ka sang lyakhe, ka ngawphukuh zah alepipaw boeiphae alopaw uccaw ccangkheit tuh vaawran kyate kipali kyate oun sahbung`ae zah ka kalan yn thua paw kha vizin kya ka muih.
44011006	Kha-e kha riri ka do zah he ka tua tuh, ccupali asaepaw laephi kya-e lorangsaw`ae te sarepaw`ae te vue te a vaw`ae paw phin te vawlae-e pavaw`ae kha ka muih.
44011007	Te, ‘Piter, thokuh, theih lah ae,’ cite kamaw yn hopah paw roi kha ka thae.
44011008	Thuasalama kae nynh, ‘Thua kho lan khyh, Bawipaw! Pawccecize huatawpaw te athyaa leipaw uccaw`ae hynh vaekheit sanmah ka khalang lungkhu lang tee boi khyh,’ ka ci.
44011009	Thuasalama vaawran kyate roi nynh, ‘Pachia nynh phe a thyaasah vae paw kha nang nynh huatawpaw ci nan,’ cite bua yn khung.
44011010	Hynhcihte vaethung cia acikuh koute khae` ae balyn kha vaawran lang bua lawthung athua.
44011011	Te dotua, tuh-e ccyh lya tuin Sisaria khua kyate kamaw kalan oun saw`ae paw ccungccaw`ae luthung tuh ka umnaw inn malang oun thua`ae.
44011012	Te lunghiinnaw kharyh hoi leite, minmin ryte cciakheih lan Muisaw nynh kae kha yn hopya. Tuhlaeze hynh-e uno`ae lutaruh nynh kamaw ryte cceihbua`ae zah tuh-e ccungccapaw inn lungkhu lang kae tee.
44011013	Te vaaw ccungccapaw nynh a inn malang thadyn zah Kawnelia kha, ‘Joppa khua lang ccungccaw`ae saw lah Piter acikuh paw Simon kha kosah`ae.
44011014	Tuh-e paw nynh nang te na inn kya um`ae paw balyn nynh khumnaw na mue nawlan oh paw bya kha ae hopah cih oh,’ cite a hopya paw kha aning nynh kaening kha bua yn hopya.
44011015	Te kae nynh phung he ka ho tuh, atakaw lya aening tungvaw a ccaw hawte Thyaa Muisaw tuh minmin tungvaw kyakhe a ccahbua.
44011016	Oute, ‘Johan nynh tuh tui kya baptisma-insah ccaccing`ae, thuasalama nanning tuh Thyaa Muisaw te baptisma-insah na thua cih oh,’ cite Bawipaw nynh a ho paw a bya kha kae nynh ka liathui vae.
44011017	Bawipaw Jesu Kri a zyn`ae paw aening kha Pachia nynh lasung oun pya hawte minmin kha mah a pyabua`ae paw nynh thua; Pachia kha khee kho nawlan kae tuh pawtecihpaw ccungccaw mou ka thua?” cite Piter nynh a ci.
44011018	Hynh-e uccaw`ae kong minmin nynh he a thae`ae tuh zyadae`ae zah, “Tuhte lanze Pachia nynh Zenta`ae kha mah hiinnaw muesabua lan ngaesikunaw a pyabua`ae latu,” cite Pachia kha phu-esah`ae.
44011019	Oute Stifen konglang te atho paw vawsaw riathaenaw keiccuze phiariphiarae a um`ae paw ccungccaw`ae tuh Finisia, Saiparas, te Antiok khua phe thua lang cia cceih`ae zah Bawipaw bya kha hung kalan sanmah ho leite, Jew`ae kalan kyalya nynh a hopya`ae.
44011020	Te kha-e`ae kyaze abang tuh Saiparas te Sairenia khua e ccungccaw`ae thua`ae zah Antiok khua kya he a thua`ae te Greek bya a ho`ae paw kalan Bawipaw Jesu kong kha a hopya`ae.
44011021	Te Bawipaw kuih tuh minmin ryte um zah ccungccaw patae nynh zyn`ae zah Bawipaw kalan a paleihkuh`ae.
44011022	Te kha-e thungpang kha Jerusalem kya um paw kriccawbu nynh he a thae tuh Antiok khua lang po a ccia ccaw cite minmin nynh Barnabas kha a saw`ae.
44011023	Aning nynh he a thua tuh Pachia thawccinaw kha muih zah a lungtua, te eenaw a hoi paw thinlung te Bawipaw kya po atyn nawlan`ae minmin balyn kha thawzungpya`ae.
44011024	Pawccecize aning tuh ccungccahoypaw thua zah Thyaa Muisaw te thuasah, zynnaw te thuasah phe beihpaw nynh thua. Te ccungccaw pataepi kha Bawipaw kalan biachih athua`ae.
44011025	Oute Barnabas tuh Saul kha ccung khylan Tarsuh khua lang a cceih.
44011026	Te he a muih tuh Antiok khua lang a cciakhae. Ou tuhcihte minmin tuh kum kheit lungkhu kriccawbu ryte umkheih`ae zah ccungccaw patae kha leih a ccangpya`ae. Te Antiok khua kyakhe nynh zuitu`ae kha Kriccaw`ae cite masaty ko athua`ae.
44011027	Te tuh-e nin`ae kya profeh`ae abang tuh Jerusalem kyate Antiok khua lang oun thua`ae.
44011028	Te minmin lakuze Akabus acikuh paw lukheit nynh thadyn zah, “Laephipi balyn kya myarya alepaw ccakangnaw yn thua vae cih,” cite Muisaw liate a hoty. Ou tuh-e ccakangnaw tuh Sizar siapharan Klaudias ccyh lya nynh athua.
44011029	Oute zuitu`ae, luraveih nynh a taeningnaw thyhte Judah ram kya um`ae paw uno`ae kha bawngnaw kybua lan`ae cite byapaeku`ae.
44011030	Tuhte minmin nynh cyih`ae zah Barnabas te Saul kyate kha-e kha kriccaw piccang`ae kalan a ky`ae.
44012001	Tuh-e ccyh lya Herod siapharan nynh kriccawbu kya-e abang kha vawsaw pya khylan a kyng`ae.
44012002	Te aning nynh Johan a upaw James kha thaloi te phe a chia.
44012003	Te kha-e nynh Jew`ae lungrythuasah cipaw kha he a muih tuh Piter kha mah ranoih a kyngsah`ae. Tuh lya tuh ransi py leipaw sanlou poi nin nynh thua.
44012004	Te Piter kha kyngsah`ae zah Kawtaw Poi koute ccungccaw`ae kalan thuakhae lan cite tuakuh zah Piter kha a ngawtu`ae rhawkaw haw laetaruh kuih kalan ah zah thunginn kya a saw.
44012005	Tukeiccu Piter tuh thunginn kya a um; thuasalama kriccawbu nynh amaw hanlan apaekuh lei lante Pachia kalan sawsangnaw te a ngiapya`ae.
44012006	Te Herod nynh Piter kha pousah lan a cidyn, kha-e khuazi khe, Piter tuh sivarui zung ning te hee`ae zah rhawkaw luning laku khe a i; thuakaw ngawtu`ae nynh thuakaw malang te thunginn kha a ngaw`ae.
44012007	Te Bawipaw kya-e vaaw ccungccapaw tuh yn langkuh zah thunginn kya phaephae yn aw; te Piter a napang kha phah bia zah, “Arangte tho kanmaw!” cipah zah Piter kha a tho. Te sivarui`ae tuh Piter kuih kyate pung accah.
44012008	Te vaaw ccungccapaw nynh Piter kha, “Taesung sungkuh lah na phanah kha nawkuh,” a cipya. Te Piter nynh a ho hawte a cyi. Te vaaw ccungccapaw nynh, “Na boei kha zingkuh lah kamaw hynh yn zui,” a cipya.
44012009	Te Piter nynh cceih zah amaw kha a zui, tuhzemah vaaw ccungccapaw nynh a cyi paw tuh thanccingpaw nynh thua cipaw nyh khyh, thuasalama vizin nynh ka muih cite nynh a tuaku.
44012010	Minmin nynh ccangkheitnaw te ccangningnaw a ngawtu`ae kha he a lue`ae te khua lungkhu lang a tee paw sivaw koikua kalan a thua`ae tuh, tuh-e koikua tuh amaw hung lan ahungkuh; te minmin tuh toikuh`ae zah laanpi ccangkheit kya a ccia lya`ae khe vaaw ccungccapaw tuh vaekheihmawte Piter kyate phe a pou.
44012011	Te Piter nynh he a nyhkuh tuh, “Atu Bawipaw nynh a vaaw ccungccapaw yn saw zah Herod kuih kyate thuasah, Jew`ae balyn nynh ngaehoinaw kyate thuasah kamaw hynh phe yn luesah vae cipaw ccaerarihlan atu phe ka ny,” a ciku.
44012012	Te kha-e kong kha a tua lyakhe, ccungccaw patae nynh pynkheihlan sueluakuh`ae zah sawsangnaw`ae, Marka acikuh paw, Johan a nung Meri inn lang yn thua.
44012013	Te Piter nynh koikua kalan e thuakaw kha he a khua tuh Rhoda cikuh paw nopinung taraw nynh nawngae lan yn cceih.
44012014	Te Piter roi cipaw he a nyh tuh a lungtua pawte thuakaw kha hung vae leite ccue kanmaw zah, “Koikua malang Piter phang thadyn,” cite a hopya`ae.
44012015	Te minmin nynh, “Nang tuh na ngae,” cite kha-e nung kha a ci`ae. Thuasalama aning nynh, “Thanccingpaw nynh thua,” cite thawte a ho. Te minmin nynh, “Piter a vaaw ccungccapaw nynh athua cih,” a ci`ae.
44012016	Thuasalama Piter nynh banban pei khua zah minmin nynh thuakaw kha he hung`ae tuh amaw kha muih`ae zah mih ngaeang pung thua.
44012017	Thuasalama Piter nynh minmin kha zya a dae ccaw`ae cite a kuih te piapah`ae zah Bawipaw nynh amaw kha pawcihte nynh a poukhae cipaw kha minmin kalan a hopya`ae. Te Piter nynh, “Cceih oh lah hynh-e`ae kong hynh James te uno`ae kha la hopah oh,” a ci. Oute toikuh zah ccanglang khe a cceih.
44012018	Te khua he yn dae tuh Piter kya acyikuh paw konglang khate rhawkaw`ae laku ngaluinngaluin ccaenaw alepi a um.
44012019	Te Herod nynh Piter kha ccung zah he muih khyh tuh a ngawtu`ae kha akaw-aleih byakhia`ae zah minmin tuh chia lan accan cite kaw a tho. Te Herod tuh Judah ram kyate Sisaria khua lang cceihbung zah tuin kya a um.
44012020	Te Herod tuh Tai khua e ccungccaw`ae te Sidon khua e ccungccaw`ae elan myarya a thinria; thuasalama minmin nynh pynkheihlan a kalan oun thua`ae zah Blastas acikuh paw siapharanpaw kya-e ryaccinkhantu kha zya hykuh`ae zah a lungdae nawlan a ngiasah`ae. Pawccecize mih ram tuh siapharanpaw ram nynh a kuabua paw nynh thua.
44012021	Te a khya`ae paw nin kyakhe Herod tuh siapharan uccaw te ccaankuh zah a suitungkhung vawlan dahungte minmin kha byahopya`ae.
44012022	Te ccungccaw`ae nynh, “E roi tuh ccungccaw roi thua khyh, pachia roi nynh thua,” cite a sia`ae.
44012023	Te Pachia kha phu-e a pya khyh keiccuze Bawipaw kya-e vaaw ccungccapaw nynh vaekheihmawte Herod kha a bua; te aning tuh zangpaw`ae nynh ae`ae zah phe a chih.
44012024	Thuasalama Pachia bya tuh lethung zah houh a pungthung.
44012025	Te Barnabas te Saul tuh mih ryalaw phe a thangsah`ae koute Jerusalem kyate ki`ae zah Marka acikuh paw Johan kha mah a hoeibua`ae.
44013001	Antiok khua kya a um paw kriccawbu kya profeh`ae te ccangpatu`ae a la um`ae. Tuhe` ae tuh: Barnabas, Nika cite a ko`ae paw Simeon, Sairenia pee e paw Lusias, tetrarch Herod ryte a lethung kheih`ae paw Manaen, te Saul nynh thua`ae.
44013002	Minmin nynh Bawipaw rya kha lah`ae zah looh-ae he sung`ae tuh, Thyaa Muisaw nynh, “Ka konua`ae paw ryalaw law khylan Barnabas te Saul kha kamaw hanlan accangte oun phiapah oh,” a ci.
44013003	Te minmin nynh looh-aesung`ae zah sawsang`ae, te minmin tungvaw mih kuih khang`ae zah minmin kha a saw`ae.
44013004	Tuhte minmin tuh Thyaa Muisaw nynh a saw`ae thyhte Selusia khua lang cceih`ae zah tuin kyate Saiparas tuikoih kalan sanphalung te a cceih`ae.
44013005	Te Salamis khua kya a um`ae lyakhe minmin nynh Jew`ae sinakok kyakhe Pachia bya kha a ho`ae; te minmin bawngtu lang Johan kha mah a hoeibua`ae.
44013006	Te minmin nynh tuikoih kya po cceih`ae zah Pafo khua he thua`ae tuh, nawthyapaw ahme leipaw profeh, Barjesu acikuh paw Jew paw lukheit kha a muih`ae.
44013007	Tuh-e paw tuh ram uktupaw, myarya ahawpaw Serkias Paulu ryte nynh a um`ae; Paulu nynh Pachia bya kha thae a ry keiccuze Barnabas te Saul kha a koku`ae.
44013008	Thuasalama nawthyapaw Elimas (pawccecize tuh-e tuh a min asuilan nynh thua) nynh ram uktupaw kha zynnaw kyate paleihsaku khylan zuakuh zah locceihtu`ae kha a rawse`ae.
44013009	Oute Paul cite mah a ko`ae paw Saul tuh Thyaa Muisaw te phe beih zah kha-e paw kha rirido zah,
44013010	“Thyaruhnaw balyn, hyngpyanaw balynte phe beihpaw diabolos ccapaw, dingnaw`ae balyn rhawpaw lou, nang tuh Bawipaw kya-e ahmepaw laanpi kha rosah leite na ung kho khyh tou?
44013011	Atu maw, dotua, Bawipaw kuih tuh na tungvaw a thua cih, te nang tuh na mitmoh cih zah ccyh sosoh khuanin na muih lan khyh,” a cipya. Te vaekheihmawte a mit pung zi zah a tungvaw mohnaw a thua; te a kuih te a dungbua lanpaw ccungccaw kha a zaahku.
44013012	Oute ram uktupaw nynh kha-e acyikuh paw kha he a muih tuh zyn zah Bawipaw kya-e ccangpyanaw kha a ngaeangthua.
44013013	Paul te a cceihkheih`ae paw tuh Pafo khua kyate rili kalan sahkuh`ae zah Pamfilia ram Perka khua khe he thua`ae tuh, Johan tuh minmin kyate pou zah sanphalung te Jerusalem lang a ki.
44013014	Thuasalama minmin tuh Perka khua kyate toikuh`ae zah Pisidia ram kya Antiok khua khe a thua`ae, te Sabbath nin kya sinakok lungkhu lang tee`ae zah a dahung`ae.
44013015	Te Kawbya te Profeh`ae ccauh kha a ria`ae koute sinakok uktu`ae nynh ccungccaw`ae kha oun saw`ae zah, “Uteno`ae, nanning nynh ccungccaw`ae thawzungpya lanpaw bya na hoi oh ze, hopah oh,” cite a hosapya`ae.
44013016	Te Paul nynh thadyn zah a kuih te piapah`ae zah, “Israel ccungccaw`ae te Pachia rawrih`ae paw nanning, ngaetua oh:
44013017	Hynh-e Israel ccungccaw`ae Pachia nynh aening ah minpaaw`ae kha po`ae zah Izip ram kya mikhia`ae hawte a um`ae lyakhe a hangthung`ae, te athungpaw a kuih te minmin kha kha-e ram kyate a poukhae`ae.
44013018	Te ccyh kum sungpali loukaw cia rangkaw kyakhe minmin ozia kha phang a ngaesang.
44013019	Te Kanaan ram kya-e minphuin`ae phin sari kha phe a ropah kou`ae te, kha-e`ae mih ram kha ccungthy dungte Israel`ae kha a nee`ae.
44013020	“Te tuh-e`ae koute profeh Samuel alangku maw kum zapali sungpangaw loukaw cia byapiatu`ae kha Pachia nynh mih hanlan a pya`ae.
44013021	Tuhkoute minmin nynh siapharan kha ngiakuh`ae zah Pachia nynh Kish ccapaw Saul, Benjamin ciihan paw kha minmin hanlan kum sungpali cia a pya`ae.
44013022	Te kha-e paw kha he a nue koute David kha mih siapharan lang a khanpya`ae; David konglang te Pachia nynh ccaekiakhan zah a hopaw tuh: ‘Ka rynaw balyn a ccingsah cih paw, ka thinlung yn tung paw ccungccapaw, Jessi ccapaw David kha phe ka muih vae,’ a ci.
44013023	Hynh-e ccungccapaw ciihan kyate, byakinpyakupaw thyhte Pachia nynh Khumtu Jesu kha Israel`ae hanlan phe a langsaku vae.
44013024	Amaw yn thua maw, Johan nynh ngaesikunaw te asekuhpaw baptisma kong kha Israel ccungccaw balyn kalan phe a hoty vae.
44013025	Te Johan nynh a ryalaw a thangsah dyn khe, ‘Kae hynh hung cite mou nae tua oh? Kae tuh kha-e paw ka thua khyh. Thuasalama dotua oh, kamaw nuhlang yn cceih paw Lukheit a um; kha-e paw a ccukoh khahpya lan sanmah kae tuh ka ngaekuh khyh,’ cite a ho.
44013026	“Abraham ciihan athua paw uteno`ae, te nanning laku kyaze Pachia rawrih`ae paw, nanning kalan nynh hynh-e khumnaw bya tuh saw athua.
44013027	Pawccecize Jerusalem kya um`ae paw te mih uktu`ae nynh amaw kha thuasah, Sabbath nin takyh kya a ria`ae paw profeh`ae bya kha thuasah a ny khyh`ae keiccuze, amaw kha seibenaw`ae liate minmin nynh profeh`ae bya kha a ccingsah`ae.
44013028	Amaw kya chi lan accansah paw cyiseinaw ccangkheit san a muih lei`ae pite, Pilat nynh a chia ccaw cite minmin nynh a ngia`ae.
44013029	Te amaw konglang azeikuh paw balyn kha minmin nynh phe a ccingsah`ae koute amaw rhua kha vaelantung kyate lah`ae zah shaw lungkhu a ccy`ae.
44013030	Thuasalama Pachia nynh amaw kha a chih`ae paw kyate a thosah.
44013031	Te aning tuh Galilee ram kyate Jerusalem lang amaw ryte a cceihkheih`ae paw kalan nin patae cia a langkuh, tuh-e`ae tuh ccungccaw`ae kalan amaw ccaekia`ae nynh thua`ae.
44013032	Te minpaaw`ae kalan a rae paw byakinpyakupaw te asekuhpaw thungpang hoypaw kha kaening nynh nae kalan kae hopya oh.
44013033	Sam ccangningnaw kya, ‘Nang tuh ka Ccapaw nynh na thua, atunin nang kha phe kae saah vae,’ cite azeiku hawte; Pachia nynh Jesu kha bua a thosathuinaw liate ah minpaaw`ae kya byakinpyakupaw kha mih ccaaw`ae aening hanlan a ccingsah.
44013034	Te ronaw kalan kharyh a ki vae khyh nawlan, amaw kha a chih`ae paw kyate a thosah cipaw kha hynhcihte bua a ho; ‘David kya-e phe ariapaw thawccinaw kha nanning kae pya cih oh,’ a ci.
44013035	Tukeiccu ccangpaw Sam kya mah, ‘Namaw kya-e Athyaapaw kha ronaw kalan thua lan na ua lan khyh,’ cite bua a ho.
44013036	“David tuh amaw she lungkhu Pachia rynaw kha phe a rae koute, phe i zah a minpaaw`ae kya phe a ccybua`ae keiccu ronaw kalan phe a thua.
44013037	Thuasalama Pachia nynh bua a thosah paw aning tuh ronaw kalan thua vae khyh.
44013038	Tukeiccu uteno`ae, tuh-e Bawipaw liate nynh seinaw`ae ngaethyanaw kong kha nanning kalan hopya athua cipaw te,
44013039	Mawsi Kawbya nynh thyaa ae ccousah kho khyh oh paw kyate, a zyn paw ccungccaw miakaw tuh amaw liate pawpaw balyn kyate thyaaccou`ae cipaw hynh nanning nynh nyh oh.
44013040	Tukeiccu, profeh`ae kya ho athua paw uccaw kha nae tungvaw a thua khyh nawlan raeringkuh oh; a ho paw tuh:
44013041	‘Ccungccaw sarya`ae paw nanning, dotua oh, nae ngaeangthua sah lah roh oh! Pawccecize nanning ccyh lya ryalaw ccangkheit kha kae nynh ka law, kha-e ryalaw kha ccungccaw lukheit nynh nanning kalan ae hopya oh zemah nanning nynh kharyh na zyn lan khyh oh,’ acikuh,” cite Paul nynh a hopya`ae.
44013042	Te Jew`ae tuh sinakok kyate he a pou`ae te, Zenta`ae nynh kha-e bya`ae kha malang Sabbath nin kya bua nae hopah ung cih oh cite a ngiaku`ae.
44013043	Pumkunaw he athang te Jew`ae patae te Jew beiknaw kalan a tee thaw`ae paw, beiknaw lante azuakuh`ae paw nynh Paul te Barnabas kha a zui`ae; kha-e`ae nynh minmin kha hopah`ae zah Pachia thawccinaw kya atyn nawlan`ae a hy`ae.
44013044	Te malang Sabbath nin kya Pachia bya kha ngae khylan a khuapi balynte vya ccing lang pynkheihlan oun thua`ae.
44013045	Thuasalama Jew`ae nynh ccungccaw zapi kha he muih`ae tuh eiungnaw te phe beih`ae; te Paul nynh a ho paw kha rawse`ae zah a ei`ae, alue lante byaho`ae.
44013046	Oute Paul te Barnabas nynh, “Pachia bya hynh masaty nanning hopya lan accanpaw nynh thua; thuasalama nanning nynh kha-e kha na vua oh zah zungzae hiinnaw tuh kae ngaekuh khyh cite bya na piaku oh keiccu, do oh, kaening tuh Zenta`ae kalan kae maeleihkuh vae.
44013047	Pawccecize Bawipaw nynh, ‘Laephi athangnaw cia nang tuh khumnaw hanlan na thua nawlan, Zenta`ae hanlan awnaw lang nang kha phe kae khang vae,’ cite kaening kha kaw phe oun pya vae,” cite rawhoy te a ho`ae.
44013048	Te kha-e bya kha Zenta`ae nynh he thae`ae tuh mih lungtua zah Bawipaw bya kha phuesah` ae; te zungzae hiinnaw hanlan khang athuapaw miakaw nynh a zyn`ae.
44013049	Te Bawipaw bya tuh ram balyn kya khaleih apazaekuh.
44013050	Thuasalama beiknaw lante a zuakuh`ae paw, sawtua lan um paw nopi`ae, te khualae e pise lupi`ae kha Jew`ae nynh hy`ae zah Paul te Barnabas tuasahnaw kha a pousah`ae; te mih ram kyate a deesah`ae.
44013051	Thuasalama Paul te Barnabas nynh mih ccu kya-e laenoi kha pheihnuakuh`ae zah Ikoniam khua langkhe a cceih`ae.
44013052	Te zuitu`ae tuh lungtuanaw ryte Thyaa Muisaw te phe beih`ae.
44014001	Ou tuhcihte Ikonia khua kya minmin luning tuh paryhte Jew`ae sinakok lungkhu lang tee`ae zah phungho`ae; oute Jew`ae te Greek`ae ccungccaw zapipi nynh a zyn`ae.
44014002	Thuasalama a zyn leipaw Jew`ae nynh Zenta`ae kha hy`ae zah uno`ae kha rawse khylan mih thinlung kha ahoy leipaw lan a rae`ae.
44014003	Tukeiccu minmin tuh khaw cia um`ae zah Bawipaw liate rawhoy te phung a ho`ae, Bawipaw nynh a thawccinaw bya hanlan ccaekia pya`ae zah muihsanaw te khuaruaru ngaeangnaw kha minmin kyate a langsaku.
44014004	Thuasalama khualae e ccungccaw zapi tuh thoh phiakuh`ae zah abang tuh Jew`ae kalan pang`ae zah abang tuh locceihtu`ae kalan a pang`ae.
44014005	Te Zenta`ae te Jew`ae nynh mih uktu`ae ryte locceihtu`ae kha zia lan`ae zah lung te deih lan`ae cite vaekheihte oun ccuenua`ae cipaw kha,
44014006	locceihtu`ae nynh he nyh`ae tuh Lykonia ram kya um paw Lystra khua te Derbe khua lang, te tuin pepan um paw khua lang a ccue`ae.
44014007	Tuin kya thehoynaw kha a ho`ae.
44014008	Te Lystra khua kya a nung vue kya mawte a ccukhoupaw, laanpi kharyh cceih boi leipaw, ccungccapaw lukheit tuh la dahung zah,
44014009	Paul nynh a hopaw bya kha a thae. Paul nynh kha-e paw kha rirido zah, phe dan lan ciate aning nynh zynnaw a hoi cipaw he a nyh tuh,
44014010	“Na ccu te lawbabinlan thadyn,” cite roi accae lante a hopya. Te aning tuh thokuh zah laanpi a cceih.
44014011	Te Paul nynh a cyi paw kha ccungccaw`ae nynh he muih`ae tuh, “Khozi-pachia`ae nynh ccungccaw`ae alo lante aening kalan oun rungbung`ae,” cite Lykonia bya te mih roi saw`ae zah a ho`ae.
44014012	Te minmin nynh Barnabas kha Zeus cite ko`ae zah Paul tuh phunghotu lupi athua keiccuze Herme cite a ko`ae.
44014013	Te tuh-e khua malang a um paw tempal a hoitu Zeus a ranpibawi nynh vaetua tangnua`ae te haetapawsi`ae kha koikua kalan yn cciakhae, ccungccaw zapi ryte silawkunaw rae lan cite a ry`ae.
44014014	Kha-e kha locceihtu`ae Barnabas te Paul nynh he a thae`ae tuh mih uccaw`ae kha ccahrae sei`ae zah ccungccaw`ae laku lang ccue`ae zah,
44014015	“Ccungccaw oh, pawccemou hynhte na cyi oh? Kaening mah nanning hawte ccungccaw`ae nynh kae thua, nanning nynh hynh-e accakaepaw uccaw`ae kyate vaawran te laephi, rili te kha-e`ae kya um paw miakaw balyn raetu, a hiinpaw Pachia kalan na paleihku oh ccaw cite kaening tuh nae kalan thehoypaw kae hopaw nynh kae thua.
44014016	Langmaw lya tuh Pachia nynh minphuin`ae balyn kha mimaw mih laanpi kya ccia lan a la ua`ae.
44014017	Tuhzemah ahoypaw oun cyipya paw kya amaw a um paw kha ccaekia langsaku leite um khyh, vaawran kyate khua oun rawsapya zah thingthae-eccang a pousah paw kumvaelori kha oun pya, ah thinlung kha aepaw te oun byngsah zah lungtuanaw te phe oun biasah,” cite thawmawte a sia`ae.
44014018	Te hynh-e byaho`ae paw khate mih kalan silawkunaw a rae khyh nawlan`ae ccungccaw zapi kha minmin nynh kou ru lante a khee kho`ae.
44014019	Te Jew`ae abang tuh Antiok te Ikonia khua`ae kyate tuhlang oun thua`ae zah ccungccaw zapi kha hy`ae zah Paul kha lung te a deih`ae, phe chih vae cite tua`ae zah khua atolang khe a sue`ae.
44014020	Tuhzemah zuitu`ae nynh a pe phang thadynlu`ae lyakhe, Paul tuh thokuh zah khua lungkhu lang bua a tee. Awkhualan tuh Barnabas ryte Derbe khua lang a cceih`ae.
44014021	Tuh-e khua kya thehoypaw kha he ho`ae zah ccungccaw patae kha zuitu`ae lang a rae`ae koute, minmin tuh Lystra khua, Ikonia khua te Antiok khua lang bua a ki`ae.
44014022	Zuitu`ae thinlung kha thawzung pyate, zynnaw kya atyn nawlan`ae minmin kha hyte, “Aening tuh vawsawrunaw patae tungbiate nynh Pachia peenaw lungkhu lang ah tee hahe cih oh,” cite a hopya`ae.
44014023	Te kriccawbu takyh kya piccang`ae kha khang`ae zah looh-aesung te sawsang`ae koute, minmin nynh a zyn`ae paw Bawipaw kalan minmin kha a ah`ae.
44014024	Te minmin tuh Pisidia ram kha po a khung`ae koute Pamfilia ram lungkhu lang a thua`ae.
44014025	Te minmin nynh Perka kya Bawipaw bya kha a ho`ae koute Attalia khua lang a cceihbung`ae.
44014026	Te tuin kyate minmin nynh phe a lyng vae`ae paw ryalaw hanlan Pachia thawccinaw kalan mimaw kha a ahnaw`ae Antiok khua langkhe sanphalung te a cceih`ae.
44014027	He thua`ae zah kriccawbu`ae kha pynkheihlan he suelua`ae koute Pachia nynh minmin ryte a cyi paw balyn, te Zenta`ae elan zynnaw thuakaw kha pawcihte nynh a hungpya`ae cipaw kha bua a hopyathui`ae.
44014028	Te tuin kya minmin tuh zuitu`ae ryte khaw cia a umkheih`ae.
44015001	Te Judah ram kyate Antiok lang oun thua`ae paw ccungccaw abang nynh, “Mawsi phungbya thyhhawte vindung aw na thua khyh oh ze khumpaw na thua kho lan khyh oh,” cite uteno`ae kha a ccangpya`ae.
44015002	Tukeiccu Paul te Barnabas tuh tuh-e`ae ryte lungloku leinaw alepi hoi`ae zah eikunaw he a hoi`ae tuh, uteno`ae nynh Paul, Barnabas te minmin kyaze ccangpaw uno`ae abang tuh tuh-e konglang, locceihtu`ae te piccang`ae kalan Jerusalem lang cciathung lan accan cite byapae`ae.
44015003	Te kriccawbu nynh laanpi langkhe saw`ae zah Paul te Barnabas tuh Finisia te Samaria ram kha po a khung`ae, Zenta`ae rulaekunaw kong kha a hopya`ae; te uteno`ae balyn kha myarya mih lungtuasah`ae.
44015004	Te minmin Jerusalem kya he thua`ae tuh locceihtu`ae, pastor`ae te kriccawbu nynh lehkhan`ae, te Pachia nynh minmin mangte a cyi paw balyn kha minmin nynh bua a hopya`ae.
44015005	Thuasalama Farasi`ae phu kyate a zyn`ae paw abang nynh thadyn`ae zah, “Zenta`ae kha vindung ah aw oh ho zah Mawsi Kawbya zui lan kaw ah pya oh aho,” a ci`ae.
44015006	Oute locceihtu`ae te pastor`ae tuh tuh-e kong tuakheih lan a sueluakuh`ae.
44015007	Te eikunaw patae he a um tuh Piter nynh thadyn zah, “Uteno`ae, Zenta`ae nynh ka khalang kyate thehoypaw bya a thae nawlan`ae te a zyn nawlan`ae anuhlang lyakhe aening laku Pachia nynh yn po cipaw kha na ny oh.
44015008	Te thinlung a nyh paw Pachia nynh Thyaa Muisaw kha aening oun pya hawte minmin kha mah pyate minmin hanlan ccaekia a langsah.
44015009	Te zynnaw liate mih thinlung kha ccikan te, aening te minmin laku laesanaw umsah khyh.
44015010	Tukeiccu atu aening nynh mah thuasah, ah minpaaw`ae nynh mah thuasah ah phu kho lei oh paw taphu kha zuitu`ae nging vawlan khang lante pawccemou Pachia kha na syntaw oh?
44015011	Thuasalama Bawipaw Jesu Kri thawccinaw liate minmin tuh khum athua`ae hawte aening mah khum ah thuabua cih oh cite ah zyn oh,” cite a hopya`ae.
44015012	Oute ccungccaw zapi balyn tuh daebabilan um`ae zah Barnabas te Paul nynh mimaw kha Pachia nynh mangte ngaeang lan um paw ryalaw`ae te khuaruarunaw`ae Zenta`ae laku a langsakupaw kong a ho`ae paw kha a ngae`ae.
44015013	Te minmin tuh daetedae lang a um`ae koute, James nynh tho zah, “Uteno oh, ka ho paw hynh oun ngaepya tua oh:
44015014	amaw min hanlan Zenta`ae kyate ccungccaw phinkheit kha poh thua khylan Pachia nynh masaty Zenta`ae kha pawcihte nynh a pae`ae cipaw kha Simeon nynh phe a ho vae.
44015015	Te tuh-e bya te profeh`ae bya tuh accawkuh, Ccathyaa kya hynhte azeikuh hawte:
44015016	‘Hynh-e koute kae tuh bua kae ki cih zah phe a pu vae paw David bu kha bua ka sakthui cih, te kha-e aronahpaw kha bua ka sakthui cih zah bua ka thadynsah cih;
44015017	Ou tuhte kamaw min liate ko athua`ae paw, Zenta`ae balyn mah athua`ae paw tuhlaepaw ccungccaw`ae nynh BAWIPAW kha a ccung`ae ccaw cite, hynh-e uccaw`ae balyn a raetupaw BAWIPAW nynh a ci,’ cite azeikuh.
44015018	“Laephipi thotakaw te Pachia nynh a ryalaw balyn kha marya a ny.
44015019	Tukeiccu kae nynh ka hory paw tuh, Zenta`ae laku kyate Pachia kalan oun paleihkuh`ae paw kha aening nynh vawsaw pya nan oh sih.
44015020	Thuasalama zohtuh`ae nynh a nungsisaku`ae paw kha thuasah, ohhuakunaw kha thuasah, nging-o te a chia`ae paw kha thuasah, chii kha thuasah minmin nynh a sung nawlan`ae aening nynh ccaw ky oh sih.
44015021	Pawccecize Mawsi nynh langmaw lya mawte khua takyh kya a kawbya a ho`ae paw kha phe a hoi vae keiccu, Sabbath nin takyh sinakok`ae kya a kawbya tuh ria athua,” a ci.
44015022	Oute mimaw phu kyaze po athua`ae paw, uteno`ae lakuze cciakhaetu`ae Barsabas acikuh paw Judas te Sailas kha Antiok khua lang Paul te Barnabas ryte saw lan a ci`ae paw bya nynh locceihtu`ae, piccang`ae te kriccawbu khaleih kha mih lunghoysah.
44015023	Te ccaw zei`ae zah minmin kyate a ky`ae paw tuh, “Locceihtu`ae, piccang`ae te uteno`ae nynh Antiok khua kya te Siria ram te Silisia ram kya na um oh paw Zenta`ae na thua oh paw uteno`ae kha kae beihlang oh!
44015024	Kaening nynh kaw kae pya lei`ae paw, kaening kyate oun cceih`ae paw ccungccaw abang nynh nanning kha, ‘Vindung na awku oh ho zah Kawbya na zui oh aho,’ cipaw bya khate nanning kha vawsaw ae pya oh, nae lungria ae thaesah oh cipaw kaening nynh kae thae pawte,
44015025	-
44015026	ah Bawipaw Jesu Kri min hanlan mih hiinnaw chihchih hiinhiin acih`ae paw ccungccaw`ae, kae sungsahpaw Paul te Barnabas ryte, popaw ccungccaw`ae kha nanning kalan saw lan kaening nynh lunglokute kae tungkuh zah ahoy kae ci.
44015027	Tukeiccu kaening nynh Judas te Sailas hynh nae kalan kae saw`ae, minmin nynh kha-e uccaw`ae kong kha mih khalang te ae la hopah cih oh.
44015028	Pawccecize hynh-e ahopaw uccaw`ae laelan nanning tungvaw khe ari huapaw phupaw khang lanpaw tuh Thyaa Muisaw hanlan te kaening hanlan ahoypaw thua khyh.
44015029	Tuh-e ahopaw uccaw`ae tuh: nanning nynh zohtuh kalan silawnawpaw`ae kha thuasah, chii kha thuasah, nging-ote a chia`ae paw kha thuasah, ohhuakunaw kha thuasah la sung oh. Kha-e`ae kha na sungku oh ze, kou ahoypaw nynh thua. Ngedan te.” cite a zei`ae.
44015030	Tuhte minmin kha he a cciasah`ae tuh Antiok khua lang a thua`ae; te ccungccaw zapi kha pynkheihlan a suelua`ae koute ccaky kha a pya`ae.
44015031	Kha-e ccaw kha minmin nynh he a ria`ae tuh thawzung pyanawpaw athua keiccu mih lungtua.
44015032	Te Judas te Sailas mimaw mah profeh`ae athua`ae thyhte bya pataepi te uteno`ae kha thawzungpya`ae zah lungthawsaesah`ae.
44015033	Te minmin tuh tuin kya ccyh khuekheih a um`ae koute uteno`ae nynh locceihtu`ae kalan ngaengante a kisah`ae.
44015034	Tuhzemah Sailas tuh tuin kya umhy lanze ahoy cih cite a tuaku.
44015035	Paul te Barnabas mah Antiok khua kya um`ae zah ccangpaw ccungccaw`ae patae ryte Bawipaw bya kha ccangpah`ae zah a hopya`ae.
44015036	Te nin khaw aro koute Paul nynh Barnabas kha, “Aening nynh Bawipaw bya ah honaw khua takyh kya um`ae paw uteno`ae nynh pawcihtemou a um`ae cipaw ah dotua ccaw ki sih lah paebua sih`ae,” a cipya.
44015037	Te Barnabas nynh Marka acikuh paw Johan kha mimaw ryte hoeibua lan phe a la tuaku vae.
44015038	Thuasalama Paul nynh Pamfilia ram kyate, minmin kyate ki zah ryalawnaw kalan minmin ry a cceihbua vae leipaw Marka kha hoeibua lan ccang khyh cite varyn a tuaku.
44015039	Tuhte minmin laku lungloku leinaw tuh eih ru keiccu lukheit te lukheit phiakuh`ae zah Barnabas nynh Marka kha hoei zah Saiparas tuikoih kalan kohlung te a cceih`ae.
44015040	Te uteno`ae nynh Paul kha Bawipaw thawccinaw kalan he ah`ae te Paul nynh Sailas kha pokuh zah a pou.
44015041	Te kriccawbu`ae kha thawzung pyate Siria te Silisia ram lang po a cceih.
44016001	Oute Paul tuh Derbe khua te Lystra khua lang a thua. Te dotua, tuin kya Timote acikuh paw zuitu lukheit a la um. A nung tuh a zyn paw Jew nopinung nynh thua, thuasalama a paaw tuh Greek paw nynh thua.
44016002	Timote tuh Lystra khua te Ikonia khua kya um`ae paw uteno`ae nynh thehoyccousah`ae paw nynh thua.
44016003	Paul nynh kha-e paw kha amaw ryte cciasabua lan a ry. Te a paaw tuh Greek minphuin athua paw kha tuh-e ram kya um`ae paw Jew`ae balyn nynh phe a ny`ae keiccuze Timote kha hoei zah vindung a aw pya.
44016004	Te minmin nynh khua`ae kalan po cceih`ae zah Jerusalem kya um`ae paw locceihtu`ae te piccang`ae nynh byapaenaw`ae paw ccaw`ae kha a zui ccaw`ae cite po a nebia`ae.
44016005	Ou tuhte kriccawbu`ae tuh zynnaw kya tynsah thua`ae zah nin takyh milu akaethung.
44016006	Te Frikia te Galati ram kha po he a cceih`ae tuh Asia ram kya Pachia bya ho lanpaw kha Thyaa Muisaw nynh phe a khee`ae.
44016007	Te Mysia ram kalan he thua`ae tuh Bithynia ram lungkhu lang ccia lan a noukuh`ae, thuasalama Muisaw nynh ua khyh`ae.
44016008	Te minmin tuh Mysia ram kha po cciakhung`ae zah Troas khua lang a thua`ae.
44016009	Te khuazi khe Paul kalan vizin yn langkuh. Mesidonia paw lukheit nynh thadyn zah, “Mesidonia ram lang po yn cceih lah kaening hynh oun bawng,” cite Paul kha a ngia.
44016010	Te vizin kha a muih koute, Mesidonia ram lang ccia lan palou kae paccynkuh vae; minmin kalan thehoypaw ho khylan Bawipaw nynh kaening kha oun ko cite kae tuakuh.
44016011	Tukeiccu Troas khua kyate kohlung te kae thokuh zah Samothrasia tuikoih kalan dingrarihlan kae cceih zah awkhualan tuh Neapolis khua kya kae thua.
44016012	Te tuin kyate Mesidonia ram sang kheit kya abapihua paw khua, Rom koloni athua paw, Filipi khua kya kae thua zah tuin kya nin khaw cia kae um.
44016013	Te Sabbath nin kya kaening tuh khua akhunglang sawsangnaw leih raenaw`ae vawkhu kin langkhe kae cceih zah kae dahung, te tuhlang oun thua`ae paw nopi`ae kha kae hopya`ae.
44016014	Te sekakungpaw uccaw a zuatu, Thiatira khua e Lidia acikuh paw nopinung lukheit tuh Pachia a beik paw thua zah kaening kong kha yn thae; te Paul nynh a ho paw uccaw`ae kha hoyte ngae khylan Bawipaw nynh kha-e nung thinlung kha a hung.
44016015	Te kha-e nung te a innbyn`ae tuh baptisma-in kou`ae te, aning nynh, “Kae tuh Bawipaw hanlan zyn lan um paw cite nae tua oh ze ka inn lang rang oh lah umhin oh,” cite kaening kha thawte oun ngia. Te kaening kha thawte oun kang.
44016016	Ou tuhte kaening tuh sawsangnaw kalan kae ccia lya, malang e konglang hothyanaw a hoi paw muisaw bahkuhpaw seenung taraw lukheit nynh kaening kha yn cciadue. Malang yn cyikuh lanpaw kong a hotynaw liate a bawi a zua`ae kha patae a muepya`ae.
44016017	Kha-e nung nynh Paul te kaening kha yn zui zah, “Hynh-e ccungccaw`ae tuh aening kha khumnaw laanpi oun muihsah`ae paw, ahang huaccepaw Pachia see`ae nynh thua`ae,” cite thawte a sia.
44016018	Te aning nynh khate nin patae cia a cyi. Thuasalama Paul nynh thinlung ccite nuhlang maeleihkuh zah muisaw kha, “Kha-e nung lungkhu te pou, Jesu Kri min te kaw kae pya,” a cipya. Te tuh-e suimilan ccyh kya mawtuin aning tuh po a pou.
44016019	Te kha-e nung a bawi`ae nynh a muenaw`ae paw ngaehoinaw tuh um vae khyh cipaw kha he muih`ae tuh Paul te Sailas kha kyng`ae zah uccaw zuanaw hmin kalan kawhoitu`ae kalan khe a dung`ae.
44016020	Te minmin kha khuabawi`ae kalan cciakhae`ae zah, “Hynh-e ccungccaw`ae tuh Jew`ae mang athua`ae pite ah khua kha myarya vawsaw oun pya`ae.
44016021	Te Rom`ae athua paw aening nynh lawku lan accan leipaw te zui lan accan leipaw phung`ae kha oun ccangpya`ae,” cite a hopya`ae.
44016022	Te minmin kha rawsete ccungccaw zapi tuh pynkheihlan a thokuh`ae, te khuabawi`ae nynh mih uccaw`ae kha ccarae sei`ae zah minmin kha tungbang te bua lan kawpya`ae.
44016023	Te minmin nynh avae patae a bua`ae koute minmin kha thunginn lungkhu lang sah`ae zah ahoyte ring lan thung uktupaw kha byatawsya`ae.
44016024	Khate byatawsya`ae thyhte thung uktupaw nynh minmin kha alungkhu-e thunginn lungkhu lang phang`ae zah mih ccu kha tunglua te phang khii`ae.
44016025	Te ziraccyng khe Paul te Sailas nynh sawsang`ae zah Pachia thehoysanaw lawsah`ae; te thungccah`ae nynh a ngae`ae.
44016026	Te tua lei pite thawte innruisuekuh zah thunginn leihpaw tuh pung ahy; te vaekheihmawte thuakaw`ae balyn pung hungkuh zah thungccah`ae miakaw kya-e sivarui`ae tuh pung phoukuh.
44016027	Te thung uktupaw tuh a inaw kyate yn thaekuh zah thunginn thuakaw`ae pung ahungkuhpaw kha he a muih tuh thungccah`ae pung ccue vae cih`ae cite tua zah amaw te amaw chiaku lan vae cite a thaloi kha a thuaku.
44016028	Thuasalama Paul nynh, “Namaw te namaw kha vawsaw pyakuh nan, pawccecize kae balynte e kya pung kae um,” cite thawte sia zah a hopya.
44016029	Oute thung uktu nynh maee kha kokhae`ae zah arangte tee zah Paul te Sailas malang thyngkute a bakhung.
44016030	Te minmin kha poukhae`ae zah, “Bawihaepaw oh; khumnaw mue khylan pawmou ka cyi cih?” cite a khia`ae.
44016031	Te minmin nynh, “Bawipaw Jesu Kri kha zyn lah nang tuh khum na thua cih, te na innbyn`ae mah khum athua cih`ae,” a cipya`ae.
44016032	Te minmin nynh kha-e paw te a inn kya um`ae paw balyn kha Bawipaw bya a hopya`ae.
44016033	Te aning nynh Paul te Sailas kha tuh-e khuazi, tuh-e suimilan ccyh kya mawtuin cciakhae`ae zah mih vaemaw kha a singpya`ae; te aning te a innbyn`ae balyn tuh palou baptisma-in`ae.
44016034	Te aning nynh minmin kha a inn lungkhu lang hoei`ae zah looh a dang`ae; te a innbyn`ae balyn ryte Pachia a zyn`ae pawte kou a lungtua.
44016035	Te khua he yn dae tuh khuabawi`ae nynh palih bawi`ae kha saw`ae zah, “Kha-e ccungccaw`ae kha cceih`ae sah,” a cipya`ae.
44016036	Te thung uktu nynh kha-e bya kha Paul kalan hopah zah, “Khuabawi`ae nynh nanning kha la saw ccavae oh cite ccungccaw`ae oun saw`ae, tukeiccu atu pou oh lah daebabilan la cceih ccavae oh,” a cipya.
44016037	Thuasalama Paul nynh, “Rom`ae athua paw kaening hynh ahoyte akaw-aleih byakhia leite minmin nynh zapi malang oun bua`ae zah thunginn lungkhu lang oun saw`ae; te atu aphirute tou hung oun saw cih`ae? Tuhte ccei soh! Mimaw ccaccei oun cceih`ae sah lah kaening hynh oun thua`ae sah,” cite minmin kha a hopya`ae.
44016038	Te palih bawi`ae nynh kha-e bya kha khuabawi`ae kalan a hopya`ae; te Paul te Sailas tuh Rom`ae nynh thua`ae cipaw minmin nynh he a thae`ae tuh a rih vae`ae.
44016039	Te khuabawi`ae tuh oun cceih`ae zah minmin kha thawte bohkuh`ae zah a poukhae`ae; te kha-e khua kyate pou lan a ngia`ae.
44016040	Te Paul te Sailas tuh thunginn kyate pou`ae zah Lidia inn lang a tee`ae; te minmin nynh uteno`ae kha he muih`ae tuh thawzungpya`ae zah a pou`ae.
44017001	Te Paul te Sailas tuh Amfipolis khua te Apollonia khua kha po khung`ae zah Thesalonika khua lang a thua`ae, tuh-e kya Jew`ae sinakok ccangkheit a um.
44017002	Te Paul tuh leih a cyimae hawte, minmin kalan teebua zah Sabbath nin ninthung cia minmin ryte Ccathyaa kya-e kha a hokuh`ae.
44017003	Kri tuh a teing ho zah a chih`ae paw kyate bua a thothui aho cite ccaesapah`ae zah a langsapya`ae. Te, “Nae kalan kae nynh ka hopaw hynh-e Jesu tuh Kri nynh athua,” cite a hopya`ae.
44017004	Te abang ccungccaw tuh zyn`ae zah Paul te Sailas ryte a mungkuh bua`ae; te beiknaw lante azuakuh`ae paw Greek ccungccaw zapipi te abapi huapaw nopi`ae patae mah a mungkuh bua`ae.
44017005	Thuasalama a zyn leipaw Jew`ae nynh mih eiung zah kungkunaw hmin kya-e ccungccahoy lei`ae kha a hoeinua`ae, te a khia a vekuh`ae paw kha suelua`ae zah khualae balyn kha siarisiarae a umsah`ae; te Jason a inn kha koih`ae zah minmin kha ccungccaw`ae malang poukhae lan a ccung`ae.
44017006	Minmin kha he muih khyh`ae tuh Jason te uno`ae abang kha khua uktu`ae kalan dung`ae zah, “Laephipi kubuleih`ae paw hynh-e ccungccaw`ae tuh hynhlang mah oun thua`ae.
44017007	Jason nynh minmin kha thuasah`ae, te minmin balyn nynh, ‘Jesu acikuh paw ccangpaw Siapharan a um,’ ci`ae zah Sizar siapharan awda`ae kha a rawse`ae,” cite thawte a sia`ae.
44017008	Te minmin nynh kha-e bya a thae`ae paw ccungccaw`ae te khua uktu`ae kha lungvawsawsah`ae.
44017009	Te Jason te mingccang`ae kyate aamahkhan pyakunawpaw a lawkuh`ae koute minmin kha a cciasah`ae.
44017010	Te uteno`ae nynh vaekheihmawte Paul te Sailas kha khuazi khe Beria khua lang a saw`ae; tuh-e khua kya he thua`ae te Jew`ae sinakok lungkhu lang a tee`ae.
44017011	Beria khuaccaw`ae tuh Thesalonika khuaccaw`ae laeze mih lung-ua hua, minmin tuh pekinaw thinlung te Pachia bya kha lawkuh`ae zah tuh-e uccaw`ae tuh akyh vema, kyh khyh vema cipaw kha nin takyhte Ccathyaa te a dokhia`ae.
44017012	Tukeiccu minmin kyaze ccungccaw patae nynh a zyn`ae; sawtua lan um paw Greek nopi`ae te pise`ae patae mah a zyn`ae.
44017013	Thuasalama Thesalonika khua kya-e Jew`ae nynh Beria khua kya Paul nynh Pachia bya a ho cipaw he a nyh`ae tuh, tuhlang tuin cceih`ae zah ccungccaw`ae kha a hy`ae.
44017014	Oute uteno`ae nynh vaekheihmawte Paul kha rili kalan ccia lan a saw`ae; thuasalama Sailas te Timote tuh tuin kya a um ung`ae.
44017015	Te Paul a saw`ae paw nynh Athen khua kyacia a saw`ae; te Sailas te Timote kha arangte a kalan oun cceih`ae sah cipaw kawpyapaw a mue`ae koute minmin tuh a ki`ae.
44017016	Paul nynh Sailas te Timote kha Athen khua kya a ngaw`ae lyakhe, kha-e khua tuh zohtuh`ae te phe abeih cipaw kha he a muih tuh a lung vawsaw.
44017017	Tukeiccu sinakok kyakhe Jew`ae te Pachia beik`ae paw ccungccaw`ae kha thuasah, kungkunaw hmin kya leih a tungkuh`ae paw kha thuasah nin takyh bya a hokhae`ae.
44017018	Oute Epikurian te Stoik filosofa`ae abang tuh Paul te a khungkuh`ae. Te abang nynh, “E paw katua-katua ccohkuh paw hynh pawmou a hory?” a ci`ae. Paul nynh Jesu te thothuinaw kong kha a hopya`ae keiccuze mingccang`ae nynh, “Aning tuh ramccangpaw pachia`ae kong a hopatupaw nynh alo,” a ci`ae.
44017019	Te minmin nynh Paul kha hoei`ae zah Areopakas lang cciakhae`ae zah, “Nang nynh na hopaw hynh-e ccangpyanaw athawpaw hynh kaening nynh kae nybua ze so?
44017020	Pawccecize nang nynh kae nakaring te thae boi leipaw uccaw`ae kha nae thuakhae; tukeiccu hynh-e uccaw`ae asuilan tuh pawmou athua cipaw kae nyhry,” cite a hopya`ae.
44017021	Pawccecize Athen khuaccaw`ae balynte tuin kya um`ae paw mikhia`ae tuh athawpaw thungpang ho lanpaw te ngae lanpaw kya laelan mih ccyh kha thangsah he khyh`ae.
44017022	Oute Paul tuh Areopakas kungsi kyakhe thadyn zah, “Athen ccungccaw`ae, pawpaw balyn kya nanning tuh beiknaw kou na peki oh cipaw ka ny.
44017023	Pawccecize po ka cceih zah na beik oh paw kha he ka do tuh, ‘NY LEIPAW PACHIA KALAN,’ cite ccawtawkuh paw silawhang ccangkheit kha ka muih. Tukeiccu nanning nynh ny leite na beik oh paw Pachia kong kha kae nynh kae hopya oh.
44017024	Laephipi te tuin kya um paw uccaw balyn a raetupaw Pachia, aning tuh vaawran te laephi Bawipaw athua thyhhawte kuih te rae paw tempal`ae kya um khyh.
44017025	Aning tuh ccungccaw balyn kha hiinnaw, hy te pawpaw balyn a pyatupaw athua thyhhawte, pawsang mah a hanlan ho khyh zah ccungccaw`ae kuih te lawpyaku mah a hanlan ho khyh.
44017026	Te aning nynh laephi vawlan balyn um lan ccungccaw phin miakaw kha chii phinkheit kyate a rae; te mih ccyh ccangsapaw kha thuasah, mih umnaw ramri kha thuasah a khyapya`ae.
44017027	Ou tuhte ccungccaw`ae nynh Bawipaw kha a ccung`ae ccaw cite, amaw tuh aening lu raveihte ah sawkuh khyh oh zemah, amaw kha zah`ae sah lah a muih`ae ccaw cite.
44017028	Pawccecize aening tuh amaw kya nynh ah hiin oh, ah pia oh zah ah um oh; nanning lakuze ccawphuatu`ae abang nynh, ‘Aening mah amaw ciihan nynh ah thua oh,’ cite a phua`ae hawte nynh thua.
44017029	Ou tuhte Pachia kya-e ciihan ah thua oh keiccu, ccungccaw cyithyanaw te tuanaw liate rae paw sui, khyh ze phua, khyh ze lung te nynh Pachiathuanaw tuh aloku cite aening nynh ah tua lan oh ccang khyh.
44017030	Te hynh-e nynaw hoi khyh ccyh kha Pachia nynh a muih leipaw olante a um pya`ae, thuasalama atu tuh ahmin takyh kya um paw ccungccaw`ae balyn kha ngaesiku lan kaw a pya`ae.
44017031	Pawccemacize, Pachia nynh phe a khang vae paw Ccungccapaw liate laephi ccungccaw`ae kha dingnaw kya byapia cih paw nin, nin kheit kha phe a khyade vae. A chih`ae paw kyate amaw kha a thosahnaw liate ccungccaw balyn hanlan zyn lan um paw ccaekia kha phe a pya vae,” cite Paul nynh a ho.
44017032	Te minmin nynh a chih`ae paw thothuinaw kong kha he a thae`ae tuh abang nynh a sarya`ae; mingccang`ae nynh, “Hynh-e kong hynh kaening nynh na bya bua kae ngae ung cih,” a ci`ae.
44017033	Ou tuhkoute Paul tuh minmin laku kyate phe a pou vae.
44017034	Tuhzemah ccungccaw abang tuh Paul kalan pang`ae zah a zyn`ae; tuh-e`ae kya Dionisias cikuh paw Areopakas memba paw, Damaris cikuh paw nopinung lukheit te ccangpaw ccungccaw`ae a umbua`ae.
44018001	Hynh-e`ae koute Paul tuh Athen khua kyate pou zah Korin khua kyakhe a thua.
44018002	Te Jew`ae balyn tuh Rom khuapi kyate marya a pou cih`ae cite Klaudias siapharanpaw nynh kawpya keiccuze, aro mawze Itali ram kyate a la thua paw, Pontas ram kya a pui paw Akuila acikuh paw Jew paw te a zu Prisilla kha Paul nynh muih`ae zah minmin kyakhe a thua.
44018003	Te Paul tuh alokuhpaw ryalaw a lah paw athua keiccu minmin kya umbua zah rya a lahbua; pawccecize mih ryalaw tuh anuekuh thya paw ryabuu a raetu`ae nynh thua`ae.
44018004	Te Sabbath nin takyh Paul nynh sinakok kya bya hokhae`ae zah Jew`ae te Greek`ae kha a hy`ae.
44018005	Thuasalama Sailas te Timote Mesidonia ram kyate he oun thua`ae tuh Muisaw nynh Paul kha a lungthosah zah Jesu tuh Kri nynh thua cite Jew`ae kalan ccaekiakhan vae.
44018006	Te Jew`ae nynh rawse`ae zah alue lante bya he honua`ae tuh, Paul nynh a uccaw kha thyng zah, “Nae chii tuh naemaw nae lu vawlan thua vae sah, kae tuh ka thya; atu kyate kae tuh Zenta`ae kalan nynh ka cceih vae cih,” cite minmin kha a cipya`ae.
44018007	Te tuin kyate Paul tuh pou zah Pachia a beik paw, Jastas acikuh paw ccungccapaw inn lungkhu langkhe a tee; tuh-e paw inn tuh sinakok te phang abekuh.
44018008	Te sinakok uktupaw Krispas tuh amaw innbyn`ae balyn ryte Bawipaw kha a zyn`ae, te Korin khuaccaw`ae patae mah thae`ae zah a zyn`ae, te baptisma-in`ae.
44018009	Oute khuazi khe Bawipaw nynh Paul kalan vizin te bya hopah zah, “Rih nan, thuasalama ho ccaleih lah dae nan.
44018010	Pawccecize kae na kya ka um zah nang kha vaemaw muesah lan hung nynh san ae zia lan khyh; pawccecize hynh-e khua kya ccungccaw patae ka hoi,” a cipya.
44018011	Te Paul nynh minmin kha Pachia bya ccangpyate kum kheit sataruh cia khe kya a um.
44018012	Te Kalio tuh Akhai ram mangki lang a tang lya, Jew`ae nynh lungnging te Paul kha rawse`ae zah byapianaw tungkhung malang thuakhae`ae zah,
44018013	“Hynh-e paw nynh Kawbya te arawsekuh lante Pachia kha beik khylan ccungccaw`ae a soih`ae,” cite a hopya`ae.
44018014	Te Paul nynh a khalang aw lan he a noukuh tuh, Kalio nynh Jew`ae kha, “Pou Jew`ae, hynh-e tuh aseipaw uccaw te ahoy leipaw uccaw athua lanze nanning kha kae ngaesangpya nawlan oh akonglang a um cih.
44018015	Thuasalama hynh-e tuh bya konglang, min konglang te nae kawbya konglang te byakhianawpaw athua zetuh naemaw te naemaw la piakuh oh; pawccecize tuhtahawpaw konglang kae byapia lan ka ry khyh,” cite a hopya`ae.
44018016	Te minmin kha byapianaw tungkhung kyate pung a dee`ae.
44018017	Oute Greek`ae balyn nynh sinakok uktupaw Sosthene kha kyng`ae zah byapianaw tungkhung malang khe a bua`ae. Te Kalio tuh kha-e uccaw`ae kha pawlangria leite hung a ung.
44018018	Te Paul tuh tuin kya khaw a um ung. Te uteno`ae kyate akhue lawkuh zah tuin te Siria ram lang Prisilla te Akuila ryte sanphalung te a cceih`ae. Byakinkunaw phe a rae keiccuze Kenkhrea khua kyakhe a sang phe a ngokusya.
44018019	Te Efesa khua a thua`ae tuh Paul nynh minmin kha tuin kya a cciataw`ae; thuasalama amaw tuh sinakok lungkhu lang tee zah Jew`ae ryte byahokuh`ae.
44018020	Te minmin nynh mimaw ryte khaw umkheih lan Paul kha he a ngia`ae tuh Paul tuh a nawccah khyh.
44018021	Thuasalama minmin kha beihsya`ae zah, “Atu yn um lanpaw hynh-e poi kha pawpawte thua zemah Jerusalem kya nynh ka la mangbua cih; thuasalama Pachia rynaw athua ze nanning kalan bua kae ki cih,” a cipya`ae. Te Efesa kyate sanphalung te a cceih.
44018022	Te aning tuh Sisaria khua kya he a thua tuh khualae lang kaethung zah kriccawbu kha a beih`ae, te Antiok lang a cceihbung.
44018023	Te tuin kya azawlya a um koute Paul tuh pou zah Galati ram kyate Frikia ram kya po khuaccung zah zuitu`ae balyn kha thawzungpya`ae.
44018024	Te Alexandria khua kya a pui paw, byaho kou apuakuh paw, Ccathyaa kou nyh paw, Apollos cikuh paw Jew paw lukheit tuh Efesa khua lang yn thua.
44018025	Tuh-e ccungccapaw tuh Bawipaw laanpi kya thuihei paw nynh athua; muisaw kya lungthawsae paw thua zah aning nynh Bawipaw kya-e uccaw`ae kong kha ho zah hmerarihlan a ccangpya; tuhzemah Johan baptisma kong rou kha nynh a ny.
44018026	Te aning nynh sinakok kyakhe rawhoyte yn ho vae. Akuila te Prisilla nynh a hopaw kha he a thae`ae tuh, kha-e paw kha mih kalan hoei`ae zah Pachia laanpi kha houh ahme lante a ccaesapya`ae.
44018027	Te aning nynh Akhai ram lang po he a cceih ry tuh amaw kha lehkhan ccaw`ae cite uteno`ae nynh zuitu`ae kalan ccawzeipya`ae; te aning nynh he a thua tuh thawccinaw liate a zyn`ae paw kha patae a bawng`ae;
44018028	pawccecize Jesu tuh Kri nynh thua cipaw kha Ccathyaa kyate langsapyate ccungccaw zapi malang Jew`ae kha rawhoy te phe a ei kho`ae.
44019001	Ou tuhcihte Apollos tuh Korin khua kya a um lyakhe, Paul tuh thalang-e ram kha po yn cciakhung zah Efesa khua kya yn thua, te zuitu`ae abang kha a muih`ae.
44019002	Te minmin kha, “He na zyn lya oh te Thyaa Muisaw na mue vae oh tou?” cite a khia`ae. Te minmin nynh, “Thyaa Muisaw a um cipaw heize kae thae boi khyh,” cite a khung`ae.
44019003	Te Paul nynh, “Tuhte lanze paw baptisma mou na in oh?” cite a khia`ae. Te minmin nynh, “Johan kya-e baptisma,” a ci`ae.
44019004	Oute Paul nynh, “Johan nynh tuh ngaesikunaw te asekuhpaw baptisma kha insah`ae zah amaw koute yn thua lanpaw kha a zyn`ae ccaw cite ccungccaw`ae kha a hopya`ae, tuh-e paw tuh Kri Jesu kha nynh thua,” a cipya`ae.
44019005	Minmin nynh he a thae`ae tuh, Bawipaw Jesu min kya baptismain` ae.
44019006	Te Paul nynh minmin tungvaw a kuih he a khang tuh Thyaa Muisaw minmin tungvaw yn thua; te minmin tuh bya ccangpaw te ho`ae zah profehbya a ho`ae.
44019007	Tuh-e ccungccaw`ae tuh abalynte luhaw laening loukaw acih`ae.
44019008	Te Paul tuh sinakok lungkhu lang tee zah sawpaw sathung cia Pachia peenaw te asekuhpaw uccaw`ae kong kha hokhae`ae zah soihbiate rawhoy te a ho.
44019009	Thuasalama ccungccaw abang tuh mih lungkhung zah zyn khyh`ae, ccungccaw zapi malang kha-e Ccianaw kong kha thethya he a ho`ae tuh Paul tuh minmin kyate pou zah zuitu`ae kha a poukhae`ae, te Tirannas kya-e siainn kyakhe nin takyh bya hokhae`ae.
44019010	Te tuhcihte kum ning cia aro, tukeiccu Asia ram kya um paw ccungccaw balyn, Jew`ae mah Greek`ae mah Bawipaw Jesu bya kha a thae`ae.
44019011	Te Pachia nynh Paul kuih mangte acyikuh boi leipaw athungpaw ryalawnaw`ae kha a langsaku.
44019012	Ou tuhte Paul a pyn kya-e pavua, tukhyhze taeccia uccaw ccangkhakheit kha ngeccih`ae kalan ccyngpah`ae zah ccinaw`ae tuh minmin kyate phe a pou, te ahoy leipaw muisaw`ae mah phe toikuh`ae.
44019013	Oute ahoy leipaw muisaw`ae adeethya`ae paw, a khia a vekuh`ae paw Jew`ae abang nynh, “Paul nynh a hopaw Jesu liate nanning kha kae dee oh,” cite ahoy leipaw muisaw`ae nynh a ccungnua`ae paw tungvaw khe Bawipaw Jesu min kha konua lan a lawku`ae.
44019014	Jew ranpibawi alepaw Skeva cikuh paw ccaaw`ae lusari a la um`ae, minmin nynh tuhte a cyih`ae.
44019015	Te ahoy leipaw muisaw nynh, “Jesu tuh ka nyh, Paul mah ka nyh, thuasalama nanning tuh hungmou na thua oh?” cite a khung`ae.
44019016	Te ahoy leipaw muisaw bahkuhpaw ccungccapaw nynh minmin tungvaw thohnuakuh`ae zah phe a tae`ae, te phe a risah`ae keiccu, minmin tuh kha-e inn kyate sasete ccue`ae zah vaemaw a muebia`ae.
44019017	Te hynh-e tuh Efesa kya um`ae paw Jew`ae te Greek`ae balyn nynh marya a ny`ae; te minmin balyn nynh rih`ae zah Bawipaw Jesu min kha phu-esah`ae.
44019018	Te a zyn paw ccungccaw patae oun thua`ae zah mih cyisahnaw`ae kha langsakuh`ae zah seiphykuh`ae.
44019019	Mitleihthya`ae paw patae nynh mah mih ccauh`ae kha marya oun ccyng`ae zah ccungccaw balyn malang khe maee te a rua`ae. Kha-e ccauh`ae mee kha tua`ae zah ngunphua thung sungpangaw mee acih cipaw a muih`ae.
44019020	Ou tuhte Pachia bya tuh thungnaw te lethung zah a tae.
44019021	Hynh-e`ae acyikuh koute, Paul nynh Mesidonia ram te Akhai ram kha po he a khung koute Jerusalem lang ccia lan a thinlung kya noukuh zah, “Tuin kya he ka thua koute Rom khuapi mah ka muih hahe aho cih,” a ci.
44019022	Tukeiccu amaw ryalawpah`ae paw luning, Timote te Erastas kha Mesidonia ram lang a saw`ae, thuasalama amaw tuh Asia ram kya sosoh a umhy ung.
44019023	Tuh ccyh lya tuh-e Ccianaw konglang te byalungnaw alepi apou.
44019024	Pawccecize Demetrias cikuh paw phualaeetupaw lukheit nynh Artemis khozinung kya-e phua-inn taraw`ae kha rae zah phualaeetu`ae kha patae leih a muesah`ae.
44019025	Tuh-e paw nynh phualaeetu`ae te tuhtahawpaw ryalah paw ccungccaw`ae kha ko`ae zah, “Ccungccaw oh, hynh-e ryalawnaw kya nynh aening muenaw tuh a um cipaw na ny oh.
44019026	Te hynh-e Paul nynh, ‘Kuih te rae paw tuh pachia thua khyh,’ cite ho zah Efesa khua kya kyalya thua leite Asia ram balyn mah ccungccaw patae kha soih`ae zah a paleihsaku`ae paw kha na muih oh zah na thae oh.
44019027	Ou tuhte aening phualaeepaw thyanaw hynh ccakaepaw lang yn tang cih cipaw thinphang lan a um kyalya thualeite alesaepaw khozinung Artemis kya-e tempal mah pawlangria vae lan khyh`ae zah Asia ram balynte laephipi nynh a beik`ae paw amaw phu-e lesaenaw mah yn roh cih cipaw thinphang lan a um,” cite a hopya`ae.
44019028	Minmin nynh tuh-e bya kha he a thae`ae tuh myarya mih bungpaw zah, “Efesa`ae kya-e Artemis tuh alesaepaw nynh thua!” cite a sia`ae.
44019029	Te khualae balyn tuh byalungnaw te phe beih zah Paul ryte khuaccungkheih`ae paw Mesidonia ccungccaw`ae Kaias te Aristarkhas kha kyng`ae zah poidonaw inn lungkhu langkhe lungngingte po a teekhae`ae.
44019030	Te Paul nynh ccungccaw`ae kalan teebua lan he a noukuh tuh zuitu`ae nynh ua khyh`ae.
44019031	Te Asia ram kyaze lupi athua`ae paw, Paul a ruiban`ae abang nynh poidonaw inn lungkhu lang amaw te amaw a phungkuh bua khyh nawlan a kalan ccungccaw saw`ae zah a soihbiasah`ae.
44019032	Ccungccaw sueluakuh`ae paw tuh keisukeilae pung a um keiccuze abang nynh ccangte sia`ae zah abang nynh phinccang lante a sia`ae, alunghua tuh pawkeiccu nynh pynkheihlan kae thua cipaw mah nyh khyh`ae.
44019033	Te Jew`ae nynh Alexanda kha malang toisakuh`ae zah ccungccaw zapi kyate a poukhae`ae. Alexanda nynh a kuih kha dyngpah`ae zah ccungccaw`ae kalan amaw hanlan hokunaw rae lan a ry.
44019034	Thuasalama minmin nynh aning tuh Jew paw cipaw he a nyh`ae tuh mih balyn mawte, “Efesa`ae kya-e Artemis tuh alesaepaw nynh thua!” cite suimilan ccangning loukaw cia roi kheit lante thawte a sia`ae.
44019035	Te khua ccazipaw nynh ccungccaw`ae kha a daesah`ae koute, “Efesa ccungccaw`ae, Efesa khua tuh alesaepaw Artemis khozinung a tempal te Zeus pachia kyate yn ccah paw zohtuh a ringtu nynh thua cipaw hynh a nyh leipaw hungmou a um?
44019036	Hynh-e uccaw`ae kong hynh ei kho leipaw athua keiccu, daetedae lang na um oh ho zah na rangsah lan oh ccan khyh.
44019037	Pawccecize tempal uccaw mah a luade`ae paw thua khyh zah nae khozinung mah thethyaho`ae paw athua leipaw hynh-e ccungccaw`ae hynh nanning nynh hynhlang nae thuakhae oh.
44019038	Tukeiccu Demetrias thuasah, amaw ryte um`ae paw phualaeetu`ae nynh thuasah lukhakheit tungvaw byalungnaw a hoi`ae ze byapia zung um zah vuethoh`ae mah a um; mimaw te mimaw thuakhaekuh`ae sah.
44019039	Thuasalama nanning nynh ccangpaw akong hory paw na hoi oh ze, aphung thyhte khuapumkunaw kya nynh byapae lanpaw athua.
44019040	Pawccecize atunin e byalungnaw keiccu aening hynh byakhianaw kya oun ko cih`ae cipaw ri lan a um, pawccecize hynh-e atazae leipaw sueluakunaw hanlan aening nynh ah hoku lan oh paw oun hoi lan khyh oh,” a ci.
44019041	Hynhte he a ho koute a pumkuh`ae paw kha phe a pousah`ae.
44020001	Tuh-e byalungnaw adae koute Paul nynh zuitu`ae kha amaw kalan ko`ae zah a beihsya`ae koute Mesidonia ram lang ccia lan a thokuh.
44020002	Te tuh-e pee kya po cceih zah zuitu`ae kha thawzung pyanaw bya patae a hopah`ae koute Greece ram lang a thua.
44020003	Te tuin kya sawpaw sathung a um. Te Siria ram lang sanphalung te ccia lan vae cite he a noukuh tuh Jew`ae nynh phee lan a nounuaku`ae keiccu Mesidonia ram langte ki lan a tuaku vae.
44020004	Te Beria khua paw Sopater, Thesalonika khua paw Aristarkhas te Sekundus, Derbe khua paw Kaias te Timote, te Asia ram kya-e Taichikas te Trofimas tuh Paul kya Asia ram lang a cceihbua`ae.
44020005	Hynh-e ccungccaw`ae tuh malang la cceihty`ae zah Troas khua kyakhe kaening kha oun la ngaw`ae.
44020006	Te Ransi phing leipaw Sanlou Poi he athang koute kaening tuh Filipi khua kyate sanphalung te kae cceih zah nin pangaw cihte minmin umnaw`ae Troas khua kae thua, tuin kya nin sari kae um.
44020007	Te lonaw kyaze masaty nin kya zuitu`ae nynh sanlou ia lan pynkheihlan he oun thua`ae tuh, Paul tuh awkhualan thoku lan phe a noukuh vae keiccuze minmin kha phung hopah`ae zah ziraccyng cia po a pia.
44020008	Te minmin nynh pynkheihlan a sueluakunaw`ae palung khaan kya maeekhua patae a aw`ae.
44020009	Te Utikhas cikuh paw ccangvaepaw tuh thanlang-aw kin kya dahung zah bubu a la ngawphukuh; Paul nynh khaw cia phung he ho tuh, tuh-e paw tuh a ngawphukuh lante khaan thungnaw kyate boh ccah zah phe chihpaw kha a khuin`ae.
44020010	Te Paul tuh rungbung zah kha-e paw tungvaw a bakhung thing, te varyng pum zah, “Nae lungvawsaw nan sah, pawccecize a hiinnaw tuh amaw kya phang a um,” a ci.
44020011	Te Paul tuh bua kaethung zah sanlou kha eih zah a ae`ae, te khua phe dae lang cia, khaw cia bya a ho koute phe a pou.
44020012	Te minmin nynh ccangvaepaw kha a hiin te cciakhae`ae zah myarya mih ngaengan.
44020013	Te kaening tuh sanphalung kalan kae cceihty zah Assos khua kalan sanphalung te kae cceih, tuin e Paul kha hoeibua lan vae cite kae noukuh; pawccecize aning tuh ccu te ccia lan cite phe a la noukuh vae keiccu khahcihte a paccynpaw athua.
44020014	Aning tuh kaening ryte Assos khua kya he kae tungkuh tuh amaw kha kae hoeibua zah Mitylen khua lang kae cceih.
44020015	Te tuin kyate sanphalung te kae cceih zah awkhualan tuh Khios tuikoih te adekunaw kya kae thua. Te ccangpaw nin kya Samos tuikoih kya kae thua zah Trokilliam tuikoih pe kae hae-ung. Te ccangpaw nin kya Miletas khua kae thua.
44020016	Paul nynh Pentikos Nin kya athua kho ze Jerusalem kya phe thua lante a rangsaku keiccuze Asia ram kya khaw aro ry khyh pawte Efesa khua kha po cciakhung lante phe a tuakuty vae.
44020017	Te Miletas khua kyate Paul nynh Efesa khua lang ccungccaw saw zah kriccawbu kya-e pastor`ae kha a ko`ae.
44020018	Te minmin nynh a kalan he oun thua`ae tuh Paul nynh, “Asia ram lungkhu lang kae thua takaw nin kyate nanning ryte ka um lungkhu balyn pawcihte nynh ka um cipaw nanning nynh na ny oh,
44020019	zakawsangsakunaw thinlung balyn te, mitphi patae lua te, Jew`ae kya-e pheenaw keiccu ka tungvaw thua paw syntawnaw`ae kha teingbiate Bawipaw rya ka law paw kha na ny oh.
44020020	Nae hanlan athane paw, pawsang mah ka thuru bang khyh, ccungccaw zapi kya thuasah, inn kheit koute inn kheit thuasah nanning kha kae hopah oh zah kae ccangpya oh.
44020021	Pachia kalan ngaesikunaw kong te ah Bawipaw Jesu Kri kya zynnaw kong kha Jew`ae kalan te Greek`ae kalan mah ccaekia ka khan paw kha mah na ny oh.
44020022	Te atu, dotua, kae tuh Muisaw liate hede ka thua zah Jerusalem lang ka cceih, tuin kya ka tungvaw paw nynh yn thua cih cipaw ka nyh khyh.
44020023	Heedenawpaw te vawsaw riathaenaw nynh kamaw kha phang yn ngaw cite Thyaa Muisaw nynh khua takyh kya kamaw kong ccaekiakhan paw rou nynh ka ny.
44020024	Thuasalama Pachia thawccinaw te asekuhpaw thehoypaw kha ccaekiakhan khylan Bawipaw Jesu kyate ka mue paw ryalaw athua paw te ka ryalaw kha lungtuate ka thang kho nawlan kha-e vawsaw riathaenaw`ae kha pawlang ka ria vae khyh zah ka hiinnaw mah ka duakuh vae khyh.
44020025	“Te atu, kae nynh ka cceih zah Pachia peenaw kong kae hopya oh paw nanning balyn nynh ka mae hynh nae muih vae lan khyh oh cipaw ka ny.
44020026	Tukeiccu kae tuh ccungccaw balyn chii kyate ka thya cipaw atu nin nanning kalan ccaekia ka khan.
44020027	Pawccecize Pachia khuakhannaw balyn kha nanning kalan phy lan ka syngkuh khyh.
44020028	Tukeiccu naemaw te naemaw raeringkuh oh lah Pachia nynh amaw a chii te a re paw Pachia kriccawbu kha dooih khylan Thyaa Muisaw nynh nanning kha dooihtu`ae lang ae khangnua oh paw tuuphu`ae balyn kha mah la raering oh.
44020029	Pawccecize kamaw phe ka pou koute rehahanpaw suizaw`ae nynh tuuphu`ae kha haangbang leite nanning laku lang oun tee cih`ae cipaw hynh ka ny.
44020030	Zuitu`ae kha mih kalan soih khylan ahme leipaw bya a ho paw ccungccaw`ae kha naemaw ccaccei kyate mah oun pou cih`ae.
44020031	Tukeiccu raeringkuh oh lah kum thung lungkhu khuazi khuadae mitphi ryte ccungccaw miakaw kha raeringpya lan ka dae khyh paw kha la ning nan oh.
44020032	“Te uteno`ae, atu nanning kha Pachia kalan te amaw thawccinaw bya kalan kae ah oh; tuh-e nynh nanning kha ae lethungsah kho oh zah thyaasah athua vae`ae paw balyn ryte nanning kha rho uccaw ae pya kho oh.
44020033	Kae tuh hung ccungccaw kya-e phua, sui, uccaw`ae mah ka dua bang khyh.
44020034	Athua, hynh-e ka kuih`ae nynh kamaw elan ahoboupaw hanlan te kamaw ryte um`ae paw hanlan ryalawpya cipaw naemaw ccaccei nynh phe na ny oh.
44020035	Hynh hawte ryalaw lawte thawzungzya`ae paw kha nanning nynh na bawng oh aho cipaw nanning kalan marya kae langsapya vae oh. Te, ‘Mue paw laeze pya paw nynh hythua a um hua,’ cite Bawipaw Jesu nynh a hopaw bya kha la liathui oh,” cite Paul nynh a hopya`ae.
44020036	Te tuhte he a ho koute a ccukharutung zah minmin balyn ryte sawsang`ae.
44020037	Te minmin balyn tuh thawmawte rah`ae zah Paul a nging kha pum`ae zah a myng`ae,
44020038	amaw mae kha nae muih vae lan khyh oh cite a hopaw bya keiccu mih ngae houh athah. Te Paul kha sanphalung kyacia a dohaw`ae.
44021001	Ou tuhcihte minmin ryte kae phiakuh koute sanphalung te kae cceih, dingrarihlan kae cceih zah Kos tuikoih kya kae thua, awkhualan tuh Rhodes tuikoih kya kae thua, te tuin kyate Patara khua kya kae thua.
44021002	Te Finisia ram lang cceih paw sanphalung kha kae muih zah kae ccikuh bua zah kae cceihbua.
44021003	Saiparas tuikoih kha he kae muih tuh voilang khe kae cciataw zah Siria ram lang kae cceih zah Tai khua kya a hae-ung, pawccecize sanphalung nynh a phupaw uccaw kha tuin kya saw lan a cih.
44021004	Te zuitu`ae kha kae muih`ae zah tuin kya nin sari kae um. Jerusalem lang a cciathung khyh nawlan minmin nynh Paul kha Muisaw liate a hopya`ae.
44021005	Te nin sari he aro te kae pou zah he kae cceih tuh minmin balyn nynh mih zu mih ccaaw`ae ryte khua khunglang cia oun dohaw`ae. Te rili kin kya ccukharutungte saw kae sang.
44021006	Lukheit koute lukheit kae beihkuhsya zah kaening tuh sanphalung vawlan kae kae, te minmin tuh inn lang a ki`ae.
44021007	Te Tai khua kyate kae khuaccungpaw he kae thangsah tuh Tolemai khua kya kae thua, te uteno`ae kha kae beih`ae zah minmin ryte nin kheit kae umkheih.
44021008	Te awkhualan nin kya Paul ryte kae pou zah Sisaria khua kya kae thua, te evangelist lusari kyaze lukheit athua paw Filip inn lungkhu lang kae tee zah amaw ryte kae um.
44021009	Tuh-e paw nynh profehbya ho`ae paw liaccady ccanung lu pali a hoi.
44021010	Te tuin kya nin patae kae um tuh Akabus cikuh paw profeh lukheit Judah ram kyate yn thua.
44021011	Te kaening kalan he yn thua tuh Paul kya-e taesung kha lawkuh zah a kuih te a ccu kha heekuh zah, “ ‘Hynh-e taesung a hoi paw ccungccapaw hynh Jerusalem kya Jew`ae nynh hynh hawte a khii cih`ae zah Zenta`ae kuih kalan a ah cih`ae,’ cite Thyaa Muisaw nynh a ho,” a ci.
44021012	Te tuh-e bya tuh he kae thae tuh kaening ry tuh-e hmin kya um`ae paw ry, Jerusalem lang a ccia khyh nawlan Paul kha kae soihbia.
44021013	Oute Paul nynh tho zah, “Pawccemou na rah oh zah ka thinlung nae koisah oh? Bawipaw Jesu min hanlan Jerusalem kya khiiku lanpaw kyalya thua leite chi lan heize paccynkute ka um,” a ci.
44021014	Te hopya kho he a um khyh tuh kaening tuh zya kae dae zah, “Bawipaw rynaw thyhte thua vae sah,” kae ci.
44021015	Tuh-e koute kae uccaw`ae kha kae lawkuh zah Jerusalem lang kae cceihthung.
44021016	Sisaria khua e zuitu`ae abang mah kaening ryte a cceihbua`ae, te minmin nynh kaening kae thua cihnaw Mnason cikuh paw Saiparaspaw, a kum tang vae paw zuitu kha oun hoeibua`ae.
44021017	Te Jerusalem kya he kae thua tuh uteno`ae nynh lungtuate leh oun khan`ae.
44021018	Awkhualan Paul tuh kaening ryte James kalan cceihbua zah kriccaw piccang`ae balyn a la um`ae.
44021019	Te Paul nynh minmin kha beih`ae zah amaw a ryalawnaw liate Pachia nynh Zenta`ae laku a cyipaw kha marya a hopya`ae.
44021020	Te minmin nynh tuh-e he a thae`ae tuh Bawipaw kha phu-esah`ae, te Paul kha, “Kae neitaw, a zyn paw Jew`ae milu athung asang hozeih nynh a um`ae cipaw kha na muih, te minmin balyn tuh Kawbya kalan a zuakuh`ae paw nynh thua`ae.
44021021	Te Zenta`ae laku um`ae paw Jew`ae balyn nynh mih ccaaw`ae vindung aw ho vae khyh, aphung thyhte mah zui ho vae khyh cite na cipah`ae zah Mawsi kawbya kha vua khylan na ccangpya`ae cipaw na kong kha minmin nynh phe a thae vae`ae.
44021022	Tukeiccu pawte cyi lan? Ccungccaw zapi tuh oun sueluakuh mamin cih`ae, pawccecize nang na thua cipaw kha phe a thae cih`ae.
44021023	Tukeiccu hynh-e nang kae hopya paw hynh cyih. Byakinkunaw phe a rae vae`ae paw ccungccaw lupali kae hoi`ae.
44021024	Minmin kha cciakhae`ae lah minmin ryte ccikankuh oh, mih sang a ngoku ccaw`ae amee kha la pyapah`ae; ou tuhte ccungccaw`ae balyn nynh na konglang a thae`ae paw kha accakaepaw nynh thua cipaw a ny ccaw`ae, te namaw mah kawbya na zui zah kawbya thyhte na um cipaw kha oun nyh cih`ae.
44021025	Thuasalama a zyn paw Zenta`ae konglang tuh khahtahawpaw kha zui ho khyh, zohtuh kalan silawnaw`ae paw, chii, ngingmae te chia paw te ohhuakunaw kyate rou nynh mimaw te mimaw kha a sungku`ae aho cite ccaw kae zei zah bya phe kae pae vae`ae,” cite a hopya`ae.
44021026	Oute Paul nynh kha-e ccungccaw`ae kha a cciakhae`ae, te awkhualan khe minmin ryte amaw kha a ccikankuh koute, ccikankunaw nin tuh phe accing vae cipaw kha thaesah khylan`ae tempal lungkhu lang a tee, tuh-e ccyh kya nynh minmin lu raveih hanlan silawkunaw tuh rae lanpaw athua.
44021027	Te nin sari vyavya he acihte Asia ram kyate oun thua`ae paw Jew`ae nynh Paul kha tempal kya he muih`ae tuh ccungccaw`ae balyn kha hy`ae zah a kyng`ae,
44021028	“Israel ccungccaw`ae oun bawng oh, hynh-e paw tuh ah ccungccaw`ae kha thuasah, Kawbya kha thuasah, te hynh-e hmin kha thuasah, rawsete ahmin takyh kya ccungccaw balyn kha a ccangpah paw nynh thua, te tuhlaeze Greek`ae kha mah tempal lungkhu lang teekhae`ae zah hynh-e athyaapaw hmin hynh phe a thusah vae,” cite a sia`ae.
44021029	(Pawccecize langmaw lya khua lungkhu khe Paul ryte Efesa khuapaw Trofimas kha minmin nynh muih`ae zah kha-e paw kha tempal lungkhu lang Paul nynh a teekhae cite a tua`ae keiccu nynh thua).
44021030	Khualae balyn ngaluinngaluin accae; te ccungccaw`ae nynh pynkheihlan oun ccue`ae zah Paul kha kyng`ae zah tempal voidu kyate po poukhae`ae, te vaekheihmawte thuakaw`ae kha phe a khaw`ae.
44021031	Te minmin nynh Paul kha chia lan cite a nounuaku`ae lyakhe Jerusalem khua balyn kya byalungnaw a um cipaw thungpang kha rhawkaw thungkheit uk paw rhawbawipaw nynh he a thae tuh,
44021032	rhawkaw`ae te rhawkaw zakheit uktupaw rhawbawi`ae kha arangte ko`ae zah minmin kalan a ccuenua bung`ae. Te minmin nynh rhawbawipaw te rhawkaw`ae kha he muih`ae tuh Paul kha bua vae khyh`ae.
44021033	Oute rhawbawipaw nynh Paul pe langkhe cceih zah a kyng, sivarui ccangning te khii lan kawpya`ae; te aning tuh hungmou, pawmou a cyi cipaw kha a khia`ae.
44021034	Te ccungccaw zapi laku abang nynh ccangte sia`ae zah abang nynh ccanglang te a sia`ae keiccu, rhawbawipaw nynh accaccingpaw kha a ny kho khyh keiccuze Paul kha rhawkaw inn lungkhu lang phang oh cite kawpya`ae.
44021035	Te nawkui kya he a thua tuh ccungccaw`ae myarya so`ae keiccuze rhawkaw`ae nynh Paul kha hang`ae zah a cciakhae`ae.
44021036	Pawccecize ccungccaw zapi nynh, “Theih oh!” cite sia`ae zah a zuibia`ae.
44021037	Te rhawkaw inn lungkhu lang teedyn khe Paul nynh, “Nang kha bya kae hopya ze?” cite rhawbawipaw kha a khia. Rhawbawipaw nynh, “Greek bya na hothya tou?
44021038	Nang hynh anuhlang lyaze ccungccaw na rawse zah damiah thung pali kha rangkaw lang a cciakhae paw Izip ccungccapaw kha na thua khyh tou?” cite a khia.
44021039	Thuasalama Paul nynh, “Kae tuh Silisia ram, Tarsuh khua kya a pui paw Jew paw nynh ka thua, anyaa leipaw khuapi kya um paw nynh ka thua, e ccungccaw`ae kalan byahonaw kaw yn pyabua, kae ngiaku,” a cipya.
44021040	Rhawbawipaw nynh kaw pya zah Paul tuh nawkui vawlan thadyn zah ccungccaw`ae kha a kuih te syntawnaw a pya`ae. Te khaw cia daebabilan he a um`ae te Paul nynh Hebru bya te hynhte a ho:
44022001	“Uteno`ae te paaw`ae, nanning kalan atu ka thungkhawkunawpaw bya hynh la ngaetua oh,” a ci.
44022002	Te Hebru bya te a ho paw kha minmin nynh he a thae`ae tuh houh daebabilan a um`ae. Te Paul nynh,
44022003	“Kae tuh Silisia ram Tarsuh khua kya a pui paw Jew ccungccaw nynh ka thua, tuhzemah hynh-e khua kya ka lethung zah Kamaliel ccu leihpaw kya paaw`ae kawbya phung thyhte phe ccing lan a ccangpya`ae paw te atunin nanning balyn hawte Pachia kalan myarya a zuakuhpaw nynh ka thua.
44022004	Pise mah nopi mah ka hee`ae zah thunginn lungkhu lang ka saw`ae; hynh-e Ccianaw kha chinaw phe phah lang cia ka tua ka sah.
44022005	Tuhte ranpibawi lupi te piccang`ae phu balyn mah kae ka ccaekia`ae nynh thua`ae, minmin kyate uteno`ae kalan a ky`ae paw ccaw kha kae mah ka ccyng zah Damaskas khua kya um`ae paw, kha-e beiknaw a beik`ae paw kha detah khylan sivarui te hee lan`ae zah Jerusalem lang ky lan`ae cite Damaskas lang ka cceih.
44022006	“Ou tuhte kae tuh khua ka ccung zah Damaskas khua lang vyavya ka thuadyn, ninthuccyng loukaw khe, vaawran kyate alepipaw awnaw tuh vaekheihmawte ka pepan khe phae yn aw.
44022007	Te kae tuh laephi kalan ka khuliakuh zah, ‘Saul, Saul, pawccemou nang nynh kamaw hynh nae tua nae sah?’ cite a hopaw roi kha ka thae.
44022008	Te kae nynh, ‘Bawipaw, nang tuh hungmou?’ cite ka khung. Te aning nynh, ‘Kae tuh nang nynh na tua na sah paw Nazareth paw Jesu nynh ka thua,’ yn cipya.
44022009	“Te kamaw ryte a cceihbua`ae paw nynh awnaw kha phe muih bua ccaccing`ae zah a rih`ae, thuasalama ka kalan bya ho paw kha-e paw roi kha minmin nynh thaebua khyh`ae.
44022010	Te kae nynh, ‘Bawipaw, pawmou ka cyih cih?’ ka ci. Te Bawipaw nynh, ‘Thokuh lah Damaskas khua lungkhu langkhe cceih, tuin kya na cyi lanpaw balyn kha ae hopah cih`ae,’ yn cipya.
44022011	Te tuh-e awnaw phu-enaw keiccuze kae tuh ngaw he ka muih kho khyh tuh, kamaw ryte a cceihbua`ae paw nynh mih kuih te oun cciakhae`ae zah Damaskas khua lungkhu lang ka thua.
44022012	“Te tuin kya um`ae paw Jew`ae balyn nynh thehoyccousah`ae paw, Kawbya thyhte kou a zuakuhpaw ccungccapaw Ananias nynh,
44022013	ka kalan yn thua zah ka pe thadyn zah, ‘Ka neitaw Saul, ngawmuih ccavae,’ yn cipya. Tuh-e suimilan ccyh kya amaw kha ka dothung zah ka muih.
44022014	Te aning nynh, ‘Nang nynh Pachia rynaw kha na ny nawlan, te Midingpaw kha na muih nawlan, te amaw khalang kya-e roi kha na thae nawlan cite ah minpaaw`ae Pachia nynh nang kha phe ae po vae.
44022015	Pawccecize na muih paw te na thae paw kha ccungccaw`ae balyn kalan ho lan nang tuh amaw ccaekia na thua cih.
44022016	Te atu pawccemou phang na ngaw? Thokuh lah baptismain, te Bawipaw min kha kote na seinaw`ae kha la singkuh,’ yn cipya.
44022017	“Ou tuhcihte Jerusalem lang bua ka ki zah tempal voidu lungkhu kya saw ka sang cciamang lyakhe, kae tuh phe ka la ngawphukuh zah,
44022018	kamaw kha, ‘Rangsakuh lah Jerusalem kyate arangte pou; pawccecize kamaw konglang nang nynh ccaekia na khan paw kha minmin nynh lehkhan lan khyh`ae,’ cite yn hopatupaw kha ka muih.
44022019	Te kae nynh, ‘Bawipaw, nang ae zyn`ae paw kha sinakok miakaw kya ka bua`ae zah thung ka saw`ae cipaw kha minmin nynh a ny`ae.
44022020	Te namaw e sawlangchia athua paw Stifen a chii lua lyakha kae mah a pe ka thadynbua zah a chinaw kya ka nawccahbua, te amaw theih`ae paw mih uccaw`ae kha a ngawpah`ae paw nynh ka thua,’ ka ci.
44022021	Te aning nynh, ‘La cceih; pawccecize nang kha Zenta`ae kalan e kyate asawnaw lang kae saw cih,’ yn cipya,” cite Paul nynh a ci.
44022022	Te minmin nynh kha-e bya kha he a ho cia a ngaepya`ae, oute mih roi saw`ae zah, “Tuhtahawpaw ccungccaw tuh laephi kyate ccaring vua oh; pawccecize aning tuh hiin lan ngaekuh khyh!” a ci`ae.
44022023	Ou tuhte minmin nynh a sia`ae, mih uccaw phaekuh`ae zah vuiping kha he a theithung`ae tuh,
44022024	rhawbawi lupi nynh Paul kha pawccemou tuhte a sianua`ae cipaw ny khylan, rhawkaw-inn lungkhu lang phang oh lah ziabua te byakhia thuasah cite kaw a pya`ae.
44022025	Te minmin nynh saphuarui te he a hee`ae tuh Paul nynh a pe a thadyn paw rhawbawipaw kha, “Rom ccungccaw athua paw te seibe lan um leipaw ccungccaw hynh nanning nynh ziabua lan accan tou?” a cipya.
44022026	Tuh-e tuh rhawbawipaw nynh he a thae tuh cceih zah rhawbawi lupi kha, “Na cyi dyn khe raeringkuh vae lou; pawccecize hynh-e paw tuh Rom ccungccapaw nynh athua,” cite a hopya.
44022027	Oute rhawbawi lupi nynh yn cceih zah Paul kha, “Nang hynh Rom ccungccapaw na thua tou? Oun hopah,” a cipya. Paul nynh, “Ka thua,” a ci.
44022028	Te rhawbawi lupi nynh, “Phua patae pyate nynh kae tuh Rom ccungccawthuanaw hynh ka mue,” a ci. Te Paul nynh, “Thuasalama kae tuh puinaw kyate nynh ka mue,” a ci.
44022029	Oute Paul kha byakhia lan acih`ae paw tuh a kyate vaekheihmawte phe pou`ae; te aning tuh Rom paw nynh athua cipaw kha thuasah, te amaw a khiidepaw kha thuasah rhawbawi lupi nynh he a nyh tuh a rih vae.
44022030	Awkhualan, Jew`ae nynh pawkeiccumou Paul kha seibe`ae cipaw phe ria lan a ny ry keiccuze rhawbawi lupi nynh Paul kha supah zah alepaw ranpibawi`ae te kungsi`ae balyn kha tungku lan kawpya`ae, te Paul kha cciakhae bung zah mih malang khe a nung.
44023001	Te Paul nynh kungsi`ae kha rirido`ae zah, “Uteno`ae kae tuh atunin cia Pachia malang mawtemaw nykunaw thinlung ahoypaw te nynh ka hiin,” a ci.
44023002	Te ranpibawi lupi Ananias nynh Paul a mung kha bua oh cite a pe thadyn`ae paw kha kawpya`ae.
44023003	Oute Paul nynh, “Arawpaw sithuh`ae paw lungrua! Pachia nynh nang kha ae bua vae cih. Pawccecize nang tuh kae kha Kawbya thyhte byapia lan khaw na dahung, te Kawbya te arawsekuh lante kae kha bua lan kaw na pya`ae tou?” a ci.
44023004	Te a pe thadyn`ae paw nynh, “Nang nynh Pachia kya-e ranpibawi lupi kha na sang tou?” a ci`ae.
44023005	Oute Paul nynh, “Uteno`ae, aning tuh ranpibawi lupi cipaw ka nyh khyh; pawccecize, ‘Na ccungccaw`ae uktupaw kha a thethya na ho lan khyh,’ cite azeikuh,” a ci.
44023006	Thuasalama tuh-e`ae kya phu kheit tuh Sadusi`ae thua zah ccangpaw phu tuh Farasi`ae nynh thua cipaw kha Paul nynh he a nyh tuh, “Uteno`ae, kae tuh Farasipaw nynh ka thua, Farasipaw ccapaw nynh ka thua, a chih`ae paw thothuinaw te ngaehoinaw kong keiccu nynh kae tuh byapia ka thua,” cite kungsi`ae kyakhe thawte a sia.
44023007	Ou tuhte he a ho tuh Farasi`ae te Sadusi`ae laku byaeikunaw yn pou zah ccungccaw zapi tuh phe phiakuh`ae.
44023008	Pawccecize Sadusi`ae nynh tuh thothuinaw um khyh, vaaw ccungccaw um khyh, muisaw mah um khyh a ci`ae; thuasalama Farasi`ae nynh tuh paryh a um a ci`ae.
44023009	Te siaruanaw pipi yn pou. Te Farasi`ae kalan a pang`ae paw kawbya ccangpatu`ae nynh thokuh`ae zah thawte a ei`ae: “Hynh-e paw kya a seipaw kharyh kae muih khyh. Muisaw nynh thuasah, vaaw ccungccaw nynh thuasah a kalan byahopya lan thua ze, Pachia hynh rawsete dou nan oh sih,” a ci`ae.
44023010	Te thawmawte eikunaw he a um tuh, ccungccaw`ae nynh Paul kha oun sue cih`ae zah phe oun paethungku cih`ae cite rhawbawi lupi nynh a thinphang keiccuze rhawkaw`ae kha cciabung lan te minmin laku kyate Paul kha thawte poukhae lan zah rhawkawinn lungkhu lang teekhae lan kaw a pya`ae.
44023011	Te awkhualan khuazi kya Bawipaw nynh Paul pe khe thadyn zah, “Paul, na thawmuin sah; pawccecize Jerusalem kya kamaw kong ccaekia na khan hawte Rom khuapi kya mah ccaekia na khan ung cih,” a cipya.
44023012	Te khua he adae tuh Jew`ae abang nynh aphu te um`ae zah, “Aening nynh Paul kha ah chia mawlaezung oh ae lei lan zah tui mah nia lei lan,” cite mimaw te mimaw kha thyalawkute byakanku`ae.
44023013	Tuh-e pheenaw a rae`ae paw ccungccaw`ae tuh milu sungpali lae acih`ae.
44023014	Te minmin nynh alepaw ranpibawi`ae te piccang`ae kalan oun thua`ae zah, “Paul kae chia makhia pawsang mah kae ae lan khyh cite kaemaw te kaemaw thyalawkute bya phe kae kanku vae.
44023015	Tukeiccu awkhualan rhawbawi lupi nynh Paul kha nanning kalan yn cciakhae ccaw, amaw kha houh aria lan byakhia aho vae cih paw olante oun cih oh lah, nanning nynh kungsi`ae ryte rhawbawi lupi kha oun hopah oh; te Paul tuh nanning kalan yn thua maw khe kaening tuh amaw kha chia lan paccynkute kae um vae,” cite a hopya`ae.
44023016	Te Paul a ccianung ccapaw nynh kha-e minmin nynh a buih`ae paw kong kha he a thae tuh cceih zah rhawkaw-inn lungkhu lang tee zah Paul kha phe a hopya.
44023017	Oute Paul nynh rhawbawi lukheit kha ko zah, “Hynh-e ccangvaepaw taraw hynh rhawbawi lupi kalan la cciakhae, pawccecize amaw kha a hopya lanpaw uccaw a um,” a cipya.
44023018	Tukeiccu rhawbawipaw nynh kha-e ccangvaepaw kha rhawbawi lupi kalan cciakhae zah, “Thungccahpaw Paul nynh kae kha a kalan yn ko zah, nang na kalan ccangkheit hopya lanpaw a hoi paw e ccangvaepaw hynh na kalan beih la cciakhae cite yn naw,” a cipya.
44023019	Oute rhawbawi lupi nynh ccangvaepaw tuh a kuih te kyng zah a makhaete zya cciakhae zah, “Pawmou hopya lan nae ry paw tuh?” cite a khia.
44023020	Te aning nynh, “Nang nynh awkhualan Paul kha kungsi`ae kalan nae cciakhae ccaw cite, Jew`ae nynh Paul kha houh aria lan byakhia aho ung paw olante namaw kha ngia lan cite mih naw phe accah vae`ae.
44023021	Thuasalama nang nynh minmin kha ngaepah nan`ae; pawccecize Paul kha kae chia mawlaezung ae paw kae ae lan khyh zah tui kae neih lan khyh cite mimaw te mimaw thyalawkute byakankuh`ae paw Jew`ae sungpali lae nynh Paul kha phang a buih vae`ae; te na kyate byakinpyakupaw kha ngaw`ae zah atu paccynkute a um vae`ae,” a cipya.
44023022	Tukeiccu rhawbawi lupi nynh ccangvaepaw kha pousah zah, “Hynh-e uccaw nae hopya cipaw hynh hung ccungccaw sanmah la hopah nan vae lou,” cite byatawsya.
44023023	Te aning nynh rhawbawi`ae luning kha ko`ae zah, “Sisaria khua lang ccia lan rhawkaw zaning te marang ccikuhpaw sungsari te ccoi kyng`ae paw zaning kha atu awkhua suimilan ccangthungnaw kya pou lan paccyn oh.
44023024	Te Paul a cciku lanpaw saring kha khangpah oh lah ram uktu Felik kalan khyndadyhlan cciakhae oh,” cite a hopya`ae.
44023025	Te aning nynh hynhcihte ccaw ccangkheit a zei:
44023026	“Klaudias Lysias nynh, ahoy huaccepaw ram uktu Felik, nang kha kae beihlang.
44023027	Hynh-e ccungccapaw hynh Jew`ae nynh kyng`ae zah chia lan vae cite he a nouku`ae lyakhe; aning tuh Rom ccungccapaw nynh thua cipaw kae nynh ka ny pawte, rhawkaw`ae ryte kae cceih zah amaw hynh kae luesah.
44023028	Te pawkeiccumou minmin nynh amaw hynh seibe`ae cipaw ka ny ry pawte, amaw hynh kungsi`ae kalan ka thuakhae.
44023029	Chi lan accanpaw seinaw, thungsaw lan accanpaw seinaw keiccu seibe`ae paw thua leite, mimaw kawbya te asekuhpaw byakhianaw`ae keiccu nynh seibe`ae cipaw kha ka ny.
44023030	Te Jew`ae nynh e paw hynh phang a buih`ae cipaw kha he oun hopah`ae tuh, na kalan palou kae ky zah amaw seibetu`ae kha mah paw kong nynh seibe`ae cipaw na malang a la ho ccaw`ae cite kaw kae pya`ae. Ngedan te,” cite ccaw a ky.
44023031	Oute rhawkaw`ae tuh kawpya athua hawte Paul kha thua`ae zah khuazi khe Antipatris khua lang a cciakhae`ae.
44023032	Awkhualan marang ccikuh paw ccungccaw`ae kha Paul ryte ccia lan cciataw`ae zah mimaw tuh rhawkaw-inn lang phe a ki`ae.
44023033	Te marang ccikuh`ae paw nynh Sisaria khua kya he thua`ae tuh ram uktu kalan ccaky kha a pya`ae; Paul kha mah a malang khe a ah`ae.
44023034	Te ram uktu nynh ccaky kha he a ria koute paw pee kya-e mou na thua cite Paul kha a khia. Te aning tuh Silisia pee kya-e paw cipaw he a nyh tuh,
44023035	“Nang sei ae betu`ae paw he oun thua`ae te na kong tuh ka thae cih,” a cipya. Te Paul kha Herod Byapianaw Khaan kya ngaw lan kawpya`ae.
44024001	Te nin pangaw acih koute ranpibawi lupi Ananias tuh piccang`ae ry, Tertullas cikuh paw byahothya paw ryte Sisaria khua lang a cceihbung`ae; minmin nynh Paul kha rawsete ram uktu kha a hopya`ae.
44024002	-
44024003	Te Paul kha he a ko`ae te Tertullas nynh tho zah hynhte seibe: “Aphu-e huapaw Felik, namaw liate nynh kaening tuh alepipaw daenaw kha kae mue zah malang elan na muih khonaw liate nynh hynh-e minphuin tuh kaethungnaw a um cipaw kha muihte, ahmin takyh kya balyn lungtuabya hote kha-e kha kae ccou.
44024004	Tuhzemah na hanlan ngaemyng phe um paw ka thua khyh nawlan adynnaw te kae ho cih paw bya hynh lungsaenaw te nae la ngaepya nawlan kae ngiaku.
44024005	Pawccecize Nazareth`ae beiknaw phu kya cciakhaetu lang tang zah laephipi ahmin takyh kya Jew`ae balyn kha phiakunaw rae lan a hytupaw hynh-e ccungccahoy leipaw hynh kaening nynh kae muih.
44024006	Aning tuh tempal thethyasah lan a zuakuhpaw nynh thua, te kaening nynh kae kyng zah kaemaw kawbya thyhhawte byapia lan kae ry.
44024007	Thuasalama rhawbawi lupi Lysias nynh rhawkaw`ae ryte oun thua`ae zah kae kuih kyate po cciakhaede zah,
44024008	amaw seibetu`ae kha na kalan ccia lan kaw oun pya; te amaw hynh akaw-aleih bya nae khia cih zah kaening nynh sei kae benawpaw balyn tuh namaw marya phe nae nyh kho cih,” a cipya.
44024009	Te Jew`ae nynh mah tuh-e bya`ae tuh thanccingpaw nynh thua cite nawccawkhae`ae.
44024010	Oute ram uktu nynh Paul kha bya ho lan kuih te syntawnaw a langsapah koute Paul nynh, “Nang tuh hynh-e minphuin kya kum patae cia byapiatu na thua paw ka ny pawte kamaw hanlan lungpaw thawmuinte ka hokuh ngan,
44024011	pawccemacize Pachia beik khylan Jerusalem lang ka cciathung paw hynh nin haw laening rou nynh aro ung cipaw phang na nyh mamin cih.
44024012	Tempal voidu lungkhu hung ccungccaw te sanmah kae eikupaw minmin nynh oun muih boi khyh`ae, sinakok kya thuasah, khua lungkhu thuasah ccungccaw`ae keisukeilae um lan mah ka hy`ae paw oun muih boi khyh`ae.
44024013	Atu minmin nynh kamaw sei oun be`ae paw mah ccaekia langsakuh kho lan khyh`ae.
44024014	Thuasalama minmin nynh ahme leipaw ccangpyakunaw a ci`ae paw Ccianaw thyhte kae paaw`ae Pachia kha kae nynh ka beik cipaw na malang vuan ka khanku. Kawbya kya azeikuh paw te Profeh`ae ccauh kya azeikuh paw balyn kha ka zyn.
44024015	Te adingpaw te ading leipaw paryh chinaw kyate thothuinaw a um vae cih cite minmin nynh a ngaehoi`ae hawte kae mah Pachia kya ngaehoinaw a hoi paw nynh ka thua.
44024016	Hynh-e keiccu, Pachia malang thuasah, ccungccaw`ae malang thuasah aluepaw cyiseinaw um leite mawtemaw nykunaw thinlung ka hoi kho nawlan thawte pei ka zuakuh.
44024017	“Kum patae aro koute, atu ka minphuin`ae kalan ryachi`ae bawngnawpaw te Pachia kalan hlupaw ccyng khylan nynh kae tuh kae thua.
44024018	Khahlya tempal voidu lungkhu kya ka ccikankupaw kha Asia ram kyate oun thua`ae paw Jew`ae abang nynh phe oun muih`ae, ccungccaw zapi um khyh, keisukeilae um paw mah um khyh.
44024019	Minmin nynh kamaw kya seibe lanpaw a um lanze na malang ccaccei oun be lan`ae paw nynh thua.
44024020	-
44024021	Tukhyhze, kae kungsi`ae malang ka thadyn lyakha, minmin laku ka thadyn zah, ‘A chih`ae paw thothuinaw konglang te nynh kae tuh atunin nanning nynh akaw-aleih bya nae khia oh paw athua,’ cite ka sia paw bya kawkheit laelan, ahoy leipaw ccangkhakheit ka cyipaw ka tungvaw a muih`ae lanze, atu hynh-e kya a um`ae paw nynh hotua`ae sah,” cite Paul nynh a ci.
44024022	Tuh-e bya`ae kha Felik nynh he a thae tuh, tuh-e Ccianaw kha houh a nyhthya paw athua thyhhawte, kha-e kha nungbia ung zah, “Rhawbawi lupi Lysias yn thua te nynh nae bya hynh kae pia ung cih oh,” a cipya`ae.
44024023	Te Paul kha ring khylan te luenaw pya khylan, te a ruiban`ae nynh ccangkhakheit cyipya lanpaw khyh ze a kalan paebua lanpaw kha a khee khyh nawlan rhawbawipaw kha kaw a pya.
44024024	Te nin sosoh aro koute, Felik tuh Jew nopinung athua paw a zu Drusilla ryte he oun thua`ae tuh Paul kha a kosah`ae, te Kri kya zynnaw konglang bya kha a ngae.
44024025	Te Paul nynh dingnaw kong, mawtemaw sungkunaw kong te yn thua vae cih paw byapianaw kong kha he a hopah`ae tuh Felik tuh rih zah, “Atu tuh la ki hin, accanthyapaw ccyh he kae mue te bua kae ko cih,” cite Paul kha a cipya.
44024026	Aning nynh yn luesah ccaw cite Paul nynh phua yn pya be mah cite a ngaehoi keiccuze Paul kha pei leih kosah`ae zah bya leih hokhae.
44024027	Thuasalama kum ning acih koute Porsias Festas nynh Felik ryalaw kha a mue; te Felik nynh Jew`ae lunghoynaw a rae ry pawte Paul kha thungsawsya.
44025001	Festas tuh tuh-e pee kalan he a thua te, nin thung acih koute Sisaria kyate Jerusalem lang a cceihthung.
44025002	Oute ranpibawi lupi te Jew`ae kyaze piccang lupi`ae nynh Paul kha rawsete bya hopya`ae.
44025003	Minmin nynh Paul kha laanpi kya buih lan zah chia lan cite a paccynku`ae keiccuze Jerusalem lang bua yn sawpya ccaw cite thohkhannaw a ngiaku`ae.
44025004	Thuasalama Festas nynh, “Paul tuh Sisaria kya nynh thunginn kya a um, te kamaw mah aro mawze tuhlang ka cceih vae cih.
44025005	Tukeiccu nanning lakuze a cceihbua khopaw nynh kamaw ryte cceihbua oh lah Paul kya seinaw a um lanze sei na be cih oh,” cite a khung`ae.
44025006	Te minmin ryte nin haw lae he a um koute Sisaria khua lang a cceihbung. Te awkhualan tuh byapianaw tungkhung vawlan dahung zah Paul kha oun cciakhae`ae sah cite kawpya`ae.
44025007	Te Paul he yn thua tuh Jerusalem kyate oun thua`ae paw Jew`ae nynh a pe khate koihlu`ae zah ccaekia a langsaku kho lei`ae paw, alepaw seinaw patae kha Paul tungvaw a khang`ae.
44025008	Paul nynh a hanlan khungkuh zah, “Kae tuh Jew`ae kawbya kya mah ka sei khyh, tempal voidu lungkhu kya mah ka sei khyh, Sizar siapharan kya mah ka sei khyh, pawpaw kya sanmah ka sei khyh,” a ci.
44025009	Thuasalama Festas nynh Jew`ae lunghoynaw a rae ry pawte, Paul kha, “Jerusalem lang cciathung lan zah tuin kya hynh-e`ae kong ka malang byapiaku lan na ry tou?” cite a khia.
44025010	Oute Paul nynh, “Kae tuh Sizar kya-e byapianaw tungkhung malang nynh ka thadyn, tuin kya nynh byapia lan mah ka ccan; namaw nynh hoyte phe na ny thyhhawte Jew`ae kya pawsang ka seinaw um khyh.
44025011	Kae tuh a seipaw ka thua ze, tukhyhze chi lan ccangpaw seinaw ka rae lanze, chi lan ka eikuh lan khyh; thuasalama hynh-e`ae nynh sei yn be`ae paw tuh kharyh akyh khyh lanze, hung nynh sanmah kae hynh minmin kalan yn ah kho khyh`ae. Sizar kalan azu ka khan,” a ci.
44025012	Oute Festas nynh kungsi`ae ryte phe a hokuh`ae koute, “Nang tuh Sizar kalan ii azu na khan? Sizar kalan sou na la cceih cih,” a cipya.
44025013	Te nin sosoh aro koute, Siapharan Akrippa te a zu Bernis tuh Festas kha beih khylan Sisaria khua lang oun thua`ae.
44025014	Te minmin tuh tuin kya khaw um`ae koute Festas nynh Paul konglang kha siapharan kalan hynhte a hopya: “Felik nynh thungsawsya paw ccungccapaw lukheit a um.
44025015	Kae Jerusalem kya ka um lya alepaw ranpibawi`ae te Jew piccang`ae nynh kha-e paw kong kha oun hopah`ae zah amaw kha rawsete byapia lan oun ngia`ae.
44025016	Kae nynh, ‘Seibe`ae paw ccungccaw tuh seibetu`ae ryte hawiliakute a tungku`ae maw, te a tungvaw seibe`ae paw konglang a hoku maw tuh hunghung zemah ronaw kalan ah thua lan khyh cite Rom`ae phung a um,’ cite ka khung`ae.
44025017	Tukeiccu minmin nynh hynhlang he oun thua`ae te aro lei lante, awkhualan kya kae tuh byapianaw tungkhung vawlan ka dahung zah tuh-e paw kha thuakhae lan kaw ka pya`ae.
44025018	Amaw kha rawsete seibetu`ae nynh thadyn`ae zah kae nynh ka tua paw seibenaw kha ccangkheit san thuakhae khyh`ae.
44025019	Thuasalama mimaw beiknaw kong te Jesu cikuh paw, tuh-e paw tuh chih zah bua a hiinthui cite Paul nynh a ho paw kong kha byaeikunaw`ae a hoi`ae.
44025020	Te tuh-e byaeikunaw kong kha kae nynh ka nythya khyh keiccuze, Jerusalem lang ccia lan zah hynh-e kong hynh byapiaku lan ry ngaw ta ry ngaw khyh ta cipaw Paul kha ka khia.
44025021	Thuasalama Aukastas nynh byapae ccaw cite Paul nynh azukhan keiccuze, Sizar kalan amaw kha ka ky mawlaezung balyn tuh thungsaw thuasah cite kaw ka pya`ae,” a cipya.
44025022	Oute Akrippa nynh Festas kha, “Kae kamaw mah tuh-e paw bya tuh thaebua lan ka ry,” a cipya. Felik nynh, “Awkhualan na thae cih,” a cipya.
44025023	Te awkhualan Akrippa te Bernis tuh lyccaccu lante oun thua`ae zah rhawbawi lupi`ae ry, khua kya-e minthaanpaw ccungccaw`ae ryte Byapianaw Khaan lungkhu lang tee`ae zah Festas kaw te Paul kha oun teekhae`ae.
44025024	Te Festas nynh, “Siapharanpaw Akrippa te e kya kaening ry na um oh paw ccungccaw`ae balyn, hynh-e ccungccapaw hynh na muih oh, Jerusalem kya thuasah, e khua kya thuasah Jew`ae zapi balyn nynh hynh-e paw kong kamaw hynh thawte oun ngia`ae zah aning tuh hiin lan kharyh ngaekuh khyh cite a sia`ae.
44025025	Thuasalama kae nynh chi lan accanpaw seinaw a cyi paw kharyh um khyh cipaw he ka muih tuh amaw ccaccei nynh mah Aukastas kalan azu a khan pawte a kalan ky lan bya ka pae.
44025026	Kha-e paw konglang phe riapaw kae nynh ka bawipaw kalan ka zei lanpaw um khyh. Tukeiccu nynh amaw hynh nanning malang kae poukhae, abapi lante Siapharanpaw Akrippa nang na malang, akaw-aleih bya phe na khia oh koute kae nynh zei lanpaw ka hoi ccaw cite nynh kae poukhae.
44025027	Pawccecize thungccahpaw lukheit kha rawsete seibe`ae paw langsapya leite saw lanpaw tuh angaekuh cite ka tua khyh,” a ci.
44026001	Oute Akrippa nynh Paul kha, “Namaw hanlan na hokuh kho vae,” a cipya. Oute Paul nynh a kuih kha dyng zah a hanlan hynhte a hoku:
44026002	“Siapharanpaw Akrippa, Jew ccungccaw`ae nynh kae sei oun be`ae paw kong balynte asekuh lante atunin na malang kamaw hanlan hoku khonaw ka mue vae cih keiccu ka vehoy cite ka tuaku.
44026003	Abapi lante nang tuh Jew`ae phung te Jew`ae byakhianaw te asekuhpaw balyn kya myarya na thya cipaw ka ny keiccu ka vehoy cite ka tuaku. Tukeiccu lungsaete nae la ngaepya nawlan kae ngiaku.
44026004	“Atakaw lya mawte ka minphuin`ae laku Jerusalem kya ka um zah ka ngawphue lyate ka hiinnaw ozia kha Jew`ae balyn nynh pung a ny`ae paw nynh thua.
44026005	Kae beiknaw kyaze kae tuh asi-asah aru huapaw phu Farasi lukheit ka thua paw kha minmin nynh ccaekiakhanry`ae ze atakaw lya mawte phe oun ny`ae paw nynh thua.
44026006	Te kae minpaaw`ae kalan Pachia nynh a rae paw byakinpyakupaw ngaehoinaw keiccu nynh atu kae tuh ka thadyn zah bya oun pia`ae paw athua.
44026007	Tuh-e byakinpyakupaw kha mue lan cite ngaehoi`ae zah kae minphuin phin haw laening nynh Pachia rya kha khuazi khuadae a law`ae. Siapharanpaw Akrippa, tuh-e ngaehoinaw kong keiccu nynh kae tuh Jew`ae nynh sei oun be`ae.
44026008	Pachia nynh a chih`ae paw kha a thosah cipaw tuh pawccemou nanning nynh zyn kho um leipaw lante na tua oh?
44026009	“Nazarethpaw Jesu min te arawsekuh lante uccaw patae ka cyi aho cite kae mah ka la tuaku ccaccing.
44026010	Tuh-e kha Jerusalem kya ka la cyi, te alepaw ranpibawi`ae kyate kawhoinaw kha ka mue zah mithyaa`ae patae kha thunginn kya ka saw`ae; te minmin kha he a chia vae`ae ze minmin kha rawsete ka nawccahbua.
44026011	Pachia alue lante bya ho ccaw`ae cite minmin kha ka suase`ae zah sinakok takyh kyakhe minmin kha pei de ka tah`ae; te minmin tungvaw myarya ka thinria zah ramccangpaw khua`ae kyacia minmin kha ka tua ka sah`ae.
44026012	“Tuhte alepaw ranpibawi`ae kyate kawhoinaw te kawpyanaw ryte Damaskas khua lang he ka cceih tuh,
44026013	Pou siapharanpaw, ninthuccyng lya laanpi kyakhe vaawran kyate awnaw kha ka muih, tuh-e tuh khuanin a awpaw laeze awhua zah kae, te kae cceihkheih`ae paw kae pepan kya phaephae a aw.
44026014	Te kae balynte laephi kalan he kae khuliakuh tuh kamaw kalan a hopaw roi ccangkheit ka thae zah Hebru bya te, ‘Saul, Saul, pawccemou nang nynh kamaw hynh nae tua nae sah? Ccungzuing sy lanpaw tuh na hanlan arupaw nynh thua,’ cite yn hopya.
44026015	Te kae nynh, ‘Bawipaw, nang tuh hungmou?’ ka ci. Te aning nynh, ‘Kae tuh nang nynh na tua na sah paw Jesu nynh ka thua.
44026016	Thuasalama thokuh lah na ccu te thadyn tua; pawccecize nang kha ka ryalahtu lang rae khylan, te na muih paw hynh-e uccaw`ae kong te na kalan kae langsakuh cih paw uccaw`ae kong ccaekiakhantu lang rae khylan nynh kae tuh na kalan kae langku.
44026017	Nang kha Jew ccungccaw`ae kyate thuasah, Zenta`ae kyate thuasah kae luesah cih, minmin kalan atu nang kha kae saw;
44026018	mih mit awsah khylan, mohnaw kyate awnaw kalan paleihsaku khylan, Setan kawhoinaw kyate Pachia kalan paleihsaku khylan, mih seinaw`ae ngaethyanaw a muebua nawlan`ae, te kamaw kya zynnaw liate thyaasah athua`ae paw laku rho uccaw a muebua nawlan`ae nang kha kae saw,’ yn cipya.
44026019	“Tukeiccu Siapharanpaw Akrippa, vaawran kyate yn thua paw tuh-e vizin kya kae tuh kawngae leipaw ka thua khyh.
44026020	Thuasalama Damaskas kya um`ae paw kalan masaty ka ho, te Jerusalem kya, oute Judah pee kya balyn, te Zenta`ae kalan balyn, minmin nynh a ngaesiku nawlan`ae te Pachia kalan paleihku khylan, ngaesikunaw te angaekuhpaw ryalaw law khylan ka hopya`ae.
44026021	Hynh-e`ae konglang keiccuze Jew`ae nynh kamaw kha tempal voidu kya oun kyng`ae zah chia lan oun nounuaku`ae.
44026022	-
44026023	Tuhzemah Pachia kyate bawngnaw ka mue keiccu nynh atu nin cia ka hiinbua ung. Kri tuh a teing cih cite, aning tuh a chih`ae paw kyate masaty a tho paw athua cih cite, te Jew ccungccaw`ae kalan te Zenta`ae kalan awnaw bya kha a thaesah cih`ae cite profeh`ae te Mawsi nynh oun cyikuh lanpaw a ho`ae paw laelan ccangpaw kha ho leite, adihpaw te alepaw ccungccaw`ae kalan ccaekiakhante ka um,” a ci.
44026024	Tuhte Paul nynh amaw hanlan bya he a hokuh tuh, Festas nynh roi accae lante, “Paul, nang tuh na lungccing vae khyh. Patae na ccangkupaw nynh phe ae ngaesah vae!” a cipya.
44026025	Thuasalama Paul nynh, “Aphu-e huapaw Festas, kae tuh ka ngae khyh lahyn; thuasalama byaccing bya te lungkyhpaw bya`ae nynh ka ho.
44026026	Pawccecize siapharanpaw nynh hynh-e`ae hynh phe a ny paw nynh thua, amaw malang khe kae nynh rawhoy te ka ho; pawccecize hynh-e uccaw tuh akin-akae kya cyi paw thua khyh keiccu hynh-e`ae tuh aning nynh a ny leipaw um khyh cipaw phe ka ny.
44026027	Siapharanpaw Akrippa, profeh`ae bya kha na zyn tou? Na zyn cipaw ka ny,” a ci.
44026028	Te Akrippa nynh Paul kha, “Kriccaw thua lan vyathy nae zynsah,” a cipya.
44026029	Te Paul nynh, “Hynh-e sivarui`ae holeite, nang kyalya thua leite atunin ka bya a thae`ae paw balyn mah kamaw hawte vyathy kyalya thua leite kamaw hawte phe na thua ccaccing nawlan oh Pachia kalan saw ka sang,” a cipya.
44026030	Te tuhte he a ho koute siapharanpaw, ram uktupaw te Bernis, te minmin ryte a dahungkheih`ae paw tuh thokuh`ae zah,
44026031	ccanglang he a pou`ae te, “Hynh-e ccungccapaw hynh chi lan accanpaw, tukhyhze thungccaw lan accanpaw pawsang a cyi paw um khyh,” cite mimaw te mimaw laku a hokuh`ae.
44026032	Oute Akrippa nynh Festas kha, “Hynh-e ccungccapaw hynh Sizar kalan azukhan khyh lanze phe luesah lanpaw,” cite a hopya.
44027001	Oute kaening tuh Itali ram lang sanphalung te ccia lan cite bya he pae`ae tuh, minmin nynh Paul te ccangpaw thungccah`ae kha Aukastas rhawkawphu kyaze rhawbawipaw, Julias kalan khe a ah`ae.
44027002	Te Adramyttium sanphalung lungkhu lang kae tee zah Asia ram rili kin lang po ccia lan vae cite eenaw te kae thokuh. Mesidoniapaw, Thesalonika khua-e paw Aristarkhas tuh kaening ryte a cceihbua.
44027003	Te awkhualan tuh Sidon khua kya kae thua. Te Julias nynh Paul kha thawccih zah a ban`ae kalan ccia lan te minmin dooihnaw mue lan luenaw a pya.
44027004	Te tuin kyate he kae thokuh tuh khivae nynh arawsekuh lante azaw keiccuze Saiparas tuikoih rekunaw kalan kae cceih.
44027005	Te Silisia ram te Pamfilia ram e rili vawlan po kae cceih zah Lysia ram e Myra khua kya kae thua.
44027006	Te tuin kya rhawbawipaw nynh Itali ram lang yn cceih paw Alexandria sanphalung kha muih zah tuh-e kya kaening kha oun teesah.
44027007	Te byabyate nin patae he kae cceih tuh vawsawte Kanidas khua pe kae thua, khivae nynh po ccia lanpaw oun ua khyh pawte, Salmone khua te arawsekuhpaw Krete tuikoih rekunaw kalan kae cceih.
44027008	Kha-e kha vawsawte kae lue koute, Lasia khuapi pe, ‘Puithya Hae-ungnaw’ cikuh paw ahmin kya kae thua.
44027009	Ccyh khaw he aro te, Looh-aesung nin tuh phe athang vae keiccuze atu sanphalung te khuaccungpaw tuh ri lan um paw athua pawte, Paul nynh ccungccaw`ae kha tuanaw pya`ae zah,
44027010	“Ccungccaw`ae, atu e khuaccungpaw tuh sanphalung te uccaw`ae kyalya thua leite, ah hiinnaw mah shungnaw te ronaw pipi oun tung vae cih oh cipaw ka ny,” a cipya`ae.
44027011	Tuhzemah rhawbawipaw nynh Paul bya laeze sanphalung a mungtu te a hoitu bya kha a zynhua.
44027012	Te tuh-e sanphalung hae-ungnaw tuh khoccihsaw hanlan accanthya khyh keiccu, Finisia lang phya kho ze phya lan, tuin kya khoccihsaw um lan cite ccungccaw alunghua nynh bua ccia lan tuanaw pya`ae. Finisia tuh Krete tuikoih kya um paw sanphalung hae-ungnaw thua zah niccaw-deilang te niccawthalang nynh a hawi.
44027013	Te deilang e khivae nynh byabyate he yn zaw tuh mih eenaw phe kae mue vae cite tuakuh`ae zah, sanphalung kha supah`ae zah Krete tuikoih pe lang a cciasah`ae.
44027014	Thuasalama khaw aro mawze Euroklydon cikuh paw myarya rupaw khise yn tho zah sanphalung kha yn mung vae.
44027015	Te sanphalung nynh khivae kha taening kho vae khyh zah khivae nynh po he a cciakhae tuh kaening mah khivae zawnaw lang yn mungbia vae.
44027016	Te Klauda cikuh paw tuikoih taraw pe a ccue lya, kohlung taraw kha myarya thawbang te kae khynsah.
44027017	Kohlung kha sanphalung kalan a khang`ae koute liarue`ae kha mang`ae zah sanphalung kha a khiide`ae; te Syrtis tuideinaw kya yn khangkuh sei cih cite a ri`ae pawte sanphalung boeidaw kha khah`ae zah khivae nynh hung mungbia vae.
44027018	Khise nynh myarya oun hebia pawte awkhualan tuh sanphalung kya-e phupaw`ae kha a vuabang`ae.
44027019	Te nin thungnaw kya sanphalung uccaw`ae kha kae kuih te kae vua vae.
44027020	Te nin khaw cia khuanin te awsi`ae langkuh vae khyh`ae zah khise zawpaw po aru ung keiccu kae lue cih cite kae ngaehoi paw balyn tuh phya azo vae.
44027021	Thuasalama aepaw ae leite khaw kae um koute, Paul nynh minmin ngaelung te thadyn zah, “Ccungccaw`ae, nanning nynh ka bya kha na la ngae oh zah Krete kyate ah ccia khyh oh ze hynh-e sungnaw te ronaw pipi kyate phe ah lue cih oh paw.
44027022	Te atu zemah lungngaengante um oh; pawccecize sanphalung holeite hung ccungccaw sanmah a hiinnaw a shung paw um lan khyh.
44027023	Pawccemacize kamaw yn hoitupaw te kae nynh ka beik paw Pachia kya-e vaaw ccungccapaw nynh atu khuazi kya ka pe yn thadyn zah,
44027024	‘Paul, rih nan, nang tuh Sizar malang thuakhae na thua cih. Te dotua, nang ryte sanphalung kya na cceihkheih oh paw balyn kha Pachia nynh phe ae pya vae,’ cite yn hopya.
44027025	Tukeiccu, ccungccaw`ae ngaengante um oh; pawccecize kae yn hopya thyhhawte yn cyikuh cih cite Pachia kha ka zyn.
44027026	Tuhzemah tuikoih ccangkhakheit vawlan aening kha oun lae mamin cih,” cite a hopya`ae.
44027027	Thuasalama zi haw laepali he cih tuh kaening kha Adria rili kya oun khiakhaekuh bungthung lya, ziraccyng loukaw khe, laerou kalan kae naekuh vae cite sanphalung ryalahtu`ae nynh a tua`ae.
44027028	Tui kha he a toutua`ae tuh lang kuin akhupaw kha a muih`ae; te rakyh asawnaw lang he a cceih`ae te bua toutua`ae zah lang haw laepangaw akhupaw kha a muih`ae.
44027029	Oute lungpi kha phe kae diasei cih cite rih`ae zah sanphalung nuhlang te sivawhinpi ccangpali kha tui lungkhu lang a saw`ae, te khuadae ccaw vae cite sawsang`ae.
44027030	Te sanphalung ryalahtu`ae nynh sanphalung kyate zya ccue lan noukuh`ae zah kohlung kha rili lungkhu lang he sahbung`ae tuh, sanphalung malang te sivawhinpi`ae a sah`ae paw olante a umsaku`ae.
44027031	Paul nynh rhawbawipaw te rhawkaw`ae kha, “Hynh-e sanphalung ryalahtu`ae nynh sanphalung kya a um khyh`ae ze, nanning na lue kho lan khyh oh,” cite a hopya`ae.
44027032	Oute rhawkaw`ae nynh kohlung rui`ae kha phya bae`ae zah phe a ccawsah`ae.
44027033	Te khua vyavya yn dae tuh, Paul nynh ccungccaw`ae balyn kha looh ae lan thawte hopah`ae zah, “Nanning nynh phang na ngaw oh zah aepaw leite, pawsang ae leite na um oh paw atunin nin haw laepalinaw nynh thua vae.
44027034	Tukeiccu aepaw ae ccavae oh cite kae ngia oh, pawccecize aepaw tuh nae ngedannaw hanlan nynh thua; pawccecize nanning laku hung sanmah a sangrua ccangkheit khuakuh lan khyh,” a cipya`ae.
44027035	Tuhte he a ho koute Paul nynh sanlou kha lawkuh zah minmin balyn malang khe Pachia kalan lungtuabya hote sanlou kha eih zah a ae vae.
44027036	Oute minmin balyn mah mih lungngaengan zah looh a ae bua vae`ae.
44027037	Tuh-e sanphalung kya a um`ae paw kae balynte zaning sungsari lu taruh kae cih.
44027038	Te minmin nynh phe byn lan a ae`ae koute chanvuiphaw kha rili lungkhu lang vua`ae zah sanphalung kha phupaw a zawsah pya`ae.
44027039	Te khua he yn dae tuh kha-e lorang kha nyh khyh`ae; thuasalama akouleihnaw sang kheit kya sanphalung umnaw a um paw kha a muih`ae, athua kho ze tuhlang khe sanphalung kha cciasah lan cite a paccynku`ae.
44027040	Te sivawhinpi`ae kha supah`ae zah rili kyakhe a cciataw`ae, te zawnawpaw khiidenawpaw liarue`ae kha phou`ae zah malang e boeidaw kha a dawpya`ae, oute varan langkhe khivae a mungsah bia`ae.
44027041	Te rili sanning te atungkunaw hmin kya mangthua`ae tuh minmin nynh sanphalung kha varan lang a khangsakuh`ae, te sanphalung malang tuh varan lang kha mohdia zah phang abingkuh tuh nuekuh kho vae khyh; thuasalama anuhlang tuh rili tuileih eih aru keiccuze phe a khya.
44027042	Te thungccah`ae nynh tui oun zeih cih`ae zah oun lue cih`ae cite mih thinphang paw te rhawkaw`ae nynh thungccah`ae kha chia lan cite a paccynku`ae.
44027043	Thuasalama rhawbawipaw nynh Paul kha a luesah ry pawte minmin paccynkunaw kha khee zah tuizeih khopaw nynh masaty toikuh`ae sah lah varan lang zua`ae sah;
44027044	te tuhlaepaw nynh thingphe`ae te sanphalung akhyanahpaw thing`ae te zua`ae sah cite kaw a pya`ae. Ou tuhte minmin balyn tuh khyndadyhlan laerou kalan pung a zua`ae.
44028001	Tuhte he a zua`ae te tuh-e tuikoih tuh Malta tuikoih nynh thua cipaw minmin nynh a ny`ae.
44028002	Te tuin kya-e ccungccaw`ae nynh kaening kha thawccinaw alepi oun langsapya`ae; pawccecize tuhlya khuarah zah eih akyaa keiccuze maee oun tuapah`ae zah kaening balyn kha oun thuasah`ae.
44028003	Te Paul nynh ccungparei`ae ccekheit khui zah maee vawlan he a phungbia tuh maee aso keiccuze fupaw sakheit yn pou zah Paul kuih kya phang vekuh.
44028004	Te tuin kya-e ccungccaw`ae nynh Paul kuih kya fupaw phang vekuh paw kha he a muih`ae tuh; “E ccungccapaw tuh ccungccaw theihtupaw nynh athua mamin cih, rili kyate a lue zemah hiin khylan Dingnaw nynh ua vae khyh,” cite mimaw te mimaw a hokuh`ae.
44028005	Tuhzemah Paul nynh fupaw kha maee lungkhu lang valah he zah ccapyh sanmah vaemaw mue khyh.
44028006	Tuhzemah aning tuh pung yn phin vae cih, tukhyhze vaekheihmawte yn khuliakuh cih zah phe yn chih cih cite minmin nynh phang a do`ae. Thuasalama khaw cia do`ae zah Paul tuh pawtua um khyh paw kha a muih`ae tuh mih lung paleih`ae zah, “Aning tuh khozipachia nynh thua,” a ci`ae.
44028007	Tuh-e lorang kya Publias acikuh paw, tuikoih kya khuabawi paw laephi a um; tuh-e khuabawi paw nynh kaening kha oun thuasah zah nin thung cia hoyte oun dooih.
44028008	Ou tuhlya, Publias a paaw tuh ngelingpaw te chii te toikupaw te a la ikhaekuh. Te Paul nynh a kalan tee zah a tungvaw a kuih khangte sawsangpah zah phe a dan.
44028009	Hynh-e he acyihkuh koute, tuh-e tuikoih kyaze ccinaw hoi`ae paw mingccang`ae mah oun thua`ae zah phe a dan`ae.
44028010	Tuh-e`ae nynh kaening kha sawtuanaw patae oun pya`ae, te kaening he kae thokuh tuh kae hanlan ahoboupaw miakaw kha oun phusaku`ae.
44028011	Te sawpaw sathung acih koute, kha-e tuikoih kyakhe khoccihsaw phe a thangsah paw, Apheipaw Uno`ae pungsan akepaw Alexandria sanphalung khate kaening tuh bua kae thokuh.
44028012	Te Sirakus khua kya kae thua zah tuin kya nin thung kae um.
44028013	Te tuin kyate po kae ve zah Rezium khua kya kae thua; nin kheit kae um koute deilang e khivae yn zaw zah nin ningnaw kya Puteoli khua kya kae thua.
44028014	Tuin kya uteno`ae kha kae muih`ae zah minmin nynh nin sari um lan oun ngia`ae thyhte kae um. Tuhkoute Rom khuapi lang kae cceih.
44028015	Te Rom khua e uteno`ae nynh kaening the kha he a thae`ae tuh kaening kha cciadue khylan Appias Kungkunaw khua te Balah-inn Innthung khua phe thua lang cia oun cceih`ae. Te Paul nynh minmin kha he a muih`ae tuh Pachia kha thehoysah zah a thawmuin.
44028016	Te Rom khuapi kya he kae thua tuh rhawbawipaw nynh thungccah`ae kha a ngawtupaw lupipaw kalan a ah`ae, thuasalama Paul tuh a makhaete amaw a ngawtupaw rhawkapaw ryte um lan a ua.
44028017	Ou tuhte nin thung acih koute Paul nynh Jew`ae piccang`ae kha pynkheihlan a ko`ae. Te minmin nynh pynkheihlan he oun thua`ae te, Paul nynh minmin kha, “Uteno`ae, ah ccungccaw te arawsekuh lante thuasah, ah paaw`ae phung te arawsekuh lante thuasah pawsang ka cyi paw a um lei pite nynh thung oun sah`ae zah Jerusalem kyate Rom ccungccaw`ae kuih kalan oun ah`ae.
44028018	Rom ccungccaw`ae nynh kamaw kha akaw-aleih bya he oun khia`ae tuh luesah oun ry`ae; pawccecize kamaw kya chinaw aphah paw seinaw um khyh.
44028019	Thuasalama Jew`ae nynh kha-e kha he a ei`ae tuh Sizar kalan azukhan lan ka umkhaekuh kho vae khyh, tuh-e tuh ka minphuin`ae kha seibe lanpaw ccangkhakheit ka hoi cipaw thua khyh.
44028020	Hynh-e keiccu nynh nanning kha kae ko oh, nanning muih khylan te nanning ryte byahoku khylan nynh kae ko oh; Israel`ae ngaehoinaw keiccu nynh kae tuh hynh-e sivarui te oun khii`ae,” a ci.
44028021	Te minmin nynh, “Nang te asekuh lante Judah ram kyate ccaw`ae kae mue khyh, oun thua`ae paw uno`ae hung nynh sanmah na thethya a phy paw, a ho paw mah um khyh.
44028022	Thuasalama na tua paw kha paw nynh thua cipaw thaetua kae ry; pawccecize hynh-e beiknaw tuh ahmin takyh kya a rawse`ae paw beiknaw nynh thua cipaw kae ny,” cite a khung`ae.
44028023	Te minmin nynh nin kheit kha khyapah`ae zah Paul a ryanaw kalan ccungccaw patae oun thua`ae. Paul nynh minmin kha Pachia peenaw kong ccaekiakhanpya`ae, Jesu konglang minmin kha zynsah khylan Mawsi Kawbya kya-e te Profeh`ae bya kha awkhua te zete cia a hopya`ae.
44028024	Te abang nynh kha-e bya a hopaw kha zyn`ae zah abang tuh zyn khyh`ae.
44028025	Tuhte mimaw te mimaw laku mih lung he lokuh khyh tuh phe a pou`ae; tuhlya Paul nynh bya kawkheit a hopya`ae paw tuh: “Thyaa Muisaw nynh ah minpaaw`ae kalan profeh Isaiah kyate hmerarihlan a hopaw tuh:
44028026	‘Hynh-e ccungccaw`ae kalan khe cceih lah, “Nanning nynh thae paw tuh mang na thae cih oh zah na thaethya lan khyh oh; muihpaw tuh mang na muih cih oh zah na nyhthya lan khyh oh.
44028027	Pawccecize hynh-e ccungccaw`ae thinlung tuh marae moh, mih nakaring tuh karae rua zah mih mit phe masi`ae; tuhkhyh lanze mih mit te ngawmuih cih`ae zah mih nakaring te a thae cih`ae. Te mih thinlung te a thaethya cih`ae, te phe rulaekuh cih`ae zah kae nynh phe ka dansah cih`ae paw,” cite hopah`ae,’ a ci.
44028028	“Tukeiccuze Pachia kya-e khumnaw tuh Zenta`ae kalan ky phe thua vae zah minmin nynh a thae vae cih`ae cipaw hynh nanning nyh ccavae oh!” cite Paul nynh a ci.
44028029	Te hynh-e bya`ae kha he a ho koute, Jew`ae tuh pou`ae zah mimaw te mimaw laku thawte eikunaw a hoi`ae.
44028030	Te Paul tuh amaw nynh a hohkupaw inn kya kum ning phe ccing lang um zah amaw kalan oun thua`ae paw balyn kha a thuasah`ae.
44028031	A kheetu um leite, rawhoy te Pachia peenaw kha hopyate, Bawipaw Jesu Kri kong kha ccangpyate nynh a um.
45001001	Locceihtu cite ko athua paw, Jesu Kri seepaw, Paul tuh Pachia thehoypaw hanlan thoh phia athua.
45001002	Tuh-e thehoypaw tuh athyaapaw Ccathyaa`ae kya amaw profeh`ae liate langmawpi te bya phe la kinty vae`ae.
45001003	Tuh-e tuh pynsaw lante David ciihan lang rae athua paw, aening ah Bawipaw, Pachia Ccapaw Jesu Kri konglang nynh athua.
45001004	Te a chih`ae paw kyate thothuinaw liate, thyaanaw kya-e Muisaw lante, thungnaw ryte aning tuh Pachia Ccapaw cite phy athua.
45001005	Minphuin`ae balyn laku zynnaw kalan kawngaenaw hanlan te Jesu a min hanlan, amaw liate kaening tuh thawccinaw te locceihtuthuanaw kha kae mue.
45001006	Tuh-e`ae laku nanning mah Jesu Kri kya-e kopaw nynh na thuabua oh.
45001007	Pachia nynh sungsah`ae paw, mithyaa`ae cite ko na thua oh paw, Rom khuapi kya na um oh paw balyn kalan ah Paaw Pachia te Bawipaw Jesu Kri kyate thawccinaw te daenaw tuh nae kya la um vae sah.
45001008	Nanning nae zynnaw tuh laephipi khaleih po athaan keiccuze nanning balyn hanlan Jesu Kri liate ka Pachia kalan masaty lungtuabya ka ho.
45001009	Pawccecize ka sawsangnaw kya nanning kha apaekuh lei lante pei kae lia oh cipaw tuh a Ccapaw kya-e thehoypaw honaw kya ka muisaw te rya ka lawpyapaw Pachia tuh ka ccaekia nynh thua.
45001010	Atu eih aro maw Pachia rynaw liate yn ccangthya ze nanning kalan thua kho nawlan, khuaccungnaw ka hoi kho nawlan saw ka sangkuh.
45001011	Pawccecize nanning nynh varyn na tyn nawlan oh, muisaw lasung abang kha nanning kae neethung ccaw oh cite nanning kha myarya kae muihry oh.
45001012	Tuh-e tuh nanning kya-e zynnaw te kae ka kya-e zynnaw paryh liate nanning ryte pynkheihlan ka ngaengan bua ccaw cipaw nynh thua.
45001013	Uteno`ae, kae nynh ccangpaw Zenta`ae kyate athae abang ka mue hawte; nanning kyate mah athae abang ka mue ccaw cite nanning kalan ccia lan pei ka noukuh paw hynh nanning ny leite na um lan oh paw ka ry khyh, thuasalama atu cia yn khaw paw pei a um.
45001014	Kae tuh Greek`ae kalan te apuathopaw ccungccaw`ae kalan, ahawpaw kalan, te angaeepaw kalan paryh laeba umtu nynh ka thua.
45001015	Tukeiccu, kae ka kya a um thyhte, Rom khuapi kya na um oh paw nanning kalan mah thehoypaw hopya lan kae tuh paccynkute ka um.
45001016	Pawccecize kae tuh Kri kya-e thehoypaw hanlan ka maethah khyh; pawccecize hynh-e tuh Jew`ae hanlan masaty, te Greek`ae hanlan mah, a zyn paw ccungccaw miakaw hanlan khumnaw mue nawlan Pachia kya-e thungnaw nynh thua.
45001017	Pawccecize, “Adingpaw ccungccaw tuh zynnaw liate nynh a hiin cih,” cite azeiku hawte, tuh-e zynnaw kya nynh Pachia kya-e dingnaw tuh zynnaw kyate zynnaw kalan langsapya athua vae.
45001018	Pawccecize byaccing kha dingleinaw kya a ccyngkuh paw ccungccaw`ae kya-e dingleinaw te Pachia pawlangria leinaw balyn kha rawsete Pachia thinrianaw tuh vaawran kyate yn langkuh.
45001019	Pawkeiccumacize ny lan accanpaw Pachia konglang tuh minmin kyakhe phe langsah athua vae, pawccecize Pachia nynh kha-e kha minmin kalan phe a langsapya vae`ae.
45001020	Pawccecize, a rae paw uccaw`ae liate Pachia kya-e zungzae thungnaw te Pachiathuanaw athua paw, muih kho leipaw Pachia uccaw`ae kha laephipi raenaw kyate tho zah ccaerarihlan muih thua vae zah thaethya phe athua vae, tukeiccuze minmin tuh ngaethya kho thua lan khyh`ae.
45001021	Pawkeiccumacize, minmin nynh Pachia phang nyh`ae pite, Pachia kha phu-esah lan accan thyhte phu-esah khyh`ae; Pachia kalan lungtuabya ho khyh`ae, thuasalama accakaepaw tuanaw kha hoi`ae zah angaeepaw mih thinlung tuh phe amoh.
45001022	Mimaw te mimaw kha hawsakuh`ae zah mingaee`ae lang nynh a tang`ae,
45001023	te arohthya leipaw Pachia kya-e phu-enaw kha arohthyapaw ccungccaw muinsan lang, pavaw`ae te ccupali sae paw lorangsaw`ae te avawpaw lorangsaw`ae muinsan lang minmin nynh a rulae`ae.
45001024	Tukeiccu Pachia nynh mah minmin kha mimaw te mimaw kya mih pyn kha thethyasah khylan mih thinlung kya-e duanaw thyhte athyaa leipaw kalan minmin kha phe a ah`ae.
45001025	Minmin tuh Pachia kya-e byaccing kha hyngbya lang phe a rulae`ae paw te Raetu Pachia laeze rae paw uccaw kha a beik`ae paw nynh athua`ae. Tuh-e Raetu Bawipaw tuh zungzae thehoysah athua. Amen.
45001026	Hynh-e keiccu Pachia nynh minmin kha maethyaziachi lan um paw ryduanaw kalan phe a ah`ae, pawccecize mih nopi`ae ccaccei nynh mah aphungpaw te arawsekuh lante aphung thua leite mih kya-e kha a mang`ae.
45001027	Te tuhhawte pise`ae nynh mah nopi kya-e mang paw aphungpaw kha cciatawte, lukheit te lukheit kalan ryduanaw maee rua zah pise te pise nynh maethya lan ung paw rya kha a law`ae; te mimaw mih cciaseinaw thyhte seidetahnaw kha a mue`ae.
45001028	Te minmin nynh Pachia maw kharyh a ny ry khyh`ae keiccu, angaekuh leipaw uccaw`ae cyi khylan Pachia nynh minmin kha duarynawpaw thinlung kalan a ah`ae thyhte; minmin tuh,
45001029	dingleinaw, ohhuakunaw, hoyleinaw, karangkunaw, othyanaw, eiungnaw, ccungccaw chianaw, eikunaw, lingkunaw, ming`ae do ry leinaw, thethyahonaw tuh-e`ae balynte phe beih`ae zah,
45001030	ccungccaw thanho`ae paw, Pachia a huatu`ae, ccungccaw pawlangria lei`ae paw, a tansakuh`ae paw, a pookuh`ae paw, ahoy leipaw uccaw raetu`ae, nungpaaw kawngae lei`ae,
45001031	thaethyanaw hoi lei`ae paw, kawbya rohtu`ae paw, aphungpaw thyhte sungsanaw hoi lei`ae paw, lung-umtungpah`ae paw, ngaethya-umsanaw hoi lei`ae paw nynh thua`ae.
45001032	Hynhtahawpaw uccaw`ae a cyih`ae paw tuh chi lan accan`ae cipaw Pachia byapianaw kha phang a nyh`ae pite khahtahawpaw kha a cyi`ae apiaze, khahtahawpaw a cyih`ae paw tungvaw kya mih lungrythua.
45002001	Tukeiccu ming`ae byapiatupaw, pou ccungccapaw, nang tuh hung ccungccaw na thua zemah ngaethya kho na thua lan khyh; pawccecize nang nynh bya na pianua paw uccaw ccacceimaw kha namaw nynh bua na cyibua keiccu, ming`ae bya na pianaw`ae kya namaw te namaw sei na bekuhpaw nynh na thua.
45002002	Thuasalama Pachia byapianaw tuh byaccing thyhte khahtahawpaw uccaw`ae a rae`ae paw te arawsekuh cipaw kaening nynh phe kae ny ccaccing.
45002003	Te khahtahawpaw uccaw`ae a cyih`ae paw kha bya na pia zah kha-e ccaccei bua a cyih bua paw, pou ccungccapaw, nang tuh Pachia byapianaw kyate ka lue cih cite tou na tuaku?
45002004	Tukhyhze Pachia a hoynawpaw nynh nang kha ngaesikunaw kalan ae cciakhae cipaw ny leite, a hoynawpaw te a ngaesangnaw, te a lungsaenaw`ae kha nang nynh pawlangria leite tou na ung?
45002005	Thuasalama na lungkhungnaw te ngaesiku ry leinaw thinlung keiccu, Pachia kya-e adingpaw byapianaw langsapyaku nin, thinrianaw nin kya namaw hanlan thinrianaw kha na ccyku.
45002006	Pachia nynh ccungccaw miakaw kha a cyisahnaw thyhte cyinaw mee kha a pya cih.
45002007	Ahoypaw ryalaw kha pei lah zah phu-enaw, sawtuanaw te chi kho leinaw a ccung`ae paw tuh zungzae hiinnaw kha a pya cih`ae.
45002008	Thuasalama eikumang`ae zah byaccing kawngae leite ding leinaw kawngae`ae paw tuh bungpawnaw te thinrianaw kha a tung cih`ae.
45002009	Masaty Jew`ae, ou tuhkoute Greek`ae mah hoyleinaw a cyih paw ccungccaw miakaw tungvaw kya tuh runaw te vawsaw riathaenaw kha a tung cih`ae.
45002010	Thuasalama masaty Jew`ae, ou tuhkoute Greek`ae mah ahoypaw ryalah paw ccungccaw miakaw kha phu-enaw, sawtuanaw te daenaw kha a pya cih`ae.
45002011	Pawccecize Pachia kya ccungccaw laesahnaw cipaw um khyh.
45002012	Pawccecize Kawbya leite a sei`ae paw miakaw tuh Kawbya leite a roh cih`ae; te Kawbya kya a sei`ae paw miakaw mah Kawbya liate byapia athua cih`ae.
45002013	Pawccecize Kawbya a thae`ae paw hynh Pachia malang a ding`ae paw thua khyh, thuasalama Kawbya a zui`ae paw kha nynh thyaaccousah athua cih`ae.
45002014	Pawccecize Kawbya hoi lei`ae paw Zenta`ae nynh Kawbya hoi lei`ae pite Kawbya kya um paw uccaw`ae kha aphung lante a zui`ae tuh kha-e kha mih hanlan kawbya lang oun tang.
45002015	Tuh-e nynh mih thinlung kya azeikuh paw Kawbya ryalawnaw kha a langsaku, mimaw nykunaw thinlung nynh mah ccaekiakhan zah mih tuanaw nynh mah lukheit te lukheit kha seibekuh`ae, tukhyhze athungkhawku`ae.
45002016	Kae nynh ka hopaw thehoypaw thyhte Pachia nynh Jesu Kri liate ccungccaw`ae kya-e aphiru cyisahnaw`ae kha bya yn pia cih nin kya tuhte byapia cih.
45002017	Dotua, nang tuh Jew paw cite ko na thua zah Kawbya kya na doliakuh paw te Pachia kya na pookuh paw nynh na thua.
45002018	Pachia rynaw kha na nyh zah Kawbya te thuihei na thua thyhte phe ahoytheih paw uccaw`ae kha na phiathya,
45002019	te nang tuh mitmoh`ae kha laanpi cciakhaetu, te mohnaw kya um`ae paw kha awnaw muihsatu nynh ka thua.
45002020	Te mingaee`ae kha a thuiheitu, imua`ae kha a ccangpatu, Kawbya kya um paw byaccing te nynaw a hoi paw nynh ka thua cite na zynku lanze,
45002021	tukeiccu mingccang`ae a ccangpatupaw nang, pawccemou namaw te namaw na ccangpyaku khyh? Ccungccaw tuh ru lan ccan khyh cite phunghopaw nang, namaw so na ruh tou?
45002022	Ccungccaw tuh milae zu seikhae lan ccan khyh cite a ho paw nang, namaw so milae zu na seikhae tou? Zohtuh kha luathua-aeui lang a ria paw nang, namaw so zohtuh-tempal uccaw kha na luade tou?
45002023	Kawbya liate a pookuh paw nang, kawbya ronaw liate Pachia tuh the na thyaasah tou?
45002024	Pawccecize, “Nanning keiccuze Pachia min tuh Zenta`ae laku kya thethya ccousah athua,” cite a zeiku hawte nynh thua.
45002025	Pawccecize, nang nynh Kawbya kha na zui lanze, vindung awkupaw tuh athane ccaccing; thuasalama nang tuh Kawbya a rohtu na thua ze, na vindung awkupaw tuh vindung awku leipaw lang nynh phe a tang.
45002026	Tukeiccu vindung awkuh leipaw nynh Kawbya kya-e dingnaw kha a zui lanze, a vindung awku leipaw tuh vindung awkupaw lang riapya thua lan khyh tou?
45002027	Te pynsaw lante vindung awkuh leipaw nynh aphung lante Kawbya kha a ccingsah lanze, azeikuh paw Kawbya te vindung awkupaw mang a hoi pite Kawbya kha a ccingsah leipaw nang kha bya ae pia lan khyh tou?
45002028	Pawccecize atolang te kyalya Jew athua paw tuh Jew paw ccaccing thua khyh; ngesaw kya atolang te kyalya vindung awkupaw mah vindung awkupaw ccaccing thua khyh;
45002029	thuasalama alungkhu langte Jew athua paw nynh Jew paw ccaccing athua, te vindung awkupaw mah kawbya kya thua khyh, Muisaw kya thinlung kyate vindung awkupaw nynh athua; tuh-e paw thehoysanaw tuh ccungccaw`ae kya-e thua khyh, thuasalama Pachia kya-e nynh athua.
45003001	Tuhte lanze, Jewthuanaw nynh paw thanenaw mou a ung? Tukhyhze vindung awkupaw nynh pawmou accungkia?
45003002	Ccungkianaw patae a um. Abapi lante Jew`ae kalan nynh Pachia kya-e bya`ae tuh pya athua.
45003003	Minmin abang nynh a zyn khyh`ae paw tuh pawte ho lan? Minmin a zyn leinaw`ae nynh Pachia kya-e zyn lan umnaw kha thanesah leite um ngaw ta?
45003004	Tuhte thua khyh. “Athua, na hopaw kya nang tuh na ding zah bya ae pia vae`ae ze nang tuh na tae,” cite azeiku hawte Pachia tuh ading, thuasalama ccungccaw miakaw tuh ahyngpaw nynh thua.
45003005	Thuasalama aening ah dingleinaw oh nynh Pachia kya-e dingnaw kha a langsaku lanze, pawte ah ho cih oh? Aening kha thin oun rianuapaw Pachia tuh ding khyh tou? (Hynhte ka hopaw tuh ccungccaw hawte nynh ka ho.)
45003006	Tuhte thua khyh. Tuhte athua lanze Pachia nynh laephi ccungccaw`ae hynh pawtemou byapia cih?
45003007	Pawccecize kae ka hyngnaw liate Pachia kya-e byaccing tuh a phu-enaw kalan houh a lungsathung ze, kae kha miseipaw hawte pawccemou bya oun pia`ae?
45003008	Te, “Ahoypaw a langku nawlan ahoy leipaw kha cyih oh sih,” cite ccungccaw abang nynh kaening kha thethya oun ccousahry`ae pawte, nanning nynh na ho oh oun ci`ae. Kae ho thyhte a ho cih`ae tou? Tuhte a ho`ae paw tuh seibe lan accan`ae.
45003009	Tuhte lanze pawcihte? Aening Jew`ae tuh minmin laeze ah hoyhua oh tou? Ccapyh sanmah ah hoyhua khyh oh; pawccecize Jew`ae te Greek`ae balyn tuh paryhte seinaw marya hoi`ae cite langmaw phe kae langsaku vae.
45003010	Hynhte azeiku hawte, “Adingpaw hung san um khyh, lukheit sanmah um khyh.
45003011	A thaethya paw hung san um khyh, Pachia kha a ccung paw hung san um khyh.
45003012	Ccungccaw`ae balyn tuh laanpi pung me vae`ae, mih balyn mawte ccungkia vae khyh`ae, ahoypaw a cyih paw hung san um khyh, lukheit sanmah um khyh.
45003013	Mih lotharue tuh ahungkuhpaw shawku nynh thua, mih lae te pheenaw a mang`ae, fuparepaw sy tuh mih mung lungkhu a um.
45003014	Mih khalang tuh thyalawnaw bya te byakhahpaw te nynh phe abia.
45003015	Mih ccu tuh chii luasah lan a khyrang;
45003016	mih ccianaw laanpi kya ronaw te runaw a um.
45003017	Te daenaw laanpi kha minmin nynh nyh khyh`ae.
45003018	Mih mitdae kya Pachia rawrinaw cipaw kharyh um khyh,” cite azeikuh.
45003019	Kawbya nynh a hopaw miakaw tuh Kawbya zakaw a um`ae paw hanlan nynh a ho cipaw ah ny oh, ou tuhte khalang miakaw nynh bya ho ngan lei lante laephi ccungccaw`ae balyn tuh Pachia malang seibe athua`ae.
45003020	Tukeiccu Kawbya cyisahnaw liate hung ccungccaw sanmah Pachia malang thyaaccou kho lan khyh; pawccecize Kawbya liate nynh seinaw kha nyku athua.
45003021	Thuasalama atu Kawbya te Profeh`ae bya nynh ccaekiakhan`ae thyhhawte Kawbya te asekuh leipaw Pachia kya-e dingnaw tuh phe yn langkuh vae.
45003022	Tuh-e dingnaw tuh Jesu Kri kha zynnaw liate a zyn paw ccungccaw balyn hanlan te tuh-e`ae balyn tungvaw kya a um paw Pachia kya-e dingnaw ccaccei kha nynh athua; pawccecize laesakunaw cipaw kharyh um khyh.
45003023	Pawccecize ccungccaw balyn nynh phe sei vae`ae zah Pachia phu-enaw kalan phah kho vae khyh`ae.
45003024	Kri Jesu kya um paw sawkhawnaw liate Pachia thawccinaw keiccu nynh alakaw te thyaaccouku.
45003025	-
45003026	Pachia nynh a ngaesangnaw liate langmaw-e seinaw`ae ngaethyanaw hanlan, a dingnaw kha langsaku khylan, atu ccyh lya a dingnaw kha phy khylan, Jesu a zyn paw ccungccaw kha thyaaccousatupaw thua khylan te amaw tuh adingpaw athua nawlan, Jesu chii kha zynnaw liate kha-e Kri kha lungdaesapaw silawkunaw lang Pachia nynh phe a khang vae.
45003027	Tuhte lanze pookunaw tuh pawkyamou? Pookunaw lanpaw umbua khyh. Paw kawbya te mou a nue? Cyisahnaw kawbya te tou? Thua khyh, thuasalama zynnaw kya-e kawbya liate nynh a nue.
45003028	Tukeiccu ccungccaw tuh Kawbya cyisahnaw um leite zynnaw liate nynh thyaaccouku cite kae thangsah.
45003029	Pachia tuh Jew`ae Pachia kyalya tou? Zenta`ae Pachia so thuabua khyh tou? Athua, Zenta`ae Pachia mah athuabua.
45003030	Vindung awkupaw kha zynnaw liate, te vindung awku leipaw kha zynnaw liate thyaa a ccousah cih paw tuh Pachia ccangkheit nynh thua.
45003031	Tuhte lanze zynnaw liate aening nynh Kawbya tuh thanesah leite tou a ung oh? Tuhte thua khyh, Kawbya kha ah tynsah oh paw nynh thua.
45004001	Tuhte lanze pawtemou ah ho cih oh? Aening ah minpaaw Abraham tuh pynsaw lante paw thanenaw mou a mue?
45004002	Abraham tuh cyisahnaw liate thyaaccou athua ze, a pooku lanpaw a hoi, thuasalama Pachia malang hoi khyh.
45004003	Pawccecize Ccathyaa nynh pawtemou a ho? “Abraham nynh Pachia kha zyn zah a zynnaw kha a hanlan dingnaw lang riapya athua,” a ci.
45004004	Ryalah paw ccungccaw tuh thawccinaw liate cite riapakuh khyh, thuasalama atekuhpaw ryalaw mee nynh a ccou.
45004005	Thuasalama ryalah leipaw, Pachia nyh leipaw ccungccaw kha thyaaccousatupaw kha a zyn paw tuh, kha-e a zynnaw kha dingnaw lang riapya athua.
45004006	Tuhhawte cyisahnaw um leite Pachia nynh dingnaw a bebua paw ccungccapaw kya-e hythuanaw kong kha David nynh a ho paw tuh:
45004007	“A cyiseimenaw`ae ngaethya athua`ae paw te mih seinaw`ae khawpya athua`ae paw tuh lungtua`ae paw nynh thua`ae.
45004008	BAWIPAW nynh sei a be leipaw ccungccapaw tuh hythuaccoupaw nynh thua,” a ci.
45004009	Tuhte lanze, hynh-e hythuanaw tuh vindung awkuh`ae paw tungvaw kyalya tou a thua? Tukhyhze vindung awkuh lei`ae paw tungvaw so thuabua khyh tou? Pawccecize, Abraham hanlan a zynnaw kha a dingnaw lang riapya athua ah ci oh.
45004010	Tuhte lanze tuh-e tuh pawcihtemou riapya athua? Vindung a awku maw tou, tukhyhze vindung a awkuh koute tou? A awkuh koute riapya paw thua khyh, a awku maw riapya paw nynh thua.
45004011	Vindung awkupaw syntawnaw leite a zyn paw ccungccaw`ae kha dingnaw lang riapya nawlan thuasah, Abraham tuh a zyn paw ccungccaw`ae balyn paawthuanaw lang thuasah,
45004012	te vindung awkuh`ae paw paaw kyalya thua leite, ah minpaaw Abraham nynh vindung a awku mawze a hoi paw zynnaw ccusy a zui`ae paw, vindung awkuh lei`ae paw paaw mah athua nawlan thuasah, Abraham nynh vindung awku mawze a hoi paw zynnaw kya-e dingnaw tazeih athua paw vindung awkupaw kya-e syntawnaw kha a mue.
45004013	Pawccecize aning tuh laephipi rhoccoutu a thua cih cite byakinpyakupaw tuh Abraham kalan mah thuasah, a ciihan`ae kalan mah thuasah Kawbya liate thua khyh, thuasalama zynnaw kya-e dingnaw liate nynh athua.
45004014	Pawccecize Kawbya te asekuh`ae paw nynh rhoccoutu`ae athua ze, zynnaw tuh alakaw vae, byakinpyakupaw mah paw ccungkia vae khyh.
45004015	Pawkeiccumacize Kawbya nynh tuh thinrianaw kha a thuakhae; thuasalama Kawbya um leinaw tuh cyiseimenaw um khyh.
45004016	Tukeiccu byakinpyakupaw tuh Kawbya te asekuh`ae paw hanlan kyalya thua leite, aening balyn paaw athua paw Abraham kya-e zynnaw te asekuh`ae paw hanlan mah athuabua nawlan, Abraham ciihan`ae balyn kalan phe ria nawlan, thawccinaw liate nynh dingnaw tuh a ccouku cipaw aria nawlan zynnaw liate nynh a mueku.
45004017	“Nang kha minphuin pataepi paaw lang phe kae rae vae,” cite azeiku hawte; a chih`ae paw a thosatu te a um loh leipaw uccaw`ae kha a um vae paw hawte a ho paw Pachia, amaw nynh a zyn paw Pachia ccaccei malang Abraham tuh aening balyn paaw nynh athua.
45004018	“Na ciihan tuh tuhhawte nynh athua cih,” cite a hopya paw bya thyhhawte Abraham nynh kae tuh minphuin pataepi paaw lang ka tang cih cite ngaehoinaw hoi lan accan lei pite zyn zah a ngaehoi.
45004019	Te zynnaw kya thawzya leite, amaw kum tuh kum zakheit loukaw a ci vae zemah amaw pyn kha a chih vae paw hawte tuakuh khyh zah a zu Sarah vuebua mah phe a chih vae cite tua khyh.
45004020	Zyn leinaw liate Pachia nynh byakinpyakupaw kha lunghiinnaw hoi khyh, thuasalama zynnaw kya thawsae zah Pachia kha phu-enaw a pya.
45004021	Pachia nynh bya yn kinpyakupaw tuh yn ccingsapya kho cite varyn a zyn.
45004022	Tukeiccu, “A zynnaw kha a hanlan dingnaw lang riapya athua.”
45004023	Tuhte “A hanlan riapya athua” cite Abraham elan kyalya azeikuh paw thua khyh.
45004024	Thuasalama aening hanlan mah azeikuh paw nynh thua. A chih`ae paw kyate ah Bawipaw Jesu a thosatupaw kha aening nynh ah zyn oh ze kha-e zynnaw kha aening dingnaw lang riapya athua cih.
45004025	Bawipaw Jesu tuh aening seimenaw keiccuze ccungccaw`ae kalan a ah`ae, te aening thyaaccounaw hanlan bua thosathui athua.
45005001	Tukeiccu zynnaw liate thyaaccou ah thua vae oh zah ah Bawipaw Jesu Kri liate aening tuh Pachia te ccawkunaw ah hoi oh.
45005002	Aening ah thadynnaw oh kya hynh-e thawccinaw lungkhu lang amaw zynnaw liate nynh aening naeku khonaw ah hoi oh, te Pachia kya-e phu-enaw kha ngaehoinaw liate aening ah lungtua.
45005003	Te hynh-e kya kyalya thua khyh, vawsawrunaw kya mah aening ah lungtua; pawccecize vawsawrunaw nynh ngaesangnaw kha a thuakhae.
45005004	Te ngaesangnaw nynh tungpaw muihpaw kha thuakhae zah, tungpaw muihpaw nynh ngaehoinaw kha a thuakhae;
45005005	Ngaehoinaw nynh maethyanaw kha poukhae khyh, pawkeiccumacize aening kalan pya athua paw Thyaa Muisaw liate aening ah thinlung lungkhu lang Pachia sungsahnaw kha ccaenua phe athua vae.
45005006	Pawccecize aening tuh thawzung leite ah um ccyh lya oh, accyh he zaw lyakhe Kri tuh Pachia nyh lei`ae paw hanlan a chih.
45005007	Pawccecize adingpaw ccungccaw hanlan a chipah cih paw ccungccaw kou akhing cih, tuhzemah ccungccahoypaw hanlan a chih ngan paw poh um ccamah ny lei.
45005008	Thuasalama aening tuh misei`ae ah thua cciamang lya oh khe, Kri nynh aening hanlan a chi paw tuh Pachia nynh aening kha pawcih nynh oun sungsah cipaw oun langsapyaku.
45005009	Tuhlae lanze, atu amaw chii liate thyaaccoukuh vae zah amaw liate Pachia thinrianaw kyate aening tuh ah lue vae cih oh.
45005010	Pawccecize aening tuh rhaw`ae ah thua lya oh khe, a Ccapaw chinaw liate Pachia kalan ah ccawkuthui vae oh thua ze, tuhlae lanze phe ah ccawkuthui vae oh pawte amaw hiinnaw liate aening tuh khum ah thua vae cih oh.
45005011	Te tuh-e kyalya thua leite, ah Bawipaw Jesu Kri liate aening tuh ccawkuthuinaw atu phe ah mue vae oh zah amaw liate Pachia kya lungtuanaw ah hoi oh.
45005012	Pawccemacize ccungccapaw lukheit liate seinaw tuh laephipi lungkhu lang tee zah seinaw liate chinaw a tee thyhhawte, ccungccaw balyn tuh pung aseikuh vae keiccuze chinaw nynh marya pung yn thuanua vae.
45005013	Pawccecize Kawbya pya athua maw balyn laephipi kya seinaw tuh phe a um vae; thuasalama Kawbya a um maw e seinaw tuh riapya thua loh khyh.
45005014	Tuhzemah Adam kyate Mawsi kyacia chinaw nynh phe a uk vae; Adam nynh kawngae khyh hawte a sei bua lei`ae paw tungvaw mah phe a uk, tuh-e Adam tuh nyalang yn thua vae cih paw kya-e langsakupaw muinsan nynh athua.
45005015	Thuasalama cyiseimenaw te alakaw te mue paw lasung tuh lokuh khyh. Pawccecize ccungccaw lukheit cyiseimenaw keiccu ccungccaw patae tuh a chi`ae lanze, tuhlae lanze, Pachia kya-e thawccinaw te ccungccaw lukheit athua paw Jesu Kri liate thawccinaw lasung tuh ccungccaw patae hanlan houh alung.
45005016	Te a seipaw ccungccapaw lukheit liate yn thua paw te thawccinaw lasung tuh lokuh khyh, pawccecize ccungccapaw lukheit liate byapianaw nynh seibenaw kha a thuakhae, thuasalama thawccinaw lasung tuh cyiseimenaw pataepi mawte thyaaccousanaw nynh thua.
45005017	Pawccecize ccungccapaw lukheit seinaw keiccuze, tuh-e paw liate chinaw nynh a uk lanze, tuhlae lanze, thawccinaw phe beih lang a ccou`ae paw te dingnaw lasung a ccou`ae paw nynh tuh lukheitpaw Jesu Kri liate hiinnaw kya houh a uk cih`ae.
45005018	Tukeiccu lukheitpaw cyiseimenaw keiccu ccungccaw`ae balyn tuh seibyapianaw a tungkuh, tuhhawte lukheitpaw dingnaw liate ccungccaw`ae balyn tungvaw kya hiinnaw te asekuhpaw thyaaccounaw a muekuh.
45005019	Pawccecize ccungccapaw lukheit nynh kawngae leinaw liate ccungccaw patae tuh misei`ae lang tangsah athua`ae hawte lukheitpaw kawngaenaw liate ccungccaw patae tuh miding`ae lang tangsah athua cih`ae.
45005020	Tuhlae lanze, cyiseimenaw houh alung nawlan nynh Kawbya tuh yn tee, thuasalama seinaw alungnaw kya thawccinaw houh alunghua;
45005021	tuh-e tuh, seinaw nynh chinaw kya a uk hawte ah Bawipaw Jesu Kri liate thawccinaw nynh dingnaw liate zungzae hiinnaw kya a uknaw lanpaw nynh thua.
45006001	Tuhte lanze pawcihte ah ho cih oh? Thawccinaw houh alung ccaw cite seinaw tou banban pei ah rae cih oh?
45006002	Tuhte thua khyh. Seinaw kalan a chih vae`ae paw aening tuh pawcihtemou tuh-e kyatuin ah hiin ung cih oh?
45006003	Kri Jesu lungkhu lang baptisma-in vae`ae paw aening balyn tuh a chinaw lungkhu lang baptisma- inkuh vae cipaw na nyh khyh oh tou?
45006004	Tukeiccu a chinaw lungkhu lang baptisma-inkunaw liate aening tuh amaw ryte ah uhkuh bua oh. Ou tuhte Kri tuh Paaw phu-enaw thungnaw liate a chih`ae paw kyate thosathui athua hawte, aening mah hiinnaw athawpaw kya ah cciabua nawlan oh nynh thua.
45006005	Pawccecize a chinaw kya alokuh lante aening tuh pynkheihlan ah bingkuh bua oh athua ze, a thothuinaw kya mah pynkheihlan phe lokuh lante ah bingkuh bua cih oh.
45006006	Aening ah ccungccaw rynpaw kha amaw ryte khiade athua paw tuh sei pyn hynh ro khylan nynh thua cipaw ah ny oh, ou tuhte aening nynh seinaw rya ah law vae khyh nawlan oh.
45006007	Pawccecize a chih vae paw ccungccaw tuh seinaw kyate phe a lue vae.
45006008	Atu aening tuh Kri ryte ah chi oh thua ze, amaw ryte ah hiin cih oh cite mah ah zyn oh.
45006009	Pawccecize, Kri tuh a chih`ae paw kyate thosah he athua te chih lae vae khyh, chinaw nynh a tungvaw kya uknaw kaw hoi kho vae khyh cipaw ah ny oh.
45006010	Pawccecize Kri nynh a chi paw tuh seinaw hanlan vaekheit rou nynh a chi, thuasalama a hiinpaw tuh Pachia hanlan nynh a hiin.
45006011	Tuhhawte nanning mah seinaw kalan tuh phe kae chih ccaccing cite tuakuh oh, thuasalama Pachia kalan tuh ah Bawipaw Kri Jesu liate kae hiin cite naemaw te naemaw kha la tuakuh oh.
45006012	Tukeiccu, nae pynsaw ryduanaw kawngaenaw khylan a chihthyapaw nae pyn kya seinaw nynh la uk nan vae sah.
45006013	Nae pyn kya-e`ae mah seinaw hanlan ding leinaw zunghe lante la pyakuh nan oh; thuasalama a chih`ae paw kyate bua a hiin`ae paw ccungccaw`ae hawte naemaw te naemaw kha Pachia kalan pyakuh oh lah nae pyn kya-e`ae kha mah dingnaw zunghe lante Pachia kalan pyakuh oh.
45006014	Pawccecize nanning tuh Kawbya zakaw na um vae khyh oh, thuasalama thawccinaw zakaw nynh na um oh; tukeiccu seinaw nynh nanning tungvaw kawhoinaw hoi vae lan khyh.
45006015	Tuhte lanze pawcihtemou? Aening tuh Kawbya zakaw ah um vae khyh oh, thuasalama thawccinaw zakaw ah um vae oh keiccu tuh ah sei cih oh tou te? Tuhte thua khyh.
45006016	Nanning nynh chinaw te asekuhpaw seinaw kalan na pyakuh oh zemah, tukhyhze dingnaw te asekuhpaw kawngaenaw kalan na pyakuh oh zemah, lukhakheit kalan naemaw te naemaw kha see`ae lang na pyaku oh lan thua ze, nanning tuh tuh-e paw a kaw na ngae oh paw see`ae nynh kae thua cipaw na nyhkuh khyh oh tou?
45006017	Thuasalama Pachia kalan lungtuabya ho lan accan. Pawccecize nanning tuh seinaw kya-e see`ae nynh na la thua oh paw, thuasalama atu tuh nae kalan phy athua paw doctrine kha nae thinlung kyate phe na lawku vae oh.
45006018	Seinaw kyate luesah phe na thua vae oh thyhte, nanning tuh dingnaw see`ae lang nynh na tang vae oh.
45006019	Nae pynsaw lante na ccing khyh oh keiccu nynh ccungccaw phung lante kae hopya oh; pawccecize nae pyn kya-e`ae kha seimenaw hanlan, athyaa leipaw kalan te seimenaw kalan see`ae lang na la pyakuh oh hawte atu mah nae pyn kya-e`ae kha thyaanaw hanlan, dingnaw kalan see`ae lang pyakuh oh.
45006020	Pawccecize nanning tuh seinaw see`ae na la thua lya oh kha dingnaw kyate na la lue oh.
45006021	Tuhte lanze atu nanning nynh nae maethyakhaekupaw tuh-e uccaw`ae kya paw thanenaw mou na mue oh? Pawccecize tuh-e uccaw`ae athangnaw tuh chinaw nynh thua.
45006022	Thuasalama atu nanning tuh seinaw kyate luesah na thua oh zah Pachia see`ae lang na tang oh thyhte thyaanaw hanlan thanenaw kha na mue oh, te athangnaw lang zungzae hiinnaw kha na mue cih oh.
45006023	Pawccecize seinaw mee tuh chinaw nynh thua; thuasalama Pachia kya-e lasung tuh ah Bawipaw Kri Jesu liate zungzae hiinnaw nynh thua.
45007001	Kawbya a nyh`ae paw uno`ae, nae kalan kae hopya oh. Kawbya nynh ccungccaw lukheit tungvaw a hiin lungkhu balyn uknaw kaw a hoi cipaw kha nanning na nyh khyh oh tou?
45007002	Pawccecize vawpaw a hoi vae paw nopinung tuh a vawpaw a chi makhia Kawbya liate a vawpaw kalan hede athua; thuasalama a vawpaw tuh a chi lanze a vawpaw te asekuhpaw kawbya kyate aning tuh a lue.
45007003	Tukeiccu tuh a vawpaw phang a hiin lyakhe, ccangpaw pise kha a umkhae lanze aning tuh vawpaw tungvaw ohhuakuhnung cite ko athua cih; thuasalama a vawpaw tuh a chi lanze, aning tuh kawbya kyate a lue, tukeiccu pise ccangpaw a umkhae zemah vawpaw tungvaw ohhuakuhnung thua vae khyh.
45007004	Ou tuhhawte ka uno`ae, nanning mah Kri pyn liate Kawbya kya chisah na thua oh, pawtecize a chih`ae paw kyate a thothuipaw, mingccangpaw Kri kalan zu lang na tang nawlan oh, te Pachia hanlan athae ah thae nawlan oh nynh thua.
45007005	Pawccecize aening tuh pynsaw kya ah um lya oh tuh seinaw te asekuhpaw ryduanaw`ae nynh Kawbya liate oun thokuh zah chinaw hanlan athae poukhae khylan aening ah pyn kya-e`ae kya rya a lah he.
45007006	Thuasalama atu tuh Kawbya kya-e arynpaw kya thua vae leite, Muisaw kya-e athawpaw kya aening nynh rya ah law nawlan oh aening tuh ah chih oh zah phang oun khiidepaw Kawbya kyate phe ah lue vae oh.
45007007	Tuhte lanze pawcihte ah ho cih oh? Kawbya tuh a sei tou? Tuhte thua khyh! Kawbya leite tuh seinaw hynh ka la nyh lan khyh, thuasalama Kawbya liate nynh ka ny. Pawccecize Kawbya nynh, “Na dua lan khyh,” cite a la ho khyh ze, kae tuh duanaw kong hynh ka la nyh lan khyh.
45007008	Thuasalama seinaw nynh kawpyapaw liate akhue mue zah duanaw aphuinphuin balyn kha kae ka kya a poukhae; pawccecize Kawbya leite seinaw tuh a chih.
45007009	Langmaw lya Kawbya leite nynh kae tuh ka la hiin, thuasalama kawpyapaw he yn thua tuh seinaw nynh a hiin vae, kae tuh ka chih.
45007010	Hiinnaw hanlan khang paw tuh-e kawpyapaw tuh chinaw a thuakhae paw kha ka muih.
45007011	Pawccecize seinaw tuh kawbya liate akhue mue zah kae kha yn ling, te kha-e liate kae kha phe yn chia.
45007012	Tukeiccuze Kawbya tuh athyaa, te kawpyapaw mah athyaa, ding zah ahoy.
45007013	Tuhte lanze tuh-e ahoypaw nynh kae ka hanlan chinaw tou yn raepya? Tuhte thua khyh! Thuasalama seinaw nynh seinaw kha a langsaku ccaw cite ahoypaw uccaw liate kae ka kya chinaw rya kha a law; tuh-e tuh seinaw hynh kawpyapaw liate tuh myarya a seipaw lang a tang nawlan nynh thua.
45007014	Pawccecize Kawbya tuh muisaw lante asekuhpaw nynh thua cipaw ah ny oh; thuasalama kae tuh pynsaw ccungccaw, seinaw see tang khylan zua paw nynh ka thua.
45007015	Pawccecize ka cyi paw kha ka thaethyapaw thua khyh. Ka cyi ry paw kha ka cyih khyh, thuasalama ka hua paw kha nynh ka cyi.
45007016	Tuhte ka ry leipaw kha ka cyi lan thua ze Kawbya tuh ahoy cite Kawbya kalan ka nawccah.
45007017	Tuhte lanze atu kha-e a cyih paw tuh kae ka thua vae khyh, thuasalama kae ka kya um paw seinaw nynh a cyih.
45007018	Pawccecize kae ka kya, ka pynsaw kya ahoypaw kharyh um khyh cipaw ka ny; pawccecize kae ka kya cyirynaw a um, thuasalama ahoypaw kha pawcihte nynh cyi lan cipaw ka muih khyh.
45007019	Pawccecize ka cyi ry paw ahoypaw kha ka cyih khyh, thuasalama ka cyi ry leipaw ahoy leipaw kha nynh ka cyi.
45007020	Ka cyi ry leipaw kha atu ka cyi lan thua ze, kha-e a cyih paw tuh kae ka thua vae khyh, thuasalama ka kya um paw seinaw nynh a cyih.
45007021	Tuhte ahoypaw ka cyi ry lya ahoy leipaw yn cyisah paw ka kya a um cite kawbya ccangkheit ka muih.
45007022	Pawccecize kae tuh alungkhu lang-e ka ccungccaw lante Pachia Kawbya kya ka lungrythua.
45007023	Thuasalama ka pyn kya-e`ae kya, ka thinlungtuanaw kya-e kawbya kha doute a rawsepaw te ka pyn kya-e`ae kya um paw seinaw kawbya kalan, seetangnaw lungkhu lang kae kha yn cciakhae paw ccangpaw kawbya kha ka muih.
45007024	Pawcih ngaethya lan um paw babang mou kae hynh! Hynh-e chinaw pyn kyate hung nynh mou kae hynh yn luesah cih?
45007025	Ah Bawipaw Jesu Kri liate yn luesatupaw Pachia kha ka thehoysah. Ou tuhte ka thinlung tetuh Pachia Kawbya rya kha ka lah, thuasalama ka pynsaw lante seinaw kawbya rya nynh ka law.
45008001	Tukeiccu atu Kri Jesu kya a um`ae paw ccungccaw`ae tuh seibenaw um vae khyh, minmin tuh pynsaw rynaw thyhte hiin vae khyh`ae, thuasalama Muisaw rynaw thyhte nynh a hiin`ae.
45008002	Pawccecize Kri Jesu kya um paw hiinnaw kya-e Muisaw kawbya nynh seinaw kawbya kyate thuasah, chinaw kawbya kyate thuasah kae kha phe yn luesah vae.
45008003	Pawccecize pynsaw liate Kawbya tuh thawzya zah a cyi kho leipaw kha Pachia nynh cyipya khylan, a seithyapaw pynsaw muinsan lante seinaw hanlan amaw a ccapaw kha yn saw zah pynsaw kyakhe seinaw kha sei a be.
45008004	Tuhte pynsawthuanaw thyhte a hiin lei`ae paw, thuasalama Muisaw rynaw thyhte a hiin`ae paw aening kya Kawbya kya-e dingnaw tuh accing nawlan nynh thua.
45008005	Pawccecize pynsawthuanaw thyhte a hiin`ae paw nynh tuh pynsaw te asekuhpaw uccaw`ae kha nynh a tua`ae; thuasalama Muisawthuanaw thyhte a hiin`ae paw nynh tuh Muisaw uccaw`ae kha nynh a tua`ae.
45008006	Pynsaw tuanaw tuh chinaw nynh thua, thuasalama muisaw tuanaw tuh hiinnaw te daenaw nynh thua.
45008007	Pawkeiccumacize pynsaw tuanaw tuh Pachia te arawsekuh, pawccecize pynsaw tuanaw tuh Pachia Kawbya kha zui khyh, zui mah zui kho khyh.
45008008	Tukeiccu pynsaw kya um`ae paw nynh tuh Pachia lung tung kho khyh`ae.
45008009	Thuasalama Pachia Muisaw tuh nanning kya a um lan thua ze, nanning tuh pynsaw kya na um khyh oh, Muisaw kya nynh na um vae oh. Atu lukhakheit nynh Kri kya-e Muisaw kha a hoi khyh lanze, aning tuh Kri te sekuh khyh.
45008010	Te Kri tuh nanning kya a um lanze, pyn tuh seinaw keiccuze a chih, thuasalama Muisaw tuh dingnaw keiccuze a hiin.
45008011	Thuasalama Jesu kha a chih`ae paw kyate a thosatupaw, a Muisaw kha nanning kya a um lanze, Kri kha chinaw kyate a thosatupaw nynh nanning kya a um paw amaw Muisaw liate a chihthyapaw nae pyn kha ae hiinsah cih oh.
45008012	Tukeiccu uteno`ae, aening tuh pynsawthuanaw thyhte hiin khylan pynsaw kalan lae um`ae paw ah thua vae khyh oh.
45008013	Pawccecize pynsaw thyhte na hiin oh athua ze na chih vae cih oh; thuasalama Muisaw liate pyn kya-e cyisahnaw kha na chisah oh ze na hiin cih oh.
45008014	Pawccecize Pachia kya-e Muisaw nynh a cciakhae`ae paw miakaw tuh Pachia ccaaw`ae nynh thua`ae.
45008015	Pawccecize nanning nynh a rihthya paw seetangnaw kya-e muisaw kha bua na mue khyh oh, thuasalama ccaawthuanaw Muisaw kha phe na mue vae oh, ou tuh-e te nynh, “Abba, Apang,” cite ah ko oh.
45008016	Aening tuh Pachia ccaaw`ae nynh ah thua oh cipaw Muisaw amaw ccaccei nynh aening muisaw ryte ccaekia a khan.
45008017	Te ccaaw`ae ah thua oh ze rhoccoutu`ae nynh ah thua vae oh, Pachia kya-e rhoccoutu`ae te Kri ryte rhoccoukheihtu`ae nynh ah thua oh; amaw ryte ah teingkheih oh ze, pynkheihlan phu-esah ah thuabua cih oh.
45008018	Pawccecize aening kya yn langkuh vae cih paw phu-enaw te atu lya e teingnaw`ae tuh khingkhia lan sanmah ngaekuh khyh cite nynh ka tua.
45008019	Pawccecize rae paw uccaw`ae nynh Pachia ccaaw`ae oun langku nawlan`ae paw kha myaryasangkae ngaehoinaw te phang a ngawdae`ae.
45008020	Pawccecize rae paw uccaw`ae tuh accakaepaw lang nynh rae athua`ae. Tuhte raeku a ry`ae paw thua khyh; thuasalama a raetupaw nynh ngaehoinaw kya tuhcihte a rae keiccu nynh tuhte athua`ae.
45008021	Pawkeiccumacize rae paw uccaw`ae maw mah ronaw seetangnaw kyate Pachia ccaaw`ae kya-e aphu-epaw luenaw lungkhu lang poh thua athua cih`ae.
45008022	Pawccecize rae paw uccaw`ae balyn tuh atu cia pynkheihlan hawkhaekuh`ae zah neitangia teing`ae cipaw ah ny oh.
45008023	Minmin kyalya thua leite, Muisaw thae`ae kya-e masaty a hoi`ae paw aening kha mah ccaawthuanaw athua paw ah pyn sawkhawnaw kha ngaehoibiate ahmaw lungkhu kya ah hawkhaekuh oh.
45008024	Pawccecize aening tuh ngaehoinaw liate khum ah thua oh; thuasalama phe muih vae paw ngaehoinaw tuh ngaehoi paw thua vae khyh; pawccecize lukhakheit nynh phe a muih vae paw uccaw kha pawccemou a ngaehoi ung cih?
45008025	Thuasalama aening nynh ah muih lei oh paw kha ah ngaehoi oh ze, kha-e kha aening nynh lungsaete ah ngaw oh.
45008026	Tuhhawte aening ah ccing leinaw oh kya Muisaw nynh mah yn bawng; pawccecize sawsang lan ah ccang oh thyhte, pawcihte nynh sawsang lan cipaw ah nyh khyh oh; thuasalama aening sawsang lan bya te ho kho leipaw hawkhaekunaw khate Muisaw amaw ccaccei nynh aening hanlan yn ngiapya.
45008027	Thinlung a ccungtupaw nynh tuh Muisaw tuanaw kha a ny; pawkeiccumacize Muisaw nynh mithyaa`ae hanlan Pachia rynaw thyhte a ngiapya`ae.
45008028	Pachia kha a sungsah`ae paw, amaw a eenaw thyhte a ko paw ccungccaw`ae hanlan pawpaw balyn tuh pynkheihlan ahoy lante cci nynh acyiku cipaw aening nynh ah ny oh.
45008029	Pawccecize Pachia nynh a Ccapaw kha uteno`ae pataepi lakuze ccatawccaaw lang atang ccaw cite Pachia nynh phe a nyty paw ccungccaw`ae kha a Ccapaw muinsan te aloku nawlan phe a syntawty`ae.
45008030	Tuhte phe a syntawty paw minmin kha ko mah a ko`ae; te a ko`ae paw kha thyaaccousah`ae; te thyaaccousah`ae paw kha phu-e ccousah bua`ae.
45008031	Tuhte lanze hynh-e uccaw`ae kya pawcihte ah ho cih oh? Pachia tuh aening ryte a um ze hung nynh mou aening kha oun rawse kho ung cih?
45008032	Amaw a Ccapaw heize hang leite aening balyn hanlan oun pyatupaw Pachia nynh Ccapaw ryte pawpaw balyn kha alakaw te aening pya leite ung ngaw tou?
45008033	Pachia nynh a po`ae paw kha hung nynh mou sei a be cih? Thyaaccousatupaw tuh Pachia nynh thua.
45008034	Seibetupaw tuh hungmou? Chih zah a chi kyalya thua leite bua a thothuipaw, Pachia a ranglang ccaccei kya a um paw, aening hanlan oun ngiapatupaw tuh Kri ccaccei nynh thua.
45008035	Kri kya-e sungsanaw kyate hung nynh mou aening kha oun phiasakuh cih? Vawsawrunaw nynh tou? Thinlungccinaw nynh tou? Tuasakunaw nynh tou? Ccakangnaw nynh tou? Ccakaete umnaw nynh tou? Ronaw nynh tou? Zunghe nynh tou oun phiasakuh cih?
45008036	“Nang na keiccuze kaening tuh a nin ninlang oun chiabia`ae; chia lan a nungde`ae paw tuu`ae lang nynh kaening kha oun ria`ae,” cite a la zeiku hawte nynh thua.
45008037	Oun phia kho lanpaw um khyh. Aening kha oun sungsahtupaw amaw liate, aening tuh hynh-e uccaw`ae balyn kya, taetu`ae pasing nynh ah thua oh.
45008038	Pawccecize chinaw thuasah, hiinnaw thuasah, vaaw ccungccaw`ae thuasah, lupithuanaw thuasah, thungnaw thuasah, atu a um paw uccaw`ae thuasah, oun thua vae cih paw uccaw`ae thuasah;
45008039	ahangnaw thuasah, akhunaw thuasah, ccangpaw rae paw uccaw thuasah, ah Bawipaw Kri Jesu kya um paw Pachia kya-e sungsakunaw kyate aening kha oun phia kho lan khyh cite kae ka lungtyn.
45009001	Kri kya byaccing nynh ka ho, ka hyng khyh. Kamaw nykunawpaw thinlung nynh mah Thyaa Muisaw ryte kamaw kalan te ccaekiakhan paw tuh:
45009002	Kae tuh alepipaw lungriathaenaw ka hoi zah ka thinlung kya ngaethyanaw apaekuh lei lan ka hoi.
45009003	Pawccecize pynsaw lante ka puipaw vaeccaw`ae athua paw ka uno`ae hanlan kamaw te kamaw tuh Kri kyate thyalawnaw ccou lan cia heize ka ry.
45009004	Tuh-e`ae tuh Israel`ae nynh thua`ae. Te ccaawthuanaw, phu-enaw, byakin`ae, te Kawbya pyanaw, te Pachia ryalawnaw, te byakinpyakupaw`ae te asekuh`ae paw,
45009005	minpaaw`ae te asekuh`ae paw nynh thua`ae. Pynsaw lante Kri tuh minmin kyate nynh yn thua. Tuh-e Kri tuh tynre balyn kyaze kawhoitu thua zah zungzae hythuapyatu Pachia nynh thua. Amen.
45009006	Tuhzemah Pachia bya tuh atyn leipaw hawte ka hopaw thua khyh. Pawccecize Israel athua`ae paw balyn hynh Israel marya thua khyh`ae.
45009007	Abraham kyate a tho`ae paw balyn mah Abraham ccaaw`ae marya thua khyh`ae; thuasalama, “Na ciihan tuh Isaak kya rou nynh ko athua cih,” acihkuh.
45009008	Tuhte a hopaw tuh pynsaw ccaaw`ae tuh Pachia ccaaw`ae thua khyh cinawpaw nynh thua; thuasalama byakinpyakupaw kya-e ccaaw`ae kha nynh ciihan lan ria athua.
45009009	Byakinpyakupaw kya-e bya tuh hynhte acikuh: “Atu kae hopya ccyh yn thua te kae kae thua cih zah Sarah nynh ccapaw yn hoi cih,” a ci.
45009010	Tuh-e kyalya thua khyh, Rebeka nynh lukheitpaw, ah paaw Isaak liate ccaaw a poi lyakhe,
45009011	ccaaw`ae a pui maw`ae, ahoypaw te athahpaw mah a rae maw`ae khe, Pachia paccynnaw tuh ryalawnaw liate thua khyh, thuasalama a kotupaw nynh a ponaw thyhte athua nawlan,
45009012	Rebeka kalan khe, “Atawccapaw nynh asoipaw see lang yn tang cih,” cite a hopya.
45009013	Tuhhawte, “Jakob tuh ka sungsah, thuasalama Esau tuh ka hua,” cite azeikuh.
45009014	Tuhte lanze pawcihte ah ho cih oh? Pachia tuh taza khyh tou? Tuhte thua khyh.
45009015	Pawccecize Pachia nynh Mawsi kalan, “Ngaethya ka umsah ry paw kha ngaethya ka umsah cih zah thaw ka cciry paw kha thaw ka ccih cih,” cite a hopya.
45009016	Tukeiccu a ry paw ccungccaw kya-e thua khyh, a ccue paw ccungccaw kya-e mah thua khyh, thuasalama ngaethyaumsanaw a langsakutupaw Pachia kya-e nynh thua.
45009017	Pawccecize Ccathyaa nynh Faro kalan a ho paw tuh, “Ka thungnaw kha nang na kya langsaku khylan, te ka min hynh laephipi kya balyn po thaansah khylan, hynh-e paccynnaw elan nynh nang kha kae hangthung,” a cipya.
45009018	Tukeiccu Pachia nynh ngaethya-umsah ry paw kha ngaethya-umsah zah lungkhungsah ry paw kha a lungkhungsah.
45009019	Tuhte lanze, “Pawccemou Pachia nynh cyiseimenaw yn muihpya? Hung nynh mou a rynaw kha a khee boi?” cite nae cipah cih tou.
45009020	Pachia kha rawsete a khung paw, pou ccungccapaw, nang tuh hungmou na thua? Rae paw uccaw nynh a raetupaw kha, “Pawccemou hynhcihte nae rae,” cite a hopah cih tou?
45009021	Ang raetupaw nynh anglae tungvaw kya kawhoi khyh tou? Anglae pumkheit mawkhate zung kheit kha ang hoypaw lang, te zung kheit kha anghoy leipaw lang raenaw kaw hoi khyh tou?
45009022	Pachia nynh amaw thinrianaw kha langsaku lan te a thungnaw kha nysah lan`ae mang a ry pite, ronaw hanlan a paccyn vae paw a thinrianua paw ang`ae kya lungsaenaw pipi te phang a ngaesang lanze pawmou ho lan ung?
45009023	Te Pachia nynh phu-enaw hanlan a paccynty vae paw, ngaethyaumsanaw ccou`ae paw ang`ae tungvaw kya a phu-enaw kya-e hoirungnaw kha langsaku khylan a cyi paw nynh thua.
45009024	Tuh-e ang`ae tuh Jew`ae kyate kyalya thua khyh, thuasalama Pachia nynh Zenta`ae kyate oun ko paw aening so ah thua khyh oh tou?
45009025	Hosia kya mah Pachia nynh, “Ka ccungccaw`ae athua leipaw kha, ‘Ka ccungccaw`ae,’ cite ka ko cih`ae zah ka sungsah nung athua leipaw kha, ‘Ka sungsah,’ cite ka ko cih.”
45009026	“Ou tuhcihte, ‘Nanning tuh ka ccungccaw`ae na thua khyh oh,’ cite a honaw`ae kyakhe, minmin tuh a hiinpaw Pachia ccaaw`ae cite ko athua cih`ae,” cite a ho.
45009027	Israel`ae te asekuh lante Isaiah nynh mah, “Israel ccaaw`ae milu tuh rili kya-e laesia hawte athua zemah, alaepaw rou nynh khum athua cih`ae.
45009028	Pawccecize ryalaw kha a thangsah cih; dingnaw kya adynsah cih; pawkeiccumacize BAWIPAW nynh adynpaw ryalaw kha laephi vawlan a rae cih,” cite a sia.
45009029	Tuhhawte Isaiah nynh langmaw lya, “Sabaoth BAWIPAW nynh aening hanlan ccacii kha yn hangpya khyh lanze aening tuh Sodom khuapi hawte ah thua cih oh zah Komorah khuapi te phe ah lokuh vae cih oh,” cite a ho.
45009030	Tuhte lanze pawcihte ah ho cih oh? Dingnaw kha a zui lei`ae paw Zenta`ae nynh dingnaw kha phe a phya vae`ae, tuh-e dingnaw tuh zynnaw kya-e nynh thua.
45009031	Thuasalama dingnaw kawbya a zui`ae paw Israel`ae nynh dingnaw kawbya kha phah khyh`ae.
45009032	Pawccemou? Pawkeiccumacize zynnaw liate zui khyh`ae, thuasalama Kawbya cyisahnaw liate a zui`ae keiccu nynh thua. Pawkeiccumacize kha-e thykupawkunawpaw lung kya phe thykuh`ae.
45009033	“Dotua oh! Thykupawkunawpaw lung te seisanawpaw lung kha Zion mua kya ka nung, te hunghung zemah amaw kha a zyn paw tuh maethya ccou vae lan khyh,” cite azeikuh hawte nynh thua.
45010001	Uteno`ae, Israel`ae hanlan ka thinlung kya-e ka rynaw te Pachia kalan ka sawsangnaw tuh minmin nynh khumnaw a ccoubua ccaw`ae ci nynh thua.
45010002	Pawccecize minmin tuh Pachia kalan lungzuanaw a hoi`ae, thuasalama nythyanaw thyhte thua khyh cipaw minmin elan ccaekia ka khan.
45010003	Pawccecize minmin tuh Pachia kya-e dingnaw kha ny lei pite, mimaw kya-e dingnaw kha tynsah khylan a zuaku`ae keiccu Pachia kya-e dingnaw kalan mimaw te mimaw kha pyakuh vae khyh`ae.
45010004	Pawccecize a zyn paw ccungccaw miakaw hanlan Kri tuh dingnaw lang Kawbya accingnaw nynh thua.
45010005	Pawccecize Mawsi nynh, “Kha-e`ae a cyih paw ccungccaw tuh kha-e`ae liate nynh a hiin cih,” cite Kawbya te asekuhpaw dingnaw kong kha a zei.
45010006	Thuasalama zynnaw te asekuhpaw dingnaw kong tuh hynhte nynh a ho. “ ‘Hungmou vaawran lang a kaethung cih?’ cite na thinlung kya ho nan,” (Tuh-e tuh Kri kha sawbung khylan hungmou a kaethung cih cirypaw nynh thua)
45010007	tukhyhze, “ ‘Hungmou akhunaw lang a rungbung cih?’ cite mah na thinlung kya ho nan,” (Tuh-e tuh Kri kha a chih`ae paw kyate bua poukhae khylan hungmou a rungbung cih cirypaw nynh thua) a ci.
45010008	Thuasalama paw a ci mou? “Bya tuh nang te anaekuh, na khalang kya te na thinlung kya anaekuh,” a ci. (Tuh-e tuh kaening nynh kae hopaw, zynnaw bya hynh nynh thua.)
45010009	Pawtecize Bawipaw Jesu kha na khalang te ccaekia na khan zah amaw tuh a chih`ae paw kyate Pachia nynh phe a thosah vae cite na zyn lanze, nang tuh khum na thua cih.
45010010	Pawccecize dingnaw hanlan ccungccaw nynh thinlung kya a zyn, te khumnaw hanlan khalang te ccaekiakhannaw a rae.
45010011	Pawccecize Ccathyaa nynh, “Hunghung zemah amaw a zyn paw balyn tuh maethya ccou vae lan khyh,” a ci.
45010012	Pawccecize Jew te Greek phin laku laesanaw um vae khyh, pawccecize ccungccaw balyn luki Bawipaw lukheit rou nynh a um. Amaw kha a ko`ae paw balyn hanlan aning tuh myarya a hoirung.
45010013	Pawccecize, “Hunghung zemah BAWIPAW min a ko paw miakaw tuh khumnaw a mue cih.”
45010014	Tuhzemah minmin nynh a zyn lei`ae paw kha pawcihtemou a ko cih`ae? Te minmin nynh a konglang a thae lei`ae paw kha pawcihtemou a zyn cih`ae? Te phunghotu um leite pawcihtemou minmin nynh a thae cih`ae?
45010015	Te minmin kha a saw khyh`ae lanze minmin nynh pawcihtemou phungho cih`ae? Tuhhawte, “Daenaw kong thehoypaw phungho`ae paw te ahoypaw kong lungtua lan um paw thehoypaw oun phu`ae paw mih ccu tuh pawcih babang apuithya!” cite azeikuh.
45010016	Thuasalama minmin balyn nynh thehoypaw kha ngae khyh`ae. Pawccecize Isaiah nynh, “Bawipaw, kaening nynh kae ho paw kha hung nynh mou a zyn?” cite a ho.
45010017	Tukeiccu zynnaw tuh thaenaw kyate nynh yn thua, te thaenaw tuh Pachia bya kyate nynh thua.
45010018	Thuasalama, minmin tuh la thae loh khyh`ae tou? ka ci. Phe a thae ccaccing vae`ae. “Minmin mih roi tuh laephi balyn kyacia phe thua vae zah mih bya tuh laephipi athangnaw kyacia phe thua vae,” a ci.
45010019	Thuasalama kae nynh, “Israel`ae nynh nyh khyh`ae tou?” ka ci. Masaty Mawsi nynh, “Ria bua athua leipaw minphuin liate nanning kha eiungnaw kae hoisah cih oh zah angaeepaw minphuin liate nae thin kae riasah cih oh,” cite a la ho.
45010020	Thuasalama Isaiah tuh myarya a rawhoy zah, “Kamaw kha oun ccung lei`ae paw nynh kae kha phe oun muih vae`ae; ka konglang oun khia lei`ae paw kalan kae phe ka langkuh vae,” cite a ho.
45010021	Thuasalama Israel`ae kalan Isaiah nynh, “Kawngae leipaw te a ei khopaw minphuin kalan khe ninlang ka kuih ka dyng,” cite a ho.
45011001	Tuhte lanze, Pachia nynh a ccungccaw`ae kha ccaring vua vae tou? ka ci. Tuhte thua khyh! Pawccecize kae mah Israel lukheit nynh ka thua, Abraham ciihan, Benjamin phin nynh ka thua.
45011002	Pachia nynh phe a nyty vae paw a ccungccaw`ae kha ccaring vua khyh. Elijah konglang Ccathyaa nynh a hopaw kha na nyh khyh oh tou? Israel`ae te arawsekuh lante aning nynh Pachia kalan a ngiakupaw tuh pawtemacize,
45011003	“BAWIPAW, minmin nynh na profeh`ae kha phe theih`ae zah na silawhang`ae kha phya a ro vae`ae, te ka makhae nynh alaepaw ka um vae, te ka hiinnaw kha oun ccung`ae,” a ci.
45011004	Thuasalama Pachia nynh a kalan a khung paw tuh: “Baal pachia kalan ccukharutung lei`ae paw ccungccaw thungsari kha kamaw hanlan phang ka haangkuh bang ung,” a cipya.
45011005	Ou tuhhawte atu ccyh lya mah thawccinaw liate ponaw thyhte a po`ae paw alaepaw a um.
45011006	Te thawccinaw liate athua ze, ryalawnaw liate kharyh thua vae khyh; athua lanze thawccinaw tuh thawccinaw thua vae lan khyh. Thuasalama cyisahnaw liate athua lanze thawccinaw liate thua vae khyh; athua lanze cyisahnaw tuh cyisahnaw thua vae khyh.
45011007	Tuhte lanze pawcihtemou? Israel`ae nynh a ccung`ae paw kha mue khyh`ae, thuasalama po`ae paw nynh kha-e kha a mue`ae, te tuhlaepaw`ae tuh mih mit pung moh`ae.
45011008	Tuh-e tuh, “Mit`ae nynh ngawmuih khyh nawlan`ae, te nakaring`ae nynh nawthae khyh nawlan`ae Pachia nynh minmin kha ngawthuanawpaw muisaw kha a pya`ae, atunin cia,” cite azeiku hawte nynh thua.
45011009	Te David nynh, “Mih ccaboi tuh mih hanlan kaang lang te tahphung lang tang sah, thykupawku nawlan te ccaeliaru nawlan tang sah.
45011010	Mih mit tuh ngawmuih kho lei lan moh sah lah mih ke tuh pei ky sah,” a ci.
45011011	Tuhte lanze Israel`ae tuh a khuliaku ccaw`ae cite phe thykuh`ae tou? ka ci. Tuhte thua khyh. Thuasalama minmin eiungnaw lang minmin cyiseimenaw liate khumnaw tuh Zenta`ae kalan yn thua vae.
45011012	Atu Israel`ae cyiseimenaw tuh laephipi hoirungnaw lang yn tang zah minmin nyaabungnaw tuh Zenta`ae hoirungnaw lang a tang ze, minmin ccingnaw tuh pawcihmou houh alung cih!
45011013	Tuhzemah kae tuh Zenta`ae locceihtu ka thua thyhhawte, ka ryalawnaw kha ka hothung zah Zenta`ae nanning kae hopya oh.
45011014	Ccangkhakheit te ka vaeccaw`ae kha mih lungthonaw ka rae zah minmin abang kha khumnaw ka ccousah bua ccaw`ae ci nynh thua.
45011015	Pawccecize minmin kha ccaring vuanawpaw tuh laephi ccungccaw`ae ccawkuthuinaw lang a tang ze, minmin kha bua lehkhannaw tuh a chih`ae paw kyate hiinthuinaw lang thua lan khyh tou?
45011016	Te masaty ccathae tuh athyaa ze vaepoi balyn mah athyaa cih; te atharui tuh athyaa ze aran`ae mah athyaa bua cih.
45011017	Te aran`ae abang kha khya`ae zah rangkaw e oliv thingku athua paw, nang kha minmin kya ae piade`ae zah aran`ae ryte pynkheihlan oliv thingku kya-e atharui te athotui kha na ccoubua lanze,
45011018	a khya`ae paw aran`ae tungvaw la ponuakuh nan, thuasalama na pooku lan thua ze, nang nynh atharui kha na phu khyh, thuasalama atharui nynh nynh nang kha ae phu.
45011019	Tuhte lanze nang nynh, “Kae kha yn piade nawlan`ae nynh aran`ae kha a khya`ae,” na ci ngaw rei.
45011020	Athua rou; zyn leinaw keiccuze minmin tuh khya`ae zah nang tuh zynnaw liate na thadyn. Tansakuh nan, rinaw palia kha hoi.
45011021	Pawccecize Pachia nynh a umty paw aran`ae hei kha a haang khyh lanze nang mah ae haanglae lan khyh.
45011022	Tukeiccu Pachia a hoynaw te phe ccihtheihpaw byapianaw kha dotua; a khuliakuh`ae paw tungvaw phe ccihtheihpaw byapianaw kha a thuasah, thuasalama nang tuh a hoynaw kya na tyn ze Pachia kya-e hoynaw kha na kalan a thuasah cih, tuhzemah a hoynaw kya na tyn khyh lanze nang mah thoh bae na thua cih.
45011023	Te minmin mah zyn leinaw kya pei a tyn khyh`ae ze piade bua athua cih`ae; pawccecize minmin kha bua piade lan Pachia tuh a cyih kho.
45011024	Pawccecize rangkaw amaw po lan popaw oliv thingku kyate nang kha thoh ae bae`ae zah ahoypaw oliv thingku kya athuanaw te accawkuh lei pite piade na thua lanze, a umtypaw aran`ae athua paw minmin kha mimaw oliv thingku kya houh piade thua lan khyh`ae tou?
45011025	Pawccecize uteno`ae, naemaw na tuakunaw oh kya na hawsaku khyh nawlan oh, Zenta`ae kya-e ccingnaw a tee makhia Israel`ae abang kya mohnaw tuh a thua, tuh-e mohnaw athua paw, hynh-e byakhupaw hynh ny leite na um lan oh paw kha ka ry khyh.
45011026	Tuhcihte azeiku hawte Israel`ae balyn tuh khumnaw mue cih`ae; “Zion mua kyate Luesatupaw yn thua cih zah aning nynh Pachia pawlangria leinaw kha Jakob ciihan`ae kyate a nuepah cih`ae.
45011027	Te mih seinaw`ae kha he ka lawpah`ae te hynhe tuh minmin hanlan kamaw byakin nynh athua,” cite azeikuh.
45011028	Thehoypaw te asekuh lante nanning keiccuze minmin tuh rhaw`ae nynh thua`ae, thuasalama Pachia ponaw te asekuh lante tuh minpaaw`ae keiccuze minmin tuh sungsah`ae paw nynh thua`ae.
45011029	Pawccecize Pachia kya-e lasung`ae te Pachia konaw tuh rulae kho leipaw nynh thua.
45011030	Pawccecize langmaw lya nanning tuh Pachia kawngae lei`ae na la thua oh salamah atu tuh minmin kawngae leinaw liate ngaethya-umsanaw kha na ccou oh hawte,
45011031	tuhhawte nanning na ccou oh paw ngaethyaumsanaw liate minmin mah ngaethya-umsanaw a ccoubua nawlan`ae nynh minmin mah atu kawngae khyh`ae.
45011032	Pawccecize Pachia nynh ccungccaw balyn tungvaw kya ngaethya-umsanaw kha a hoi nawlan minmin balyn kha kawngae leinaw kya pung a khung`ae.
45011033	Pachia kya-e hawnaw te nynaw paryh tuh myarya khu zah eih ko kaesy ccarei! A byapianaw`ae tuh thaethya kho um khyh zah a ccianaw`ae tuh muih kho um khyh ccarei!
45011034	“Pawccecize BAWIPAW a tuanaw-thinlung kha hung nynh mou phe a nyh? Tukhyhze hungmou amaw khuakhankhaetu lang a tang boi?”
45011035	“Tukhyhze Pachia nynh bua a pyaru nawlan hung nynh mou amaw kha masaty a pya tou?”
45011036	Pawccecize pawpaw tynre balyn tuh amaw kyate, amaw liate, amaw hanlan nynh thua. Amaw kya phu-enaw zungzae umsah. Amen.
45012001	Tukeiccu uteno`ae, nae pyn kha ahiinpaw, athyaapaw te Pachia kalan douccahpaw silawku nawlan na pyaku nawlan oh Pachia kya-e ngaethya-umsanaw liate nanning kha kae ngia oh; tuh-e pyakupaw rya tuh nanning nynh na cyi lan oh accanpaw rya nynh thua.
45012002	Te nanning nynh hynh-e she kya-e muinsanke nan oh, thuasalama ahoypaw uccaw, ry lan um paw, accingpaw uccaw cihkuh`ae paw, Pachia rynaw tuh paw hynh nynh thua cipaw na langsaku thya nawlan oh, nae thinlung bua thawsanaw liate muinsan rulaekuh oh.
45012003	Pawccecize nanning laku ccungccaw miakaw nynh amaw te amaw kha a tuaku lan accannaw laelan la tuakuh nan sah, thuasalama Pachia nynh milu raveih kha zynnaw tounawpaw a pya thyhte amaw kha kou ngaekuh lante a tuaku nawlan, ka mue paw thawccinaw liate nanning kha kae hopya oh.
45012004	Pawccecize aening nynh pyn pynkheit kya pyn kyae` ae patae ah hoi oh zah pyn kya-e`ae balyn tuh alokuhpaw ryalaw cci a hoi khyh`ae hawte,
45012005	tuhhawte patae cih`ae paw aening mah Kri kya pyn kheit ah thua oh zah lu raveihte pyn kya-e`ae nynh ah thua oh.
45012006	Tuhte aening yn pyapaw thawccinaw thyhte alokuh leipaw lasung`ae kha ah mue oh zah profehbyahonaw a mue paw nynh zynnaw a hoi zeihte profehbya ho sah.
45012007	Beiknaw ryalawnaw a mue paw nynh ryalawnaw kya tyn sah, te a ccangpatu nynh ccangpyanaw kya tyn sah,
45012008	a hytupaw nynh hynaw rya kha lah sah, a pyatupaw nynh hysanaw te pya sah, a uktupaw nynh zuakunaw te uk sah, ngaethya-umsanaw a langsatupaw nynh lungtua thawmuinte langsah sah.
45012009	Sungsakunaw kya tuh cyiruhnaw um nan sah. Athahpaw kha luathua-ae-ui lang ria oh lah ahoypaw kha varyn bekuh oh.
45012010	Uteno`ae, u te neitaw sasaw hawte lukheit te lukheit kha thawccikute sungsakuh oh; sawtuakunaw kya lukheit te lukheit sawtuakuh hua oh;
45012011	thawzung thuanaw kya thawnaw leite thinlung thanccingte Bawipaw rya kha lah oh;
45012012	ngaehoinaw kya lungtua oh; vawsawrunaw kya lungsae oh; sawsangnaw kya pei tyn oh;
45012013	mithyaa`ae kha mih hobounaw kya la bawngbua oh; mikhia dooihnaw kha kou hoy lante la rae oh.
45012014	Nanning ae tua ae sah oh paw kha hythuapya oh, hythuapya oh lah thyalaw nan oh.
45012015	Lungtua`ae paw ryte lungtuabua oh lah a rah`ae paw ryte la rah bua oh.
45012016	Lukheit te lukheit lunglokute la um oh. Tuanaw-thinlung kya tansakuh nan oh, thuasalama a nyaa`ae paw ryte vaeccawtang oh. Naemaw tuakunaw kya hawsakuh nan oh.
45012017	Hunghung sanmah athahpaw hanlan athahpaw te ccaeliaru nan oh, ccungccaw balyn mitmuihnaw kya ahoypaw uccaw tuanaw hoi oh.
45012018	Athua kho lanze, naemaw kya ccawkunaw a um thyhhawte, ccungccaw`ae balyn ryte ccawkute la um oh.
45012019	Sungsah`ae paw, naemaw nynh naemaw hanlan ccaeliaru nan oh, thuasalama Pachia thinrianaw hanlan nungpah oh, pawccecize Bawipaw nynh, “Ccaeliarunaw tuh kamaw kya-e, kamaw nynh ka liaru cih,” a ci cite azeikuh.
45012020	Tukeiccu, “Nang na rhawpaw kha a vuelaw ze looh la dang; a tuihaw ze nia lanpaw kha la pya; pawccecize tuhte na cyinaw kya nang nynh kha-e paw lu vawlan maee-e`ae kha na pungpah cih.”
45012021	Athahpaw khate la taesakuh nan, thuasalama athahpaw kha ahoypaw te la tae.
45013001	Uknaw lante kawhoi`ae paw kalan ccungccaw miakaw nynh kawngae`ae sah. Pawccecize Pachia kyate laelan tuh kawhoinaw cipaw um khyh, kawhoinaw`ae tuh Pachia nynh khang paw nynh thua.
45013002	Tukeiccu hunghung zemah kawhoinaw kha a rawsepaw tuh Pachia khangnaw kha a rawsepaw nynh thua, te tuhte a rawsepaw tuh mimaw tungvaw seibyapianaw a ing cih`ae.
45013003	Pawccecize uktu`ae tuh ahoypaw ryalah`ae paw hanlan ri lanpaw thua khyh, thuasalama ahoy leipaw ryalah`ae paw nynh a ri lan`ae paw nynh thua. Kawhoi`ae paw kha ri leite tou na um ry? Ahoypaw rya kha lah lah kawhoinaw kyate thehoysanaw kha na ccou cih.
45013004	Pawccecize aning tuh nang na hoynaw hanlan Pachia kya-e ryalahtu nynh thua. Thuasalama ahoy leipaw rya na law ze la rih; pawccecize aning tuh thaloi kha alakaw lang ccyng khyh; pawccecize ccungccaw tungvaw thinrianaw thuakhae zah ccaeliarutupaw Pachia kya-e ryalahtu nynh thua.
45013005	Tukeiccuze thinrianaw keiccu kyalya nanning nynh kaw na ngae lan oh paw thua khyh, thuasalama ahmaw te ahmaw nykunaw thinlung keiccu mah kaw na ngae lanpaw nynh thua.
45013006	Hynh keiccuze nanning mah ngunto pya oh, pawccecize uktu`ae tuh Pachia ryalahtu`ae thua`ae zah hynh-e mih ryalaw hanlan mimaw kha pei pyakuh`ae paw nynh thua.
45013007	Tukeiccu ccungccaw miakaw kha mue lan a ccan`ae thyhte la pya oh; ngunto accanpaw kha ngunto pya oh; ngunkhoi accanpaw kha ngunkhoi pya oh, rawri lan accanpaw kha rawrih oh; sawtua lan accanpaw kha sawtua oh.
45013008	Lukheit te lukheit sungsaku lanpaw laelan hung kalan sanmah laeba um nan oh; pawccecize mingccangpaw a sungsahpaw ccungccaw tuh Kawbya kha phe a ccingsah vae.
45013009	Pawccecize, “Milae zu la seikhae nan,” “Ccungccaw la theih nan,” “La ruh nan,” “Ahme leipaw ccaekia la khan nan,” “Milae uccaw la dua nan,” cikuh paw laelan ccangpaw kawpyapaw a um lan zemah, “Na innpaw kha namaw na sungsaku hawte la sungsah,” cikuh paw hynh-e kawpyapaw nynh marya a khung.
45013010	Sungsakunaw nynh tuh a innpaw kya ahoy leipaw rae boi khyh. Tukeiccu sungsakunaw tuh Kawbya ccingnaw nynh thua.
45013011	Te, accyh kha nybiate, atu tuh inaw kyate tho ccyh phe zaw vae; pawccecize aening ah zyn lya oh laeze khumnaw tuh atu nynh aening kalan anaeku hua.
45013012	Khuazi tuh vyavya thang zah khuadae thua lan cih vae, tukeiccu aening nynh mohnaw ryalaw`ae kha vua ccavae oh sih lah awnaw rhawuccaw kha lawkuh ccavae oh sih.
45013013	Zu-ae hoysanaw, ruinaw, ohhuakurynaw, ccouseikunaw, ziakubuakunaw, te eiungkunaw, hynh-e`ae kya um leite, ninthu ccyh hawte aening nynh kou ngaekuh lante hiin oh sih.
45013014	Thuasalama Bawipaw Jesu Kri khate ccaankuh oh lah pynsaw ryduanaw ccingsah khylan pynsaw hanlan uapah nan oh.
45014001	Zynnaw kya thawzyapaw ccungccaw kha lehkhan oh, thuasalama lunghiin lan um paw eikunaw kha raekhae nan oh.
45014002	Pawccecize aepaw miakaw tuh ae lan accan cite lukheit nynh a zyn, thuasalama thawzyapaw nynh tuh enaw-ekan rou kha a ae.
45014003	Marya a ae paw nynh a ae leipaw kha dothatheih nan sah, te a ae leipaw nynh a ae paw kha byapia nan sah, pawccecize Pachia nynh kha-e paw kha lehkhan vae paw nynh thua.
45014004	Ming`ae seepaw kha byapiatupaw nang tuh hungmou na thua? Aning tuh a thadyn zemah amaw a bawipaw hanlan, a khuliaku zemah amaw a bawipaw hanlan khaw. Athua, aning tuh thadynsah athua cih, pawccecize Pachia nynh aning kha a thadynsah kho.
45014005	Ccungccaw lukheit nynh nin kheit tuh ccangpaw nin laeze asunghua cite a tua, mingccangpaw nynh nin miakaw tuh phe lokuh lante a tua. Ccungccaw miakaw nynh amaw thinlung kya phe ccaesakuh sah.
45014006	Ninsaw kha a sung paw ccungccaw tuh Bawipaw maedote nynh a sung, ninsaw kha a sung leipaw ccungccaw mah Bawipaw maedote nynh a sung khyh; a ae paw ccungccaw mah Bawipaw maedote nynh a ae, pawccecize Pachia kalan lungtuabya a ho; te a ae leipaw ccungccaw mah Bawipaw maedote ae khyh zah Pachia kalan lungtuabya a ho.
45014007	Pawccecize aening kyaze hung sanmah amaw hanlan kyalya a hiinpaw um khyh, hung sanmah amaw hanlan chih khyh.
45014008	Pawccecize aening tuh ah hiin oh zemah Bawipaw hanlan nynh ah hiin oh; ah chi oh zemah Bawipaw hanlan nynh ah chi oh; tukeiccu ah hiin oh zemah, ah chi oh zemah aening tuh Bawipaw kya-e nynh ah thua oh.
45014009	Pawccecize Kri tuh a chihpaw te a hiinpaw paryh Bawipaw lang a tang ccaw cite chih zah a thothui, te a hiin.
45014010	Thuasalama pawccemou nang nynh na uno kha bya na pia? Pawccemou na uno kha pawlangria leite na um? Pawccecize aening balyn tuh Kri a byapianaw tungkhung malang pung ah thadyn cih oh paw nynh thua.
45014011	Pawccecize, “BAWIPAW nynh ka hiin thyhhawte ka malang ccungccaw miakaw ccukharutung cih`ae zah mimaw mih lae te Pachia kalan ccaekiakhan cih`ae a ci,” cite azeikuh.
45014012	Tukeiccu aening luraveih tuh ahmaw cyisahnaw ccazing thyhte Pachia kalan ah thuakhae cih oh.
45014013	Tukeiccu aening lukheit te lukheit kharyh byapiakuh nan vae oh sih, thuasalama hynhte palia bya la pae oh; hung nynh sanmah a uno ccianaw kya thykupawkunaw, tukhyhze khuliasakunaw kha nungkhaw nan sah.
45014014	Pawpaw aepaw sanmah huataw tetuh thu khyh cipaw kae nynh Bawipaw Jesu liate ka zynkuh zah ka ny; thuasalama ccangkhakheit kha thyaa khyh cite a tua paw ccungccaw hanlan tuh kha-e kha a hanlan athu.
45014015	Thuasalama na uno tuh na aepaw keiccu a thinlungcci lanze nang tuh sungsakunaw thyhte na hiin khyh. Kri nynh a hanlan a chipya paw kha nang nynh na aepaw te la roh nan.
45014016	Ou tuhte nae kya-e ahoypaw kha athahpaw hawte thethya la hosah nan`ae.
45014017	Pawccecize Pachia peenaw tuh aepaw te niapaw kya um khyh, thuasalama Thyaa Muisaw kya dingnaw, daenaw te lungpawnaw kya nynh a um.
45014018	Pawccecize hynhcihte Kri rya a lah paw ccungccaw tuh Pachia malang douccah zah ccungccaw`ae nynh nawccawkhae`ae paw nynh thua.
45014019	Tukeiccu daenaw a thuasah paw te lukheit te lukheit thawzung lang tangsah paw uccaw`ae kha aening nynh deesui oh sih.
45014020	Pachia ryalaw kha aepaw keiccuze roh nan. Aepaw balyn tuh athyaa ccaccing; thuasalama ming`ae khuliasaku nawlan te a ae paw ccungccaw hanlan tuh ahoy leipaw nynh thua.
45014021	Na uno a khuliasakuhpaw, a maeleihsakuhpaw, te a thawzyasahpaw athua zetuh, saw ae paw te misutui nia paw mah ae khyh ze, nia khyh ze, pawpaw san cyi khyh ze nynh ahoy.
45014022	Zynnaw na hoi tou? Na hoi ze Pachia malang namaw hanlan hoi. Amaw nynh a cyi paw kya amaw te amaw kha seibekuh khyh zah lungccingkhaekuhpaw ccungccaw tuh lungtua paw nynh thua.
45014023	Thuasalama lunghiinnaw a hoi paw ccungccaw tuh a ae lanze, zynnaw leite a ae keiccu seibe athua; pawccecize zynnaw leite cyipaw miakaw tuh seinaw nynh thua.
45015001	Oute thawsae`ae paw aening nynh thawzya`ae paw kya-e thawzyanaw kha ah ngaesang oh aho, ahmaw te ahmaw lungrythuasaku lanpaw thua khyh.
45015002	Aening luraveih nynh ah innpawpaw hoynaw hanlan, tynsathung nawlan aning kha lungrythuasah oh sih.
45015003	Pawccecize Kri nynh heize amaw lungrythuasakuh khyh. Thuasalama, “Nang ae sarya`ae paw kya-e saryanaw bya`ae tuh kae ka tungvaw kya nynh accaw,” cite azeiku hawte nynh athua.
45015004	Pawccecize Ccathyaa kya a um paw ngaesangnaw te ngaengannaw liate aening nynh ngaehoinaw ah hoi nawlan oh langmaw lya-e azeikuh paw miakaw tuh aening thuiheinaw hanlan nynh zei athua.
45015005	Ngaesangnaw te ngaengansahnaw Pachia nynh Kri Jesu rynaw thyhte lukheit te lukheit lunglokunaw ae pya vae oh sah.
45015006	Ou tuhte nanning nynh ah Bawipaw Jesu Kri a Paaw athua paw Pachia ccaccei kha lunglokute pynkheihlan roisaw te phu na esah nawlan oh nynh thua.
45015007	Tukeiccu Kri nynh mah Pachia kya-e phu-enaw kalan aening kha leh oun khan hawte nanning mah lukheit te lukheit lehkhankuh oh.
45015008	Atu Jesu Kri tuh Pachia kya-e byaccing liate minpaaw`ae kalan pyapaw byakinpyakupaw`ae kha ccingsah khylan, vindung awkuh`ae paw kya-e ryalahtu nynh thua cite ka ho.
45015009	Te Zenta`ae nynh Pachia ngaethya-umsanaw hanlan Pachia kha phu-esah nawlan`ae nynh thua; tuh thyhhawte, “Hynh-e keiccu Zenta`ae laku nang kha kae thehoysah cih zah na min kya law ka sah cih,” cite azeiku hawte.
45015010	Te, “Zenta`ae nanning, amaw ccungccaw`ae ryte lungtua oh,” cite bua a ho.
45015011	Te, “Zenta`ae, nanning balyn BAWIPAW kha thehoysah oh, nanning ccungccaw`ae balyn amaw kha thehoysah oh,” bua a cikuh.
45015012	Te Isaiah nynh, “Jessi kya-e atharui yn pou cih zah Zenta`ae kha uk khylan yn langkuh cih paw, amaw kha Zenta`ae nynh a ngaehoikuh cih`ae,” bua a ci.
45015013	Atu nanning nynh Thyaa Muisaw thungnaw liate, ngaehoinaw kya phe na bia nawlan oh, ngaehoinaw Pachia nynh lungtuanaw te phe ae biasah oh sah lah zynnaw kya daenaw te ae la biasah oh sah.
45015014	Te ka uno`ae, nanning tuh hoynaw te phe na beih oh, nynaw balynte phe na beih oh zah lukheit te lukheit na thuiheikuh kho oh cipaw nanning konglang kae mah phe ka nyh ccaccing.
45015015	Tuhzemah uteno`ae Pachia nynh kae yn pya paw thawccinaw liate nanning kha tuasah thui khylan houh rawhoy te nae kalan ccaw kae zei paw tuh,
45015016	Thyaa Muisaw liate thyaasah athua paw, Zenta`ae kya-e silawkunaw tuh douccaw nawlan, kae tuh Pachia thehoypaw rya kha lawbiate, Zenta`ae hanlan Jesu Kri ryalahtu ka thua nawlan nynh thua.
45015017	Tukeiccu Pachia kalan te asekuhpaw uccaw`ae kya Kri Jesu liate kae ka pookunaw lanpaw a um.
45015018	Pawccecize Zenta`ae nynh bya te thuasah, cyisahnaw te thuasah kawngae nawlan`ae, Kri nynh muihsanaw te khuaruarunaw`ae kha kae ka kyate a cyi paw laelan, pawsang mah ka ho ngan khyh.
45015019	Pachia Muisaw thungnaw liate nynh kae tuh Jerusalem kyate tho zah Ilyrikam ram pepan kyacia Kri thehoypaw kha phe ccing lang ka ho.
45015020	Ccangpaw ccungccaw nynh bing zah a thonaw tungvaw kae nynh ka sak khyh nawlan, Kri min a phy boi leinaw`ae hmin kya thehoypaw bya ho lan thawte ka zuakuh.
45015021	Thuasalama, “Amaw konglang a hopya lei`ae paw ccungccaw`ae nynh a muih cih`ae zah a thae lei`ae paw nynh a thaethya cih`ae,” cite azeiku hawte nynh thua.
45015022	Hynh keiccu nanning kalan ccia lanpaw yn khaw paw patae a um.
45015023	Thuasalama atu tuh hynh-e hmin`ae kya ryalawnaw kaw ka hoi vae khyh zah nanning kalan ccia lan kou ka ry paw mah kum patae aro vae hawte,
45015024	Spain ram lang khua he kae ccung vae ze nanning kalan kae cceih cih; pawccecize ka khuaccungnaw kya nanning kha kae muih cih oh. Te nanning ryte sosoh ah umkheih oh koute, nanning nynh tuh-e kalan bua nae saw cih oh cite ka ngaehoi.
45015025	Thuasalama atu tuh mithyaa`ae ryalawpya khylan Jerusalem lang ka la cceih cih.
45015026	Pawccecize Mesidonia ram e ccungccaw`ae te Akhai ram e ccungccaw`ae tuh Jerusalem kya um`ae paw mithyaa`ae laku ryachi`ae paw hanlan neethungbuanaw kha rae`ae zah mih lungrythuakhaekuh.
45015027	Minmin tuh tuhte a cyi`ae paw kya mih lungrythua ccaccing, te minmin tuh Jew`ae kalan lae um`ae paw nynh thua`ae. Pawccecize Zenta`ae nynh Jew`ae kya-e muisaw uccaw`ae kha a ccoubua`ae ze pynsaw uccaw`ae kya mah Jew`ae hanlan a cyipya`ae aho.
45015028	Tukeiccu hynh-e rya hynh he ka thangsah zah a hlu`ae paw kha he ka ccysya koute, nanning kalan te Spain ram lang kae cceih cih.
45015029	Te nanning kalan he kae thua vae ze, Kri thehoypaw te asekuhpaw hythuanaw phe beihpaw ryte nynh kae thua cih cipaw ka ny.
45015030	Atu uteno`ae ah Bawipaw Jesu Kri liate, Muisaw sungsanaw liate nanning nynh kamaw ryte pynkheihlan sawsangnaw kya na zuakuh oh zah kamaw hanlan Pachia kalan saw na sang nawlan oh kae ngia oh;
45015031	ou tuhte Judah pee kya-e kawngae lei`ae paw kyate kae ka lue nawlan, te Jerusalem khuapi hanlan ka hoi paw ka ryalaw kha mithyaa`ae nynh oun lawpyaku nawlan`ae nynh thua;
45015032	Pachia rynaw thyhte lungtuanaw ryte nanning kalan kae thua nawlan, te nanning ryte bua ka lungpaw nawlan sawsang oh.
45015033	Daenaw Pachia tuh nanning balyn ryte atu la um sah. Amen.
45016001	Kenkhrea khua kya a um paw kriccawbu kya-e ryalawpatu nung athua paw, kaening ccianung Fibi kha nanning kalan kae nynh kae sawpya oh.
45016002	Pawtecize mithyaa`ae nynh cyi lan angaekuh hawte nanning nynh amaw kha Bawipaw kya leh la khan oh lah bawngnaw ahobounaw miakaw kya nanning kyate la bawng oh, pawccecize aning tuh ccungccaw patae bawngtu te kamaw mah yn bawngtu nynh thua.
45016003	Kri Jesu kya kamaw yn bawngtu`ae Prisilla te Akuila kha la beihlang oh.
45016004	Minmin tuh kamaw hiinnaw hanlan mimaw mih nging kha a pyakuh`ae paw nynh thua; minmin kalan kae kyalya nynh lungtuabya ka ho khyh, Zenta kriccawbu`ae balyn nynh mah lungtuabya ho`ae.
45016005	Mih inn kya um paw kriccawbu kha mah la beihlang oh. Akhai ram kyate Kri kalan masaty athae athua paw ka sungsahpaw Epainetan kha la beihlang oh.
45016006	Kaening tungvaw ryalaw myarya oun lawpah paw Meri kha la beihlang oh.
45016007	Kamaw ryte thungccah`ae paw kamaw vaeccaw`ae athua paw Andronikan te Junia kha la beihlang oh. Minmin tuh locceihtu`ae laku minthaan`ae paw nynh thua`ae, kamaw laeze Kri kya umty paw mah athua`ae.
45016008	Bawipaw kya ka sungsahpaw Ampliatan kha la beihlang oh.
45016009	Kaening ry Kri kya ryalahtu, Urbanan te ka sungsahpaw Stakhung kha la beihlang oh.
45016010	Kri kya nawccawkhaepaw Apelen kha la beihlang oh. Aristobulo innbyn`ae kha la beihlang oh.
45016011	Ka vaeccaw athua paw Herodia kha la beihlang oh. Bawipaw kya um`ae paw Narkissu innbyn`ae kha la beihlang oh.
45016012	Bawipaw kya a ryalah`ae paw Trufaena te Trufosa kha la beihlang oh. Bawipaw kya thawte ryalah paw, sungsahpaw Persida kha la beihlang oh.
45016013	Bawipaw kya popaw Rufas te a nung athua paw ka nung kha la beihlang oh.
45016014	Asukrito, Flegon, Herme, Patroba, Herme, te minmin ryte um`ae paw uteno`ae kha la beihlang oh.
45016015	Filoloko te Julia, Neria te a ccianung, te Olumpa te minmin ryte um`ae paw mithyaa`ae balyn kha la beihlang oh.
45016016	Athyaapaw myngkunaw te lukheit te lukheit la beihkuh oh. Kri kya-e kriccawbu`ae balyn nynh nanning kha ae beihlang oh.
45016017	Uteno`ae nanning nynh na ccangku vae oh paw doctrine te arawsekuh lante, bu phianaw te seimenaw a thuasah paw ccungccaw`ae kha na syntaw nawlan oh atu kae ngia oh; te minmin kha la sibia oh.
45016018	Pawccecize khahtahawpaw ccungccaw`ae tuh ah Bawipaw Jesu Kri rya kha lah khyh`ae, thuasalama mimaw vuebua hanlan nynh a law`ae; ahoypaw bya`ae te anepaw bya`ae khate ccungccahoy`ae thinlung kha a ling he`ae.
45016019	Pawccecize nae kawngaenaw tuh ccungccaw balyn kalan po athaan. Tukeiccu nanning hanlan ka lungtua, thuasalama nanning nynh ahoypaw kya nae lunghaw nawlan te ahoy leipaw kya seinaw hoi lei`ae paw na thua nawlan oh ka ry.
45016020	Te daenaw Pachia nynh aro maw Setan kha nae ccu kaw yn miade cih. Ah Bawipaw Jesu Kri kya-e thawccinaw tuh nanning kya la um sah. Amen.
45016021	Kamaw ry rya kae lahkheihpaw Timote, te Lukia, te Jason te Sawsipater te ka vaeccaw`ae nynh nanning kha ae beihlang oh.
45016022	Hynh-e ccaky a zeitupaw kae, Terti nynh Bawipaw kya nanning kha kae beihlang oh.
45016023	Kamaw thuasah, kriccawbu khaleih thuasah mikhia dooihtu Kaias nynh nanning kha ae beihlang oh. Khuapi suaccytu Erastas te nae uno Kuartas nynh ae beihlang oh.
45016024	Ah Bawipaw Jesu Kri kya-e thawccinaw tuh nanning balyn kya la um sah. Amen.
45016025	-
45016026	Laephipi thotakaw te thuru athua paw, thuasalama atu langsaku athua vae paw, akhupaw kya-e byaphy thyhte, zungzae tynpaw Pachia kya-e kawpyapaw thyhte, profeh`ae kya-e Ccathyaa`ae liate, zynnaw te asekuhpaw kawngaenaw hanlan minphuin`ae balyn kha phe nysah athua vae thyhte Jesu Kri kong phunghonaw te kamaw nynh ka hopaw thehoypaw thyhte nanning kha ae tynsah kho oh paw,
45016027	amaw makhae kyalya ahawpaw Pachia tuh Jesu Kri liate zungzae cia phu-esah. Amen.
46001001	Pachia rynaw liate Jesu Kri kya-e locceihtu cite ko athua paw Paul te ka unopaw Sosthene nynh,
46001002	Korin khuapi kya a um paw kriccawbu kalan te Kri Jesu kya thyaasah athua paw, mithyaa`ae cite ko athua`ae paw kalan te ahmin takyh kya Jesu Kri min a ko`ae paw balyn kalan ccaw kae ky oh. Jesu Kri tuh minmin Bawipaw te aening Bawipaw paryh athua.
46001003	Ah Paaw Pachia kyate, Bawipaw Jesu Kri kyate thawccinaw te daenaw tuh nae tungvaw la um vae sah!
46001004	Jesu Kri liate nanning pya athua paw Pachia thawccinaw hanlan, nanning liate ka Pachia kalan zungzae lungtuabya ka ho.
46001005	-
46001006	Kri kya-e ccaekia tuh nanning kya tynsah athua thyhhawte, nanning tuh amaw liate pawpaw kya balyn, ho khonaw kya balyn, nynaw kya balyn hoirungsah na thua oh.
46001007	Tukeiccu nanning tuh ah Bawipaw Jesu Kri yn thua lanpaw kha ngaehoite phang na ngaw lya oh lasung na shung oh paw um khyh.
46001008	Ah Bawipaw Jesu Kri nin kya nanning tuh ccaenaw na hoi khyh nawlan oh amaw nynh nanning kha athangnaw cia ae tynsah cih oh.
46001009	Pachia tuh zyn lan um paw nynh thua. Amaw liate nynh nanning tuh a Ccapaw, ah Bawipaw Jesu Kri kya-e vaeccawkunaw kalan ko na thua oh.
46001010	Uteno`ae, nanning laku phiakunaw a um khyh nawlan, nanning balyn nynh phe alokuhpaw bya na ho nawlan oh; thuasalama alokuhpaw thinlung kya, te alokuhpaw tuanaw kya pynkheihlan phe na ccing nawlan oh, ah Bawipaw Jesu Kri min liate nanning kha kae ngia oh.
46001011	Pawccecize, ka uno`ae nanning laku eikunaw a um cite Khaloi innbyn`ae kyate nanning konglang kamaw kalan phe yn thaesah vae`ae.
46001012	Atu nanning lu raveih nynh, “Kae tuh Paul zuitu nynh ka thua,” “Kae tuh Apollos zuitu nynh ka thua,” “Kae tuh Sefas zuitu nynh ka thua,” “Kae tuh Kri zuitu nynh ka thua,” na ci oh pawte nynh e hynh ka ho.
46001013	Kri tuh a phiakuh tou? Paul tuh nanning hanlan khiade`ae ta? Tukhyhze Paul min kya nanning baptisma na in oh tou?
46001014	Krispas te Kaias laelan nanning kyaze hung sanmah baptisma kae insah khyh oh pawte Pachia kalan lungtuabya ka ho.
46001015	Tukhyh lanze Paul nynh amaw min kya baptisma a insah cite a ho paw a um sei cih.
46001016	Te Stefanas innbyn`aekheih baptisma ka insah`ae, tuhlaelan mingccang`ae baptisma ka insah paw hung sanmah ka nyh khyh.
46001017	Pawccecize Kri nynh kae hynh baptisma-insah khylan yn saw khyh, thuasalama thehoypaw ho khylan nynh yn saw. Tuhzemah Kri a vaelantung tuh paw ccungkia leipaw athua khyh nawlan hawnaw bya`ae te yn hosah khyh.
46001018	Pawccecize vaelantung kong phunghopaw tuh aroh`ae paw hanlan ngaeenaw bya nynh thua, thuasalama khum athua`ae paw aening hanlan hynh-e tuh Pachia kya-e thungnaw nynh thua.
46001019	Pawccecize, “Ahaw`ae paw hawnaw kha ka roh cih zah a thaethya`ae paw thaethyanaw kha accakaepaw lang ka tangsah cih,” cite azeikuh.
46001020	Ahawpaw tuh teisangmou a um? Kawbya ccangpatu tuh teisangmou a um? Hynh-e she kya-e bya a eikuh khopaw tuh teisangmou a um? Pachia nynh hynh-e laephipi kya-e hawnaw tuh ngaeenaw lang rae khyh tou?
46001021	Pawccecize tuhkoute Pachia kya-e hawnaw kya, laephi ccungccaw`ae nynh hawnaw liate Pachia kha nyh khyh`ae, phunghopaw kya-e ngaeenaw liate a zyn`ae paw ccungccaw`ae kha khum lan Pachia a lungrythua.
46001022	Pawccecize Jew`ae nynh muihsanaw a ngia`ae, te Greek`ae nynh hawnaw kha a ccung`ae.
46001023	Thuasalama kaening tuh a khiade`ae paw Kri kha nynh kae ho, tuh-e tuh Jew`ae hanlan thykupawkunaw thua zah Zenta`ae hanlan ngaeenaw nynh thua.
46001024	Thuasalama ko`ae paw Jew`ae te Greek`ae paryh hanlan Kri tuh Pachia kya-e thungnaw, te Pachia kya-e hawnaw nynh thua.
46001025	Pawkeiccumacize Pachia kya-e ngaeenaw tuh ccungccaw`ae hawnaw laeze ahawhua, te Pachia kya-e nyaanaw tuh ccungccaw`ae thawsaenaw laeze a thawsaehua.
46001026	Pawccecize uteno`ae, nanning konawpaw konglang hynh tuaku tua oh; pynsaw lante ahawpaw ccungccaw`ae patae, athungpaw ccungccaw`ae patae, sawtua`ae paw patae tuh ko thuabua khyh`ae.
46001027	Thuasalama Pachia nynh ahawpaw maethyasah khylan laephipi kyaze angaeepaw uccaw`ae kha a po`ae, te Pachia nynh athungpaw maethyasah khylan laephipi kyaze anyaapaw uccaw`ae kha a po`ae.
46001028	Te a um paw uccaw`ae hynh accakaepaw lang tangsah khylan, Pachia nynh laephipi kyaze pawlang um leipaw uccaw`ae, pawlangria lei`ae paw, te a um leipaw uccaw`ae kha a po`ae.
46001029	Ou tuhte amaw malang hung ccungccaw nynh sanmah a pooku khyh nawlan.
46001030	Thuasalama amaw liate nynh nanning tuh Kri Jesu kya na um oh. Kri amaw tuh aening hanlan hawnaw, dingnaw, thyaasahnaw te sawkhaw nawlan Pachia nynh phe a rae vae.
46001031	Ou tuhte, “A pookuh paw ccungccaw tuh BAWIPAW kyakhe pookuh sah,” cite azeiku hawte nynh thua.
46002001	Te uteno`ae kae nynh nae kalan kae thua lya, Pachia kya-e ccaekia nanning kae hopya oh lyakha, myarya byahothyanaw te, hawnaw te, kae thua khyh.
46002002	Pawccecize Jesu Kri te amaw tuh a khiade`ae cipaw laelan, nanning laku pawsang mah ny vae lei lante bya phe ka pae vae.
46002003	Te kae tuh nanning ryte ka um lyakha, nyaanaw te, rinaw te, myarya thyngkunaw te nynh ka um.
46002004	-
46002005	Te nae zynnaw tuh ccungccaw`ae hawnaw kya athua khyh nawlan, thuasalama Pachia kya-e thungnaw kya athua nawlan, ka byaho te ka phungho tuh ccungccaw hawnaw te asekuhpaw soihnawpaw bya`ae khate thua khyh, thuasalama Muisaw kya-e langsakunaw kya te thungnaw kya-e nynh thua.
46002006	Tuhzemah piccang athua vae`ae paw laku kaening nynh hawnaw bya kha nynh kae ho. Tuhzemah hynh-e she kya-e hawnaw kha thua khyh, accakaepaw lang a tang`ae paw hynh-e she kya-e bawi`ae hawnaw kha mah thua khyh.
46002007	Thuasalama byakhupaw kya-e Pachia hawnaw kha nynh kae ho, tuh-e tuh laephipi a um maw, aening phu-enaw hanlan Pachia nynh phe a paccynde vae paw thuru athua paw hawnaw kha nynh thua.
46002008	Tuh-e hawnaw tuh hynh-e she kya-e uktu`ae hung nynh sanmah nyh khyh`ae, phe a la ny`ae thua ze, phu-enaw Bawipaw kha minmin nynh a la khiade cih lei`ae paw.
46002009	Thuasalama, “Pachia nynh amaw a sungsah`ae paw hanlan a paccynpaw uccaw`ae kha mit nynh muih khyh, nakaring nynh thae khyh, ccungccaw thinlung lungkhu lang mah tee khyh,” cite azeiku hawte nynh thua.
46002010	Thuasalama Pachia nynh khae` ae kha amaw Muisaw liate aening kalan phe yn phypya vae. Pawccecize Muisaw nynh tuh pawpaw balyn kha marya a zaah, athua, Pachia kya-e byakhupaw kha mah phe a zaah.
46002011	Pawccecize ccungccaw uccaw`ae kha ccungccaw kya a um paw ccungccaw muisaw laelan hung nynh mou a nyh? Tuhhawte Pachia uccaw`ae kha Pachia Muisaw laelan hung nynh san nyh khyh.
46002012	Atu Pachia nynh alakaw te oun pya paw uccaw`ae kha ah ny nawlan oh aening nynh laephipi kya-e muisaw kha ah mue khyh oh, thuasalama Pachia kyate yn thua paw Muisaw kha nynh ah mue oh.
46002013	Tuh-e uccaw`ae tuh mah ccungccaw hawnaw nynh ccangpyapaw bya`ae te kae ho khyh, thuasalama Thyaa Muisaw nynh ccangpyapaw bya thyhte, muisaw uccaw`ae kha muisaw bya te khingkhia te nynh kae ho.
46002014	Thuasalama laephi ccungccaw nynh tuh Pachia kya-e Muisaw uccaw`ae kha mue khyh; pawccecize kha-e paw hanlan kha-e uccaw`ae tuh ngaeenaw nynh thua. Kha-e uccaw`ae kha ny mah nyh kho khyh, pawccemacize kha-e uccaw`ae tuh muisaw lante nynh phiathya athua.
46002015	Thuasalama muisaw ccungccaw nynh tuh pawpaw balyn kha akaw-aleih byakhia kho, tuhzemah amaw kha hung ccungccaw nynh san akawaleih byakhia kho khyh.
46002016	Pawccecize, “Bawipaw kha a thuihei nawlan, hung ccungccaw nynh mou BAWIPAW thinlung kha a nyh?” Thuasalama aening tuh Kri thinlung kha ah hoi oh.
46003001	Te uteno`ae, kae nynh nanning kha muisaw ccungccaw`ae hawte kae hopah kho khyh oh, thuasalama pynsaw ccungccaw`ae hawte, Kri kya imua taraw`ae kalan hopya hawte nynh kae hopya oh.
46003002	Nanning kha samatei te nynh kae kua oh, looh tangpaw kae dang khyh oh; pawccecize atu cia kha-e kha na ae kho khyh oh, atu mah na ae kho la khyh oh.
46003003	Pawccecize nanning tuh pynsaw ccungccaw`ae nynh na thua ung oh. Pawccecize nanning laku eiungkunaw, peku maekunaw, te phiakunaw`ae phang a um paw tuh pynsaw ccungccaw`ae na thua khyh oh tou? Laephi ccungccaw`ae hawte khaw na umbua oh?
46003004	Pawccecize lukheit nynh, “Kae tuh Paul zuitu nynh ka thua,” ci zah mingccangpaw nynh, “Kae tuh Apollos zuitu nynh ka thua,” a ci; tuhte na ci oh paw tuh pynsaw ccungccaw`ae na thua khyh oh tou te?
46003005	Paul tuh hungmou athua? Apollos tuh hungmou athua? Bawipaw nynh ccungccaw miakaw kha a pya thyhhawte, kaening tuh nanning kha zynnaw kalan ae thuakhae oh paw Pachia ryalahtu`ae nynh kae thua.
46003006	Kae nynh ka lin, Apollos nynh tuibu, thuasalama Pachia nynh a lesahthung.
46003007	Tukeiccu a lintupaw hynh pawsang thua khyh, tuibupaw mah pawsang thua khyh, thuasalama a lesathungtupaw Pachia rou nynh a cyih kho.
46003008	Atu a lintupaw te tuibupaw tuh pynkheihpaw nynh thua, te milu raveih nynh amaw a ryalawnaw thyhte a ryalaw mee kha a mue cih.
46003009	Pawccecize kaening tuh Pachia ryte pynkheihlan ryalahtu`ae nynh kae thua, nanning tuh Pachia loo nynh na thua oh, te Pachia kya-e sak paw inn nynh na thua oh.
46003010	Kamaw pya athua paw Pachia thawccinaw thyhte, ahawpaw innsakthya paw inn saktu lukheit hawte kae nynh innthonaw kha phe ka bing vae. Te mingccangpaw nynh kha-e vawlan a sak. Thuasalama kha-e vawlan pawcihte nynh ka sak cipaw ccungccaw miakaw nynh raeringkuh sah.
46003011	Pawccecize Jesu Kri athua paw, phe abingkuh vae paw innthonaw laelan ccangpaw innthonaw kha hung ccungccaw nynh sanmah bing kho vae khyh.
46003012	Atu lukhakheit nynh kha-e innthonaw vawlan khe sui te, phua te, aphutepaw lung`ae te, thing te, lonuaku te, ccatanphue te a sak lanze;
46003013	milu raveih ryalaw tuh ccaerarihlan alangkuh cih; pawccecize tuh-e Nin nynh kha-e kha pung a langsakuh cih. Pawkeiccumacize kha-e kha maee te langsaku athua cih; te milu raveih ryalaw kha pawtahawpaw ryalaw nynh thua cipaw maee nynh a syntaw cih.
46003014	Lukhakheit nynh kha-e innthonaw vawlan a sak paw a ryalaw tuh atyn lanze, aning tuh ryalaw mee a mue cih.
46003015	Lukhakheit ryalaw tuh maee nynh phe a u lanze, aning tuh phe a shung cih; thuasalama maee kyate lue hawte amaw te amaw tuh khum athua cih.
46003016	Nanning tuh Pachia kya-e tempal na thua oh paw te Pachia Muisaw nanning kya a um paw kha na nyh khyh oh tou?
46003017	Lukhakheit nynh Pachia kya-e tempal kha a nungsisaku lanze, khe-e paw kha Pachia nynh a roh cih. Pawccecize Pachia kya-e tempal tuh athyaa; tuh-e tempal tuh nanning nynh na thua oh.
46003018	Hung nynh sanmah amaw te amaw kha lingkuh nan sah. Nanning laku lukhakheit nynh hynh-e she kya ka haw cite a tuaku lanze, aning tuh ahaw ccaw, angaeepaw lang tangsah.
46003019	Pawccecize hynh-e laephipi kya-e hawnaw tuh Pachia malang ngaeenawpaw nynh thua. Pawccecize, “Pachia nynh ahaw`ae paw kha mimaw thyaruhnaw kyakhe a kyng`ae,” cite azeikuh.
46003020	Te, “Ahaw`ae paw mih tuanaw tuh pawlang um khyh cipaw BAWIPAW nynh a ny,” cite bua azeikuh.
46003021	Tukeiccu hung nynh san ccungccaw`ae kya pookuh nan sah. Pawccecize pawpaw balyn tuh nae kya-e nynh thua.
46003022	Paul athua zemah, Apollos athua zemah, Sefas athua zemah, laephipi athua zemah, hiinnaw athua zemah, chinaw athua zemah, a um paw uccaw`ae athua zemah, oun thua vae cih paw uccaw`ae athua zemah, pawpaw balyn tuh nae kya-e nynh thua.
46003023	Te nanning tuh Kri kya-e nynh na thua oh; te Kri tuh Pachia kya-e nynh thua.
46004001	Tukeiccu Kri kya-e ryalawpatu`ae te Pachia byakhupaw`ae synriatu`ae hawte ccungccaw nynh kaening hynh yn tua sah.
46004002	Tuhlaeze synriatu`ae kya e hynh aho, synriatu tuh zyn lan um paw athua cih.
46004003	Thuasalama nanning nynh bya nae pia lan oh paw, tukhyhze ccungccaw byapianaw nynh bya yn pia lanpaw tuh ka hanlan myarya adihpaw uccaw nynh thua. Thanccingte, kae nynh kamaw te kamaw hei bya ka piakuh khyh.
46004004	Pawccecize kamaw te kamaw arawsepaw pawsang ka nyh khyh, tuhzemah kae tuh tuh-e liate thyaa ka ccou khyh; thuasalama kae yn sihseitupaw tuh Bawipaw nynh thua.
46004005	Tukeiccu mohnaw kya-e thurupaw uccaw`ae kha awnaw kalan a thuakhae cih paw te thinlung kya-e tuakunaw`ae a langsakuh cih paw Bawipaw yn thua mawlaezung accyh azaw maw pawsang byapia nan oh. Oute ccungccaw miakaw nynh Pachia kyate thehoysanaw kha a ccou cih`ae.
46004006	Uteno`ae, azeikuh paw Ccathyaa kha alue lante tua khyh nawlan kaening kya na ccangku nawlan oh, nanning kyaze hung nynh sanmah mingccangpaw kha rawsete lukheit hanlan a pooku khyh nawlan, nanning hanlan nynh hynh-e uccaw`ae hynh kamaw kalan te Apollos kalan tousenaw lante ka paleih.
46004007	Pawccecize mingccangpaw te alokuh lei lante nang kha hung nynh mou ae rae? Te na mue leipaw na hoi paw pawmou a um? Te na mue lan thua ze, na mue leipaw olante pawccemou na poku?
46004008	Atu nanning tuh phe beih lang na hoi vae oh! Na hoirung vae oh! Kaening kae um khyh lya siapharan`ae hawte na uk oh; kaening mah nanning ryte kae uk bua nawlan, nanning nynh phe la uk ccaccing oh lah ci ka ry.
46004009	Pawccecize chia lan seibe`ae paw ccungccaw`ae hawte kaening locceihtu`ae hynh nyathyakou Pachia nynh phe oun langsaku vae cite nynh ka tua. Pawccecize kaening tuh laephipi kalan, vaaw ccungccaw`ae kalan te ccungccaw`ae kalan nuinthua lan um paw dopaw nynh kae thua.
46004010	Kaening tuh Kri keiccuze mingaee`ae nynh kae thua, thuasalama nanning tuh Kri kya ahawpaw nynh na thua oh. Kaening tuh anyaa`ae paw nynh kae thua, thuasalama nanning tuh nae thawsae. Nanning tuh sawtua lan um paw nynh na thua oh, thuasalama kaening tuh dothatheih paw nynh kae thua.
46004011	Atu ccyh cia hei kaening tuh kae vuelaw, kae tuihaw, kae uccaw apue, oun zia oun bua`ae zah inn leite nynh kae um.
46004012	Kaemaw kae kuih`ae te thawte rya kae lah. Oun sang oun ruin vae`ae ze hythua kae pya`ae; oun tua oun sah vae`ae ze phang kae ngaesang.
46004013	Thethya oun ccousah`ae ze kae soihbiaku`ae. Kaening tuh laephipi kya-e athu-anangpaw hawte thuasah, pawpaw balyn kya-e athupaw`ae hawte thuasah atu cia kae thua.
46004014	Hynh-e`ae hynh nanning maethyasah khylan ka zei khyh, thuasalama ka sungsahpaw ccaaw`ae hawte raeringkunaw nynh kae pya oh.
46004015	Pawccecize Kri kya ccangpatu`ae thung haw na hoi oh zemah paaw`ae patae na hoi khyh oh; pawccecize thehoypaw liate Kri Jesu kya nanning kha kae nynh phe kae saah vae oh.
46004016	Tukeiccu kamaw hynh oun dosuinkuh oh cite nanning kha kae ngia oh.
46004017	Hynh-e keiccu nynh Bawipaw kya zyn lan um paw, ka sungsahpaw ka ccapaw Timote kha nanning kalan kae saw. Teiteikya balyn kriccawbu takyh kya ka ccangpya hawte, Kri kya ka hiinzia kha aning nynh ae la liathuisah cih oh.
46004018	Kae tuh nanning kalan kae thua vae lei lanpaw olante abang nynh tua`ae zah a tansaku`ae.
46004019	Thuasalama Bawipaw nynh a ry ze nae kalan taloi kae thua cih. Te a tansakuh`ae paw bya kha ka nypah lan khyh`ae, thuasalama mih thungnaw kha nynh ka nyh cih.
46004020	Pawccecize Pachia peenaw tuh bya kya um khyh, thuasalama thungnaw kya nynh a um.
46004021	Pawmou na ry oh? Nae kalan tungbang te tou kae thua cih? Tukhyhze sungsakunaw te, nebaleihpaw thinlung te tou kae thua cih?
46005001	Nanning laku ohhuakunaw a um cite ccungccung athaan. Ccungccaw lukheit nynh a paaw zu a umkhae cipaw, tuhtahawpaw ohhuakunaw tuh Zenta`ae laku heize thae boi lan um khyh.
46005002	Te nanning nynh na tansakuh oh zah khate a cyih paw ccungccaw kha nanning laku kyate dae dee athua nawlan, na rah na khui khyh oh.
46005003	Pawccecize kae tuh pynsaw lante nanning ryte ka um khyh zemah muisaw lante ka um, nanning ryte ka um paw hawte, kha-e cyisahnaw a cyih paw kha-e paw kha bya phe ka pia vae.
46005004	Ah Bawipaw Jesu Kri min kya nanning pynkheihlan he na sueluakuh vae oh ze, kae ka muisaw a umbua, ah Bawipaw Jesu Kri thungnaw liate,
46005005	kha-e paw a muisaw tuh Bawipaw Jesu nin kya khum athua nawlan, a pynsaw tuh ro athua ccaw amaw kha Setan kalan ah oh cite bya ka pia.
46005006	Nanning na pooku oh paw tuh hoy khyh. Ccapyhtaripaw ransi nynh vaepoi khaleih a thosah cipaw na nyh khyh oh tou?
46005007	Tukeiccu nanning tuh ransi py leipaw na thua oh hawte, athawpaw vaepoi na thua nawlan oh, arynpaw ransi kha marya cciccae oh. Pawccecize aening Kawtaw Poi athua paw Kri tuh aening hanlan silawnaw phe thua vae.
46005008	Tukeiccu arynpaw ransi ryte thua leite, athah-aruhpaw te ahoy leipaw ransi ryte thua leite, thuasalama thinlung thanccingte, byaccing te ransi py leipaw poi kha tua oh sih.
46005009	Ka ccaky kya a ohhuakuh`ae paw ryte na mungku khyh nawlan oh nae kalan phe ka zei vae.
46005010	Tuhzemah hynh-e laephipi kya-e a ohhuakuh`ae paw ry, akarangkuh`ae paw ry, ccungccaw a luade`ae paw ry, zohtuhbeik`ae paw ryte kharyh na umkheih ngaw khyh oh cite ka hory paw thua khyh. Tuhte ka ho lanze nanning tuh laephipi kyate na pou oh aho vae cih.
46005011	Thuasalama atu uno cite ko athua paw lukhakheit tuh a ohhuakuhpaw, tukhyhze a karangkuhpaw, tukhyhze zohtuhbeikpaw, tukhyhze ccungccaw a sang a ruinpaw, tukhyhze aruipaw, tukhyhze ccungccaw a luadepaw athua ze, khahtahawpaw ccungccaw ryte na mungkuh lan khyh oh, ae mah na aekheih lan khyh oh cite kae nynh nae kalan phe ka zei vae.
46005012	Atolang e ccungccaw`ae kha mah byapia lanpaw tuh kae nynh pawmou ka se? Alungkhu e ccungccaw`ae kha nanning nynh bya na pia khyh oh tou?
46005013	Thuasalama atolang-e ccungccaw`ae kha Pachia nynh byapia cih`ae. Tukeiccu kha-e ccungccahoy leipaw kha naemaw laku kyate dae dee oh.
46006001	Nanning lukheit te lukheit byathan na hoi vae oh ze mithyaa`ae malang thuakhaeku leite ading lei`ae paw malang thuakhaeku lan hungmou a zynkuhpaw a um?
46006002	Laephipi hynh mithyaa`ae nynh byapia cih`ae cipaw na nyh khyh oh tou? Te laephipi tuh nanning nynh bya na pia cih oh athua lanze, adih huapaw byathan`ae kha byapia lan na ccan khyh oh tou?
46006003	Vaaw ccungccaw`ae kha aening nynh byapia lan cipaw na nyh khyh oh tou? Hynh-e hiinnaw te asekuhpaw uccaw`ae kha pawcihmou byapia lan houh ah ccan oh?
46006004	Tuhte hynh-e hiinnaw te asekuhpaw uccaw`ae kha byapia lanpaw na hoi oh ze, kriccawbu kya pawlang um hua lei`ae paw kha byapia lan la khang oh.
46006005	Nae maethya ccaw cite nynh tuhte ka ho. Nanning laku ahawpaw ccungccaw lukheit san um khyh tou? A uteno`ae laku byapia kho lanpaw lukheit san um khyh tou?
46006006	Thuasalama uteno nynh uteno kha zyn leitu`ae malang a thuakhae ccarei!
46006007	Tukeiccu atu nanning nynh lukheit te lukheit byapiaku lan na cciakhaeku oh paw tuh phe na cyisei mawrou oh. Pawccemou cyiseinaw kha na ua paleih khyh oh? Pawccemou hyngpyakupaw kha nanning nynh na teing paleih khyh oh?
46006008	Thua khyh, naemaw mah na cyihsei oh zah ming`ae kha na hyngpya oh, te nae uno`ae kalan khate na cyi oh.
46006009	Ading leipaw ccungccaw`ae tuh Pachia peenaw kha rhoccou lan khyh`ae cipaw na nyh khyh oh tou? Lingsakuh nan oh. A ohhuakuh`ae paw, zohtuhbeik`ae paw, milae zu milae vawpaw a seikhae`ae paw, nopi lang raekute a sei`ae paw, pise te pise a sei`ae paw,
46006010	miruh`ae, a karangkuh`ae paw, a rui`ae paw, ccungccaw a sang a ruin`ae paw, ccungccaw a luade`ae paw mah Pachia peenaw rhoccou lan khyh`ae.
46006011	Te nanning kyaze abang tuh khatahaw`ae paw nynh na la thua oh. Thuasalama atu Bawipaw Jesu min kya te ah Pachia kya-e Muisaw liate nanning tuh singpya na thua vae oh, thyaasah na thua vae oh zah thyaaccou na thua vae oh.
46006012	Pawpaw balyn tuh ka hanlan cyi kho athua, thuasalama pawpaw balyn tuh marya athane paw thua khyh. Pawpaw balyn tuh ka hanlan cyi kho athua, thuasalama ccangkhakheit thungnaw zakaw ka um sae lan khyh.
46006013	Aepaw tuh vue hanlan thua zah vue tuh aepaw hanlan nynh thua. Thuasalama Pachia nynh kha-e`ae kha paryh mawte a roh cih. Atu pyn tuh ohhuakunaw hanlan thua khyh, thuasalama Bawipaw hanlan nynh thua, te Bawipaw tuh pyn hanlan nynh thua.
46006014	Te Pachia nynh Bawipaw kha a thosah, te aening kha mah amaw kya-e thungnaw liate oun thosah bua cih.
46006015	Nae pyn tuh Kri pyn kya-e`ae nynh thua cipaw na nyh khyh oh tou? Oute Kri pyn kya-e`ae kha ka laah cih zah ohhuanung pyn kya-e`ae lang ka rae cih tou? Tuhte ccei soh.
46006016	Pawte? Ohhuanung te a kyngkuh paw tuh tuh-e nung ryte pyn kheit nynh athua vae`ae cipaw na nyh khyh oh tou? Pawccecize Pachia nynh, “Minmin luning tuh ngesaw kheit lang a tang cih`ae,” a ci.
46006017	Thuasalama Bawipaw te a kyngkuh paw tuh amaw ryte muisaw ccangkheit nynh athua vae`ae.
46006018	Ohhuakunaw kha ccuetaw oh. Ccungccaw nynh a cyi paw seinaw miakaw tuh pyn atolang e nynh thua, thuasalama ohhuakunaw a rae paw tuh amaw a pyn kha rawsete a seipaw nynh thua.
46006019	Pawte? Nae pyn tuh Pachia kyate na mue oh paw nae kya a um paw Thyaa Muisaw tempal nynh thua cipaw, te nanning tuh naemaw kya-e na thua khyh oh cipaw hynh na nyh khyh oh tou?
46006020	Pawccecize nanning tuh amee te re paw nynh na thua oh. Tukeiccu Pachia kya-e athua paw nae pyn kya thuasah, nae muisaw kya thuasah Pachia kha phu-esah oh.
46007001	Atu nanning nynh kamaw kalan nae zei oh paw uccaw te asekuh lante: Pise nynh nopi tung leipaw tuh ahoypaw nynh thua.
46007002	Tuhzemah, ohhuakunaw kha sibia khylan pise miakaw nynh amaw zuhoi sah lah nopi miakaw nynh amaw vawpaw hoi sah.
46007003	Vawpaw nynh a zu nynh accanpaw rynawpaw kha langsapah sah; tuhhawte zu nynh mah vawpaw kha cyipah sah.
46007004	Zu nynh amaw pyn kya kawhoinaw hoi khyh, thuasalama vawpaw nynh a hoi. Tuhhawte vawpaw nynh mah amaw pyn kya kawhoinaw hoi khyh, thuasalama zu nynh a hoi.
46007005	Nanning nynh naemaw te naemaw kha loohaesungnaw kalan te sawsangnaw kalan na pyaku nawlan oh, ccyh sosoh nawccawpaw kya laelan, lukheit te lukheit kangkuh nan oh; te nanning na sungku kho leinaw oh keiccu Setan nynh ae tuh-ou khyh nawlan oh pynkheihlan bua um oh.
46007006	Thuasalama hynh-e hynh kawpyapaw liate thua leite, akhue-ua paw liate nynh ka ho.
46007007	Pawccecize pise`ae balyn tuh kamaw hawte thua`ae sah ci ka ry. Thuasalama ccungccaw miakaw nynh, Pachia nynh pya paw, amaw lasung a hoi. Lukheit nynh hynhtahawpaw lasung hoi zah mingccangpaw nynh khahtahawpaw a hoi.
46007008	Tukeiccu zu vawpaw a hoi lei`ae paw kalan te numae`ae kalan kae nynh ka ho paw tuh: Kae hawte minmin nynh a um`ae zetuh mih hanlan ahoy.
46007009	Thuasalama minmin nynh a sungku kho khyh`ae ze, zu vawpaw hoi`ae sah; pawccecize sahpaw eih ry te phang um paw lae tuh zu vawpaw hoi paw ahoyhua.
46007010	Te zu vawpaw a hoi`ae paw kalan kae nynh kaw ka pya`ae, tuhzemah kae ka thua khyh, thuasalama Bawipaw nynh kawpya`ae: Zu nynh a vawpaw kha poutaw nan sah.
46007011	Thuasalama aning nynh a poutaw lanze vawpaw hoi leite um sah, tukhyhze a vawpaw te bua ccawkuhthui`ae sah. Te vawpaw nynh a zu kha maah nan sah.
46007012	Thuasalama mingccang`ae kalan, Bawipaw nynh thua leite, kae nynh ka hopaw tuh: Uno lukhakheit nynh a zyn leipaw zuhoi zah kha-e a zu nynh a vawpaw ryte umkheih lan a ry ze, aning nynh a zu kha maah nan sah.
46007013	Tuhhawte nopi lukheit nynh a zyn leipaw vawpaw hoi zah kha-e a vawpaw nynh a zu ryte umkheih lan a ry ze, aning nynh a vawpaw kha maah nan sah.
46007014	Pawccecize a zyn leipaw vawpaw tuh zu liate thyaasah thua zah a zyn leipaw zu tuh vawpaw liate thyaasah athua. Tukhyh lanze nae ccaaw`ae tuh thyaa lan khyh`ae, thuasalama atu minmin tuh athyaa`ae.
46007015	Thuasalama a zyn leipaw nynh a poutaw ze, pou ccaleih sah. Rae lukheit, khyh ze ccia lukheit tuh tuhtahawpaw kya seetangnaw zakaw um lanpaw thua khyh. Thuasalama Pachia nynh aening tuh daenaw kalan nynh yn ko.
46007016	Pawccecize, Pou zu, na vawpaw kha nang nynh na khum cih, na khum lan khyh cipaw pawtemou na ny? Tukhyhze, Pou vawpaw, na zu kha nang nynh na khum cih, na khum lan khyh cipaw pawtemou na ny?
46007017	Thuasalama Pachia nynh ccungccaw miakaw kha a neethung thyhhawte, Bawipaw nynh ccungccaw miakaw kha a ko thyhhawte, aning nynh tuhte um sah. Te kriccawbu`ae balyn kha kae nynh tuhte kaw ka pya.
46007018	Vindung awkuh paw kha ko paw a um zaw? Vindung awkuh leipaw lang tang nan sah. Vindung awkuh leipaw kha ko paw a um zaw? Vindung awkuh paw lang tang nan sah.
46007019	Vindung awkupaw paw ccungkia khyh zah vindung awku leipaw mah paw ccungkia khyh. Thuasalama Pachia kya-e kawpyapaw`ae zui paw nynh azici.
46007020	Ccungccaw miakaw nynh amaw konaw kya, kha-e konaw kyakhe khamawte po tyn sah.
46007021	Nang tuh see phang na thua pite ko na thua tou? Kha-e hanlan na thinphang nan sah; thuasalama nang tuh luesah kho na thua ze, kha-e luenaw kha mangkuh.
46007022	Pawccecize, Bawipaw kya ko athua paw ccungccaw tuh see mang athua pite Bawipaw kya-e a luepaw ccungccaw nynh thua. Tuhhawte ko athua paw ccungccaw mah mang alue pite Kri kya-e see nynh thua.
46007023	Nanning tuh amee te re vae paw nynh na thua oh; ccungccaw`ae see lang tang nan vae oh.
46007024	Uteno`ae, ccungccaw miakaw nynh amaw konaw, kha-e kyakhe Pachia ryte po um sah.
46007025	Atu zu, vawpaw a hoi lei`ae paw te asekuh lante Bawipaw kya-e kawpyapaw ka hoi khyh; tuhzemah kae tuh Bawipaw a ngaethya-umsanaw kya zyn lan um paw lukheit ka thua hawte tuanaw kae pya oh.
46007026	Tuhte atu lya-e vawsawnaw keiccuze pise lukheit nynh tuhmawte po a um lanze, tuh-e tuh ahoypaw nynh thua cite ka tua.
46007027	Nang tuh zu te hede na thua tou? Suku lan ccungkuh nan. Nang tuh zu kyate supya na thua tou? Zu kha ccungkuh nan vae.
46007028	Thuasalama nang tuh zu na hoi lanze, na sei khyh; te liaccady nynh vawpaw a hoi ze, aning tuh sei khyh. Tuhzemah khate zu, vawpaw a hoi paw tuh pynsaw kya vawsawnaw a tung cih`ae, thuasalama nanning kha kae haang ry oh.
46007029	Thuasalama uteno`ae, e hynh kae hopya oh, accyh tuh adyn vae; tukeiccu atu te vae tuh zu a hoi`ae paw nynh zu a hoi lei`ae paw hawte um`ae sah;
46007030	a rah`ae paw nynh a rah lei`ae paw hawte, te lungtua`ae paw nynh lungtua lei`ae paw hawte, te uccaw a re`ae paw nynh a hoi lei`ae paw hawte;
46007031	te hynh-e laephipi a mang`ae paw nynh alue lan a mang lei`ae paw hawte um`ae sah; pawccecize hynh-e laephipi muinsan tuh azo avae cciamang.
46007032	Thuasalama nanning tuh lungriathae leite na um lan oh ka ry. Zuhoi leipaw nynh tuh Bawipaw hynh pawtemou a lungry ka tung cih cite Bawipaw te asekuhpaw uccaw`ae kha nynh a tua.
46007033	Thuasalama zuhoi paw nynh tuh a zu kha pawtemou a lungry ka tung cih cite laephi uccaw`ae kong kha nynh a tua.
46007034	Vawpaw a hoi paw te liaccady laku mah alaenaw a um. Vawpaw a hoi leipaw nopi nynh tuh a pyn kya te a muisaw kya athyaa nawlan Bawipaw kya-e uccaw`ae kha nynh a tua. Thuasalama vawpaw a hoi paw nopi nynh tuh pawtemou ka vawpaw a lungry ka tung cih cite laephi uccaw`ae kong kha nynh a tua.
46007035	Te hynhte ka hopaw tuh nanning kha khia kya kae saw oh ccaw cite thua khyh, nae hanlan athane nawlan nynh ka ho. Te kou angaekuh lante na um nawlan oh te lungronaw um leite nanning nynh Bawipaw kha rya na lawpya nawlan oh nynh hynhte ka ho.
46007036	Thuasalama pisepaw lukhakheit nynh a liaccanung tungvaw dohoy lei lante nynh ka um cite a tuaku ze, tuh-e nung a liaccawnaw kum tuh alia vae lanze, vawpaw hoi aho vae thua ze, a ry hawte cyih sah. Aning tuh sei khyh; minmin tuh zuvaw lang tang`ae sah.
46007037	Tuhzemah a thinlung kya varyn atynpaw, zuhoi hosah leite, amaw rynaw tungvaw kaw hoi zah a ccangvaethuanaw kha tuhte po tynsah lan cite a thinlung kya phe a tuakuh paw ccungccaw tuh kou hoy lang nynh a cyi.
46007038	Tukeiccu zuhoi paw ccungccaw tuh kou hoy lang nynh a cyi. Thuasalama zuhoi leipaw ccungccaw tuh houh hoy lang nynh a cyi.
46007039	Zu tuh a vawpaw a hiin lungkhu balyn kawbya liate hede athua. Thuasalama a vawpaw tuh a chi lanze, amaw nynh a ry paw pise zu lang tang khylan, Bawipaw kya kyalya nynh aning tuh alue.
46007040	Thuasalama aning tuh vawpaw hoi leite khamawte a um lanze a lungtua huapaw nynh thua cite nynh ka tua. Te kae mah Pachia kya-e Muisaw ka hoi cite ka tuakuh.
46008001	Atu zohtuh`ae kalan pyapawuccaw` ae konglang te, aening balyn nynaw ah hoi oh cipaw ah ny oh. Nynaw tuh a tansakuh, thuasalama sungsakunaw nynh thawzung atynsah.
46008002	Te lukhakheit nynh ccangkhakheit ka nyh cite a tuaku lanze, ny lan accan hawte pawsang nyh loh khyh.
46008003	Thuasalama lukhakheit nynh Pachia kha a sungsah lanze kha-e paw tuh Pachia nynh a ny paw nynh thua.
46008004	Tukeiccu zohtuh kalan silawnaw`ae paw uccaw`ae aenaw konglang te, laephipi kya zohtuh tuh pawsang thua khyh cipaw te Pachia ccangkheit laelan ccangpaw um lae vae khyh cipaw kha ah ny oh.
46008005	Pawccecize (pachia`ae patae te bawi`ae patae a um paw hawte), vaawran kya thuasah, laephi vawlan thuasah pachia`ae a ci`ae paw a la um heize mah,
46008006	aening hanlan tuh Paaw, Pachia ccangkheit rou nynh a um. Amaw kyate nynh pawpaw balyn tuh a um, te aening tuh amaw hanlan nynh thua. Te Bawipaw lukheit Jesu Kri rou nynh um. Amaw liate nynh pawpaw balyn tuh a um, aening mah amaw liate nynh ah um oh.
46008007	Tuhzemah tuh-e nynaw tuh ccungccaw miakaw kya um khyh. Abang ccungccaw nynh zohtuh nynawpaw thinlung te atu cia zohtuh kalan pyapaw kha a ae`ae. Te mimaw nykunawpaw thinlung tuh a thawzya keiccu a nungsisakuh`ae.
46008008	Thuasalama aepaw nynh aening hynh Pachia malang maehoy yn pya khyh. Pawccecize ah ae oh zemah houh ahoyhua lae khyh oh; ah ae khyh oh zemah houh athah-aruhhua lae khyh oh.
46008009	Thuasalama nanning kya-e hynh-e luenawpaw kha thawzya`ae paw hanlan thypawku nawlan a tang khyh nawlan la raeringkuh oh.
46008010	Pawccecize nynaw mang na hoi paw nang nynh zohtuh nungnaw kya aepaw na koih paw kha lukhakheit nynh ae muih lanze, amaw nykunawpaw thinlung thawzyapaw ccungccaw nynh zohtuh`ae kalan pyapawuccaw` ae kha ae lan a rawthung lan khyh tou?
46008011	Te na nynaw keiccuze, Kri nynh a hanlan a chipya paw, thawzyapaw uno tuh arohhang cih tou?
46008012	Thuasalama nanning nynh uteno`ae kha rawsete tuhte he na sei oh tuh, thawzyapaw mimaw nykunawpaw thinlung kha vaemaw na muesah oh, tetuh Kri rawsete na sei vae oh.
46008013	Tukeiccu, aepaw nynh ka uno kha a maeleihsaku lanze, ka uno kha ka maeleihsaku khyh nawlan saw kharyh ka ae boi vae lan khyh.
46009001	Kae tuh locceihtu ka thua khyh tou? Kae tuh a luepaw ka thua khyh tou? Ah Bawipaw Jesu Kri kha kae nynh phe ka muih khyh tou? Nanning tuh Bawipaw kya ka ryalaw na thua khyh oh tou?
46009002	Kae tuh mingccang`ae kalan locceihtu ka thua khyh zemah, lunghiinnaw um leite nanning kalan locceihtu ka thua. Pawccecize nanning tuh Bawipaw kya kae locceihtu ka thuanawpaw syntawnaw nynh na thua oh.
46009003	Kamaw hynh akaw-aleih bya oun khia`ae paw kalan ka khungnaw`ae paw bya tuh hynhte nynh thua:
46009004	Kaening tuh ae lan, nia lan kaw kae hoi khyh tou?
46009005	Ccangpaw locceihtu`ae hawte, Bawipaw a neitaw`ae te Sefas hawte, kaening so a zyn paw zu lukheit hoeiku bua lan kaw kae hoibua khyh tou?
46009006	Tukhyhze Barnabas te kae kyalya tou ryalaw law leite um lan kaw kae hoibua khyh?
46009007	Hungmou amaw kya-e thangkute rhawkaw rya a lah paw a um? Hungmou misu khokhu ccou zah kha-e athae ae leite a um? Tukhyhze hungmou tuuphu kha ring zah tuu matei kha nia leite a um?
46009008	Hynh-e uccaw`ae hynh ccungccaw huataw lukheit hawte tou kae nynh hung ka ho? Tukhyhze tuh-e hawte kawbya nynh soh ho bua khyh tou?
46009009	Pawccecize Mawsi Kawbya kya hynhte azeikuh, “Ccatan a tin paw tangnuapaw`ae mung kha na baccyh lan khyh,” acikuh. Pachia nynh tangnuapaw`ae kha tuapah tou?
46009010	Tukhyhze kha-e kha aening hanlan balyn so Pachia nynh ho ta? Lunghiinnaw hoi leite aening hanlan nynh aho. Leithue paw ccungccaw nynh ngaehoinaw te a thue nawlan, te ngaehoinaw te ccatan tin paw nynh a ngaehoinaw kha a muebua paw athua nawlan nynh hynh-e tuh azeiku.
46009011	Kaening nynh muisaw uccaw`ae kha nanning kya phe kae ccou zah nae kya-e pynsaw uccaw`ae kha kae rue lanze, alepaw uccaw thua zaw?
46009012	Mingccang`ae nynh nanning tungvaw kha-e kaw kha a muebua`ae ze, kaening tuh houh muebua lan kae ccan khyh tou? Tuhzemah kaening tuh kha-e kaw kha kae mang khyh; thuasalama Kri thehoypaw kha phang kae khaw sei khyh nawlan pawpaw balyn kha phang kae ngaesang.
46009013	Athyaapaw uccaw`ae hanlan ryalah`ae paw tuh tempal voidu kya-e kha nynh a ae`ae cipaw, te silawhang kya ryalah`ae paw tuh silawhang kya-e kha nynh a ccoubua`ae cipaw kha na nyh khyh oh tou?
46009014	Ou tuhhawte thehoypaw a ho`ae paw tuh thehoypaw honaw kyate nynh a hiin cih`ae cite Bawipaw nynh kaw phe a pya vae.
46009015	Thuasalama hynh-e`ae hynh kharyh ka mang khyh, kamaw hynh tuhte nae cyipya oh ccaw cite mah hynh-e`ae kong hynh ka zei khyh. Pawccecize ka pookunawpaw kha lukhakheit nynh accakaepaw lan a tangsah lae tuh ka chi lanze ka hanlan ahoyhua.
46009016	Pawccecize thehoypaw kha ka ho zemah pooku lanpaw pawsang ka hoi khyh. Pawccecize cyi lan ahopaw kha ka tungvaw kya khang athua. Athua, thehoypaw kha ka ho khyh lanze, kae tuh pawcih ngaethya lan um paw pei ka thua cih!
46009017	Pawccecize kae nynh e rya hynh lungthote ka law ze, ryalaw mee ka hoi; thuasalama ka rynaw kha rawsete ka law lanze, kae tuh yn zyn zah synriatu ryalaw yn ah paw nynh thua.
46009018	Tuhte lanze ka ryalaw mee tuh pawmou? Thehoypaw he ka ho vae ze, Kri thehoypaw kha amee ho leite ka ho nawlan, thehoypaw honaw kya ka kawhoinaw kha alue lante ka mang khyh nawlan ka law paw kha nynh thua.
46009019	Pawccecize kae tuh ccungccaw balyn kyate ka lue zemah ccungccaw`ae kha houh ka mue nawlan, ccungccaw balyn hanlan kamaw te kamaw kha see lang nynh ka raekuh.
46009020	Te Jew`ae kha ka mue`ae ccaw cite Jew`ae kya kae tuh Jew paw lukheit hawte nynh ka thua; Kawbya zakaw um`ae paw kha ka mue`ae ccaw cite Kawbya zakaw um`ae paw kya kae tuh Kawbya zakaw um paw hawte nynh ka thua.
46009021	(Pachia malang kawbya leite a um leipaw, Kri malang kawbya zakaw um paw ka thua zemah), kawbya leite um`ae paw kha ka mue nawlan, kawbya leite um`ae paw kya kae tuh kawbya leite um paw hawte nynh ka um.
46009022	Thawzya`ae paw kha ka mue nawlan, thawzya`ae paw kya kae tuh thawzyapaw hawte nynh ka um. Ccungccaw abang kha aphuinphuin te ka khum ccaw cite ccungccaw balyn hanlan kae tuh atyn-are nynh ka thua.
46009023	Nanning ryte thehoypaw a neethungkuh bua paw ka thua nawlan, thehoypaw khylan nynh tuhte kae nynh ka cyi.
46009024	Ccuetaekunaw kya a ccue`ae paw tuh mih balynte nynh a ccue`ae, thuasalama lukheit nynh tae mee lasung kha a mue cipaw na nyh khyh oh tou? Na muebua nawlan oh ou tuhte ccuebua oh.
46009025	Taekunaw kya a taekuh bua paw miakaw nynh tuh tynre balyn kya a sungkuh. Anaanarohthyapaw haetapaw lukhung mue khylan nynh khate a cyi`ae. Thuasalama aening tuh anaanarohthya leipaw lukhung mue khylan nynh thua.
46009026	Tukeiccu kae ka ccuebua, hung ka ccue huataw khyh; kae ka thungkuh bua, khivae athungpaw hawte ka thung khyh.
46009027	Thuasalama mingccang`ae kha ka hopah`ae koute, kamaw tuh dae a nue`ae paw ka thuasei khyh nawlan, ka pyn hynh ka reihkuh zah ka taekuh.
46010001	Tuhlaeze uteno`ae, ah minpaaw`ae balyn tuh maeking kaw la um`ae zah mih balynte rili kha po la zua`ae,
46010002	maeking kya te rili kya mih balynte Mawsi kya baptismain` ae,
46010003	mih balynte phinkheitpaw muisaw looh kha la ae`ae,
46010004	mih balynte phinkheitpaw muisaw tui kha a la neih`ae cipaw kha ny leite na um lan oh paw ka ry khyh. Pawccecize minmin nuhlang te azuikuh paw kha-e muisaw Lungpi kyate a pou paw muisaw tui kha nynh a nia`ae, te tuh-e Lungpi tuh Kri nynh thua.
46010005	Thuasalama minmin kyaze alunghua tungvaw kya Pachia a lungrythua khyh, tukeiccu mih rhua`ae tuh rangkaw kya phiariphiarae pung a um.
46010006	Minmin nynh ahoy leipaw uccaw`ae kha a dua`ae hawte aening nynh ah dua khyh nawlan oh, atu hynh-e`ae tuh aening hanlan dosuinku lanpaw nynh thua`ae.
46010007	“Ccungccaw`ae tuh ae lan te nia lan dahung`ae zah zue khylan bua a thokuh`ae,” cite azeikuh hawte; minmin abang tuh zohtuhbeik`ae paw athua`ae hawte nanning thuabua nan oh.
46010008	Minmin abang tuh ohhuakunaw rae`ae zah nin kheit lungkhu thungkuin thungthung phe khuliakuh`ae zah a chi`ae hawte, aening tuh ohhuakunaw rae nan oh sih.
46010009	Minmin abang nynh Pachia syntaw`ae zah fupaw nynh phe a ro`ae hawte, aening tuh Kri kha syntaw nan oh sih.
46010010	Minmin abang nynh ccae-ihccaethua-um`ae zah a rohtupaw nynh phe a ro`ae hawte, nanning tuh ccae-ihccaethua umbua nan oh.
46010011	Aening dosuinku lanpaw lang nynh hynh-e`ae balyn tuh minmin kya acyikuh. She athangnaw nynh a thuanua paw aening thuiheinaw hanlan nynh kha-e`ae tuh zei athua.
46010012	Tukeiccu ka thadyn cite a tuakuh paw nynh tuh a khuliaku sei khyh nawlan raeringkuh sah.
46010013	Ccungccaw nynh a tung he paw tuh-ounaw rou kha nynh na tungbua oh. Thuasalama Pachia tuh zyn lan um paw athua thyhhawte, na taening lei oh paw tuh-ounaw kha nae kya thuasah lan khyh. Thuasalama na teing kho nawlan oh tuh-ounaw ryte poutawnawpaw laanpi kha mah amaw nynh ae raepah cih oh.
46010014	Tukeiccu ka sungsah`ae, zohtuhbeik paw kha ccuetaw oh.
46010015	Ahawpaw ccungccaw`ae kalan ho hawte nynh kae hopya oh. Ka hopaw hynh nanning nynh la tuasekuh oh.
46010016	Hythua ah pya oh paw hythuanaw banang tuh Kri chii kya-e zerya mangnaw kha thua khyh tou? Ah ia oh paw sanlou tuh Kri pyn kya-e zerya mangnaw kha thua khyh tou?
46010017	Pawccecize aening tuh patae ah ci oh zemah sanlou phe kheit te pyn pynkheit nynh ah thua oh; pawccecize aening balyn tuh kha-e sanlou phe kheitpaw kha nynh ah mangkheih oh.
46010018	Pynsaw lante Israel athua`ae paw kha dotua oh; silawnaw`ae paw a ae`ae paw minmin tuh silawhang kya-e a neethungkuh bua`ae paw thua khyh`ae tou?
46010019	Tuhte lanze ka hory paw tuh pawmou? Zohtuh tuh ccangkhakheit nynh thua ka ci tou? Tukhyhze zohtuh kalan pyapaw tuh ccangkhakheit nynh thua ka ci tou?
46010020	Thuasalama Zenta`ae nynh silawnaw`ae paw tuh Pachia kalan thua leite raerangsaro`ae kalan nynh silaw`ae cipaw kha nynh thua. Te raerangsaro`ae ryte vaeccawtangnaw na hoi lan oh paw kha ka ry khyh.
46010021	Bawipaw kya-e banang te raerangsaro`ae banang kha na neih kho khyh oh; Bawipaw kya-e ccaboi te raerangsaro`ae kya-e ccaboi kha na mangkheih kho khyh oh.
46010022	Bawipaw kha a thinriasah lan aening nynh ah hy ry oh tou? Aening tuh amaw laeze ah thawsaehua tou?
46010023	Pawpaw balyn tuh ka hanlan cyi kho athua, thuasalama pawpaw balyn tuh marya athanepaw thua khyh; pawpaw balyn tuh ka hanlan cyi kho athua, thuasalama pawpaw balyn nynh tynsahthung khyh.
46010024	Hung ccungccaw nynh sanmah amaw hanlan ccungkuh nan sah; thuasalama ccungccaw miakaw nynh mingccang`ae hoy nawlan ccung sah.
46010025	Ahmaw nykunaw thinlung keiccu byakhia leite, saw zuanaw kya a zua`ae paw miakaw kha ae oh;
46010026	pawccecize, “Laephi te kha-e kya um`ae paw balyn tuh BAWIPAW kya-e nynh thua.”
46010027	A zyn lei`ae paw lukhakheit nynh nanning kha ae kobua oh zah ccia lan na ry oh ze, ahmaw nykunaw thinlung keiccu byakhia leite nae malang a nya`ae paw miakaw kha ae oh.
46010028	Thuasalama lukhakheit nynh, “E tuh zohtuh`ae kalan pyapaw nynh thua,” cite ae hopya oh ze, khate ae hopah paw keiccu te ahmaw nykunaw thinlung keiccu kha-e kha ae nan oh; pawccecize, “Laephi te kha-e kya um`ae paw balyn tuh BAWIPAW kya-e nynh thua.”
46010029	“Ahmaw nykunaw thinlung,” ka cipaw hynh namaw kya-e kha ka hory paw thua khyh, thuasalama mingccang`ae kya-e kha nynh ka hory. Pawccemou ccungccaw ccangpaw kya-e nykunaw thinlung nynh kamaw ka luenaw kha bya yn pia lanpaw tuh?
46010030	Thuasalama lungtuabya hote ka ae lanze, lungtuabya hote ka mang paw kha-e keiccu pawccemou kae tuh thethya oun ho`ae?
46010031	Tukeiccu na ae oh zemah thuasah, na nia oh zemah thuasah, pawpaw na cyi oh zemah, pawpaw balyn tuh Pachia phu-e nawlan cyih oh.
46010032	Jew`ae kha thuasah, Greek`ae kha thuasah, Pachia kriccawbu kha thuasah lungrosanaw pya nan oh.
46010033	Ccungccaw`ae nynh khumnaw a muebua`ae ccaw cite, kae nynh kamaw elan amia ccungku leite, ccungccaw patae elan amia ka ccung zah pawpaw kya balyn ccungccaw balyn lung ka hoysah hawte, cyih bua oh.
46011001	Kae nynh Kri kha ka dosuinku hawte nanning mah kamaw hynh oun dosuinkuh oh.
46011002	Uteno`ae, nanning nynh pawpaw kya balyn kamaw kha nae liathui oh zah nanning kalan kae ahpya oh paw thyhhawte phungzae`ae kha na zui oh pawte kae thehoysah oh.
46011003	Thuasalama pise miakaw lu tuh Kri thua zah nopi lu tuh pise nynh thua cipaw te Kri lu tuh Pachia nynh thua cipaw kha kae nysah ry oh.
46011004	Pise miakaw nynh a lu phang bongkute sawsang ze thuasah, profehbyaho ze thuasah, amaw a lu kha thethyasah paw nynh thua.
46011005	Thuasalama nopi miakaw nynh a lu bongku leite sawsang ze thuasah, profehbya ho ze thuasah, amaw a lu kha thethyasah paw nynh thua; pawccecize tuhte a cyi lanze aning tuh a lu phe naepaw te nynh aloku.
46011006	Pawccecize nopi nynh a lu kha a bongku khyh ze, a sang ngokuh sah; thuasalama nopi lukheit hanlan sang ngokupaw, lu naekupaw tuh maethya lan um ze, a lu kha bongkuh sah.
46011007	Pise tuh Pachia kya-e muinsan te a phuenaw athua keiccuze a lu bongku lan ccan ccaccing khyh. Thuasalama nopi tuh pise kya-e phu-enaw nynh thua.
46011008	Pawccecize pise tuh nopi kyate thua khyh; thuasalama nopi tuh pise kyate nynh thua.
46011009	Pise tuh nopi hanlan rae paw mah thua khyh; thuasalama nopi tuh pise hanlan rae paw nynh thua.
46011010	Tukeiccu vaaw ccungccaw`ae keiccuze nopi nynh amaw a lu vawlan kawhoinaw syntawnaw a hoi aho.
46011011	Tuhzemah Bawipaw kya nopi leite pise um khyh, pise leite nopi mah um khyh.
46011012	Pawccecize nopi tuh pise kyate athua hawte, pise mah nopi liate nynh a um; thuasalama pawpaw balyn tuh Pachia kyate nynh thua.
46011013	Nopi lukheit nynh lu bongku leite Pachia kalan sawsangpaw tuh angaekuh tou, ngaekuh khyh tou? Naemaw te naemaw va tuasekuh oh.
46011014	Pise lukheit nynh a sang a hangku ze, a hanlan maethyaum cipaw phung mawhei nynh nanning kha ae ccangpah khyh oh tou?
46011015	Thuasalama nopi lukheit nynh a sang a hangku ze, a hanlan phu-enaw nynh thua. Pawccecize nopi sang tuh amaw bongkunawpaw nynh thua.
46011016	Thuasalama lukhakheit nynh a ei ry ze, tuhtahawpaw phung ah hoi khyh oh, Pachia kya-e kriccawbu`ae mah hoi khyh`ae.
46011017	Nanning nynh ahoy huapaw hanlan thua leite, houh ahoy leipaw elan na sueluaku oh keiccu, atu hynh-e thuiheinaw pyanaw kya, nanning kha kae thehoysah khyh oh.
46011018	Pawccecize masaty lanze, nanning nynh kriccawbu kya na sueluaku vae oh ze, nae laku phiakunaw a um cite ka thae. Athua ze athua cih cite ka zyn.
46011019	Pawccecize nanning laku nawccawkhaepaw ccungccaw`ae kha langsaku khylan, nanning laku bu phiakunaw mah a um cih.
46011020	Tukeiccu nanning nynh ahmin sang kheit kya he na sueluaku vae oh ze, tuh-e tuh Bawipaw zerya mang khylan na sueluaku oh paw thua khyh.
46011021	Pawccecize aenaw kya nanning lu raveih nynh naemaw aepaw kha na lawkuty oh; lukheit tuh a vuelaw zah mingccangpaw tuh a rui.
46011022	Pawmou na cyi oh? Aenaw lanpaw te nianaw lanpaw inn na hoi khyh oh tou? Tukhyhze Pachia kriccawbu kha pawlangria leite na um oh zah pawsang hoi lei`ae paw kha mae na thyasah oh tou? Nae kalan pawte ka ho cih? Hynh-e kya kae thehoysah cih oh tou? Kae thehoysah khyh oh.
46011023	Pawccecize nanning kalan kae ahpya oh paw hynh Bawipaw kyate ka mue paw nynh thua: Bawipaw Jesu nynh amaw a phee lya`ae kha-e khuazi khe sanlou kha laah zah,
46011024	lungtuabya a ho koute, sanlou kha eih zah, “Hynh-e sanlou tuh nanning hanlan ia athua paw ka pyn nynh thua, lawkuh oh lah ae oh; kamaw liathui nawlan e hynh ae oh,” a ci.
46011025	Tuhhawte zerya a mang kou`ae te banang kha mah laah zah, “Hynh-e banang tuh ka chii kya athawpaw byakin nynh thua. E hynh na nia oh takyhte kamaw liathui nawlan neih oh,” a ci.
46011026	Pawccecize nanning nynh hynh-e sanlou kha leih na ae oh zah hynh-e banang kha leih na nia vae oh ze, Bawipaw a chinaw kha amaw yn thua cia na phy oh paw nynh thua.
46011027	Tukeiccu hunghung zemah Bawipaw sanlou te banang kha angaekuh lei lante ae zah a neih paw ccungccaw tuh Bawipaw a pyn te a chii kya seinaw a hoi paw nynh thua.
46011028	Thuasalama ccungccaw miakaw nynh amaw te amaw kha phe tuakuhty sah, te sanlou kha ae sah lah banang kha mah neih sah.
46011029	Pawccecize angaekuh lei lante ae zah a neih paw ccungccaw tuh Bawipaw pyn kha a nythya khyh keiccuze amaw tungvaw seibyapia nawlan ae zah a neih paw nynh thua.
46011030	Hynh-e keiccu nanning laku ccungccaw patae tuh thawzya`ae zah dan khyh`ae. Te patae tuh a chih`ae.
46011031	Pawccecize aening nynh ahmaw te ahmaw kha bya ah piaku oh ze, aening tuh bya oun pia vae lan khyh`ae.
46011032	Thuasalama aening tuh bya oun pia vae`ae ze, laephi ccungccaw`ae ryte seibe ah thua khyh nawlan oh Bawipaw nynh aening kha phe oun thuihei vae.
46011033	Tukeiccu ka uteno`ae ae lan pynkheihlan he na thua vae oh ze, lukheit te lukheit la ngawkuh bua oh.
46011034	Te he na pumku vae oh ze byapianaw kalan ae thuakhae khyh nawlan oh, lukhakheit nynh a vuelaw ze, amaw inn kya la ae sah. Te tuhlaepaw tuh he kae thua te kou angaekuh lante kae khan cih.
46012001	Uteno`ae nanning nynh muisaw lasung`ae konglang ny leite na um lan oh paw ka ry khyh.
46012002	Nanning tuh Zenta`ae na la thua oh paw, ae la cciakhae oh zah byahothya leipaw e zohtuh`ae kalan ae la thuakhae oh paw kha na ny oh.
46012003	Tukeiccu Pachia Muisaw liate a ho paw ccungccaw hung nynh sanmah Jesu kha thyalaw kho khyh, te Thyaa Muisaw liate holeite hung nynh sanmah Jesu tuh Bawipaw nynh thua cite ho kho khyh cipaw kha kae nysah oh.
46012004	Lasung`ae aphuinphuin a um, thuasalama Muisaw ccangkheit nynh a um.
46012005	Pachia ryalawnaw aphuinphuin a um, thuasalama Bawipaw lukheit nynh a um.
46012006	Te ryalawpaw aphuinphuin a um, thuasalama pawpaw kya balyn marya ryalah paw Pachia ccangkheit rou nynh a um.
46012007	Thuasalama ccungccaw balyn thanenaw hanlan Muisaw kya-e langsapyakunaw kha milu raveih pya athua.
46012008	Pawccecize Muisaw liate lukheitpaw kha hawnaw bya pya athua; kha-e Muisaw liate mingccangpaw kha nynaw bya pya athua.
46012009	Kha-e Muisaw liate mingccangpaw kha zynnaw pya athua; kha-e Muisaw liate mingccangpaw kha dansanaw lasung`ae pya athua.
46012010	Mingccangpaw kha ngaeangnaw ryalaw khonaw a pya, mingccangpaw kha profehbya ho khonaw a pya, mingccangpaw kha muisaw`ae phiathyanaw a pya; mingccangpaw kha bya`ae aphuinphuin hothyanaw a pya, mingccangpaw kha bya`ae asuilan leihthyanaw a pya.
46012011	Thuasalama hynh-e`ae balyn hynh kha-e Muisaw ccangkheit nynh ryalawpaw nynh thua, a ry hawte milu raveih kha lukheitcci te a neethung`ae.
46012012	Pawccecize pyn tuh pynkheit thua zah pyn kya-e`ae patae a hoi, thuasalama tuh-e pyn pynkheit kya-e`ae balyn tuh patae mang ci`ae zemah pyn tuh pynkheit athua hawte, tuh-e hawte nynh Kri mah athua.
46012013	Pawccecize Jew`ae athua zemah, Greek`ae athua zemah, see`ae athua zemah, a luepaw athua zemah, Muisaw ccangkheit liate aening balyn tuh pyn pynkheit lungkhu lang baptisma-in sah ah thua oh; te ah balynte Muisaw ccangkheit lungkhu lang niasah lan rae athua oh.
46012014	Pawccecize pyn tuh pyn kya-e ccangkheit kyalya thua khyh, thuasalama patae a um.
46012015	Ccu nynh, “Kae tuh kuih ka thua khyh keiccu, kae tuh pyn kya-e ka thuabua khyh,” a ci lanze, tuhte a ci keiccu pyn kya-e thuabua khyh tou?
46012016	Te nakua nynh, “Kae tuh mit ka thua khyh keiccu, kae tuh pyn kya-e ka thuabua khyh,” a ci lanze, tuhte a ci keiccu pyn kya-e thuabua khyh tou?
46012017	Pyn khaleih tuh mit athua lanze pawkyamou thaenaw tuh a um vae cih? Pyn khaleih tuh nakua athua lanze paw kyate mou amyn tuh a sue vae cih?
46012018	Thuasalama atu Pachia nynh pyn kya miakaw kha amaw a lungry hawte mimaw thathyhte pung a nung.
46012019	Te minmin balyn tuh pyn kya-e ccangkheit kyalya athua lanze, pyn tuh pawkyamou a um vae cih?
46012020	Atu pyn kyae` ae tuh patae um zemah pyn tuh pynkheit rou nynh a um.
46012021	Te mit nynh kuih kha, “Nang kae peki khyh,” ci kho lan khyh. Tuhhawte lu nynh ccu kha, “Nang kae peki khyh,” ci kho lan khyh.
46012022	Tuhlaeze, thawzya huapaw alopaw pyn kya-e`ae tuh houh ahoboupaw nynh thua`ae.
46012023	Te pyn kyaze sawtua lan eih um khyh cite ah tua oh paw kha houh sawtuanaw ah pya oh; te ah pyn kyaze dohoy leipaw kha houh puithya lan ah ccaan oh.
46012024	Thuasalama ah pyn kyaze dohoypaw kha tuh ccaan ho vae khyh. Thuasalama pyn kyaze sawtuanaw aboupaw kha sawtuanaw alehua pyate Pachia nynh pyn kha a rae;
46012025	ou tuhte pyn kya laesakunaw kharyh a um khyh nawlan; thuasalama pyn kya-e`ae nynh alokuhpaw dooihkunaw a hoi`ae ccaw cite nynh tuhte a rae.
46012026	Te pyn kya-e ccangkheit nynh a teing vae ze, pyn kya-e`ae balyn pung a teing bua`ae; pyn kya-e ccangkheit tuh sawtua athua ze, pyn kya-e`ae balyn pung mih lungtuabua.
46012027	Atu nanning tuh Kri pyn nynh na thua oh; te lu raveihte a pyn kyae` ae nynh na thua oh.
46012028	Te Pachia nynh hynh-e`ae kha kriccawbu kya a khang`ae; tuh-e`ae tuh: masaty locceihtu`ae, ccangningnaw profeh`ae, ccanthungnaw ccangpatu`ae, tuhkoute athungpaw ryalaw`ae, ou tuhkoute ngeccih dansanaw lasung`ae, ming`ae bawngnaw`ae, ukthyanaw`ae, bya aphuinphuin hothyanaw`ae kha a pya`ae.
46012029	Mih balynte locceihtu`ae thua zaw? Mih balynte profeh`ae thua zaw? Mih balynte ccangpatu`ae thua zaw? Mih balynte athungpaw ryalaw lahtu`ae thua zaw?
46012030	Mih balynte ngeccih dansanaw lasung`ae a hoi`ae zaw? Mih balynte bya aphuinphuin ho`ae zaw? Mih balynte byaleih`ae zaw?
46012031	Thuasalama ahoy huaccepaw lasung`ae kha myaryasangkae pekikuh oh. Te houh ahoy huaccepaw ccianaw kha kae muihsah ung cih oh.
46013001	Ccungccaw`ae bya te vaaw ccungccaw`ae bya kha ka ho salamah sungsakunaw ka hoi khyh ze, kae tuh dawkhua roiccaepaw te langchi khuapaw hawte nynh ka thua.
46013002	Te kae nynh profehbyaho khonaw lasung ka hoi zah byakhupaw`ae balyn te nynaw balyn kha ka thaethya zemah thuasah; te mua`ae phe ka nue kho lan cia zynnaw balyn ka hoi zemah, sungsakunaw ka hoi khyh ze kae tuh accakaepaw nynh ka thua.
46013003	Te ka hoi paw balyn kha ryachi`ae loohdang nawlan khaleih ka pya zemah thuasah, te ka pyn hynh maee te uku lan ka pyaku zemah, sungsakunaw ka hoi khyh ze, tuh-e nynh kae pawsang yn thanesah khyh.
46013004	Sungsakunaw tuh a lungsae zah thawccithya; sungsakunaw tuh eiung khyh; sungsakunaw tuh pookuh khyh, tansakuh khyh;
46013005	umtuzia dothah lante um khyh, amaw thanenaw hanlan ccungkuh khyh, zoikadeih lang a thinria khyh, ahoy leipaw kha tua khyh;
46013006	atazae leipaw kya a lungtua khyh, thuasalama byaccing kya nynh a lungtua;
46013007	pawpaw balyn kha a ngaesang kho, pawpaw balyn kha a zyn, pawpaw balyn kha a ngaehoi, pawpaw balyn kha phang a ngaesang.
46013008	Sungsakunaw tuh athang ci um boi khyh. Thuasalama profehbyaho khonaw`ae a um zemah azo cih; bya aphuinphuin hothyanaw a um zemah adae cih; nynaw a um zemah phe azo cih.
46013009	Pawccecize aening tuh abangasung nynh ah ny oh, abangasung nynh profehbya ah ho oh.
46013010	Thuasalama accingpaw he yn thua vae te tuh, abang-asung paw kha tuh phya zosah athua vae cih.
46013011	Ka imua lya, imua hawte nynh bya ka ho, imua hawte nynh ka ny, imua hawte nynh ka tua; thuasalama piccang he ka thua vae tuh imua uccaw`ae kha phya ka vua kou vae.
46013012	Pawccecize atu aening tuh muinsado kya valyvaly te nynh ah muih oh; thuasalama tuin vae tuh mitmae hawiliakute muih lan vae. Atu kae tuh abang-asung nynh ka ny, thuasalama tuin vae tuh kamaw hynh ny ka thua hawte kae mah ka nyh vae cih.
46013013	Te atu zynnaw, ngaehoinaw, sungsakunaw, hynh-e ccangthung hynh atyn; thuasalama hynh-e`ae kyaze abapi huaccepaw tuh sungsakunaw nynh thua.
46014001	Sungsakunaw kha pei zui oh lah muisaw lasung`ae kha peki oh, abapi lante profehbya na ho nawlan oh peki oh.
46014002	Pawccecize ccangpaw bya a ho paw ccungccaw tuh ccungccaw`ae kalan ho khyh, thuasalama Pachia kalan nynh a ho. Pawccecize a hopaw kha hung nynh sanmah thaethya khyh; tuhzemah byakhupaw`ae kha muisaw kya nynh a ho.
46014003	Thuasalama profehbya hopaw tuh thawzung tynsanaw, thawte hynawpaw te ngaengansanaw bya kha ccungccaw`ae kalan nynh a ho.
46014004	Ccangpaw bya a ho paw tuh amaw te amaw nynh thawzung tynsaku. Thuasalama profehbya hopaw tuh kriccawbu kha thawzung a tynsah.
46014005	Nanning balyn nynh ccangpaw bya`ae ho oh ci ka ry, thuasalama nanning nynh profehbya na ho nawlan oh houh ka ry. Pawccecize ccangpaw bya`ae a ho paw nynh kriccawbu thawzung tynsah nawlan asuilan aleih khyh ze aning laeze profehbya ho paw tuh aphutehua.
46014006	Uteno`ae, atu kae nynh ccangpaw bya hote nae kalan kae thua zemah, byaphy liate, khyhze nynaw liate, tukhyhze profehbyahonaw liate, tukhyhze ccangpyakunaw liate kae hopya khyh oh ze nae hanlan pawmou athane cih?
46014007	Te hiinnaw hoi leipaw uccaw`ae phyly khyhze tintang hei kha, roiccaesah vae`ae ze roiccaesah paw alaenaw um khyh ze, phyly tou a tu`ae, tukhyhze tintang tou a khua`ae cipaw kha pawtemou ny kho a um cih?
46014008	Pawccecize mungkae nynh akyh leipaw roi khate accae lanze, hung nynh mou rhawtuk lan a paccynkuh cih?
46014009	Tuhhawte nanning mah thaethya lan azoipaw bya`ae khate na ho khyh oh ze, na ho oh paw kha pawtemou a nyh cih`ae? Khivae kalan nynh hung na ho han cih oh.
46014010	Laephipi kya bya`ae aphin patae a um cih, te kha-e`ae kyaze ccangkheit sanmah asuilan hoi leite um khyh.
46014011	Tukeiccu bya asuilan kha kae nynh ka ny khyh ze, kha-e bya a ho paw hanlan kae tuh ramccangpaw nynh ka thua vae cih, a hotupaw mah kae ka hanlan ramccangpaw nynh athua cih.
46014012	Tuhhawte nanning mah muisaw lasung`ae myarya a peki paw na thua oh hawte, kriccawbu thawzung tynsanaw elan houh mue lan ccung oh.
46014013	Tukeiccu ccangpaw bya a ho paw nynh kha-e kha asuilan aleih kho nawlan sawsangkuh sah.
46014014	Pawccecize kae nynh ccangpaw bya te saw ka sang ze, ka muisaw nynh sawsang, thuasalama ka thaethyanaw tuh pawlang um khyh.
46014015	Tuhte lanze pawte? Kae tuh muisaw te saw ka sang cih zah thaethyanaw te mah saw ka sang cih; muisaw te law ka sah cih zah thaethyanaw te mah law ka sah cih.
46014016	Tukhyh lanze, nang nynh muisaw te hythua na pya ze, a nyhbua lei`ae paw phu kya a umbua paw ccungccaw nynh, nang nynh lungtuabya na ho paw kha paw nynh na ho cipaw a thaethya khyh ze pawcihtemou “Amen” a cithya cih?
46014017	Pawccecize nang nynh tuh ahoyte lungtuabya na ho ccaccing, thuasalama mingccangpaw tuh thawzung tynsah thuabua khyh.
46014018	Nanning balyn laeze kae tuh ccangpaw bya`ae ka ho keiccu ka Pachia kalan lungtuabya ka ho.
46014019	Tuhzemah kriccawbu kya ccangpaw bya te bya thung haw ka ho laeze, mingccang`ae kha mah ka ccangpya nawlan`ae, ka thaethyanaw te bya kaw pangaw ho ka ry hua.
46014020	Uteno`ae, thaethyanaw kya imua`ae thua nan oh; tuhzemah athah-aruhpaw tuanaw kya imua taraw`ae thua oh, thuasalama thaethyanaw kya tuh piccang`ae thua oh.
46014021	Mawsi Kawbya kya hynhte azeikuh: “Ccangpaw bya te, ccangpaw mung te hynhe ccungccaw`ae kalan bya ka ho cih, tuhzemah minmin nynh ka hopaw hynh ngaelae lan khyh`ae,” cite Bawipaw nynh a ci.
46014022	Tukeiccu ccangpaw bya`ae tuh a zyn`ae paw hanlan thua khyh, a zyn lei`ae paw hanlan muihsanaw nynh thua; thuasalama profehbya hopaw tuh a zyn lei`ae paw hanlan thua khyh, a zyn`ae paw hanlan nynh thua.
46014023	Tukeiccu kriccawbu khaleih nynh sang kheit kya pynkheihlan na thua oh zah nae balynte ccangpaw bya na ho oh ze, a thaethya lei`ae paw te a zyn lei`ae paw nynh oun teebua`ae ze, minmin nynh nanning kha na ngae vae oh ae ci lan khyh oh tou?
46014024	Thuasalama nae balynte profehbya na ho oh ze, a zyn leipaw, tukhyhze a thaethya leipaw lukheit nynh yn teebua ze, nae balynte a seinaw na muihsakuh oh zah aning kha na zynsah bua oh.
46014025	Ou tuhte a thinlung kya-e aphiru`ae kha langsapyaku athua vae cih; oute aning nynh bakhungte Pachia kha a beik vae cih zah Pachia tuh nae kya a um ccaccing cite a ho vae cih.
46014026	Uteno`ae, tuhte lanze pawtemou? Nanning nynh pynkheihlan na thua he vae oh ze, Sam law a mue paw, ccangpyanaw a mue paw, ccangpaw bya a mue paw, byaphy a mue paw, asuilan leihthyanaw a mue paw lu raveih na um oh. Pawpaw balyn tuh thawzung tynsah nawlan cyi thua sah.
46014027	Lukhakheit nynh ccangpaw bya a ho ze, luning, khyh ze alunghua luthung cih`ae sah, te lukheit koute lukheit ho`ae sah; te lukheit nynh asuilan leih sah.
46014028	Thuasalama asuilan a leihtu a um khyh lanze tuh-e paw tuh kriccawbu kya daebabilan um sah lah amaw te amaw kalan te Pachia kalan palia ho sah.
46014029	Profeh`ae luning khyh ze luthung nynh ho`ae sah lah mingccang`ae nynh hoyte tuase`ae sah.
46014030	A pe dahung paw mingccangpaw kalan ccangkhakheit phypya athua ze, masaty a ho paw kha daebabilan umhin sah.
46014031	Pawccecize balynte ccangku kho athua nawlan, balynte thawzungpya athua nawlan, nanning balyn nynh lukheit koute lukheit profehbya na ho kho oh.
46014032	Te profeh`ae kya-e muisaw`ae tuh profeh`ae zakaw nynh a um.
46014033	Pawccecize mithyaa`ae kya-e kriccawbu`ae balyn kya athua hawte, Pachia tuh nua-ihnua-aepaw a umsah paw thua khyh, thuasalama daenaw umsah paw nynh thua.
46014034	Kriccawbu`ae kya nae nopi`ae tuh daetedae lang um`ae sah; pawccecize minmin tuh bya ho lan kaw ua thua khyh. Thuasalama Kawbya nynh mah a ho hawte zakawsangsakuh`ae sah.
46014035	Te minmin nynh ccangkhakheit a ccangkury`ae ze, innvaw kya mih vawpaw`ae kha khiakuh`ae sah; pawccecize nopi`ae nynh kriccawbu kya bya ho lanpaw tuh maethya lan um paw nynh thua.
46014036	Pachia bya tuh nanning kyate tou yn pou? Tukhyhze nanning kalan kyalya tou yn thua?
46014037	Lukhakheit nynh amaw te amaw kha profeh lukheit nynh ka thua, tukhyhze muisaw ccungccaw nynh ka thua cite a tuaku lanze, nae kalan ka zei`ae paw hynh Bawipaw kya-e kawpyapaw`ae nynh thua cipaw kha la nyh sah.
46014038	Thuasalama lukhakheit nynh a ny khyh lanze, ny lei mawte la um sah.
46014039	Tukeiccu, uteno`ae, profehbyaho lanpaw hynh thawmawte peki oh lah ccangpaw bya`ae ho lanpaw kha la khee nan oh.
46014040	Pawpaw balyn tuh ccipapya lante, kou angaekuhlante cyi thua sah.
46015001	Tuhlaeze, uteno`ae, phe kae hopya vae oh paw thehoypaw kha nanning bua kae hopya oh; kha-e kha nanning nynh mah na lawkuh oh zah kha-e kya na thadyn oh;
46015002	kae hopya oh paw bya kha nanning nynh accakae paw kya na zyn khyh oh zah varyn na kyngku oh thua ze, nanning tuh kha-e thehoypaw liate khum na thua oh.
46015003	Pawccecize kae nynh mah ka mue paw kha nanning kalan masaty kae hopyabua oh; tuh-e tuh: Ccathyaa thyhte Kri tuh aening seinaw hanlan a chih cipaw;
46015004	te aning tuh u thua zah Ccathyaa thyhte nin thungnaw kya bua a thothui cipaw;
46015005	te Sefas nynh amaw kha a muih koute luhaw laening nynh a muih`ae cipaw kha nynh thua.
46015006	Tuhkoute, uteno`ae zapangaw lae nynh amaw kha vaekheihte a muih`ae. Tuh-e`ae kyaze alunghua tuh atu cia a hiin ung`ae; thuasalama abang tuh phe ih vae`ae.
46015007	Tuhkoute James nynh amaw kha a muih; oute locceihtu`ae balyn nynh a muih`ae.
46015008	Te nyathyakou, accyh phe alue vae paw kya a pui paw hawte athua paw kae nynh mah amaw kha ka muih.
46015009	Pawccecize kae tuh Pachia kya-e kriccawbu kha a tua a sah paw ka thua keiccuze locceihtu cite ko lan angaekuh bua leipaw, locceihtu`ae lakuze anyaa huapaw nynh ka thua.
46015010	Thuasalama Pachia thawccinaw liate nynh kae tuh ka thua thyhte kae ka thua. Te kae yn pya paw a thawccinaw tuh alakaw thua khyh. Thuasalama locceihtu`ae balyn laeze kae tuh thawte rya ka lah hua, tuhzemah kae ka thua khyh, thuasalama kae ka kya a um paw Pachia thawccinaw nynh thawte ryalah.
46015011	Tukeiccu kae thuasah, minmin thuasah, tuhte kaening nynh phung kae ho, te nanning nynh na zyn oh.
46015012	Atu Kri tuh a chih`ae paw kyate a thothui cite Kri kong kha ho athua ze, a chih`ae paw thothuinaw um khyh cite nanning lakuze abang nynh pawccemou a ci`ae?
46015013	Thuasalama a chih`ae paw thothuinaw a um khyh lanze, Kri tuh thothui khyh cinawpaw nynh thua.
46015014	Te Kri tuh a thothui khyh lanze, kaening nynh phung kae ho paw tuh accakaepaw, te nanning zynnaw mah accakaepaw nynh thua vae.
46015015	Athua, kaening tuh Pachia kya-e ahme leipaw ccaekia`ae lang nynh oun muih vae`ae; pawccemacize, a chih`ae paw tuh a thothui khyh`ae ccaccing ze, Pachia nynh Kri kha thosah khyh cinawpaw, Pachia nynh Kri kha a thosah vae cite kaening nynh Pachia kong ccaekia kae khan.
46015016	Pawccecize a chih`ae paw tuh a thothui khyh`ae ze, te Kri tuh thothui vae khyh.
46015017	Te Kri tuh a thothui khyh ze, nanning zynnaw tuh accakaepaw nynh thua vae; nanning tuh nae seinaw`ae kya nynh phang na um ung oh.
46015018	Oute Kri kya a ih vae`ae paw mah arohhang vae`ae.
46015019	Atu e hiinnaw kya kyalya aening nynh Kri kya ngaehoinaw ah hoi oh lanze, ccungccaw`ae balyn kyaze aening tuh ngaethya-um huacce`ae paw nynh ah thua cih oh.
46015020	Thuasalama atu Kri tuh a chih`ae paw kyate thothui zah a ih vae`ae paw kyaze masaty athae lang phe a tang vae.
46015021	Pawccecize ccungccaw liate chinaw tuh yn thua hawte, a chih`ae paw thothuinaw mah ccungccaw liate nynh yn thua.
46015022	Pawccecize Adam kya ccungccaw balyn a chi`ae hawte, Kri kya ccungccaw balyn hiinsah athua cih`ae.
46015023	Thuasalama ccungccaw miakaw amaw ccyh kya a thua cih; Kri tuh masaty athae nynh thua, tuhkoute Kri he yn thua vae ze, Kri kya-e ccungccaw`ae a tho cih`ae.
46015024	Oute Kri nynh uknaw balyn, te kawhoinaw balyn, te thungnaw kha marya he a tae koute, peenaw kha Paaw Pachia kalan he a ah koute laephi she athangnaw yn thua vae cih.
46015025	Pawccecize rhaw`ae balyn kha a ccuphe kaw a nung kou cia, Kri nynh a uk hahe cih.
46015026	Ro athua cih paw nyathyakou rhaw tuh chinaw nynh thua.
46015027	Pawccecize, “Pachia nynh pawpaw balyn kha Kri ccuphe kaw marya a nung.” Thuasalama, “Pawpaw balyn kha amaw zakaw a nung,” cite a ho paw kya, pawpaw balyn amaw zakaw a nungtupaw tuh umbua khyh cipaw alangkuh.
46015028	Te pawpaw balyn tuh Kri zakaw umsah he athua te, pawpaw balyn kha amaw zakaw a nungtupaw Pachia tuh tynre balyn kya tynre athua nawlan Ccapaw amaw mah Paaw a zakaw umsah athuabua cih.
46015029	Tukhyh lanze, a chih`ae paw tuh kharyh a tho khyh`ae ze, a chih`ae paw hanlan baptisma-in`ae paw tuh pawte cyih vae cih`ae? A chih`ae paw hanlan pawccemou minmin nynh baptisma-in`ae te?
46015030	Te pawccemou kaening so suimilan ccyh takyh vawsawrunaw kya kae thadyn?
46015031	Ah Bawipaw Kri Jesu kya ka hoi paw, nanning kya ka pookunaw liate kae tuh nin takyhte ka chih cite tyntetyn lang ka ho ngan.
46015032	Efesa khuapi kya ccungccaw cyisahnaw lante kae tuh sarepaw`ae ryte kae douku ze so, ka hanlan pawmou athane cih? A chih`ae paw tuh a thothui khyh`ae ze, “Aening ae oh sih lah neih oh sih, pawccecize awkhualan ah chih cih oh!” ci hawte nynh thua vae.
46015033	La lingsakuh nan oh: “Ahoy leipaw ry mungkupaw nynh ahoypaw ziazae kha a rosah.”
46015034	Dingnaw kalan tho ccavae oh lah sei nan vae oh; pawccecize abang nynh Pachia nynaw hoi khyh`ae. E hynh nae maethya ccaw cite nynh ka ho.
46015035	Thuasalama, “A chih`ae paw nynh pawtemou a tho cih`ae? Pawtahawpaw pyn te mou minmin nynh oun langkuh cih`ae?” cite lukhakheit nynh a ci cih.
46015036	Nang mingaeepaw, na ccou paw ccacii nynh a chi khyh lanze, hiin lan khyh.
46015037	Te ccacii na tu vae ze, yn um lanpaw a pyn kha na tu khyh, thuasalama chanvui thuasah, ccangpaw ccacii thuasah ccacii maw kha nynh na tu.
46015038	Thuasalama Pachia nynh a ry hawte pyn kha a pya, ccacii miakaw kha amaw aphin thyhte pyn kha a pya.
46015039	Ngesaw balyn tuh alokuhpaw ngesaw cci thua khyh; thuasalama ccungccaw ngesaw phin kheit, rangsaw`ae ngesaw phin ccangpaw, ngasaw`ae ngesaw phin ccangpaw, te pavaw`ae ngesaw phin ccangpaw nynh thua.
46015040	Vaawran te asekuhpaw pyn`ae um zah laephi te asekuhpaw pyn`ae mah a um. Thuasalama vaawran te asekuhpaw phu-enaw tuh phin kheit thua zah laephi te asekuhpaw phuenaw tuh phin ccangpaw nynh thua.
46015041	Khuanin phu-enaw phin kheit, sawpaw phu-enaw ccangpaw, te awsi`ae phu-enaw mah ccangpaw nynh thua; pawccecize awsi ccangkheit te ccangkheit phu-enaw kya alae.
46015042	Tuh-e hawte nynh a chih`ae paw thothuinaw mah athua. Pyn tuh aroh khopaw kya ccou thua zah aroh kho leipaw kya nynh thosathui athua.
46015043	Sawtua leinaw kya ccou thua zah phu-enaw kya thosathui athua. Nyaanaw kya ccou thua zah thungnaw kya thosathui athua.
46015044	Puikhaepaw pyn kha ccou athua, muisaw pyn kha thosathui athua; puikhaepaw pyn um zah muisaw pyn a um.
46015045	Tukeiccu, “Masaty ccungccaw Adam tuh a hiinpaw ccungccaw lang yn tang,” cite azeikuh. Nyathyakou Adam tuh hiinnaw a pya paw muisaw nynh thua.
46015046	Tuhzemah muisaw pyn hynh masaty thua khyh, thuasalama puikhaepaw pyn nynh a umty, tuhkoute nynh muisaw pyn tuh a um.
46015047	Masaty ccungccaw tuh laephi kyate thua zah laenoi te rae paw nynh thua; luningnaw ccungccaw tuh vaawran kyate a um paw Bawipaw nynh thua.
46015048	Laephi ccungccaw`ae tuh laephi ccungccapaw hawte nynh thua`ae. Vaawran e`ae mah vaawran kya-e paw hawte nynh thua`ae.
46015049	Te aening tuh laephi muinsan ah ke oh hawte, vaawran ccungccapaw muinsan mah ah ke cih oh.
46015050	Uteno`ae, chiisaw nynh tuh Pachia peenaw kha rhoccou kho lan khyh cite atu e hynh kae hopya oh; aroh khopaw nynh aroh kho leipaw kha rhoccou kho lan khyh.
46015051	Dotua oh, byakhupaw ccangkheit kae hopah oh: Aening ah balynte marya i lei lan, thuasalama aening balyn tuh
46015052	nyathyakou mungkae yn ccae te, sosohtari kya, mitsiphalah kya marya rulae ah thua cih oh. Pawccecize mungkae roi yn ccae cih zah a chih`ae paw kha aroh kho leipaw kya thosathui thua cih`ae zah aening tuh rulae ah thua cih oh.
46015053	Pawccecize hynhe aroh khopaw nynh aroh kho leipaw khate a ccaanku hahe ho zah hynh-e a chih khopaw nynh a chih kho leipaw khate a ccaanku hahe aho.
46015054	Tukeiccu hynh-e aroh khopaw nynh aroh kho leipaw khate he a ccaankuh te, hynh-e a chih khopaw nynh a chih kho leipaw khate he a ccaankuh vae te tuh, “Chinaw tuh taenaw nynh po a laang vae,” cite azeikuh paw Ccathyaa tuh accing vae cih.
46015055	“Pou chinaw, na zunghe tuh teisangmou a um? Pou Hades, na taenaw tuh teisangmou a um?”
46015056	Chinaw kya-e zunghe tuh seinaw nynh thua; te seinaw kya-e thawzung tuh kawbya nynh thua.
46015057	Thuasalama ah Bawipaw Jesu Kri liate aening taenaw yn pyatupaw Pachia kalan lungtuabya ho thua sah.
46015058	Tukeiccu ka sungsahpaw uteno`ae, Bawipaw kya nae ryalaw tuh alakaw thua khyh cipaw kha nyte, tynkaring lang, nue kho um lei lante um oh lah Bawipaw rya kha pei lah oh.
46016001	Atu mithyaa`ae hanlan khoipyapaw kong lante, Galati ram e kriccawbu`ae kalan kaw ka pya vae`ae hawte nanning mah la cyih bua oh.
46016002	He kae thua te khoi lanpaw a um vae khyh ccaw, lonaw kyaze masaty nin khe nanning milu raveih nynh hythua na ccou oh thyhte nae kya-e kha ccangte la nung oh lah la khoi oh.
46016003	Te he kae thua te hunghung zemah ccaw te naw na ccawkhae oh paw kha nae lasung cciakhae khylan Jerusalem lang ka saw cih`ae.
46016004	Te kae mah ccia lan accan ze, minmin tuh kamaw ryte a cceihbua cih`ae.
46016005	Atu Mesidonia ram po he ka khung koute nanning kalan kae thua cih (pawccecize Mesidonia ram kha po kae khung cih).
46016006	Te ka khuaccungnaw kya, teiteilang ka ccia zemah nanning nynh nae cciakhae ccaw oh, nae kya ka um ze ka um cih, tukhyhze khoccihsaw hei nanning ry po ka um kho.
46016007	Pawccecize laanpi kya atu nanning kha hung kae muih ry khyh oh; thuasalama Bawipaw nynh yn ua ze, nanning ryte khaw umkheih lan ka ngaehoi.
46016008	Thuasalama Pentikos poi kyacia Efesa khua kya kae um ung cih.
46016009	Pawccecize alepipaw te athanepaw thuakaw tuh kamaw elan hungpya athua, te rawsetu`ae mah patae a um.
46016010	Te Timote nae kalan yn thua ze rinaw um leite aning tuh nanning ry a umbua ccaw la raeringkuh oh; pawccecize aning tuh kae hawte Bawipaw ryalaw a lah paw nynh thua.
46016011	Tukeiccu hung nynh sanmah amaw kha dothatheih nan sah. Thuasalama aning nynh kamaw kalan yn thua nawlan, a khuaccungnaw kya daebabilan amaw kha oun saw oh; pawccecize uteno`ae ryte yn thua lanpaw amaw kha phang ka ngaw.
46016012	Te kae unopaw Apollos konglang tuh uteno`ae ryte nae kalan yn thuabua ccaw cite thawte amaw kha ka hopah, thuasalama atu ccyh lya tuh aning nynh thua lan kharyh ry khyh; tuhzemah accyh he yn ccanthya te yn thua cih.
46016013	Raeringkute ngawdo oh, zynnaw kya tynkaring lang thadyn oh, pise`ae hawte nae rawthung sah, nae thawsae sah.
46016014	Pawpaw balyn kha nanning nynh sungsakunaw te cyih oh.
46016015	Uteno`ae, Stefanas a innbyn`ae tuh Akhai ram kyaze masaty thae paw athae`ae thua zah minmin tuh mithyaa`ae kya-e ryalawnaw kalan mimaw te mimaw kha a pyakuh`ae cipaw na ny oh.
46016016	Khatahaw`ae paw kalan, te kaening ryte ryalaw thawte a lah`ae paw miakaw kalan nanning nynh naemaw te naemaw kha na pyaku nawlan oh thawte kae ngia oh.
46016017	Stefanas, Fortunatas te Akhaikus oun thua`ae paw kong ka lungtua. Pawccecize nanning kalan te na bou oh paw kha minmin nynh a pya`ae.
46016018	Pawccecize minmin nynh ka muisaw te nae muisaw kha bua thawmuinsah`ae. Tukeiccu khahtahawpaw ccungccaw`ae kha nanning nynh la luung oh.
46016019	Asia ram-e kriccawbu`ae nynh nanning kha ae beihlang oh. Akuila te Prisilla nynh mih innbyn kya um paw kriccawbu ryte Bawipaw kya nanning kha thinlung ccaccingte ae beihlang oh.
46016020	Uteno`ae balyn nynh nanning kha ae beihlang oh. Athyaapaw myngkupaw te lukheit te lukheit beihlangkuh oh.
46016021	Kae Paul kya-e beihlangnaw tuh kamaw ka kuih te nynh ka zei.
46016022	Lukhakheit nynh Bawipaw Jesu Kri kha a sungsah khyh lanze, aning tuh thyalaw thua sah. Maranatha.
46016023	Ah Bawipaw Jesu Kri kya-e thawccinaw tuh nae kya la um sah.
46016024	Kri Jesu kya kae sungsanaw oh paw tuh nae balyn tungvaw la um sah. Amen.
47001001	Pachia rynaw liate Jesu Kri locceihtu athua paw Paul, te kae unopaw Timote nynh Korin khuapi kya a um paw Pachia kya-e kriccawbu kya te Akhai ram balyn kya um paw mithyaa`ae balyn kya ry:
47001002	Ah Paaw Pachia te Bawipaw Jesu Kri kyate thawccinaw te daenaw tuh nae kya la um sah!
47001003	Ngaethya-umsanaw Paaw te ngaengansanaw balyn Pachia athua paw, ah Bawipaw Jesu Kri a Paaw, Pachia tuh thehoy te um sah.
47001004	Pachia nynh aening ahmaw ngae oun ngansanawpaw, ngaengansahnaw khate vawsawnaw a tung`ae paw kha aening nynh ngae ah ngansah nawlan oh, ah vawsawnaw balyn kya aening kha ngae oun ngansah.
47001005	Pawccecize Kri kya-e teingnaw tuh aening kya myarya alung hawte, Kri liate aening kya-e ngaengannaw mah myarya alung.
47001006	Te kaening tuh vawsaw kae teing zemah, tuh-e tuh nae ngaengannaw hanlan te khumnaw hanlan nynh thua. Kaening nynh kae teingpaw, kha-e teingnaw`ae phang ngaesangnaw tuh accungkiapaw nynh thua. Tukhyhze kaening tuh ngaengansah kae thua ze, tuh-e tuh nae ngaengannaw hanlan te khumnaw hanlan nynh thua.
47001007	Te nanning hanlan kaening ngaehoinaw tuh tynkaring. Nanning tuh teingnaw a neethungkuh bua`ae paw nynh na thua oh cipaw kae ny hawte, ngaengannaw mah a neethungkuh bua`ae paw nynh na thua oh.
47001008	Pawccecize uteno`ae, Asia ram kya kaening kya yn thua paw vawsawnaw kha nanning ny leite na um lan oh paw kae ry khyh. Tou kho um lei lan, thawzung nynh taening lei lan, hiinnaw heize ngaehoi um vae lei lan kaening tuh phuripaw nynh oun ne.
47001009	Kaening nynh kaemaw te kaemaw kae doliaku khyh nawlan, thuasalama a chih`ae paw a thosah paw Pachia kha kae doliaku nawlan, kaemaw tuh chi lan byapae vae paw nynh kae thua.
47001010	Tuh-e Pachia nynh khacih alepaw chinaw kyate kaening kha oun luesah zah atu mah oun luesah. Amaw nynh bua oun luesah ung cih cite amaw kha kae doliakuh.
47001011	Ccungccaw patae nynh kaening oun pya`ae paw lasung hanlan, ccungccaw patae nynh kaening ccelang lungtuabya a ho nawlan`ae nanning nynh mah sawsangnaw te pynkheihlan nae bawng oh.
47001012	Pawccecize kaening kae pookunaw tuh e hynh nynh thua, pynsaw hawnaw te thua leite, thuasalama Pachia thawccinaw liate, lungthyaanaw te, te thanccingte Pachia rawrinaw te nynh laephipi kyahin kae um cipaw tuh kaemaw nykunawpaw thinlung nynh ccaekiakhan; nanning kya khate nynh houh kae um.
47001013	Pawccecize nanning nynh na ria oh zah phe na thaethya vae oh paw laelan, ccangpaw uccaw kha nanning kalan kae zei khyh; athangnaw cia hei nanning nynh khaleih na thaethya cih oh cite ka ngaehoi.
47001014	Nanning nynh kaening hynh abang te nae thaethya vae oh hawte, Bawipaw Jesu nin kya nanning tuh kaening kae pookunaw na thua oh hawte, kaening mah nanning na pookunaw oh paw nynh kae thua.
47001015	Te nanning nynh vaeningnaw thanenaw na hoi ccaw oh cite hynh-e zynkunaw kya, kae tuh nanning kalan thuaty lan ka tuakuh.
47001016	Te nanning kha po cciakhung lan zah Mesidonia ram lungkhu lang ccia lan, te Mesidonia ram kyate nanning kalan bua thua lan zah nanning nynh Judah ram lang ka khuaccungnaw kya nae cciakhae ccaw oh cite ka tuakuh.
47001017	Tukeiccu tuhte ka tuaku lyakha zawphalae lang tou ka cyi? Tukhyhze ka paccynkupaw uccaw kha kamaw kya Athua, Athua, ci lante Thua khyh, Thua khyh, hung ci lan cite ccungccaw lante tou ka paccynku?
47001018	Thuasalama Pachia tuh zyn lan um paw athua thyhte, nae kya kae hopaw bya tuh, Athua te Thua khyh cipaw thua khyh.
47001019	Pawccecize kaening, kamaw, Silvanas te Timote nynh kae hopaw Pachia Ccapaw Jesu Kri tuh Athua, Thua khyh, cipaw thua khyh, thuasalama amaw kya tuh Athua ci mawcci.
47001020	Pawccecize amaw kya Pachia kya-e byakinkupaw balyn tuh Athua, ci thua zah aening liate Pachia phuenaw hanlan amaw kya tuh Amen, ci nynh thua.
47001021	Atu nanning ryte kaening kha Kri kya oun tynsah paw te aening satho oun thuh paw tuh Pachia nynh thua.
47001022	Tuh-e Pachia nynh aening kha tazeih phe oun khia vae pyatypaw lante Thyaa Muisaw kha ah thinlung kya phe yn pya vae.
47001023	Tuhlaeze nanning kha vawsaw kae pya ry khyh oh pawte nynh kae tuh Korin khuapi kalan kae thua vae khyh cipaw ka hiinnaw-muisaw tungvaw ccaekia lang Pachia kha ka koku.
47001024	Nae zynnaw vawlan uknaw kaw kae hoi paw thua khyh, thuasalama nae lungtuanaw elan ryalahkheihtu`ae nynh kae thua; pawccecize zynnaw liate nynh nanning tuh na thadyn oh.
47002001	Thuasalama ngaethyanaw ryte nanning kalan bua kae thua lan khyh cite kamaw te kamaw bya phe ka paeku vae.
47002002	Pawccecize kae nynh nanning kha ngae kae thyasah oh ze, kae nynh ngae ka thyasah paw nanning laelan hungmou kae lung yn tuasah paw tuh?
47002003	Te he kae thua vae ze, lungtuanaw hoi lan ka ccan paw ccungccaw`ae kyate ngaethyanaw ka hoi sei khyh nawlan nynh hynh-e ccaccei hynh nae kalan ka zei; ka lungtuanaw tuh nae balyn lungtuanaw nynh thua cipaw nae balyn kya zynkunaw ka hoi.
47002004	Pawccecize vawsawnaw pataepi kyate, lungriathaenaw kyate, mitphi patae ryte nynh nae kalan ka zei, nae thinlung cci ccaw cite ka zei khyh, thuasalama nanning kha pawcih nynh kae sungsah oh cipaw na ny oh ccaw cite nynh ka zei.
47002005	Thuasalama lukhakheit nynh thinlungccinaw a pousah lanze, kamaw hynh thinlung yn ccisah khyh, thuasalama nae balynte azawnaw thinlung ae ccisah oh; ou tuhte nae balyn tungvaw eih a reipaw ka thua khyh nawlan.
47002006	Ccungccaw lunghua nynh a pya`ae paw detahnaw tuh khahtahawpaw ccungccaw hanlan azaw.
47002007	Phin ccang lante, nanning nynh kha-e paw kha ngaethya paleih oh lah soihbia paleih oh; tukhyh lanze khahtahawpaw ccungccaw kha eih ngaethyanaw nynh phe a laangsei cih.
47002008	Tukeiccu kha-e paw na sungsanaw oh paw kha nanning nynh la langsapah oh cite kae ngia oh.
47002009	Pawccecize pawpaw balyn kya nanning tuh kaw na ngae oh ta cipaw ka ny ry keiccu nynh hynhte ka zei.
47002010	Nanning nynh ccangkhakheit na ngaethya oh paw ccungccaw kha kae nynh mah ka ngaethya; pawccecize kae nynh ccangkhakheit kha ka ngaethya ze, kha-e paw kha Kri malang nanning liate nynh ka ngaethya.
47002011	Tukhyh lanze, Setan nynh aening kya ccyhhoypaw kha a lawkuh sei cih; pawccecize a thyaruhnaw kha ny leite ah um khyh oh.
47002012	Tuhlaeze, Kri thehoypaw ho lan Troas khua lang he ka thua tuh Bawipaw nynh kae kha thuakaw yn hungpya.
47002013	Ka neitaw Titu kha ka muih khyh keiccuze ka lungdae khyh; te minmin kha akhue ka dyhkuh`ae zah tuin kyate Mesidonia lang ka cceih.
47002014	Atu Kri kya taenaw kalan aening kha pei yn cciakhae paw te ahmin takyh kya aening liate amaw nynaw mynkhuhpaw a langsakuh paw Pachia kalan lungtuabya ho thuasah.
47002015	Pawccecize kaening tuh khum athua`ae paw kya thuasah, aroh`ae paw kya thuasah, Pachia kalan Kri kya-e mynkhuhpaw nynh kae thua.
47002016	Lukheitpaw hanlan chinaw kyacia chinaw kya-e mynkhuhpaw nynh kae thua; mingccangpaw hanlan hiinnaw kyacia hiinnaw kya-e mynkhuhpaw nynh kae thua. E uccaw`ae hanlan hungmou a zaw paw a um?
47002017	Pawccecize kaening tuh ccungccaw patae hawte, Pachia bya kha amia lang a zuakuh`ae paw kae thua khyh; thuasalama Pachia kya-e`ae hawte thinlung thanccingte, Kri kya Pachia malang nynh kae ho.
47003001	Kaening tuh kaemaw te kaemaw tou bua kae thehoysakuh? Tukhyhze nanning kalan thehoysanawpaw ccaw`ae khyh ze nanning kyate thehoysanawpaw ccaw`ae kha, mingccang`ae abang hawte kaening kae peki tou?
47003002	Nanning tuh kae thinlung kya azeikuh paw ccaw, ccungccaw balyn nynh nyh`ae zah a ria`ae paw, kaening ccaw nynh na thua oh.
47003003	Ccatui te zei paw na thua khyh oh, thuasalama a hiinpaw Pachia Muisaw te zei paw nynh na thua oh; lung ccalung kya zei na thua khyh oh, thuasalama thinlung kya-e ngesaw ccalung kya zei paw na thua oh zah kaening ryalawnaw liate raerae alangkuh lan phy paw Kri kya-e ccaw nynh na thua oh.
47003004	Te kaening tuh Kri liate Pachia kalan tuhtahawpaw doliakunaw kae hoi.
47003005	Ccangkhakheit kha kaemaw kyate oun thua paw tuaku lan kaemaw te kaemaw phe kae ccing cipaw thua khyh, thuasalama kaening kya-e ccingnaw tuh Pachia kyate nynh thua.
47003006	Tuh-e Pachia nynh byakin thaw kya-e ryalahtu`ae olante kaening kha phe oun rae vae; ccaw kya-e thua khyh, thuasalama Muisaw kya-e nynh thua; pawccecize ccaw nynh tuh a chia, thuasalama Muisaw nynh tuh hiinnaw a pya.
47003007	Thuasalama azo avae paw Mawsi mitmae phu-enaw keiccuze, Israel ccungccaw`ae nynh a mae kha riri a do kho lei lan`ae cia, lungphe vawlan khiate zei paw, chinaw ryalawnaw tuh a phu-e lan thua ze,
47003008	Muisaw ryalawnaw tuh houh phu-esah thua lan khyh tou?
47003009	Pawccecize seibenaw rylawnaw nynh phuenaw a hoi lanze, dingnaw ryalawnaw tuh phu-enaw te houh abeih cih.
47003010	Pawccecize tuh-e phe beihpaw phu-enaw keiccu, langmaw phu-esah a la thua paw hei kha phu-enaw hoi vae khyh.
47003011	Pawccecize azo avae paw nynh a phu-e lanze, po atynpaw tuh houh a phu-e.
47003012	Tuhte khahtahawpaw ngaehoinaw kae hoi keiccuze kaening tuh rawhoy te nynh kae ho.
47003013	Te azo lyaccya paw uccaw athangnaw kha Israel`ae nynh riri a do kho khyh`ae ccaw cite a mae a khungkuhpaw Mawsi hawte kae thua khyh.
47003014	Thuasalama mih tuanaw-thinlung tuh phe amoh; pawccecize atunin cia Byakin Ryn rianaw kya tuh-e khungkupaw tuh lawpya leite phang a um ung; tuh-e khungkupaw tuh Kri kya nynh zosah athua.
47003015	Thuasalama atunin cia hei Mawsi kawbya kha he a ria vae `ae ze, mih thinlung kha khungkupaw nynh phang a bong ung.
47003016	Tuhzemah lukheit nynh Bawipaw kalan he a paleihkuh tuh khungkupaw kha lawpya athua vae.
47003017	Te Bawipaw tuh Muisaw nynh thua; te Bawipaw kya-e Muisaw a umnaw tuh luenaw a um.
47003018	Thuasalama aening balyn tuh lyngpyapaw mitmae lyngpya te muinsado kya do hawte, Bawipaw phu-enaw kha ah do oh; Bawipaw Muisaw liate rulaepaw hawte, aening tuh phu-enaw kyate phu-enaw kalan alokuhpaw muinsan lungkhu lang rulae ah thua cciamang oh.
47004001	Tukeiccu kaening tuh ngaethya umsanaw kha kae ccou hawte, hynh-e ryalawnaw hynh kae hoi thyhte kae lungthang khyh.
47004002	Thuasalama thyaruhnaw te hiin leite, Pachia bya kha ccungccaw ling nawlan mang leite, maethya lan um paw thuruh paw uccaw`ae kha phya kae vua vae. Thuasalama byaccing langsapyakunaw liate, Pachia malang ccungccaw miakaw mawtemaw nykunaw kalan kaemaw te kaemaw kha kae ahkuh.
47004003	Thuasalama kaening kya-e thehoypaw tuh phang khung athua heize, tuh-e tuh azo lya ccya`ae paw kalan nynh phang khungpya athua.
47004004	Pachia muinsan athua paw, Kri kya-e aphu-epaw thehoypaw awnaw nynh a zyn lei`ae paw kya a aw khyh nawlan, kha-e`ae tuanawthinlung kha atu she e pachia nynh phe amohsah.
47004005	Pawccecize kaening nynh kaemaw kong kha kae ho khyh, thuasalama Kri Jesu tuh Bawipaw nynh athua cipaw, te Jesu keiccuze kaening tuh nanning see`ae nynh kae thua cipaw kha kae ho.
47004006	Pawccecize mohnaw kyate awnaw awsah khylan, kawpyatupaw Pachia nynh Jesu Kri mae kya Pachia kya-e phuenaw nynawpaw awnaw kha pya khylan, ah thinlung kya phe a awsah vae.
47004007	Thuasalama thungnaw kya-e lesae huaccenaw tuh kaening kya-e thua leite, Pachia kya-e athua nawlan, laephi ang`ae kya hynh-e sisua hynh kaening nynh kae hoi.
47004008	Hawlang hawlang te vawsaw kae tung, tuhzemah phe miade kae thua khyh; kae lungvawsaw, thuasalama kae lungthang khyh;
47004009	oun tua oun sah`ae, thuasalama ccaring vuasya kae thua khyh; oun khulia`ae zemah ro kae thua khyh.
47004010	Jesu a hiinnaw kha mah kae pyn kya a langku ccaw cite Bawipaw Jesu a chinaw kha kae pyn kya pei kae phubia.
47004011	Pawccecize Jesu a hiinnaw kha mah a chihthyapaw kae pynsaw kya a langku ccaw cite, Jesu keiccuze a hiin`ae paw kaening kha chinaw kalan pei oun thuakhae`ae.
47004012	Tukeiccu kaening kya tuh chinaw nynh ryalah, thuasalama nanning kya tuh hiinnaw nynh ryalah.
47004013	Te, “Kae tuh ka zyn, tukeiccu nynh ka ho,” cite azeiku thyhte, alokuhpaw zynnaw muisaw kha kae hoi pawte, kaening mah kae zyn, tukeiccu nynh kae ho.
47004014	Bawipaw Jesu kha a thosatupaw nynh Jesu liate kaening kha mah oun thosabua cih zah nanning ryte amaw kalan oun umsah bua cih cite kae ny.
47004015	Pawccecize ccungccaw patae nynh lungtuabya honaw liate, Pachia phu-enaw hanlan, paepaeluipaw thawccinaw tuh phe abia ccaw cite, pawpaw balyn tuh nanning hanlan nynh thua.
47004016	Tukeiccu kae lungthang khyh. Atolang-e kae ccungccaw tuh rohsah lazemah, alungkhu lang-e ccungccaw tuh nin kheit koute nin kheit thawsah athua.
47004017	Pawccecize sosoh kyalya teing athua paw, zawbahaepaw kae kya-e vawsawnaw nynh myaryasangkae akhingccipaw zungzae phu-enaw kha kae hanlan houh oun raepya.
47004018	Tukeiccu muih paw uccaw`ae kha kae do khyh, thuasalama muih leipaw uccaw`ae kha nynh kae do; pawccecize muih paw uccaw`ae tuh sosoh nynh atyn, thuasalama muih leipaw uccaw`ae tuh zungzae atyn.
47005001	Pawccecize a laephi inn, hynh-e bu hynh ro athua lanze, kuih te rae leipaw inn, Pachia nynh sak paw inn, zungzae atynpaw vaawran kya ah hoi oh cipaw ah ny oh.
47005002	Pawccecize vaawran a um paw aening umnawpaw ryte ccaanku lanpaw kha myarya ah peki oh pawte, e laephi inn kya aening tuh ah hawkhaekuh oh.
47005003	Tuhte phe ah ccaanku vae oh ze, aening tuh ah sahse te oun muih vae lan khyh`ae.
47005004	Pawccecize e bu kya ah um oh paw aening tuh phupaw nynh phang oun ne pawte ah hawkhaekuh oh; uccaw te ah ccaankuh ry khyh oh keiccu thua khyh; thuasalama a chihthyapaw kha hiinnaw nynh po a laang ccaw cite, aening tuh houh ccaan ah thua oh.
47005005	Atu hynh-e uccaw ccaccei hanlan aening oun paccyntupaw tuh Pachia nynh thua. Tuh-e Pachia nynh Muisaw athua paw pyatypaw kha mah phe oun pya vae.
47005006	Tukeiccu aening tuh pyn inn kya ah um lya oh tuh, Bawipaw kya ah um khyh oh cipaw kha nybiate, pei ah zynku oh.
47005007	Pawccecize aening tuh zynnaw liate nynh ah hiin oh, muihnaw liate ah hiin khyh oh.
47005008	Pyn kya um vae leite, Bawipaw ryte umkheih lanpaw kha ah ry oh zah ah zynku oh.
47005009	Tukeiccu aening tuh ah um oh zemah, ah um vae khyh oh zemah, amaw lungrythuasah lanpaw kha nynh ah paccynku oh.
47005010	Pawccecize ahoypaw thuasah, athahpaw thuasah pynsaw kya a cyi paw thathyhte milu raveih nynh a cyi paw kha a mue nawlan, aening balyn tuh Kri byapianaw tungkhung malang marya ah langkuh hahe cih oh.
47005011	Tukeiccu Bawipaw rawrinaw kha nybiate, ccungccaw`ae kha kae soih`ae; thuasalama kaening tuh Pachia nynh hoyte ny paw nynh kae thua, naemaw nykunaw thinlung kya ny paw mah kae thua cite ka zyn.
47005012	Pawccecize nanning kalan kaemaw te kaemaw kha bua kae thehoysakuh khyh. Thuasalama thinlung kya thua leite mitmuihnaw kya a pookuh`ae paw kha na khung kho nawlan oh, kaening hanlan na pooku nawlan oh ccyhhoypaw kha kae pya oh.
47005013	Pawccecize kaening tuh lungkyh lei`ae paw kae thua ze, Pachia hanlan nynh thua, tukhyhze kaening tuh lungkyh`ae paw kae thua ze, nanning hanlan nynh thua.
47005014	Pawccecize, ccungccaw lukheit nynh ccungccaw balyn hanlan a chi lanze, ccungccaw balyn tuh a chih`ae cite;
47005015	te a hiin`ae paw nynh atu te mimaw hanlan hiin vae leite, mih hanlan chih zah bua a thothuipaw hanlan a hiin ccaw `ae cite nynh aning tuh ccungccaw balyn hanlan a chi cite kae tua pawte, Kri kya-e sungsakunaw nynh kaening kha umkhaeku kho lei lan rya oun naw.
47005016	Tukeiccu atu te vae tuh hung ccungccaw sanmah pynsaw lante kae nyh vae khyh; pynsaw lante Kri kha kae la ny zemah atu te vae tuh tuhte kae nyh vae khyh.
47005017	Tukeiccu lukhakheit tuh Kri kya a um lanze, aning tuh raethawpaw ccungccaw nynh thua; arynpaw uccaw`ae tuh marya azo vae; dotua, pawpaw balyn tuh athawpaw lang oun tang vae.
47005018	Te pawpaw balyn tuh Pachia kyate nynh thua; amaw kalan aening kha Jesu Kri liate bua oun ccawsakuthui zah bua ccawkuthuinawpaw ryalaw kha kaening oun pya;
47005019	tuhe tuh, Pachia tuh Kri kya um zah, laephi ccungccaw`ae mih cyiseinaw`ae kha ccuinpya vae leite, minmin kha amaw kalan bua a ccawsakuthui`ae cipaw kha nynh thua, te bua ccawsakuthuinawpaw bya kha kaening kalan phe oun ahpya vae.
47005020	Oute atu kaening tuh Kri hanlan locceihtu`ae nynh kae thua; kaening liate Pachia nynh ae hy oh paw hawte, nanning tuh Pachia kalan bua ccawkuthui oh cite Kri ccelang kaening nynh nanning kha kae ngia oh.
47005021	Pawccecize aening tuh Kri kya Pachia dingnaw ah thua nawlan oh, seinaw a nyh leipaw amaw kha Pachia nynh aening hanlan a seipaw lang a rae.
47006001	Te kaening, amaw ry pynkheihlan ryalahtu`ae nynh mah Pachia thawccinaw kha alakaw lang na ccou han khyh nawlan oh nanning kha kae ngia oh.
47006002	Pawccecize Pachia nynh hynhte a ho: “Lehkhan lan accan ccyh kya nang kha phe kae thaepya vae, te khumnaw nin kya nang kha phe kae bawng vae,” a ci; dotua, atu hynh lehkhan lan accan ccyh nynh thua; dotua, atu hynh khumnaw nin nynh thua.
47006003	Kae ryalawnaw tuh ccae athua khyh nawlan, ming`ae khuliakunaw kha pawpaw kya sanmah kae rae khyh.
47006004	Thuasalama pawpaw kya balyn, kaening tuh Pachia ryalahtu`ae kae thuanawpaw kha kaemaw nynh kae langsaku: Pataepi phang ngaesangnaw kya, vawsawnaw`ae kya, ahobounaw`ae kya, lungvawsawnaw`ae kya;
47006005	ziabuanaw`ae kya, thungsawnaw`ae kya, keisukeilae umnaw`ae kya, arupaw ryalawnaw`ae kya, i leite umnaw kya, haedante umnaw kyakhe,
47006006	thinlung thyaanaw liate, nynaw liate, khaw teingnaw liate, thawccithyanaw liate, Thyaa Muisaw liate, thanccingpaw sungsakunaw liate,
47006007	byaccing kyae bya liate, Pachia kya-e thungnaw liate, ranglang kuih te voilang kuih kya dingnaw kya-e zunghe liate,
47006008	sawtuanaw te sawtua leinaw liate, ahoy leipaw te ahoypaw thaesanaw liate; hyngbya ho`ae paw hawte kae thua zemah, ahme`ae paw thua te;
47006009	a ny lei`ae paw hawte kae thua zemah, marya a ny`ae paw thua te; a chih`ae paw hawte kae thua zemah, dotua oh, kaening tuh kae hiin; detah`ae paw hawte kae thua zemah, a chia lei`ae paw;
47006010	ngaethah`ae paw hawte kae thua zemah pei lungtua`ae paw; ryachi`ae hawte kae thua zemah ccungccaw patae a hoirungsah`ae paw; pawsang a hoi lei`ae paw hawte kae thua zemah, pawpaw balyn a hoi`ae paw nynh kae thua. Hynh-e`ae kya Pachia ryalahtu`ae nynh kae thua cipaw kha kae langsaku.
47006011	Pou Korin`ae! Kaening nynh nanning kha ccaerarihlan kae hopya vae oh, kae thinlung kha kobalae lang kae hungpya oh.
47006012	Kaening nynh kae khawsung khyh oh, thuasalama naemaw rynaw te nynh na khawsungku oh.
47006013	Atu kha-e kha pyaru nawlan, nanning mah nae thinlung hung oh, tuh-e tuh ccaaw`ae hawte nynh kae hopya oh.
47006014	Zyn leitu`ae ryte anginkuh lei lante pynkheihlan taphu phukheih nan oh. Pawccecize dingnaw nynh kawbya einaw ryte paw vaeccawkunaw mou a hoi? Te awnaw nynh mohnaw ryte paw ccawkunaw mou a hoi?
47006015	Te Kri nynh Belial ryte paw nawccawnaw mou a hoi? Tukhyhze zyntu nynh zyn leitu ryte paw bawngku buanaw mou a hoi?
47006016	Te Pachia kya-e tempal nynh zohtuh`ae ryte paw nawccawnaw mou a hoi? Pawccecize Pachia nynh: “Minmin kya kae ka um cih zah minmin laku ka cceih cih. Kae tuh mih Pachia ka thua cih zah minmin tuh ka ccungccaw`ae a thua cih`ae,” a ci hawte, nanning tuh a hiinpaw Pachia kya-e tempal nynh na thua oh.
47006017	Tukeiccu, “Minmin laku kyate pou oh lah phiakuh oh; athyaa leipaw kha hae nan oh, te nanning kha kae ccou cih oh, Bawipaw nynh a ci.”
47006018	Te, “Kae tuh nae Paaw ka thua cih zah nanning tuh ka ccapaw`ae te ka ccanung`ae na thua cih oh, cite Tynre cyih khotu BAWIPAW nynh a ci.”
47007001	Tukeiccu sungsah`ae, tuh-e byakinpyakupaw`ae ah hoi oh thyhte, Pachia rawrinaw kya thyaanaw kha ccingsah te, pynsaw te muisaw nungsikunaw balyn kyate ahmaw te ahmaw hynh ccikankuh oh sih.
47007002	Kaening hynh thinlung oun hungpah oh; kaening tuh hung ccungccaw kya sanmah kae cyihsei khyh, hung sanmah kae rosah khyh, hung sanmah kae hyngpah khyh.
47007003	Hynhte ka hopaw tuh nanning kha seibe khylan ka ho khyh; pawccecize nanning ryte chikheih lan te hiinkheih lan, nanning tuh kae thinlung kya na um oh cite langmaw lya phe kae hopya vae oh.
47007004	Nae kalan bya hopaw ka rawhoinaw tuh ale raria, nanning keiccu myarya ka pookuh; ngaengannaw te phe ka beih. Vawsawrunaw kae teingnaw kya balyn kae tuh myarya ka lungtua.
47007005	Pawccecize Mesidonia ram lungkhu lang he kae thua te kae pynsaw hae-ungnaw hoi khyh, thuasalama hawlang hawlang te vawsaw kae tung; atolang tuh doukunaw a um, alungkhu lang tuh rawrinaw a um.
47007006	Tuhzemah lungthawthang`ae paw kha ngaengansah paw Pachia nynh Titu yn thuanaw liate kaening kha ngae oun ngansah;
47007007	te Titu yn thuanaw liate kyalya thua khyh, thuasalama nanning nynh myarya na pekinaw oh paw, na raw na khuinaw oh paw, kamaw hanlan myarya na zuakunaw oh paw kong kha aning nynh he oun hopah tuh, nae kya aning tuh ngaengansah athuanawpaw, thawzungpyanaw liate ngaengansah kae thua; tukeiccu kae tuh houh ka lungtua.
47007008	Pawccecize ka ccaky te nanning kha ngae kae la thyasah oh hei ze, ka la ngaesiku zemah, atu ka ngaesikuh vae khyh; pawccecize kha-e ccaky nynh nanning kha ngae ae thyasah oh zemah sosoh rou nynh ngae ae thyasah oh cipaw ka muihthya.
47007009	Atu ka lungtua paw tuh nanning kha ngaethyasah na thua oh keiccu thua khyh, thuasalama nae ngaethyanaw nynh ngaesikunaw kalan ae cciakhae oh paw te nynh ka lungtua. Pawccecize pawpaw kya sanmah kaening keiccu nanning nynh zonaw vaenaw na tung khyh nawlan oh, Pachia rynaw thyhte nynh nanning tuh ngaethyasah na thua oh.
47007010	Pawccecize Pachia rynaw thyhte athua paw ngaethyanaw nynh tuh bua ngaethyakhaeku aho vae leipaw, khumnaw kalan a thuakhae paw ngaesikunaw kha a pousah; thuasalama laephipi e ngaethyanaw nynh tuh chinaw kha nynh a pousah.
47007011	Pawccecize hynh-e uccaw ccaccei hynh dotua oh, nanning tuh Pachia rynaw thyhte nae ngaethah cipaw tuh: taemyasawkunaw, naemaw te naemaw kya lungthyaanaw, atazae leipaw kya thinrianaw, rawrinaw, myarya pekinaw, thawte zuapyakunaw, seibe lan um leinaw`ae kha nae kya a pousah. Hynh-e uccaw kya nanning tuh na thyaa oh cipaw pawpaw balyn kya phe na langsaku vae oh.
47007012	Tukeiccu nae kalan ccaw ka zei zemah a cyihseipaw hanlan ka zei khyh, cyiseinaw a teingpaw hanlan mah ka zei khyh, thuasalama Pachia malang kaening nynh kae dooihnaw oh paw nae kya alangku nawlan nynh ka zei.
47007013	Tukeiccu nae ngaengannaw kya kaening mah ngaengansah kae thua. Te nanning balyn liate Titu muisaw tuh bua thawmuinsah athua keiccuze, Titu kya-e lungtuanaw hanlan kaening tuh myaryamaw kae lungtua.
47007014	Pawccecize nanning konglang amaw kya ccangkhakheit phe ka pooku vae ze, ka maethah khyh; thuasalama byaccing kya nanning kalan pawpaw balyn kha nae kya phe ka ho vae hawte, tuhhawte Titu malang kae pokunaw tuh mah thanccingpaw nynh thua.
47007015	Te rawrinaw te thyngkute amaw na lawku oh paw, nae balyn kawngaenaw kha aning nynh he a liathui tuh, nanning ae sungsanaw oh paw tuh houh ale.
47007016	Tukeiccu pawpaw balyn kya nanning kya zynkunaw ka hoi pawte kae tuh ka lungtua.
47008001	Tuhlaeze uteno`ae, Mesidonia ram e kriccawbu`ae kya pya athua paw Pachia thawccinaw kha kaening nynh nanning kae nysah bua oh;
47008002	minmin tuh mih vawsawnaw kyaze alepipaw syntawnaw kya mih lungtuanaw phe abia paw, te myarya mih ryachiccih pite mih hysanaw kya-e hoirungnaw`ae kya phe abia paw kha kae nysah bua oh.
47008003	Pawccecize cyi khonaw thyhte, athua, cyi khonaw laelan hysah te pya rynaw a hoi`ae cite kae nynh ccaekia ka khan;
47008004	mih lasung kha kae lawku nawlan te mithyaa`ae ryalawpyanaw kya kaening bawngku bua nawlan, arangte kaening kha thawmawte oun ngia`ae.
47008005	Te kaening nynh kae la ngaehoi laelan, Pachia rynaw thyhte mimaw te mimaw kha Bawipaw kalan masaty pyakuh`ae zah kaening kalan mah a pyakuh`ae.
47008006	Tukeiccu Titu nynh nanning kya phe a tho vae hawte, kha-e thawccinaw kha nanning kya mah phe a thangsah nawlan, kaening nynh amaw kha thawte kae ngia.
47008007	Tuhte nanning tuh zynnaw kya, byahonaw kya, nynaw kya, thawte zuakunaw kya, te kaening nae sungsanaw oh kya, pawpaw kya miakaw na hoirung oh hawte, hynh-e thawccinaw kya mah hoirungbua oh.
47008008	Kawpyapaw liate ka ho khyh, thuasalama mingccang`ae nynh thawte zuakunaw liate, nanning kya-e sungsakunaw tuh thanccingpaw athua te thua khyh paw kha nynh kae syntaw ho.
47008009	Pawccecize, amaw ryachinaw liate nanning na hoirung nawlan oh, aning tuh a hoirung zemah nanning keiccuze a rya yn chi cite ah Bawipaw Jesu Kri kya-e thawccinaw kha na ny oh.
47008010	Te hynh-e kya tuanawroihnaw kae pya oh. Inkhawkum cyi lan na ry oh zah phe na tho vae oh paw rya kha po cyi lanpaw kyalya thua leite;
47008011	kha-e na cyi oh paw kha atu phe na thangsah hahe lan oh paw tuh nae hanlan ahoypaw nynh thua; cyi ry lan paccynkunaw a um hawkhate, na hoi oh paw kyate phe thangsanaw mah a um cih.
47008012	Pawccecize pya rynaw thinlung masaty a um lanze, ccungccaw nynh a hoi leipaw thyhte thua leite, a hoi paw thyhte a pya paw kha ccoupya athua.
47008013	Pawccecize mingccang`ae kha luesah lan zah nanning kha phurisah lan cite ka hory paw thua khyh;
47008014	thuasalama a nginkunaw liate, atu lya nanning paepaelui lan na hoi oh paw nynh minmin hobounaw kha a pyabua nawlan, te minmin paepaelui lan hoi paw nynh mah nanning hobounaw kha a pyabua nawlan, ou tuhte nginkunaw a um nawlan nynh ka hory.
47008015	Ccathyaa kya, “Pataepi a ccakhungkuh paw nynh alaepaw hoi lae khyh, pyhtari a ccakhungkuh paw nynh hobounaw hoi khyh,” cite azeiku hawte nynh thua.
47008016	Thuasalama nanning hanlan ka hoi paw te alokuhpaw thanccingte tuapyanaw kha Titu thinlung lungkhu lang a phangtupaw Pachia kalan lungtuabya ho thua sah.
47008017	Pawccecize kae hynawpaw kha nawccaw kyalya thua leite, houh a zuakuhpaw athua pawte amaw lungthote nae kalan a cceih.
47008018	Te thehoypaw honaw kya, kriccawbu`ae balyn kya thehoy po a ccou paw uno lukheit kha Titu ryte kaening nynh kae saw;
47008019	tuh kyalya thua khyh, thuasalama hynh-e lasung ry, kaening ryte khuaccungkheih lan kriccawbu`ae nynh a po`ae paw mah athua. Tuh-e lasung tuh Bawipaw amaw phu-e nawlan, te a paccynkuh paw nae thinlung kha langsaku khylan kaening nynh kae nee.
47008020	Hynh-e myarya alungpaw lasung kae neethungnaw kyahin, hung ccungccaw nynh sanmah kaening hynh yn ccae khyh nawlan kae raeringkuh.
47008021	Bawipaw mitmuihnaw kya kyalya thua leite, ccungccaw`ae mitmuihnaw kya mah ahmepaw uccaw kha kae pyabua paw nynh thua.
47008022	Te minmin ryte kae unopaw kha kaening nynh kae saw. Aning tuh uccaw patae kya myarya a zuakuhpaw nynh thua cipaw pei kae langsaku he, thuasalama atu nae tungvaw zynkunaw alepi a hoi keiccuze houh a zuakuhpaw nynh thua.
47008023	Titu kong kha lukhakheit nynh a khia ze, aning tuh kamaw ryte kae mungkuhpaw, te nanning te asekuh lante rya kae lahkheihpaw nynh thua. Tukhyhze kae uno`ae kong a khiapaw a um ze, minmin tuh kriccawbu`ae kya-e locceihtu`ae, Kri kya-e phu-enaw nynh thua`ae.
47008024	Tukeiccu minmin kalan te kriccawbu`ae malang nae kya-e sungsakunaw ccaekia te nanning hanlan kae pookunawpaw kha langsapah oh.
47009001	Mithyaa`ae hanlan ryalawpyanaw te asekuh lante nae kalan ccaw zei lanpaw tuh ka hanlan ccungkiapaw thua khyh.
47009002	Pawccecize na bawngrynaw oh paw kha ka ny, kha-e hanlan inkhawkum te Akhai ram um`ae paw tuh paccynkute a um vae`ae cite Mesidonia`ae kalan nanning kong ka pookuh; te nae kya-e rynaw pipi nynh ccungccaw patae kha myarya lungthosah`ae.
47009003	Tuhzemah nanning kong kae pookunawpaw tuh e kya alakaw athua khyh nawlan, phe ka ho vae hawte nanning nynh na paccynku nawlan oh cite uno`ae kha nae kalan kae nynh kae saw`ae.
47009004	Tukhyh lanze, Mesidonia`ae nynh kamaw ryte mang oun thuabua`ae zah nanning paccynku leite na um oh paw kha oun muih`ae ze, nanning nae maethah cih cipaw thua leite, rawhoy te kae pookupaw kya kaening kae maethahsei cih.
47009005	Tukeiccu langmaw bya phe na kinku vae oh paw, hysah te lasung pya paw kha na la paccynty nawlan oh nae kalan cciaty lan, uno`ae kha hy aho cite ka tuaku. Tuhte kha-e lasung tuh pya lan hysah leipaw uccaw hawte thua leite, hysahnaw te paccynty paw athua nawlan nynh thua.
47009006	Thuasalama pyhtari ccacii a vua paw nynh tuh pyhtari nynh a rue cih, te pataepi ccacii a vua paw tuh pataepi a rue cih, cipaw hynh nyh oh.
47009007	Ccungccaw miakaw nynh a thinlung kya a tuaku hawte pya sah, hysah leinaw te pya nan sah, pya khyh ze hoy khyh cipaw thinlung te pya nan sah, pawccecize lungthote a pyatupaw kha Pachia nynh a sungsah.
47009008	Te pawpaw balyn kya nanning tuh ahobou lei lan khaleih pei na hoi oh zah, ahoypaw ryalaw miakaw hanlan paepaelui lan na hoi nawlan oh, thawccinaw balyn kha nae hanlan phe biasah lan Pachia tuh a cyih kho.
47009009	“Aning nynh phe apazaesaku vae; aning nynh ryachi`ae kha phe a pya vae`ae; a dingnaw tuh zungzae cia a tyn,” cite azeiku hawkhate nynh thua.
47009010	Atu ccaciivuatupaw hanlan ccacii kha pya zah looh hanlan sanlou a pyatupaw nynh ccacii na vua oh paw kha ae pungsathungpah oh sah lah nae dingnaw athae`ae kha ae lungsathungpah oh sah.
47009011	Hysanaw te na pya nawlan oh nanning tuh pawpaw kya balyn hoirungsah na thua oh, tuh-e nynh kaening liate Pachia kalan lungtuabya a hosah cih`ae.
47009012	Pawccecize hynh-e ryalaw neethungnaw nynh mithyaa`ae hobounaw kyalya kha a pyabua paw thua leite, Pachia kalan lungtuabya ho paw patae kha mah phe a biasah.
47009013	Hynh-e ryalawnaw langsakunaw liate, Kri thehoypaw na lawku oh paw kawngaenaw elan te ccungccaw balyn kha hysah te na neethung oh paw elan, minmin nynh Pachia kha phu-esah`ae.
47009014	Nae kya um paw myarya asungpaw Pachia thawccinaw keiccuze, nae hanlan saw a sang`ae tuh nanning kha myarya ae ngae oh.
47009015	Ho kho um leipaw a lasung hanlan Pachia kalan lungtuabya ho thua sah!
47010001	Nanning na umnaw oh kya zakawsangsakuhpaw, thuasalama na um leinaw oh kya nanning kalan a rawthungpaw, kae, Paul kamaw nynh Kri kya-e nevyalyanaw te thawcci lungnenaw liate nanning kha kae ngia oh.
47010002	Thuasalama kaening kha pynsaw rynaw thyhte a hiin`ae paw hawte kaening kha oun tua`ae paw ccungccaw abang kha rawse lan, zynkunaw te rawhoysaku lan ka tuakupaw kha he kae thua vae ze raw ka hoysaku vae khyh nawlan kae ngia oh.
47010003	Pawccecize kaening tuh pynsaw lante kae hiin zemah, pynsaw rynaw thyhte kaening nynh rhaw kae dou khyh.
47010004	Pawccecize kaening rhawdounawpaw zunghe`ae tuh pynsaw zunghe`ae thua khyh, thuasalama khuarhawhohung` ae kha tingsah bung nawlan Pachia kya-e a thawsaepaw zunghe`ae nynh thua.
47010005	Kha-e zunghe`ae tuh eikunaw`ae thuasah, te Pachia nynaw a rawsepaw amaw te amaw a tansakuhpaw, ahangpaw uccaw miakaw kha thuasah sawbung nawlan, tuanaw miakaw kha Kri kawngae sah khylan seetangnaw kalan a thuakhae paw nynh thua.
47010006	Te nanning kawngaenaw tuh he accing te kawngae lei`ae paw balyn kha detah khylan paccynkute kae um.
47010007	Nanning nynh atolang alangku thyhte tou uccaw`ae kha na do oh? Lukhakheit nynh Kri kya-e nynh ka thua cite amaw te amaw a zynku lanze, aning tuh Kri kya-e athua hawte kaening mah Kri kya-e nynh kae thua cipaw, hynh-e hynh aning nynh bua tuabia sah.
47010008	Pawccecize, nanning ro nawlan thua leite, nanning tynsathung nawlan Bawipaw nynh kaening oun pya paw kae kya-e kawhoinaw kong kha kae nynh houh ka pokhaeku zemah, ka maethyakhaekuh lan khyh.
47010009	Ccaky`ae khate nanning kha ae fu ae raw oh paw ka thuasei zya.
47010010	Pawccecize, minmin nynh, “A ccaky`ae tuh a khingcci zah a thung, thuasalama a pyn phang umnaw kya tuh a nyaa, te a byaho pawlang um khyh,” a ci`ae.
47010011	Kaening tuh kaemaw kae um khyh lya ccaky kya um paw bya thyhte kae thua hawte, kaemaw kae umnaw zemah kae cyisahnaw kya khahawte nynh kae thua mamin, cipaw kha khahtahawpaw ccungccaw nynh tuabia sah.
47010012	Pawccecize mimaw te mimaw thehoysakuh`ae paw ryte kaemaw hynh kae riakuh bua ngan khyh, kae khinkhiakuh ngan khyh. Thuasalama mimaw te mimaw kha toukuh`ae zah, mimaw te mimaw a khinkhiakuh`ae paw, minmin tuh haw khyh`ae.
47010013	Tuhzemah po alue lante kaening nynh kae pookuh lan khyh, thuasalama Pachia nynh kaening oun pya paw a loori lungkhu nynh kae pooku, tuh-e a loori nynh nanning kha phe ae khungbia oh.
47010014	Pawccecize nanning kalan kae phah leipaw olante hawte, kaemaw te kaemaw kha po alue lang kae dyngkuh khyh; pawccecize Kri thehoypaw ryte nynh nae kalan po kae thua.
47010015	Kaening nynh po alue lante, ccangpaw ccungccaw`ae ryalaw kya kae pookuh khyh; thuasalama nae zynnaw tuh a kaethung thyhte, nanning liate kaening tuh kae kya-e a loori kya myarya kosah kae thua cih cite ngaehoinaw kae hoi.
47010016	Ou tuhte nanning na umnaw oh khunglang kaening nynh thehoypaw kae ho nawlan te ccangpaw ccungccaw nynh phe a cyity vae paw a loori kya kae pooku khyh nawlan nynh thua.
47010017	Thuasalama, “A pookuhpaw ccungccaw tuh BAWIPAW kyakhe pookuh sah.”
47010018	Pawccecize amaw te amaw thehoysakuhpaw kha tuh Bawipaw nynh nawccawkhaepaw thua khyh, thuasalama Bawipaw nynh thehoysah paw rou kha nynh nawccawkhaepaw athua.
47011001	Ka ngaeenaw kyahin nanning nynh sosoh oun ngaesangpah oh ci ka ry, te nae ngaesangpya ccaccing oh.
47011002	Pawccecize kae tuh Pachia lante thawsianaw khate nae hanlan ka thawsia. Pawccecize kae nynh nanning kha athyaapaw liaccady hawte Kri kalan kae pya ccaw oh cite vawpaw lukheit kalan nanning kha phe kae chiapya vae oh.
47011003	Thuasalama fupaw nynh a thyaruhnaw liate Evi kha a ling hawte, phinkhakheit lante, nae thinlung-tuanaw`ae tuh Kri kya um paw thinlung thyaanaw kyate oun rohsei cih cipaw ka thinphang.
47011004	Pawccecize nae kalan yn thua paw nynh, kaening nynh kae ho leipaw ccangpaw Jesu kong kha a ho lanze, tukhyhze nanning nynh na ccou lei oh paw, phin ccangpaw muisaw kha na ccou oh ze, tukhyhze nanning nynh na lawku lei oh paw phin ccangpaw thehoypaw kha na lawku oh ze, kou hoy lang la ngaesang oh.
47011005	Pawccecize abapi huapaw locceihtu`ae laeze kae tuh kharyh ka nyaahua khyh cite ka tuaku.
47011006	Kae tuh byahonaw kya a thya leipaw ka thua zemah, nynaw kya tuh tuhte ka thua khyh. Thuasalama kaening tuh nanning laku pawpaw balyn kya khaleih kae langkuh.
47011007	Nanning hangthung na thua ccaw oh cite kamaw te kamaw zakawsangsaku te, Pachia thehoypaw nae kalan alakaw te kae hopya oh keiccu, kae tuh seinaw ka rae tou?
47011008	Nanning hanlan ryalawpya khylan ccangpaw kriccawbu`ae kya-e uccaw kha lawkute kae nynh ka lua`ae.
47011009	Kae tuh nanning ryte ka um lya, ka ho ka bou lyakha, hung sanmah ria ka thaesah khyh; pawccecize kae ka ho ka bou paw kha Mesidonia langte oun thua`ae paw uno`ae nynh phe oun pya`ae. Pawpaw balyn kya nanning kha phurisah paw ka thua khyh nawlan kamaw te kamaw ka raeringkuh, tuhte po ka raeringkuh cih.
47011010	Kri kya-e byaccing tuh kamaw kya a um thyhhawte, Akhai pee`ae lungkhu kya hung nynh sanmah hynh-e ka pookunawpaw hynh oun khee lan khyh.
47011011	Pawccemou? Nanning kha kae sungsah khyh oh keiccu tou? Pachia a nyh.
47011012	Thuasalama ccyhhoypaw a muery`ae paw nynh kaening hawte ming`ae nynh oun tuabua`ae sah cite a pookunaw`ae kya, minmin nynh ccyhhoypaw a mue khyh nawlan`ae, ka cyipaw kha po ka cyih ung cih.
47011013	Pawccecize khatahaw`ae paw tuh ahme leipaw locceihtu`ae, ccungccaw a phee`ae paw ryalahtu`ae, Kri kya-e locceihtu`ae lang mimaw te mimaw muinsan a rulaekuh `ae paw nynh thua`ae.
47011014	Te ngaeangthua lanpaw thua khyh! Pawccecize Setan nynh mah amaw te amaw kha awnaw kya-e vaaw ccungccaw olante a muinsan kha a rulaeku.
47011015	Tukeiccu a ryalahtu`ae nynh mah dingnaw ryalahtu`ae hawte mih muinsan rulaeku`ae paw tuh ngaeang lanpaw thua khyh; minmin athangnaw tuh mih ryalawnaw`ae thyhte nynh athua cih.
47011016	Hung nynh sanmah kamaw hynh mingaeepaw hawte yn tua nan sah cite bua ka ho. Tuhte yn tua paw a um ze, kae nynh ccapyh ka pooku nawlan, kamaw hynh mingaeepaw hawte oun ccou oh.
47011017	Ka hopaw hynh Bawipaw rynaw thyhte ka ho khyh, thuasalama hynh-e rawhoinawpaw pookunaw kya ngaeeccaccu lang nynh ka ho.
47011018	Ccungccaw patae nynh pynsaw lante a pooku`ae pawte kae mah ka pokuh bua cih.
47011019	Pawccecize naemaw tuh na haw oh pawte nanning nynh mingaee`ae kha lungtuate na ngaesangpya oh.
47011020	Lukhakheit nynh nanning kha seetangnaw lungkhu lang ae cciakhae oh ze, lukhakheit nynh phe ae ae oh ze, lukhakheit nynh ae luade oh ze, lukhakheit nynh ae poonuaku oh ze, lukhakheit nynh nae mae kya ae bia oh ze, nanning nynh na ngaesang oh.
47011021	Kaening tuh myarya kae la nyaa cipaw kae maethyanaw kha nynh ka ho. Thuasalama lukhakheit nynh ccangkhakheit kya a zynku lanze, kae mah ka zynkuh bua cite ngaeeccaccu lang nynh ka ho.
47011022	Minmin tuh Hebru`ae thua tou? Kae mah ka thua. Minmin tuh Israel`ae thua tou? Kae mah ka thua. Minmin tuh Abraham ciihan`ae thua tou? Kae mah ka thua.
47011023	Minmin tuh Kri kya-e ryalahtu`ae thua tou? Kae tuh houh ka thua cite mingaeepaw hawte nynh ka ho. Thawmawte houh ryalah paw, ziabuanaw riatae lei a tungpaw, atu te atu thung a ccah paw, chinaw rhaw`ae te atu te atu a tungkuh `ae paw nynh ka thua.
47011024	Jew`ae nynh vae sungpali accing nawlan vaekheit ary lante oun bua`ae paw, vae pangaw ka tung.
47011025	Ruising te oun bua`ae paw vaethung acih; lung te vaekheit oun deih`ae, sanphalung ronaw vaethung ka tung; zi kheit te nin kheit rili lungkhu ka um.
47011026	Atu te atu khua ka ccung, tui kya-e vawsawrunaw, damiah`ae kya-e vawsawrunaw, ka ccungccaw`ae kya-e vawsawrunaw, Zenta`ae kya-e vawsawrunaw, khualipi kya vawsawrunaw, rangkaw kya vawsawrunaw, rili kya vawsawrunaw, ahme leipaw uno`ae laku vawsawrunaw kha ka tung.
47011027	Bangnaw te kou arupaw ryalaw, atu te atu i leite um paw, vuelawnaw te tuihawnaw, atu te atu looh-ae leite um paw, akyaapaw kya te uccaw leite um paw kha ka tung.
47011028	Kha-e atolang e uccaw`ae laelan, kriccawbu`ae balyn hanlan thawte ka thawsianawpaw nin takyh ka tungvaw a um.
47011029	Kae ka nyaa khyh ze, hungmou anyaa? Kae ka lungkhu maee lang rua leite, hungmou a maeleihsakuh paw a um?
47011030	Ka pooku lan accan lanze, kamaw ka nyaanaw`ae konglang kha nynh ka pookuh cih.
47011031	Kae tuh ka hyng khyh cipaw kha zungzae thehoysah athua paw, ah Bawipaw Jesu Kri a Paaw, Pachia nynh phe a ny.
47011032	Damaskas khuapi kya, Aretas siapharanpaw kuihkaw ram uktupaw nynh rhawkawphu ryte Damaskas khuapi a ngaw lyakhe, kamaw kha kyng lan yn ry.
47011033	Te kae kha sua lungkhu oun phang`ae zah thanlang-aw kyate, khua lungrua kyate oun sahbung`ae zah ram uktupaw kuih kyate phe ka lue.
47012001	Ka hanlan pooku lanpaw tuh athanepaw thua khyh. Bawipaw kya-e vizin te byaphy kong kha ka ho ung cih.
47012002	Kum haw laepali lae aro vae lyakhe Kri kya um paw ccungccaw lukheit tuh vaawran khaan thungnaw kalan lawthung athua paw kha ka ny, pyn ryte ta, tukhyhze pyn umbia leite ta cipaw ka nyh khyh, Pachia nynh a nyh.
47012003	-
47012004	Te kha-e ccungccapaw tuh Paradis lungkhu lang lawthung thua zah ccungccaw lukheit hanlan ho lan accan leipaw te ho kho leipaw bya`ae kha aning nynh a thae. Ou khahtahawpaw ccungccaw kha ka ny. Pyn ryte ta, tukhyhze pyn umbia leite ta cipaw ka nyh khyh, Pachia nynh a nyh.
47012005	Khahtahawpaw ccungccaw kha ka pokhaekuh cih, tuhzemah kamaw ka nyaanaw kya laelan kamaw te kamaw tuh ka pookuh lan khyh.
47012006	Pawccecize pooku lan ka ry zemah kae tuh mingaeepaw ka thua lan khyh. Pawccecize kae tuh byaccing nynh ka ho cih. Thuasalama ccungccaw lukheit nynh kamaw yn muihpaw laelan, kamaw kong a thae paw laelan kamaw hynh yn tuasei khyh nawlan kae tuh ho leite ka sungkuh.
47012007	Te myarya alungpaw byaphy`ae liate tou kho lei lan cia ka tansaku sei khyh nawlan ka ngesaw kya hingpaw kha pya ka thua, tou kho lei lang cia ka tansaku sei khyh nawlan Setan kya-e locceihtupaw nynh kamaw kha vawsaw yn pya.
47012008	Hynh-e uccaw hynh kamaw kyate a pou ccaw cite Bawipaw kalan vaethung ka ngiakuh.
47012009	Te Bawipaw nynh kamaw kha, “Ka thawccinaw tuh na hanlan azaw; pawccecize ka thungnaw tuh nyaanaw kya phe ccingsah athua,” yn cipya. Tukeiccu Kri thungnaw tuh kamaw tungvaw atyn nawlan, ka nyaanaw`ae kya nynh lungtuate houh ka pookuh vae cih.
47012010	Tukeiccu Kri hanlan teingpaw nyaanaw`ae kya, sarisaryanaw`ae kya, ryachinaw`ae kya, yn tua yn sahnaw`ae kya, vawsawnaw`ae kya nynh ka lungrythua. Pawccecize kae he ka nyaa tuh, kae tuh ka thawsae.
47012011	Pookunaw kya kae tuh mingaeepaw lang nynh ka tang; nanning nynh tuhte nae nangse oh. Pawccecize nanning nynh kae hynh thehoysah lan ka ccan, pawccecize kae tuh pawsang ka thua khyh zemah lupi huapaw locceihtu`ae laeze ka nyaahua khyh.
47012012	Lungccuanaw te, muihsanaw kya, khuaruarunaw te athungpaw ryalaw`ae kya, locceihtu ka thuanawpaw muihsanaw tuh nanning laku langsapya athua ccaccing vae.
47012013	Kae tuh nae kya phuripaw ka thua khyh paw laelan, ccangpaw kriccawbu`ae laeze pawkyamou nanning tuh na nyaahua oh? Hynh-e ka menaw hanlan oun ngaethya oh!
47012014	Dotua oh, vaethungnaw nae kalan bua thua lan ka paccynkuh. Te nanning hanlan phuripaw ka thua lan khyh; pawccecize nae kya-e uccaw kha ka ccungkuh khyh, thuasalama naemaw kha nynh kae ccung oh. Pawccecize ccaaw`ae nynh nungpaaw`ae hanlan uccaw ccypya lan ccan khyh, thuasalama nungpaaw`ae nynh ccaaw`ae hanlan a ccypah`ae.
47012015	Te kae nynh nanning kha houhouh kae sungsah oh zah nanning nynh nae sungsahnaw oh tuh ryryh azyabung zemah, nae muisaw hanlan ka hoi paw kha myarya lungtuate ka thangkuh cih zah kamaw mah ka thangkuh ung cih.
47012016	Thuasalama tuhte athua ze la thuasah, nanning kha kae nynh phupaw kae risah khyh oh. Tuhzemah a pheethyapaw ka thua thyhte, pheenaw te nynh nanning kha kae kyng oh.
47012017	Nae kalan kae saw`ae paw lukhakheit liate, nae kya-e amia kae nynh ka lawkuh tou?
47012018	Titu kha nae kalan ccia lan ka ngia zah amaw ryte uno lukheit kae nynh kae saw. Titu nynh nae kya-e ae lawpakuh oh tou? Kaening tuh alokuhpaw thinlungtuanaw te kae cceih kheih khyh tou? Alokuhpaw laanpi kha kae zui kheih khyh tou?
47012019	Kaening nynh kaemaw te kaemaw hynh nae malang kae dangsaku cite tou bua nae tua oh? Kri kya Pachia malang nynh kaening bya kae ho. Thuasalama kou sungsah`ae paw, nanning tynsathungnaw hanlan nynh pawpaw balyn kha kae cyi.
47012020	Pawccecize kae he kae thua vae ze, nanning kha ka ry hawte kae muih lan khyh oh paw te kae kha na ry oh hawte nae muih lan khyh oh paw ka thinphang; nae kya eikunaw, eiungkunaw, thinrianaw, peku maekunaw, thanhokunaw, milae thethyahonaw, tansakunaw, keisukeilae umnaw a um sei cih cipaw thuasah;
47012021	kae he bua kae thua vae ze nungsikunaw, ohhuakunaw, sahpaw eih rynaw te phe sei`ae zah a ngaesikuh lei`ae paw patae hanlan ka raw ka khui nawlan, ka Pachia nynh kamaw kha nanning laku zakaw yn sangsah cih cipaw thuasah ka thinphang.
47013001	Hynh-e hynh nae kalan kae kae thua paw vaethungnaw nynh athua cih. “Ccaekia luning, tukhyhze luthung khalang liate bya miakaw tuh tynsah athua cih.”
47013002	Kae nynh langmaw phe kae hopya vae oh, te vaeningnaw nae kya ka um paw hawte kae hopyaty vae oh; te atu nae kya ka um leite, kae bua kae thua lanze hung sanmah ka haang lan khyh cite langmaw a sei`ae paw te tuhlaepaw balyn kalan ccaw kae zei.
47013003	Nae kya a nyaa leipaw, thuasalama athungpaw Kri nynh kamaw kya bya ho ta cipaw ccaekia kha na ccung oh keiccu tuh kae haang lan khyh oh.
47013004	Pawccecize nyaanaw kya amaw tuh khiade athua zemah, Pachia thungnaw liate aning tuh bua a hiin. Te kaening mah amaw kya kae nyaa, thuasalama Pachia thungnaw liate kaening tuh amaw ryte nae kalan kae hiin cih.
47013005	Zynnaw kya na um oh ta, na um khyh oh ta cipaw naemaw te naemaw sihseikuh oh. Naemaw te naemaw syntawkuh oh. Ccing khyh cite nue paw na thua khyh oh ze, Jesu Kri tuh nae kya a um cipaw naemaw te naemaw na nyhkuh khyh oh tou?
47013006	Thuasalama kaening tuh ccing khyh cite nue paw kae thua khyh cipaw na nyh cih oh cite ka zyn.
47013007	Atu nanning nynh ahoy leipaw kha kharyh na cyi khyh oh ccaw cite Pachia kalan saw ka sang. Kaening tuh nawccawkhaepaw nynh kae thua cite langsaku ry paw thua khyh, thuasalama kaening tuh nawccawkhae lei`ae paw hawte kae la thua zemah nanning nynh ahoypaw uccaw kha na cyi ccaw oh cite nynh saw ka sang.
47013008	Pawccecize byaccing rawsete kaening tuh pawsang mah kae cyih kho khyh, thuasalama byaccing hanlan nynh kae cyi.
47013009	Pawccecize kaening he kae nyaa zah nanning nae thawsae vae ze, kae lungtua; te nanning na ccing nawlan oh hei saw kae sangpya oh.
47013010	Tukeiccu ka um khyh lya hynh e uccaw`ae hynh nae kalan ka zei. Ka um lanze ronaw hanlan thua leite, tynsathungnaw hanlan Bawipaw nynh kamaw yn pya paw kawhoinaw thyhte rehahannaw kha ka mangsei cih.
47013011	Nyathyakou, uteno`ae ngedan te. Marya ccing oh. Ngaengante um oh, tuanaw-thinlung ccangkheit te um oh, daebabilan um oh; te sungsakunaw te daenaw Pachia tuh nanning ry a um cih.
47013012	Athyaapaw myngkupaw khate lukheit te lukheit beihlangkuh oh.
47013013	Mithyaa`ae balyn nynh nanning kha ae beihlang oh.
47013014	Bawipaw Jesu Kri thawccinaw, Pachia sungsanaw, te Thyaa Muisaw vaeccawkunaw tuh nae balyn tungvaw kya la um sah. Amen.
48001001	Ccungccaw`ae kya-e locceihtu athua leipaw, ccungccaw liate mah athua leipaw, thuasalama a chih`ae paw kyate Jesu kha a thosatupaw Paaw Pachia te Jesu Kri liate locceihtu athua paw Paul,
48001002	te kamaw ryte a um`ae paw uteno`ae balyn nynh Galati pee e kriccawbu`ae kha kae beihlang oh.
48001003	Paaw Pachia te ah Bawipaw Jesu Kri kyate thawccinaw te daenaw tuh nanning kya la um sah.
48001004	Ah Paaw Pachia rynaw thyhte hynh-e atu e ahoy leipaw she kyate aening kha luesah khylan cite, aening seinaw`ae hanlan Jesu nynh amaw te amaw kha a pyaku.
48001005	Tuh-e Paaw kalan phu-enaw tuh zungzae te zungzae la um sah. Amen.
48001006	Kri kya-e thawccinaw liate nanning ae kotu oh paw kyate ccangpaw thehoypaw kalan na paleihkuh kanmaw vae oh cipaw ka ngaeangthua.
48001007	Tuh-e thehoypaw tuh thehoypaw ccaccing thua khyh; thuasalama nanning kha vawsaw pya ae ry oh zah Kri thehoypaw kha ahme leipaw lang a paleihry`ae paw ccungccaw abang a um.
48001008	Thuasalama kaening zemah thuasah, tukhyhze vaawran kyate vaaw ccungccaw nynh zemah thuasah, nanning kalan kaening nynh phe kae hopya vae oh paw thehoypaw laelan ccangpaw thehoypaw kha a ho paw a um lanze aning tuh thyalaw thua sah.
48001009	Nanning nynh phe na lawku vae oh paw thehoypaw laelan ccangpaw thehoypaw kha nanning kalan a ho paw a um ze, tuh-e paw tuh thyalaw thua sah, cite langmaw lya phe kae ho vae hawte, atu kae nynh bua ka ho.
48001010	Pawccecize atu kae tuh ccungccaw kya-e maehoynaw tou ka ccungku? Tukhyhze Pachia kya-e tou? Tukhyhze kae tuh ccungccaw`ae lungrythuasah lan tou ka ccungku? Pawccecize kae nynh ccungccaw`ae lungrythuasah lan ka ccungku lanze, kae tuh Kri seepaw ka thua vae lan khyh.
48001011	Thuasalama uteno`ae, kae nynh ka ho paw thehoypaw tuh ccungccaw kya-e thua khyh cipaw nanning kha kae nysah ry oh.
48001012	Pawccecize kha-e thehoypaw kha kae nynh ccungccaw kyate ka mue khyh, kha-e kha hung nynh san yn ccangpah khyh`ae, thuasalama Jesu Kri kya-e byaphy liate nynh ka mue.
48001013	Pawccecize athang vae paw ccyh kya, Jew`ae beiknaw kya ka cyisahnaw kong kha nanning nynh phe na thae vae oh; Pachia kya-e kriccawbu kha tou kho um lei lan ka tua ka sah zah ro lan ka la zuakuh.
48001014	Ka minpaaw`ae kya-e phungzae`ae kha myaryamaw houh pangkhaete ka minphuin`ae kya kamaw te kae kum akhinkuh`ae paw patae laeze Jew`ae beiknaw kya ka la zuakuh hua.
48001015	-
48001016	Thuasalama Zenta`ae laku kya Jesu Kri thehoypaw kong kha ho khylan ka nung vue kyate kamaw yn phiatu te a thawccinaw liate yn kotupaw Pachia nynh kamaw kya a Ccapaw kong phy lan a lungry he thua tuh, chiisaw te khua ka rua kanmaw khyh.
48001017	Kamaw laeze langmaw locceihtu athuaty`ae paw kalan Jerusalem lang mah ka cceihthung khyh; thuasalama Arabia ram lungkhu lang nynh ka ccia, oute Damaskas lang bua ka ki.
48001018	Tuhkoute kum thung aro koute Piter te tungku khylan Jerusalem lang ka cceihthung, te amaw ryte nin haw laepangaw kae umkheih.
48001019	Thuasalama Bawipaw a neitaw James holeite ccangpaw locceihtu`ae hung sanmah ka muih khyh.
48001020	Atu nanning kalan ka zei`ae paw hynh, dotua oh, Pachia malang ka hyng paw thua khyh.
48001021	Tuhkoute Siria te Silisia ram`ae lungkhu lang ka thua.
48001022	Te Kri kya um paw Judea pee e kriccawbu`ae kalan kae tuh ka mitmae langkute ny ka thua khyh.
48001023	Thuasalama minmin nynh, “Langmaw lya aening oun tua oun sahtupaw nynh langmaw amaw nynh a ro paw zynnaw kha atu amaw nynh a ho ki vae,” cite kyalya nynh a thae`ae.
48001024	Oute minmin nynh kamaw keiccuze Pachia kha thehoysah`ae.
48002001	Oute kum haw laepali aro koute kae tuh Titu kha ka hoeibua zah Barnabas ryte Jerusalem lang bua kae cceihthung.
48002002	Te byaphy liate ka cceihthung zah Zenta`ae laku ka hopaw thehoypaw khate minmin kha ka ccuepe`ae, thuasalama kae nynh ka cyi vae paw te ka cyi lei lanpaw kha pawpawte mah alakaw lang athua khyh nawlan sawtua lan um`ae paw kalan nynh ka makhaete ka hopya`ae.
48002003	Thuasalama kamaw ryte kae um paw Titu tuh Greek paw lukheit mang athua pite vindung awku lan nangse khyh`ae.
48002004	Te Kri Jesu kya kaening nynh kae hoi paw luenaw kha dophi lan zah kaening kha seetangnaw kalan thuakhae khylan cite ny leipaw ccungccaw`ae nynh aphiru lante oun thuakhae`ae paw ahme leipaw uteno`ae keiccu nynh tuhte a cyi`ae.
48002005	Ahmepaw thehoypaw tuh nanning kya po atyn ccaw cite, kaening nynh sosoh sanmah ahme leipaw uteno`ae kalan kae ahkuh khyh.
48002006	Thuasalama hynh-e`ae kyaze sawtua lan um`ae paw, minmin tuh hung ccungccaw athua`ae zemah, ka hanlan pawtua um khyh. Pachia tuh ccungccaw maedo khyh, pawccecize minmin te tungkupaw nynh ka phungho kha pawsang biachih khyh`ae.
48002007	Thuasalama arawsekuh lante, vindung awkuh`ae paw hanlan thehoypaw kha Piter kalan a pya hawte, vindung awkuh lei`ae paw hanlan thehoypaw kha kamaw kalan pya athua paw kha minmin nynh he nyh`ae zah,
48002008	(Pawccecize vindung awkuh`ae paw kalan Piter kha locceihtu thua lan ryalahtupaw nynh Zenta`ae kalan kae kha locceihtu thuasah lan ka kya mah ryalah kalang),
48002009	rungpi hawte a tua`ae paw James, Sefas te Johan nynh kamaw pya athua paw thawccinaw kha he nyh`ae tuh, mimaw tuh vindung awkuh`ae paw kalan ccia lan zah kaening tuh Zenta`ae kalan cciasah khylan ranglang kuih nawccawkhaenaw kha kamaw te Barnabas kha oun pya`ae.
48002010	Kaening nynh ryachi`ae kae ning lei lanpaw rou kha minmin nynh oun rypya`ae, tuh-e tuh kae nynh mah lungthote cyi lan ka nungdekupaw nynh thua.
48002011	Thuasalama Antiok khua kalan Piter he yn thua tuh, aning tuh ccae lan a um keiccu a maedo leite ka pe.
48002012	Pawccecize ccungccaw abang nynh James kyate oun thua maw`ae ze Piter tuh Zenta`ae ryte a aekheih`ae; thuasalama minmin he oun thua`ae tuh, Piter tuh vindung awkuh`ae paw rawri keiccuze nuhlang thungkuh zah Zenta`ae kyate phe a phiakuh.
48002013	Te ccangpaw Jew`ae tuh Piter ryte alokuh lante a cyiruh`ae; ou tuhte minmin cyiruhnaw nynh Barnabas kha mah mih kalan phe a pangsah bua.
48002014	Thuasalama minmin nynh thehoypaw kya-e byaccing thyhte hmerarihlan hiin khyh`ae cipaw he ka muih tuh, mih balyn malang Piter kha, “Nang nynh Jew ccungccaw na thua pite Jew`ae hawte um leite, Zenta`ae phung thyhte na um lanze, pawccemou nang nynh Zenta`ae kha Jew`ae phung thyhte um lan na nangse`ae?
48002015	“Pynsawthuanaw lante aening tuh Jew`ae ah thua oh zah Zenta`ae misei`ae ah thua khyh oh.
48002016	Te ccungccaw lukheit tuh Kawbya cyisahnaw`ae liate thyaaccoukuh khyh, thuasalama Jesu Kri zynnaw liate nynh thyaaccouku cipaw ah ny oh. Kri zynnaw liate aening tuh thyaaccou oh ccaw cite, Kawbya cyisahnaw`ae liate thua leite, Jesu Kri kha aening nynh phe ah zyn vae oh. Pawccecize Kawbya cyisahnaw`ae liate hung ccungccaw sanmah thyaaccou kho thua lan khyh.
48002017	“Thuasalama Kri liate thyaaccouku ccaw cite aening nynh ah ccung cciamang lya oh heize, ahmaw te ahmaw mah misei`ae cite ah muihku oh lanze, tukeiccu Kri tuh seinaw ryalahtu tou a thua? Tuhte thua khyh!
48002018	Pawccecize kae nynh phe ka ro vae paw uccaw kha bua ka sakthui lanze, kamaw te kamaw kha kawbya rohtupaw lang a raekuh paw nynh ka thua.
48002019	Pawccecize Pachia hanlan ka hiin kho nawlan, Kawbya liate kae tuh Kawbya kalan ka chih.
48002020	Kae tuh Kri ryte khiade ka thua, tuhzemah ka hiin ung. Tuhzemah kae ka hiin khyh, thuasalama kae ka kya Kri nynh a hiin. Atu pynsaw kya kae ka hiin paw hiinnaw tuh kamaw hynh yn sungsah zah kae ka hanlan amaw te amaw a pyakuh paw Pachia Ccapaw zynnaw liate nynh ka hiin.
48002021	Pachia thawccinaw kha kae nynh ka vua khyh, pawccecize dingnaw tuh Kawbya liate a ccouku lanze, Kri tuh alakaw lang nynh a chihhang vae,” ka cipya.
48003001	Pou Galati mingaee`ae, phe a khiade vae`ae paw Jesu Kri kha nanning laku ccaerarihlan langsapya athua vae te, byaccing kha nanning nynh na zyn khyh nawlan oh hung nynh mou nanning kha phe ae mua oh?
48003002	Hynh-e kyalya hynh nynh nanning kyate ny ka ry: Kawbya cyisahnaw`ae liate tou nanning nynh Muisaw kha na mue oh? Tukhyhze zynnaw kya-e thaenaw liate tou na mue oh?
48003003	Myaryamaw na ngaee oh ang tou? Muisaw kya rya phe na tho vae oh pite, pynsaw liate tou atu nanning tuh ccingsah na thua oh?
48003004	Uccaw patae kha alakaw lang tou na teing hang oh? Alakaw lang tou a tanghang cih?
48003005	Tuhlaeze nanning kha Muisaw ae pya oh zah nanning laku thungnaw ryalahtupaw nynh kha-e kha Kawbya cyisahnaw`ae te tou a cyi? Tukhyhze zynnaw kya-e thaenaw liate tou a cyi?
48003006	Tuhhawte, “Abraham nynh Pachia kha zyn zah kha-e kha a hanlan dingnaw lang riapya athua.”.
48003007	Tukeiccu zynnaw a hoi`ae paw, minmin tuh Abraham ccaaw`ae nynh thua`ae cipaw nyh oh.
48003008	Pachia nynh Zenta`ae kha zynnaw liate thyaaccousah cih`ae cite Ccathyaa nynh phe muihty zah, “Nang na kya minphuin`ae balyn nynh hythuaccou cih`ae,” cite Abraham kalan thehoypaw kha phe a hoty vae.
48003009	Tukeiccu zynnaw a hoi`ae paw tuh a zyn paw Abraham ryte hythuaccou`ae paw nynh thua`ae.
48003010	Pawccecize Kawbya cyisahnaw a doliakuh`ae paw miakaw tuh thyalawnaw zakaw nynh um`ae; pawccecize, “Kawbya ccauh kya cyi lan azeikuh paw balyn kha pei a zui leipaw ccungccaw miakaw tuh thyalaw thua sah,” cite azeikuh.
48003011	Thuasalama Pachia malang hung ccungccaw sanmah Kawbya liate thyaaccoupaw um khyh cipaw tuh ccaerarihlan lang alangkuh. Pawccecize, “Adingpaw ccungccaw tuh zynnaw liate nynh a hiin cih,” a cikuh.
48003012	Kawbya tuh zynnaw te sekuh khyh. Thuasalama Ccathyaa nynh, “Kawbya`ae a zui paw ccungccaw tuh Kawbya`ae liate nynh a hiin cih,” a ci.
48003013	Pawccecize, “Thing kya sae athua paw ccungccaw miakaw tuh thyalawpaw nynh thua,” cite azeikuh hawte, Kri tuh aening keiccuze thyalawnaw a ccou paw thua zah Kawbya kya-e thyalawnaw kyate aening kha phe oun sawkhaw vae.
48003014	Ou tuhte Abraham nynh a mue paw hythuanaw tuh Jesu Kri liate Zenta`ae kalan a thuabua nawlan, aening nynh zynnaw liate byakinpyakupaw te asekuhpaw Muisaw kha ah mue nawlan oh.
48003015	Uteno`ae, ccungccaw`ae phung thyhte nynh ka ho. Ccungccaw lukheit kya-e byakin heize tynsah athua lanze, hung ccungccaw nynh san roh vae khyh, bia mah biachih vae khyh.
48003016	Byakinpyakupaw`ae kha Abraham te a ciihan hanlan nynh raepya athua. Pataepaw hawte, “Ciihan`ae hanlan,” cite Pachia nynh ho khyh; thuasalama lukheitpaw hawte, “Na ciihan hanlan,” cite nynh a ho, tuh-e paw tuh Kri nynh thua.
48003017	E hynh kae hopya oh; Kri kya Pachia nynh phe a tynsah vae paw byakin kha kum zapali sungthung alue koute a um paw Kawbya nynh roh kho vae khyh; byakinpyakupaw kha accakaepaw lang Kawbya nynh tangsah kho khyh.
48003018	Pawccecize rho uccaw tuh Kawbya kya-e athua lanze, byakinpyakupaw kya-e thua vae khyh, thuasalama Pachia nynh byakinpyakupaw liate nynh Abraham kha rho uccaw a pya.
48003019	Tuhte lanze pawkeiccumou Kawbya tuh yn thua? Byakinpyakupaw raepya athua paw kalan Ciihan a thua cia, cyiseinaw`ae keiccu nynh Kawbya tuh biachih athua. Vaaw ccungccaw`ae liate nynh kha-e kha ccawkunaw raetupaw kuih liate pya athua.
48003020	Te ccawkunaw raetupaw tuh lukheit hanlan rou thua khyh, thuasalama Pachia tuh ccangkheit nynh thua.
48003021	Tuhte lanze Kawbya tuh Pachia kya-e byakinpyakupaw te arawsekuh tou? Tuhte thua khyh. Pawccecize hiinnaw phe a pya khopaw Kawbya kha pya a la thua vae ze, thanccing lante dingnaw tuh Kawbya liate nynh athua vae cih.
48003022	Thuasalama a zyn paw ccungccaw`ae kha Jesu Kri zynnaw liate byakinpyakupaw kha pya athua nawlan, Ccathyaa nynh ccungccaw balyn kha seinaw zakaw pung oun khung.
48003023	Thuasalama zynnaw yn thua maw, aening tuh Kawbya zakaw nynh khung ah thua oh, nyalang yn langkuh vae cih paw zynnaw kalan phe oun la khawsung`ae.
48003024	Tukeiccu aening tuh zynnaw liate thyaaccou ah thua nawlan oh, Kawbya tuh aening kha Kri kalan thuakhae khylan, aening yn ccangpatu nynh thua.
48003025	Thuasalama zynnaw he yn thua koute, aening tuh yn ccangpatu zakaw ah um vae khyh oh.
48003026	Pawccecize Kri Jesu zynnaw liate nanning balyn tuh Pachia ccaaw`ae nynh na thua oh.
48003027	Pawccecize Kri lungkhu lang baptisma-in vae`ae paw nanning balyn tuh Kri kha phe na lawkuh vae oh paw nynh thua.
48003028	Kri kya Jew paw ci um vae khyh, Greek paw ci um vae khyh, a luepaw ci um vae khyh, see ci um vae khyh, pise ci um vae khyh, nopi ci um vae khyh; pawccecize Kri Jesu kya nanning balyn tuh ccangkheitpaw nynh na thua vae oh.
48003029	Te nanning tuh Kri kya-e na thua oh lanze, nanning tuh Abraham ciihan nynh na thua vae oh, te byakinpyakupaw thyhte rhoccoutu`ae nynh na thua vae oh.
48004001	Atu kae hopya oh, rhoccoutu tuh uccaw balyn kha a hoitupaw mang athua zemah, imua athua lungkhu balyn tuh see lukheit te alaenaw um khyh.
48004002	Thuasalama a paaw nynh a khyapaw ccyh azaw mawlaezung tuh dooihtu`ae te ringtu`ae zakaw nynh a um ung.
48004003	Tuhhawte aening mah imua`ae ah thua lya oh tuh laephipi e atakaw ccangpyanaw kya-e seetangnaw zakaw kya nynh ah la um oh.
48004004	-
48004005	Thuasalama accyh ccingnaw he yn thua tetuh Kawbya zakaw um`ae paw kha sawkhaw khylan, ccaaw`ae kya-e ccaawthuanaw kha aening nynh ah ccoubua nawlan oh, nopinung vue kya poisah zah Kawbya zakaw yn puisah paw a Ccapaw kha Pachia nynh yn saw.
48004006	Te nanning tuh ccaaw`ae na thua oh keiccuze, “Abba, Apang!” cite a kosah paw, a Ccapaw kya-e Muisaw kha nanning nae thinlung`ae lungkhu lang Pachia nynh phe a saw vae.
48004007	Tukeiccu nang tuh see na thua vae khyh, thuasalama ccapaw nynh na thua vae, te ccapaw na thua vae lanze Kri liate Pachia kya-e rhoccoutu nynh na thua vae.
48004008	Tuhzemah langmaw nanning nynh Pachia na la ny khyh oh lyakha, pachia athua lei`ae paw kha nanning nynh aphungpaw lante rya na lawpya oh.
48004009	Thuasalama atu nanning nynh Pachia kha phe na ny vae oh, tukhyhze Pachia nynh phe ae ny vae oh paw nynh a thawzyapaw, anyaapaw huhan`ae kalan pawccemou bua na paleihku oh? Pawccemou tuh-e kalan see lang bua tang khylan nanning nynh na ry ung oh?
48004010	Nanning nynh nin`ae te sawpaw`ae, kumvaelori`ae te kum`ae kha na tuasethya oh.
48004011	Kae tuh nanning kya alakaw lang nynh ryalaw phe ka law hang vae cite nanning keiccu ka thinphang.
48004012	Uteno`ae, kae tuh nanning hawte ka thua keiccu, kae hawte nanning thuabua oh cite kae ngia oh; nanning nynh ka tungvaw kharyh na cyihsei khyh oh.
48004013	Kae nynh ka pynsaw nyaanaw ryte nae kalan thehoypaw masaty ka ho cipaw kha nanning nynh na ny oh.
48004014	Ka pynsaw kya ka tungpaw syntawnaw kha nanning nynh pawlangria leite na um khyh oh, kamaw mah nae deebia khyh oh; thuasalama Pachia kya-e vaaw ccungccapaw hawte thuasah, Jesu Kri hawte thuasah kamaw kha nae lehkhan oh.
48004015	Tuhte lanze nanning nynh hythuanaw na ccou oh paw tuh pawmou athua? Pawccecize, athua kho ze nanning nynh nae mit`ae kha poh khoiku lan zah kamaw kha phe pya lan hei na ry oh cite langmaw nanning konglang ccaekia ka khan.
48004016	Tukeiccu atu kae nynh byaccing kha nanning kae hopya oh keiccu kae tuh nae rhawpaw lang tou ka tang?
48004017	Minmin nynh nanning ae lungmung oh paw tuh, nae hanlan ahoypaw elan thua khyh; ou nanning nynh minmin kha na lungmungru nawlan oh, te minmin nynh nanning kha kamaw kyate phiasaku lan ae ry oh paw te nynh thua.
48004018	Thuasalama nanning ryte kae ka um lya kyalya ahoypaw kha myarya na lungmung lan oh paw thua khyh, ahoypaw kha pei na lungmung lan oh paw nynh thua.
48004019	Kri kha nanning kya phe a raekuh lan cia ccaawpuinaw neitangia bua ka teingpya`ae paw ka ccaaw taraw`ae,
48004020	atu nanning ryte um lan ka ry zah ka byaho rulaeku lan ka ry, pawccecize nanning kya lunghiinnaw ka hoi.
48004021	Kawbya zakaw a umry`ae paw nanning, Kawbya kha phe na thae vae oh khaw? Yn hopya tua oh.
48004022	Pawccecize Abraham nynh ccaaw`ae luning a hoi, lukheit tuh seenung ccaaw, lukheit tuh a luepaw nopinung ccaaw nynh thua cite Ccathyaa nynh a ho.
48004023	Seenung ccaaw tuh pynsaw lante a pui paw nynh thua, thuasalama a luepaw nopinung ccaaw tuh byakinpyakupaw liate a puipaw nynh thua.
48004024	Tuh-e`ae kong tuh tousenawpaw nynh thua: Pawccecize hynh-e nopi luning`ae tuh byakin`ae ccangning nynh thua; Hakar athua paw byakin ccangkheit tuh Sinai Mua kyate thua zah see ccaaw`ae kha a pousah.
48004025	Pawccecize hynh-e Hakar tuh Arabia ram kya um paw Sinai Mua nynh thua, te atu um paw Jerusalem te nynh aloku. Amaw a ccaaw`ae ryte seetangnaw kya nynh um`ae.
48004026	Thuasalama luki lang a um paw Jerusalem tuh aening balyn kya-e ah nung athua paw, a luepaw nopinung nynh thua.
48004027	Pawccecize, “Ccaawsaah leipaw a tinnung nang, na lungtua sah; neitangia a teing lei nung nang, roisaw lah sia; pawccecize a cciataw vae`ae paw nopinung nynh vawpaw a hoi paw nopinung laeze ccaaw`ae patae a hoihua,” cite azeikuh.
48004028	Uteno`ae, atu aening tuh Isaak hawte byakinpyakupaw kya-e ccaaw`ae nynh ah thua oh.
48004029	Thuasalama pynsaw lante a pui paw ccaaw nynh Muisaw liate a pui paw ccaaw kha a tua a sah hawte, tuhawmawte nynh atu mah athua.
48004030	Tuhzemah Ccathyaa nynh paw a ci mou? “Seenung te a ccapaw kha dae dee`ae; pawccecize seenung a ccapaw nynh a luepaw nopinung ccapaw ryte rhoccoutu lang tangkheih lan khyh,” a ci.
48004031	Tukeiccu uteno`ae, aening tuh seenung ccaaw`ae ah thua khyh oh, thuasalama a luepaw nopinung ccaaw`ae nynh ah thua oh.
48005001	Tukeiccu Kri nynh aening phe oun luesah vae paw luenaw kyakhe tynkaring lang thadyn oh, seetangnaw kya-e taphu khate bua bawkuh nan vae oh.
48005002	Dotua oh, kae Paul nynh nanning kae hopya oh paw tuh, nanning tuh vindung awkuh`ae paw na thua oh ze, Kri tuh nanning hanlan pawsang athanenaw um khyh.
48005003	Pawccecize vindung awkuh paw ccungccaw miakaw kalan ccaekia bua ka khan paw tuh kha-e paw tuh Kawbya khaleih zui lan laeba umtupaw nynh thua.
48005004	Kawbya liate thyaaccou`ae paw nanning miakaw hanlan Kri tuh nae hanlan pawlang tang vae khyh; nanning tuh thawccinaw kyate phe na khuliakuh vae oh.
48005005	Pawccecize aening tuh zynnaw liate dingnaw kya-e ngaehoinaw kha Muisaw liate nynh phang ah ngaw oh.
48005006	Pawccecize Jesu Kri kya vindung awkupaw thuasah, vindung awku leipaw mah thuasah pawsang thane khyh; thuasalama sungsakunaw liate ryalah paw zynnaw nynh athane.
48005007	Nanning tuh kou hoy lang na ccue vae oh, byaccing kha nanning nynh na ngae khyh nawlan oh hung nynh mou nanning kha ae khee oh?
48005008	Hynh-e soihnawpaw tuh nanning ae ko oh paw kyate yn thua khyh.
48005009	Ditaripaw ransi nynh vaedi khaleih kha pung a thosah.
48005010	Nanning lungccang na hoi lan khyh oh cite Bawipaw liate nae kya zynkunaw ka hoi. Thuasalama nanning vawsaw ae pyatu oh paw ccungccaw tuh hunghung athua zemah byapianaw kha a ing cih.
48005011	Uteno`ae, kae nynh vindung awkunaw kong kha ka ho ung lanze, pawccemou tuasahkunaw kha pei ka teing ung? Tuhte ka ho lanze, vaelantung kya-e thykupawkunaw tuh phe adae cih.
48005012	Nanning vawsaw ae pya oh paw ccungccaw`ae kha thoh bae`ae sah ci hei ka ry!
48005013	Pawccecize uteno`ae, nanning tuh luenaw kalan ko na thua vae oh, tuhzemah pynsaw ccyhhoypaw hanlan luenaw kha mang nan oh, thuasalama sungsakunaw liate lukheit te lukheit ryalawpakuh oh.
48005014	Pawccecize Kawbya balyn tuh, “Na innpaw kha namaw hawkhate na sungsah cih,” acikuh paw hynh-e bya kyahin phe accing.
48005015	Thuasalama nanning nynh lukheit te lukheit na teikuh oh zah na laangku oh ze, lukheit te lukheit na roku khyh nawlan oh la raeringkuh oh!
48005016	Te kae nynh, Muisaw te hiin oh lah pynsaw duanaw kha nanning nynh na ccingsah lang khyh oh, kae cipya oh.
48005017	Pawccecize pynsaw rynaw tuh Muisaw rynaw te rawsekuh zah Muisaw rynaw mah pynsaw rynaw te arawsekuh. Hynhe` ae tuh ccangkheit te ccangkheit arawsekuh`ae; tukeiccu nanning nynh na cyi ry oh paw kha na cyih khyh oh.
48005018	Thuasalama nanning kha Muisaw nynh ae cciakhae oh ze, nanning tuh Kawbya zakaw na um vae khyh oh.
48005019	Pynsaw cyisahnaw`ae tuh raerae a langkuh. Tuh-e`ae tuh: milae zu milae vawpaw seikhaepaw, ohhuakunaw, nungsikunaw, sahpaw eih rynaw;
48005020	zohtuhbeiknaw, ccungccaw nawthyanaw, huakunaw, byalungnaw, ccungingkunaw, thinria bungpawnaw, ahmaw hanlan kyalya tuakunaw, lungnging leinaw, ahme leipaw ccangpyakunaw,
48005021	eiungnaw, ccungccaw chianaw, ruinaw, aeniapoituakunaw, te khahtahawpaw cyisahnaw`ae nynh thua. Khahtahawpaw uccaw`ae a cyih paw ccungccaw`ae tuh Pachia peenaw kha rhoccou lan khyh`ae cite langmaw lya ka ho vae hawte, kha-e`ae kong kha nanning kae hopyaty oh.
48005022	Thuasalama Muisaw thae tuh sungsakunaw, lungpawnaw, daenaw, lungsaenaw, tuathyanaw, hoynaw, lungzinaw,
48005023	nevyalyanaw, sungku khonaw nynh thua. Khahtahawpaw a rawsepaw kawbya um khyh.
48005024	Kri kya-e ccungccaw`ae nynh tuh pynsaw te pynsaw rynaw te duanaw`ae kha phe a khiade vae`ae.
48005025	Aening nynh Muisaw kya ah hiin oh thua ze, Muisaw kya mah cceih oh sih.
48005026	Lukheit te lukheit ccyaku te, lukheit te lukheit eiungkute accakaepaw pookunaw kha aening nynh peki nan oh sih.
48006001	Uteno`ae, ccungccaw lukheit tuh seinaw kya phe a phungku lanze, muisaw ccungccaw`ae nanning nynh nevyalyapaw thinlung te khahtahawpaw ccungccaw kha a umtynaw kya bua umsah oh; namaw mah tuhounaw na tung khyh nawlan la raeringkuh.
48006002	Lukheit te lukheit kya-e aripaw phupaw`ae kha duekute nanning nynh Kri kya-e kawbya kha la ccingsah oh.
48006003	Pawccecize ccungccaw lukheit nynh pawsang athua leite thanccingpaw maman lante a tuaku lanze, amaw te amaw kha a lingkuh paw nynh thua.
48006004	Te ccungccaw miakaw nynh amaw a ryalaw kha sihseikuh sah, te mingccangpaw kya thua leite amaw makhae kyakhe aning tuh lungpawnaw a hoi cih.
48006005	Pawccecize ccungccaw miakaw nynh amaw a phupaw kha a phukuh cih.
48006006	Bya a ccangkuh paw ccungccaw nynh a ccangpatupaw kha ahoypaw uccaw balyn khate neethungbua sah.
48006007	Lingsakuh nan oh, Pachia tuh pawlangria leite nung kho thua khyh; pawccecize ccungccaw lukheit nynh ccaciivua paw kha, a vua thyhte kha-e kha bua a rue cih.
48006008	Pawccecize a pynsaw hanlan ccaciivua paw nynh pynsaw kya-e aroh paw kha a rue cih; thuasalama Muisaw hanlan ccaciivua paw nynh tuh Muisaw kya-e zungzae hiinnaw kha a rue cih.
48006009	Te ahoypaw ryalawnaw kya thawbang lungthang nan oh sih; pawccecize tuhte ah lungthawthang khyh ze, accyh he yn zawte aening nynh ah ruekuh cih oh.
48006010	Tukeiccu aening nynh ccyhhoypaw ah mue oh thyhte, ccungccaw balyn hanlan ahoypaw cyipah oh sih. Abapi lante zynnaw kya-e innbyn`ae hanlan ahoypaw cyipah oh sih.
48006011	Pawcih alepaw ccaw kha nynh kamaw ka kuih te nanning kalan ka zei cipaw na muih oh!
48006012	Mimaw mih pynsaw maehoynaw a langsakuh ry`ae paw ccungccaw patae nynh nanning kha vindung awku lan ae nangse oh; tuhte a cyi`ae paw tuh Kri kya-e vaelantung keiccuze a tua a sahnaw`ae paw kha minmin nynh kae teing sei cih cite a tuaku`ae keiccu nynh thua.
48006013	Pawccecize vindung awkuh`ae paw mimaw mah Kawbya kha zui khyh`ae. Thuasalama nanning nae pynsaw kya a pookury`ae pawte nynh nanning kha vindung awkuh`ae sah ci ae ry oh.
48006014	Ah Bawipaw Jesu Kri kya-e vaelantung kya laelan kae nynh ka pooku lanpaw kharyh um khyh; tuh-e vaelantung liate laephipi tuh kae ka hanlan khiade thua vae zah kae mah laephipi hanlan khiade ka thua vae.
48006015	Pawccecize Kri Jesu kya tuh vindung awkupaw thuasah, vindung awku leipaw thuasah pawsang thane khyh, thuasalama raethawpaw kha nynh athane.
48006016	Hynh-e upadi phung thyhte a zui`ae paw ccungccaw`ae balyn tungvaw kya thuasah, Pachia kya-e Israel`ae kya thuasah, daenaw te ngaethya-umsanaw tuh la um vae sah.
48006017	Atu liate hung ccungccaw nynh sanmah kamaw hynh vawsaw yn pya nan vae sah; pawccecize Bawipaw Jesu kya-e vaemaw daelaepaw kha ka pyn kya a phubia paw nynh ka thua.
48006018	Uteno`ae, ah Bawipaw Jesu Kri kya-e thawccinaw tuh nae thinlung kya la um vae sah. Amen.
49001001	Pachia rynaw thyhte Jesu Kri kya-e locceihtu athua paw Paul nynh Efesa khua kya a um`ae paw mithyaa`ae te Kri Jesu kya zyn lan um`ae paw kalan kae beihlang oh.
49001002	Ah Paaw Pachia te Bawipaw Jesu Kri kyate thawccinaw te daenaw tuh nae kya la um vae sah.
49001003	Kri kya vaawran te asekuhpaw muisaw hythuanaw`ae balyn ryte aening kha hythua oun pyatupaw ah Bawipaw Jesu Kri a Paaw Pachia ccaccei tuh thehoy te um sah.
49001004	Tuhhawte Pachia malang aening tuh sungsakunaw kya ah thyaa nawlan oh te ccaenaw a hoi leipaw ah thua nawlan oh, laephipi athotakaw mawze aening kha Kri kya phe oun po vae hawte.
49001005	A lungrythuasahpaw amaw a rynaw thyhte, Jesu Kri liate amaw kalan ccaaw`ae hawte ccaawthuanaw khylan aening kha langmawpi te phe oun la paccynde vae.
49001006	A Sungsahpaw Ccapaw kya aening oun lehkhannawpaw tuh a phuepaw a thawccinaw kha thehoysah khylan nynh thua.
49001007	Ccapaw a thawccinaw hoirungnaw thyhte, a chii liate seinaw`ae ngaethyanaw athua paw sawkhawnaw kha amaw kya aening nynh ah mue oh.
49001008	Tuh-e thawccinaw kha hawnaw balynte thaethyanaw te aening kalan paepaelui lan oun raepya vae.
49001009	Amaw nynh phe a paccynkuty vae paw ahoypaw a lungrythuanaw thyhte Pachia nynh a rynaw kya-e byakhupaw kha aening kalan phe yn nysah vae.
49001010	Ou tuhte accyh`ae accingnaw kya-e ccyhphianaw kya, aning nynh vaawran kya um paw te laephi kya um paw paryhte Kri amaw ccaccei kyakhe pawpaw balyn kha pynkheihlan sang kheit kya pung a suelua nawlan nynh thua.
49001011	Amaw a khuakhannaw thyhte pawpaw balyn kha a cyihtupaw Pachia nynh amaw a eenaw thyhte langmawpi te phe a paccynde vae thyhte Kri kyakhe aening mah rhoccounaw kha ah mue oh.
49001012	Ou tuhte Kri kha masaty a ngaehoikuh`ae paw aening tuh amaw phu-enaw thehoysah paw ah thua nawlan oh nynh thua.
49001013	Nanning mah nae kya-e khumnaw thehoypaw athua paw byaccing bya kha na thae oh koute amaw kha na zyn oh, nanning nynh amaw kha na zyn oh koute Pachia nynh byakinpyakupaw Thyaa Muisaw khate nanning tuh tazeihkhia na thua vae oh.
49001014	Pachia nynh a re vae paw, a hoi paw uccaw kha a sawkhaw makhia cia, tuh-e Muisaw tuh aening rho uccaw kya-e pyatypaw nynh thua, tuh-e tuh a phu-enaw kha thehoysah nawlan nynh thua.
49001015	Tukeiccu Bawipaw Jesu na zynnaw oh paw te mithyaa`ae balyn na sungsanaw oh paw kha he ka thae tuh,
49001016	nanning hanlan dae leite lungtuabya ka ho zah nanning kha ka sawsangnaw kya tyty kae lia oh.
49001017	Saw ka sang paw tuh: ah Bawipaw Jesu Kri a Pachia, phu-enaw Paaw nynh hawnaw muisaw te amaw kya-e nynaw byaphy kha nanning ae pya nawlan oh,
49001018	thaethya nawlan nae thinlung mit ae awsapya nawlan oh, amaw konawpaw ngaehoinaw tuh paw nynh thua cipaw na ny nawlan oh, te mithyaa`ae kya um paw amaw kya-e rho uccaw phuenaw hoirungnaw tuh paw nynh thua cipaw na ny nawlan oh,
49001019	te amaw kya-e myarya athungpaw thungnaw kya-e ryalawnaw thyhte, a zyn`ae paw aening kalan amaw kya-e a thawsaepaw thungnaw tuh hohcih nynh ale cipaw na ny nawlan oh, saw kae sangpya oh.
49001020	Kri kha a chih`ae paw kyate thosah zah vaawran kya amaw a ranglang khe a dahungsah lya, kha-e thungnaw te nynh Kri kya Paaw nynh rya a law.
49001021	Alupihuanaw balyn, cyi khonaw balyn, thungnaw balyn, te ukkunaw balyn kya ahanghua lante a dahungsah, te atu she kyalya thua leite yn thua vae cih paw she kyacia minphukuh paw min miakaw balyn kya ahanghua lante a nung.
49001022	Te pawpaw balyn kha Kri a ccuphe kaw marya nung zah pawpaw balyn kyaze lu lang amaw kha kriccawbu hanlan a pya.
49001023	Tuh-e kriccawbu tuh pawpaw kya pawpaw balyn phe biasah paw amaw ccingnaw athua paw a pyn nynh athua.
49002001	Te ccouseikunaw`ae te seinaw`ae kya a chih vae`ae paw nanning kha Pachia nynh ae hiinsah oh.
49002002	Langmaw lya nanning tuh hynh-e laephipi ccianaw thyhte kha-e`ae kya na la hiin oh, khivae kya-e thungnaw uktu bawi paw rynaw thyhte, kawngae lei`ae paw ccaaw`ae kya atu ryalah paw muisaw rynaw thyhte na la hiin oh.
49002003	Tuh-e`ae laku aening balyn mah langmaw lya pynsaw rynaw te thinlung rynaw kha ccingsah te ah pynsaw duanaw`ae kya ah la ciakuh bua oh. Mingccang`ae hawnaw te, aening mah thuanaw lante thinrianaw a ccou`ae paw ccaaw`ae nynh ah la thua oh.
49002004	Thuasalama ngaethya-umsanaw te phe beihpaw Pachia nynh aening kha myarya alepaw a sungsanaw te oun sungsah keiccu,
49002005	seinaw kya ah chi oh lyakhe, Kri ryte pynkheihlan aening kha oun hiinsah vae, (thawccinaw liate nanning tuh khum na thua vae oh),
49002006	te pynkheihlan oun thosah zah Kri Jesu kya vaawran hmin`ae kya pynkheihlan oun dahungsah vae.
49002007	Ou tuhte yn thua lanpaw she kya myaryamaw alungpaw a thawccinaw kha a tuathyanaw liate Kri Jesu kya aening kalan oun langsapya nawlan nynh thua.
49002008	Pawccecize thawccinaw keiccuze zynnaw liate nanning tuh khum na thua vae oh. Naemaw te naemaw liate thua khyh, Pachia lasung nynh thua.
49002009	Ryalawnaw liate thua khyh, tukhyh lanze lukhakheit nynh phe a pookuh sei cih.
49002010	Pawccecize aening tuh amaw nynh oun rae paw, ahoypaw ryalaw`ae law khylan Kri Jesu kya rae paw nynh ah thua oh. Tuh-e ahoypaw ryalaw`ae kya aening nynh ah hiin nawlan oh Pachia nynh phe a la paccynty vae.
49002011	Tukeiccu langmaw lya, pynsaw kya kuih te rae paw vindung awkunaw a ccou`ae paw nynh nanning kha vindung awkuh lei`ae paw ae ci oh paw te pynsaw lante nanning tuh Zenta`ae na la thua oh paw kha liathui oh.
49002012	Tuh ccyh lya nanning tuh Kri leite na la um oh paw, Israel khuaram toonaw kyate khycce`ae na la thua oh paw, byakinpyakupaw kya-e byakin`ae kyate mikhia`ae na la thua oh paw, ngaehoinaw hoi lei`ae paw, te laephipi kya Pachia leite na la um oh paw kha liathui oh.
49002013	Thuasalama langmaw lya kou na la sawkuh oh paw nanning kha Kri chii liate Kri Jesu kya atu tuh naesaku na thua vae oh.
49002014	Pawccecize amaw tuh aening bua ccawkunaw nynh thua. Aning nynh alaku-e arihkhawpaw lungrua kha pung tingsabung zah minphuin phinning kha phinkheit lang phe a rae vae.
49002015	Ccangpyakunaw`ae kya a um paw, kawpyapaw`ae Kawbya athua paw rhawkunaw kha amaw pynsaw kya phe a rosah vae; minphuin phinning kha amaw kya athawpaw ccungccaw ccangkheit lang rae khylan nynh bua ccawkunaw kha a rae.
49002016	Te aning nynh minphuin phinning kha pyn pynkheit kya Pachia te bua ccawsakuthui khylan nynh rhawkunaw kha vaelantung liate phe a maemih.
49002017	Te Kri nynh yn thua zah asawnaw kya um`ae paw nanning kalan te anaenaw kya um`ae paw kalan daenaw thehoypaw kha a ho.
49002018	Pawccecize amaw liate Muisaw ccangkheit liate aening paryh tuh Paaw kalan thua khonaw ah hoi oh.
49002019	Tukeiccu atu nanning tuh mikhia`ae te minphuinccang`ae na thua vae khyh oh, thuasalama mithyaa`ae ryte khuaccaw`ae nynh na thua vae oh, Pachia innbyn kya-e`ae nynh na thua vae oh.
49002020	Nanning tuh locceihtu`ae te profeh`ae athua paw lung-inn athonaw vawlan sakthyh paw nynh na thua oh, Jesu Kri amaw tuh abapi huapaw alukipaccy lung nynh thua.
49002021	Amaw kya sak paw inn balyn tuh rekuhmamia lang sak thua zah Bawipaw kya athyaapaw tempal lang a lethung.
49002022	Muisaw liate Pachia a um nawlan nanning kha mah amaw kya pynkheihlan sak na thua oh.
49003001	Tuh-e keiccuze kae Paul tuh nanning Zenta`ae hanlan Jesu Kri keiccu thungccahpaw nynh ka thua.
49003002	Nanning thanenaw hanlan kamaw pya athua paw Pachia thawccinaw kya-e dooihnawrya kong kha nanning nynh phe na thae mamin vae cih oh.
49003003	Tuh-e tuh, byaphy liate Pachia nynh byakhupaw kha kamaw phe yn nysah vae (dyntari te ccaw phe kae zei vae hawte,
49003004	kha-e kha nanning nynh he na ria oh te, Kri kya-e byakhupaw kya ka nynaw kha nanning nynh na thaethya nawlan oh cite),
49003005	kha-e byakhupaw kha amaw kya-e athyaapaw locceihtu`ae te profeh`ae kalan Muisaw liate atu lya phe a phypya`ae hawte, ccangpaw she kya ccungccaw ccaaw`ae kalan la phypah khyh`ae.
49003006	Tuh-e tuh, thehoypaw liate Zenta`ae mah rhoccoubua`ae paw thua nawlan, phe alokuhpaw pyn kya-e thua nawlan, te Kri kya a byakinpyakupaw kya-e a neethungkuh bua`ae paw thua nawlan nynh thua.
49003007	Amaw thungnaw kya-e ccungkiapaw ryalawnaw liate, kamaw pya athua paw Pachia kyae thawccinaw lasung thyhte, kae tuh kha-e thehoypaw ryalahtu lang kae tang.
49003008	Tou kho um leipaw Kri kya-e hoirungnaw kha Zenta`ae kalan ka ho nawlan, mithyaa`ae balyn kyaze anyaa huapaw laeze houh anyaa huapaw kamaw kha hynh-e thawccinaw kha pya ka thua.
49003009	Pawpaw balyn Jesu Kri liate a raetupaw Pachia kya laephipi athotakaw kyate phisi athua paw kha-e byakhupaw kya-e vaeccawtangnaw tuh pawhynh nynh thua cipaw ccungccaw`ae balyn kha muihsah khylan hynh-e thawccinaw kha pya ka thua.
49003010	Tuhte muihsah rynawpaw tuh Pachia hawnaw aphuinphuin kha vaawran e uktu`ae kalan te kawhoitu`ae kalan kriccawbu liate atu nysah bua athua nawlan nynh thua.
49003011	Tuh-e tuh ah Bawipaw Kri Jesu kya Pachia nynh zungzae atynpaw eenaw thyhte a ccingsahpaw nynh thua.
49003012	Kri zynnaw liate zynkute rawhoynaw te Pachia kalan thua khonaw kha amaw kya ah hoi oh.
49003013	Tukeiccu nanning kya-e phuenaw athua paw, nanning hanlan ka teingpaw vawsawnaw`ae keiccuze nae lungthang khyh nawlan kae ngia oh.
49003014	Hynh-e keiccu nynh ah Bawipaw Jesu Kri a Paaw kalan ccukharu ka tung.
49003015	Amaw kyate nynh vaawran kya te laephi kya innbyn khaleih tuh minphu athua.
49003016	Saw ka sang paw tuh: amaw phu-enaw kya-e hoirungnaw thyhte Pachia nynh nanning kha ae pya nawlan oh, amaw Muisaw thungnaw liate alungkhu lang-e ccungccapaw kha thawzung te thawsaesah athua nawlan,
49003017	te zynnaw liate Kri tuh nanning thinlung kya a um nawlan; te sungsakunaw kya nanning tuh tharuisaw te bingku na thua vae oh thyhte,
49003018	mithyaa`ae balyn ryte Kri kya-e sungsanaw akopaw, asaepaw, akhupaw te ahangpaw kha na nythya nawlan oh,
49003019	nynaw po aluepaw Kri kya-e sungsanaw kha na ny nawlan oh; ou tuhte nanning tuh Pachia kyae ccingnaw balyn ryte phe na bia nawlan oh saw ka sang.
49003020	Atu aening kya ryalah paw thungnaw thyhte, aening nynh ah ngia oh paw balyn, tukhyhze ah tua oh paw balyn laeze myaryamaw alunghua lante a cyih khopaw Pachia tuh,
49003021	Kri Jesu liate kriccawbu kya she balyn kya zungzae te zungzae cia phu-esah. Amen.
49004001	Tukeiccu Bawipaw keiccuze thungccahpaw kae Paul nynh ko na thua oh paw nanning kha, kha-e konaw te angaekuh lante na hiin nawlan oh kae ngia oh.
49004002	Pawpaw balyn kya zakawsangsakunaw te, lungnenaw te, ngaesangnaw te, sungsakunaw kya lukheit te lukheit ngaethyaku te,
49004003	ccawkunaw te sueluakunaw kya Muisaw kya-e lungngingnaw kha tynsah khylan thawte zuakuh oh.
49004004	Nanning konaw kya-e ngaehoinaw tuh ccangkheit kyalya athua hawte, pyn pynkheit, Muisaw ccangkheit,
49004005	Bawipaw ccangkheit, zynnaw ccangkheit, baptisma ccangkheit,
49004006	pawpaw balyn Paaw athua paw Pachia ccangkheit nynh a um. Tuh-e Pachia tuh pawpaw balyn luki a um paw, teitei balyn kya a um paw, te nanning balyn kya a um paw nynh thua.
49004007	Thuasalama Kri kya-e lasung tounawpaw thyhte aening lu raveih tuh thawccinaw kha pya ah thua oh.
49004008	Tukeiccu, “Aning nynh ahangnaw lang he a kaethung tuh, kyngte thungsaw`ae paw kha a cciakhae`ae, te ccungccaw`ae kha lasung a pya`ae,” cite a ho.
49004009	(Atu, “Aning tuh a kaethung,” a cipaw tuh pawmou a hory? Masaty laephi anehuanaw kalan mah a rungbung paw kha nynh thua.
49004010	Yn rungbung paw aning tuh pawpaw balyn kha phe biasah khylan, vaawran`ae balyn luki lang a kaethung paw aning maw kha nynh thua.)
49004011	Te amaw ccaccei nynh ccungccaw abang kha locceihtuthuanaw, te abang kha profehthuanaw, abang kha evangelistthuanaw, abang kha pastor te ccangpatuthuanaw a pya`ae,
49004012	tuhte a pya`ae paw tuh Kri pyn kha tynsathung khylan, ryalawnaw kya-e ryalaw hanlan mithyaa`ae kha paccyn khylan,
49004013	aening balyn nynh zynnaw kya lunglokunaw te Pachia Ccapaw nynaw lunglokunaw kya ah thua oh cia, Kri kya-e ccingnaw pynrua tounawpaw athua paw, piccangthua vae paw ccungccaw athuakuh cia ah thua nawlan oh;
49004014	ou tuhte ccungccaw`ae nynh hyngpyanaw liate, a cyisakuh thyapaw thyaruhnaw te a pheethyapaw pheenaw kya ccangpyanaw khivae miakaw nynh po cciakhae`ae zah nuhlang malang ahekuh`ae paw imua`ae kharyh ah thua vae khyh nawlan oh,
49004015	thuasalama sungsakunaw kya byaccing kha hote, aening tuh lu athua paw Kri kya pawpaw kya balyn ah lethung nawlan oh,
49004016	amaw kyate atungkunaw miakaw nynh thawpya zah pyn balyn tuh rekuhmamia lang tungkuh`ae zah akyngkuh`ae, pyn kya-e raveih nynh ccungkia lang rya a law`ae thyhte, sungsakunaw kya kha-e pyn kha tynsathung nawlan pyn kha a lethungsah.
49004017	Tukeiccuze tuhlaepaw Zenta`ae nynh accakaepaw mih tuanaw-thinlung kya a hiin`ae hawte nanning nynh na hiinbua khyh nawlan oh e hynh ka ho zah Bawipaw kya ccaekia ka khan.
49004018	Minmin kya nythyanaw kharyh a um khyh keiccu, mih thinlung mitmoh keiccu, mih thaethyanaw tuh karae amoh, Pachia kya-e hiinnaw kyate phe a phiakuh vae`ae.
49004019	Minmin tuh maethya ny leite, eih duanaw te nungsikunaw tynre kha cyi khylan mimaw te mimaw kha myarya ohhuakurynaw kalan a ahkuh`ae.
49004020	Thuasalama nanning tuh Kri kong kha tuhte na ccangkuh khyh oh;
49004021	byaccing tuh Jesu kya a um hawte, amaw kong kha nanning nynh phe na thae vae oh zah amaw nynh phe ae ccangpya vae oh lanze,
49004022	langmaw nae ozia te asekuh lante a hyngthyapaw ryduanaw thyhte phe aroh vae paw arynpaw ccungccaw kha nanning nynh na vua nawlan oh,
49004023	te nae tuanaw-thinlung muisaw kha thawsahte na um nawlan oh,
49004024	te ahmepaw dingnaw kya te thyaanaw kya Pachia hawmawte rae athua paw, athawpaw ccungccaw kha nanning nynh na lawku nawlan oh nynh thua.
49004025	Tukeiccu hyngbya kha nungbiate, “Nanning lu raveih nynh nae innpaw`ae ryte byaccing kha ho oh,” pawccecize aening tuh lukheit te lukheit pyn kyae` ae nynh ah thua oh.
49004026	“Nae thinria zemah sei nan oh:” nae bungpawnaw khate khuanin ccawsah nan oh.
49004027	Diabolos kha umnaw ua nan oh.
49004028	Aruhpaw ccungccaw nynh kharyh ruh nan vae sah, thuasalama ahoboupaw ccungccaw kha pyabua lanpaw a hoi nawlan, amaw a kuih te ahoypaw ryalaw kha zuakute lah sah.
49004029	Anungsikuhpaw bya kaw kheit san nae khalang kyate pou nan sah. Thuasalama a thaetu`ae kha Pachia thawccinaw a neethungbua nawlan, tynsathungnaw hanlan athanepaw ahoypaw bya palia pousah oh.
49004030	Sawkhawnaw nin hanlan nanning tazeih ae khianaw oh paw, Pachia Thyaa Muisaw kha thinlungccisah nan oh.
49004031	Thinlung kya phang poi paw balyn, bungpawnaw, thinrianaw, sianuakupaw, te thethya hokupaw, milae rosahrynawpaw balyn kha nae kyate dae vua oh.
49004032	Te lukheit te lukheit thawccihkuh thya oh lah ngaethya-umsakuh oh, Kri kya Pachia nynh nanning kha ae ngaethya vae oh hawte lukheit te lukheit ngaethyakuh oh.
49005001	Tukeiccu kou sungsahpaw ccaaw`ae na thua oh hawte, Pachia dosuinkuh`ae paw thua oh.
49005002	Kri nynh aening kha yn sungsahpawte, Pachia malang mynkhuhpaw pyapaw te silawku nawlan amaw te amaw kha aening halan a pyaku hawte, sungsakunaw kya hiin oh.
49005003	Thuasalama mithyaa`ae elan angaekuh hawte ohhuakunaw, thyaa leinaw tynre, tukhyhze karangkunaw kha nanning laku ho ci um boi nan vae sah;
49005004	nungsikunaw, angaekuh leipaw ccyasakupaw, ngaeeccaccu lang bya hopaw mah um nan vae sah, thuasalama lungtuabya palia la ho oh.
49005005	Pawccecize, a ohhuakuhpaw, athyaa leipaw, zohtuhbeiktu athua paw a karangkuhpaw ccungccaw tuh Kri te Pachia peenaw kya rho uccaw kharyh hoibua khyh cipaw kha na ny oh.
49005006	Ccakaepaw bya`ae khate hung ccungccaw nynh san ae la ling nan oh sah; pawccecize khahtahawpaw uccaw`ae keiccu nynh Pachia thinrianaw tuh kawngae leipaw ccaaw`ae tungvaw kya a thua.
49005007	Tukeiccu nanning tuh minmin ryte la mungkuh bua nan oh.
49005008	Pawccecize langmaw lya nanning tuh mohnaw nynh na la thua oh, thuasalama atu tuh Bawipaw kya awnaw nynh na thua vae oh; tukeiccu awnaw ccaaw`ae hawte hiin oh.
49005009	Pawccecize Muisaw athae tuh hoynaw tynre kya, dingnaw te byaccing kya nynh a um.
49005010	Bawipaw lungrythua paw uccaw kha ccangku lan zuakuh oh.
49005011	Te athae thae leipaw mohnaw ryalaw`ae ryte vaeccawtang nan oh, thuasalama kha-e`ae kha seinaw muihsakuh oh.
49005012	Pawccecize minmin nynh aphiru lante a cyi`ae paw kha-e uccaw`ae kong kha ho lan heize maethya lan um paw nynh thua.
49005013	Thuasalama awnaw liate langsapya athua paw seinaw miakaw tuh ccaerarihlan muih kho athua, pawccecize pawpaw balyn a langsakuh thya paw tuh awnaw nynh thua.
49005014	Tukeiccu Pachia nynh, “A ih paw nang, tho ccavae, a chih`ae paw kyate tho lah Kri nynh nang kha awnaw ae pya cih,” a ci.
49005015	Tukeiccu angaeepaw hawte thua leite, thuasalama ahawpaw hawte myarya raeringkute hiin oh.
49005016	Ninsaw`ae tuh ahoy vae khyh keiccuze accyh kha mangkuh thya oh.
49005017	Tukeiccu ngaee nan vae oh, thuasalama Bawipaw rynaw tuh paw nynh thua cipaw kha thaethya ccavae oh.
49005018	Te azaw ci um leipaw misutui te rui nan oh, thuasalama Muisaw te phe beih oh.
49005019	Sam law`ae, thehoysanaw law`ae te muisaw law`ae khate lukheit te lukheit byahokuh oh lah nae thinlung kya ahoypaw roi sawbiate Bawipaw kalan law sah oh.
49005020	Ah Bawipaw Jesu Kri min te Paaw Pachia kalan pawpaw balyn hanlan lungtuabya pei ho oh.
49005021	Pachia rawri sawtuanaw liate lukheit te lukheit ahkuh oh.
49005022	Zu`ae, Bawipaw kalan ahkupaw hawkhate, nae vawpaw`ae kalan ahkuh oh.
49005023	Pawccecize Kri tuh kriccawbu lu athua hawte, vawpaw tuh zu lu nynh athua; te Kri tuh pyn Khumtu nynh athua.
49005024	Tukeiccu kriccawbu nynh Kri kalan a ahku hawte zu`ae nynh pawpaw kya balyn mih vawpaw`ae kalan ahkuh`ae sah.
49005025	Kri nynh kriccawbu kha sungsah zah amaw kha kha-e hanlan a pyaku hawte, vawpaw`ae nae zu`ae kha sungsah oh.
49005026	Kri nynh bya athua paw tui te singpyanaw liate kriccawbu kha thyaasah nawlan te a ccikan nawlan;
49005027	akalyhkuhpaw khyh ze, akhinkuhpaw, tukhyhze khahtahawpaw ccangkhakheit sanmah a um leipaw, aphu-epaw kriccawbu kha amaw kalan thuakhae khylan; ou tuhte kriccawbu tuh athyaa nawlan te ccaenaw um khyh nawlan amaw kha a pyaku.
49005028	Tukeiccu vawpaw`ae nynh mimaw mih pyn a sungsah`ae hawmawte mih zu`ae kha a sungsah`ae aho. A zu a sungsahpaw tuh amaw kha a sungsakuh paw nynh thua.
49005029	Pawccecize amaw a ngesaw a hua paw hung sanmah um khyh, thuasalama Bawipaw nynh kriccawbu kha a dooih a kua hawkhate, amaw pyn kha a dooih a kua.
49005030	Pawccecize aening tuh amaw ngesaw kya-e, amaw ru`ae kya-e, te amaw a pyn kya-e`ae nynh athua oh.
49005031	“Hynh-e keiccuze pise nynh a nung te a paaw kha a cciataw cih zah a zu kalan a bekuh cih, te minmin luning tuh ngesaw kheit lang a tang cih`ae.”
49005032	E tuh myarya byakhupaw nynh thua. Thuasalama Kri te kriccawbu kong kha nynh ka ho.
49005033	Tuhzemah nanning lu raveih nynh naemaw na sungsaku oh hawkhate nae zu`ae kha mah sungsah oh. Te zu nynh vawpaw kha sawtua sah.
49006001	Imua`ae, Bawipaw kya nae nung nae paaw`ae kawngae oh, pawccecize tuh-e tuh ahmepaw nynh thua.
49006002	Byakinpyakupaw te asekuhpaw masaty kawpyapaw tuh: “Na nung te na paaw kha sawtua,” acikuh,
49006003	“ou tuhte na hanlan ahoy nawlan, te laephi vawlan asaepi na hiin nawlan nynh thua.”
49006004	Te nanning paaw`ae, nae ccaaw`ae kha thinriasah nan oh, thuasalama Bawipaw kya-e ccangpyanaw te thuiheinaw khate minmin kha cciakhae thung oh.
49006005	See`ae, Kri kawngae hawte, rawrinaw te thyngkute, thinlung thanccingte, pynsaw lante nae bawizua`ae kawngae oh.
49006006	Ccungccaw lungrythuasahpaw hawte, mitmuihnaw kya kyalya kawngaepaw thua leite, thuasalama Kri kya-e see`ae hawte, thinlung kyate Pachia rynaw kha cyite,
49006007	ccungccaw`ae kalan ryalawpyapaw hawte thua leite, Bawipaw ryalawpah paw hawte, ahoypaw thinlung khate ryalawpah oh.
49006008	See athua zemah, a luepaw athua zemah, lukhakheit nynh ahoypaw kha a cyi ze, kha-e kha Bawipaw kyate a mue cih cipaw nyh oh.
49006009	Te nanning bawizua`ae, furawnaw kha sungku te, nae see`ae kha tuhhawte cyih bua oh. Nanning nae Bawipaw mah vaawran kya a um cipaw te amaw tuh hung ccungccaw sanmah maedo khyh cipaw kha nyh oh.
49006010	Nyathyakou ka uno`ae, Bawipaw kya te a thawsaenaw thungnaw kya nae thawsae sah.
49006011	Diabolos hyngpyanaw kha na dou kho nawlan oh Pachia kya-e rhawuccaw khaleih kha lawkuh oh.
49006012	Pawccecize aening tuh ngesaw te chii a hoi paw rhaw te ah doukuh oh paw thua khyh, thuasalama ahang huaccepaw`ae ryte, thungnaw`ae ryte, hynh-e she mohnaw kya-e uktu`ae ryte, vaawran um paw ahoy leipaw muisaw`ae ryte nynh ah doukuh oh.
49006013	Tukeiccu Pachia kya-e rhawuccaw khaleih kha lawkuh oh, ou tuhte athah-aruhpaw nin kya nanning nynh na douku kho nawlan oh, pawpaw balyn phe na thangsah kho nawlan oh te na thadynnua kho nawlan oh.
49006014	Tukeiccu, byaccing athua paw taesung khate nae cce kha cciaku te, te dingnaw athua paw bykhawphua kha zingku te;
49006015	te daenaw athua paw thehoypaw paccynkunaw kha ccukoh lang kohkute;
49006016	kha-e`ae balyn laelan, zynnaw athua paw rhawphua kha ccyngkute varyn thadyn oh; kha-e zynnaw te nynh ahoy leipaw lukheitpaw kya-e maee lang ruapaw thee`ae balyn kha nanning nynh na the kho cih oh.
49006017	Te khumnaw athua paw sivawlukhung te Pachia bya athua paw Muisaw thaloi kha ccyngkuh oh.
49006018	Sawsangnaw phin balynte, ngianaw balynte Muisaw kya sawsang zungzae oh; te mithyaa`ae balyn hanlan taemyasawkunaw balynte, ngianaw balynte ngawrando oh.
49006019	Te thehoypaw kya-e byakhupaw kha nysah khylan`ae, ka khalang hynh rawhoy te ka aw kho nawlan, ho khonaw kha kamaw pya ka thua nawlan, kae ka hanlan mah sawsang oh.
49006020	Tuh-e thehoypaw hanlan kae tuh saw paw kosale ka thua zah kha-e keiccuze sivarui`ae te khii ka thua; tukeiccu ho lan ka ccang hawte kha-e kha rawhoy te ka ho kho nawlan saw oun sangpabua oh.
49006021	Thuasalama kamaw kya acyihkuh paw konglang kha nanning nynh na ny nawlan oh, sungsahpaw uno te Bawipaw kya zyn lan um paw ryalahtu athua paw Taichikas nynh pawpaw balyn kha nanning marya ae la nysah cih oh.
49006022	Alokuhpaw eenaw hanlan amaw kha nae kalan kae saw, ou tuhte nanning nynh kaening konglang kha na ny nawlan oh, te aning nynh nae thinlung kha ngaengansah khylan nynh kae saw.
49006023	Paaw Pachia te Bawipaw Jesu Kri kyate daenaw te zynnaw ryte sungsakunaw tuh uteno`ae kyakhe la um sah.
49006024	Ah Bawipaw Jesu Kri kha thinlung thanccingte a sungsah`ae paw balyn kya thawccinaw tuh la um sah. Amen.
50001001	Jesu Kri see`ae Paul te Timote nynh Filipi khua um`ae paw, Jesu Kri kya-e mithyaa`ae balyn, dooihtu`ae te kriccaw piccang`ae nae kalan kae beihlang oh.
50001002	Ah Paaw Pachia te Bawipaw Jesu Kri kya-e thawccinaw te daenaw tuh nanning tungvaw kya la um sah.
50001003	Nanning liathuinaw takyh kya ka Pachia kalan lungtuabya ka ho.
50001004	Nanning balyn hanlan ka sawsangnaw takyh kya lungtuate ngiapyanaw kha pei ka rae.
50001005	Pawccecize, thehoypaw kya nanning na umbuanaw oh paw tuh masaty nin kyate atu cia,
50001006	nanning kya ahoypaw ryalaw phe a tho vae paw Pachia nynh Jesu Kri nin a thua cia kha-e kha a ccingsah cih cite hynh-e uccaw kong kya zynkunaw ka hoi.
50001007	Nanning balyn kong tua lanpaw tuh ka hanlan accanpaw nynh thua. Pawkeiccumacize thehoypaw kong thung ka ccawnaw`ae kya thuasah, thehoypaw elan ka thungkhawkunaw kya thuasah, thehoypaw ka tynsanaw kya thuasah nanning balyn tuh kamaw ry thawccinaw a neethungkuh bua`ae paw na thua oh keiccu nanning tuh ka thinlung kya na um oh.
50001008	Pawccecize Jesu Kri thawccinaw te nanning balyn kha pawcih babang nynh kae ngae oh cipaw Pachia tuh ka ccaekia nynh thua.
50001009	Te saw ka sang paw tuh nynaw kya te phiathyanaw balyn kya nanning sungsanaw tuh houhouh alungthung nawlan,
50001010	ahoy huaccepaw uccaw`ae kha nanning nynh nae nawccawkhae nawlan, nanning nynh thinlung thanccing na thua nawlan oh, te Kri nin kyacia ccaenaw um leipaw na thua nawlan oh,
50001011	Pachia phu-e nawlan te thehoysah nawlan, Jesu Kri liate athua paw dingnaw kya-e athae`ae khate phe na bia nawlan oh saw ka sang.
50001012	Thuasalama uteno`ae, ka tungvaw acyikuh paw uccaw`ae tuh thehoypaw houh apazaeku nawlan nynh acyiku cipaw kha nyh oh ci ka ry.
50001013	Ou tuhte Kri keiccu kae oun khiinaw`ae paw tuh siapharan inn ngawtu`ae khaleihte tuhlaepaw`ae kalan balyn a langkuh.
50001014	Te Bawipaw kya uteno`ae alunghua tuh, kamaw oun khiinaw`ae paw keiccu zynkunaw oun hoi`ae zah Pachia bya ho lan rawthungnaw houh hoi vae`ae.
50001015	Ccungccaw abang nynh eiungnaw te peku maekunaw lante Kri kong kha a ho ccaccing`ae. Abang nynh mah ahoypaw rynaw lante a ho`ae.
50001016	A hoty`ae paw nynh thinlung ccaccingte thua leite, eikurynaw te, kamaw oun khiinaw`ae kya vawsawnaw khyngchih khylan tuakute mimaw elan eenaw te Kri kong kha a ho`ae.
50001017	Thuasalama nyalang a ho`ae paw nynh kae tuh thehoypaw thungkhawnaw hanlan khang paw nynh thua cipaw nybiate sungsakunaw te nynh a ho`ae.
50001018	Tuhte lanze pawte? Pawpawte a ho`ae zemah, cyisakunaw te thua zemah, tukhyhze thanccingte thua zemah, Kri kong tuh ho athua. Te tuh-e kya kae ka lungtua. Ou, ka lung bua tua ung cih.
50001019	Pawccecize nanning sawsangnaw liate thuasah, Jesu Kri Muisaw bawngnaw liate thuasah, tuh-e`ae tuh kamaw ka lue nawlan yn tang cih cipaw ka ny.
50001020	Kae nynh myaryasangkae ka ngaehoi paw ngaehoinaw thyhte pawpaw kya sanmah kae tuh ka maethah lan khyh. Thuasalama ka raw pei hoy hawte, rawhoynaw balyn ryte hiinnaw te tou, tukhyhze chinaw te tou, atu mah Kri tuh ka pyn kya langsaku athua cih.
50001021	Pawccecize kae ka hanlan ka hiin paw tuh Kri nynh thua, te chi lanpaw tuh amia.
50001022	Thuasalama pynsaw kya kae ka hiin ze, tuh-e tuh ka ryalaw kya-e athae nynh thua, tuhzemah kae nynh pawmou ka poku cih cipaw ka nyh khyh.
50001023	Pawccecize kae tuh ccangning laku areihkunaw kya nynh ka um. Pou lan zah Kri ryte umkheih lan rynaw ka hoi, tuh-e tuh myarya ahoy huapaw nynh thua.
50001024	Tuhzemah pynsaw kya kae ka hiin ung lanpaw tuh nanning hanlan houh ahopaw nynh thua.
50001025	Te hynh-e zynkunaw hynh hoite, nanning lethungnaw hanlan te nae zynnaw kya-e lungtuanaw hanlan kae tuh ka um cih zah nanning balyn ryte ka um ung cih cipaw ka ny.
50001026	Ou tuhte nanning kalan bua kae thuanaw liate, nae kya-e lungtuanaw tuh Jesu Kri kya houh alung nawlan.
50001027	Pawpawte thua zemah nanning nae umtu ziazae tuh Kri kya-e thehoypaw te, angaekuh lante thuasah. Ou tuhte kae kae thua zah nanning kae muih oh ze thuasah, tukhyhze kae ka um khyh ze thuasah, nanning tuh thehoypaw te asekuhpaw zynnaw hanlan tuanaw pynkheihlan na zuakuh oh zah muisaw ccangkheit kya tynkaring lang na thadyn oh cipaw nanning kong kha kae nynh ka thae nawlan.
50001028	Te pawpaw kya sanmah nae rhaw`ae raw kha rih nan oh. Tuh-e tuh minmin hanlan ronawpaw a langsakuh paw muihsanaw nynh thua, thuasalama nanning hanlan tuh khumnaw nynh thua, tuh-e tuh Pachia kya-e nynh thua.
50001029	-
50001030	Pawccecize kamaw kya na muih oh paw te atu na thae oh paw alokuhpaw rhawdounaw kha na hoi oh thyhte, amaw kha zyn lanpaw kyalya thua leite, thuasalama amaw hanlan teingbia lanpaw kha Kri ccelang nanning kalan pya athua.
50002001	Tukeiccu Kri kya thawzungpyakunaw ccangkhakheit a um ze, sungsakunaw kya-e ngaengannaw ccangkhakheit a um ze, Muisaw kya-e vaeccawkunaw ccangkhakheit a um ze, te tuapyanaw thinlung te ngaethyaumsakunaw ccangkhakheit a um ze,
50002002	nanning nae lunglokute alokuhpaw sungsakunaw hoibiate, nawccawkheihnaw te, te tuanawthinlung ccangkheit hoibiate, nanning nynh ka lungtuanaw kha oun ccingsah oh.
50002003	Peku maekurynaw te, tukhyhze accakaepaw pookunaw te pawsang mah cyih nan oh, thuasalama lu raveih nynh mingccang`ae kha amaw laeze ahoy huapaw lante zakawsangsakunaw thinlung te tua sah.
50002004	Ccungccaw miakaw nynh maw rya kyalya kha roihku leite mingccang`ae rya kha mah roihbia sah.
50002005	Kri Jesu kya a um paw hynh-e tuanaw-thinlung hynh nanning kya mah la um sah.
50002006	Kri tuh Pachia muinsan phang a ke pite, Pachia ryte nginku khylan kha-e kha luadeku lante tuakuh khyh.
50002007	Thuasalama amaw te amaw kha accakaepaw lang a raeku. Amaw tungvaw see muinsan kha lawkuh zah ccungccaw alo lante yn pui.
50002008	Ccungccaw muinsan kya muih athua, amaw te amaw kha zakawsangsakuh zah chinaw kyacia, vaelantung kya-e chinaw ccaccei kyacia kaw a ngae.
50002009	Tukeiccu Pachia nynh mah amaw kha kou hangthung zah min balyn laeze alesae huapaw min kha amaw a pya.
50002010	Ou tuhte vaawran um`ae paw, laephi vaw um`ae paw te lae kaw um`ae paw miakaw nynh Jesu min kya ccukharu a tung cih`ae zah,
50002011	Paaw Pachia phu-e nawlan khalang miakaw nynh Jesu Kri tuh Bawipaw nynh thua cite a ci cih`ae.
50002012	Tukeiccu ka sungsah`ae paw, kamaw ka um lya kyalya thua leite, nanning nynh kaw pei na ngae oh hawte, atu kamaw ka um khyhnaw kya houh kawngae te, rinaw te thyngkunaw te naemaw khumnaw elan ryalah oh.
50002013	Pawccecize amaw lungrythuapaw ahoypaw kha ry lan te cyi lan nanning kya ryalah paw tuh Pachia nynh thua.
50002014	Ccohku leite, eiku leite pawpaw balyn kha cyih oh.
50002015	Ou tuhte a lungkou paw te a ccouseikuh paw minphuin`ae laku kya nanning tuh ccaenaw um leipaw, seibe lan um leipaw, thuihei aho leipaw, Pachia ccaaw`ae na thua nawlan oh, kha-e`ae laku laephipi kya nanning tuh awnaw`ae hawte na aw oh.
50002016	Hiinnaw bya kha varyn kyngkuh oh; ou tuhte kae tuh alakaw lang ka ccuehang khyh cipaw, alakaw lang rya ka lahhan khyh cipaw kha Kri nin kya ka lungtua nawlan nynh thua.
50002017	Athua, nae zynnaw ryalawnaw te silawnaw vawlan kae tuh nia lan pyapaw-uccaw ka thua heize, ka lungtua zah nanning balyn ryte ka lungtua cih.
50002018	Tuhhawte nanning mah lungtua oh, kamaw ryte lungtua oh.
50002019	Thuasalama aro mawze Timote kha nanning kalan saw lan Bawipaw Jesu kha ka doliakuh, ou tuhte nanning kong kha he ka nyh te kae mah ka ngaengan nawlan.
50002020	Pawccecize aning nynh nanning thanenaw hanlan lungthyaa te dooih rynaw a hoi hawte alokuhpaw tuanaw a hoi paw ccungccaw hung san ka hoi khyh.
50002021	Pawccecize ccungccaw balyn nynh Jesu Kri kya-e uccaw`ae kha ccung khyh`ae, mimaw kya-e nynh a ccungku`ae.
50002022	Thuasalama ccapaw nynh paaw ryte rya a law hawte, Timote tuh thehoypaw ryalaw kya kamaw ryte ryalah paw nynh thua cipaw amaw kya-e ccaekia langsakupaw kha na ny oh.
50002023	Tukeiccu kamaw kya pawte nynh acyiku cipaw ccahe ka nyh tuh, amaw kha nae kalan palou saw lan ka ngaehoi.
50002024	Thuasalama kae kamaw mah aro mawze nae kalan kae thua cih cite Bawipaw kha ka doliakuh.
50002025	Tuhzemah ryalaw kya kamaw te kae mungkuhpaw, kamaw kya a zuikuh bua paw, rhawkaw hawte athua paw, ka ho ka bounaw kya rya yn lawpatupaw, nanning nae zeccuetu athua paw ka neitaw Epafroditas kha nanning kalan saw lan aho cite ka tuaku.
50002026	Pawccecize aning tuh kou accih cipaw kha nanning nynh phe na thae oh keiccu, aning nynh nanning balyn kha ae ngae oh zah a lungria kou thae.
50002027	Pawccecize aning tuh vya chih lang a ccih ccaccing; thuasalama Pachia nynh amaw kha ngaethya a umsah. Amaw kyalya ngaethya a umsah paw thua leite, ngaethyanaw vawlan ngaethyanaw ka hoi khyh nawlan kamaw mah ngaethya yn umsah.
50002028	Tukeiccu amaw kha he bua na muih oh te nae lungtua nawlan, te kae mah ka ngaethyapaw a zyahua nawlan nynh thawte zuakute amaw kha kae saw.
50002029	Tukeiccu lungtuanaw balyn ryte Bawipaw kya amaw kha lehkhan oh; te khatahaw`ae paw kha sawtua-muintuanaw la pya oh.
50002030	Pawccecize nanning nynh kamaw nae dooihnaw oh na bou oh paw kha ccingsapya khylan aning tuh a hiinnaw kha duaku leite, Kri ryalaw keiccuze vya a chibia.
50003001	Nyathyakou lang ka horypaw tuh ka uteno`ae, Bawipaw kya lungtua oh. Phe alokuhpaw nanning kalan bua zei lanpaw tuh ka hanlan pawtua um khyh, thuasalama kha-e tuh nae hanlan khynnaw nynh athua.
50003002	Ui`ae kha la raeringkuh oh, ahoy leipaw ryalahtu`ae kha la raeringkuh oh, mih ngesaw a awkuh`ae paw kha la raeringkuh oh.
50003003	Pawccecize aening tuh Muisaw kya Pachia beik`ae paw, Kri Jesu kya lungtua`ae paw, te pynsaw kya zynkunaw a hoi lei`ae paw, vindung awkuh`ae paw nynh ah thua oh.
50003004	Tuhzemah kae mah pynsaw kya zynkunaw ka hoi paw nynh ka thua. Mingccangpaw lukhakheit nynh pynsaw kya doliaku lanpaw ka hoi cite a tuaku lanze, kae tuh houh ka hoi;
50003005	nin taryanaw kya vindung awkuh paw, Israel minphuin, Benjamin ciihan, Hebru`ae kyaze Hebrupaw, Kawbya te asekuh lante Farasipaw;
50003006	eih rynaw thinlung te asekuh lante kriccawbu a tua a sah paw; Kawbya kya um paw dingnaw te asekuh lante ccaenaw um leipaw nynh ka thua.
50003007	Thuasalama ka hanlan athanepaw kha-e`ae kha Kri keiccuze shungnawpaw lang nynh ka tua vae.
50003008	Athua, ka Bawipaw Jesu Kri nynaw ahoy huaccepaw elan pawpaw balyn kha mah shungnawpaw lang ka tua, kae nynh Kri kha ka mue nawlan amaw hanlan pawpaw balyn kha marya ka shung zah kha-e`ae kha ia lang nynh ka ria,
50003009	te kae tuh amaw kya muih ka thua nawlan, Kawbya kya a um paw kamaw dingnaw kha ka hoi khyh, thuasalama Kri zynnaw liate a muekuh paw dingnaw, zynnaw liate athua paw Pachia kya-e dingnaw kha nynh ka hoi.
50003010	Ou tuhte kae nynh amaw kha thuasah, a thothuinaw kya-e thungnaw kha thuasah, a teingnaw neethungku buanaw kha thuasah ka ny nawlan, a chinaw kya amaw ka lobua nawlan,
50003011	a chih`ae paw kyate thothuinaw kalan pawpawte zemah ka phyabua nawlan ka ry.
50003012	Phe ka phahbua vae cipaw thua khyh; phe ka ccing vae cipaw mah ka thua khyh; thuasalama Kri Jesu nynh yn kyngnuathepaw hanlan kae nynh kha-e kha ka kyng nawlan ka deesui.
50003013	Uteno`ae phe ka kyng vae cite kamaw te kamaw ka tuakuh khyh, thuasalama ka cyi paw ccangkheit tuh nuhlang-e uccaw`ae kha ningte, malang um paw uccaw`ae kha phyate,
50003014	Kri Jesu kya luki lang-e Pachia konaw te asekuhpaw zuakunaw te mue paw lasung hanlan eenaw kuetung kalan ka ccuebua.
50003015	Tukeiccu piccang athua vae paw miakaw nynh khahtahawpaw tuanaw-thinlung kha hoi oh sih; te ccangkhakheit kya nanning nynh ccanglang te na tua oh ze, kha-e maw kha Pachia nynh nae kalan ae phypah cih oh.
50003016	Tuhzemah phe ah phya vae oh paw kalan khe, alokuhpaw phung thyhte cceih oh sih, alokuhpaw tuanawthinlung hoi oh sih.
50003017	Uteno`ae, kamaw thydokuh`ae paw thua oh, dosuinku lanpaw kaening hynh nae hoi vae oh thyhte, ou khate a hiin`ae paw kha la dokuh oh.
50003018	Pawccecize ccungccaw patae tuh Kri kya-e vaelantung rhaw`ae nynh thua`ae, tuhte a hiin`ae cipaw, minmin kong kha langmaw pei kae hopah vae oh zah atu mitphi te kae hopya ki oh.
50003019	Kha-e`ae athangnaw tuh ronaw nynh thua, mih pachia tuh mih vuebua nynh thua, mih phu-enaw tuh mih maethyanaw kya nynh thua, laephi uccaw`ae kha nynh mih thinlung kya a um.
50003020	Thuasalama aening ram ccungccawthuanaw tuh vaawran kya nynh thua. Tuin kyate yn thua lanpaw Khumtu Bawipaw Jesu Kri kha aening nynh mah ah ngaw oh.
50003021	Pawpaw balyn kha amaw zakaw nung lan aning tuh a cyih kho, kha-e liate a ryalawnaw thyhte a nyaapaw aening pyn hynh aphu-epaw amaw pyn alo lante yn rulae cih.
50004001	Tukeiccu ka lungtuanaw te ka suilukhung na thua oh paw, kou ka sungsah`ae zah kou ka ngae`ae paw, ka uno`ae, Bawipaw kya tynkaring lang thadyn oh, kou ka sungsah`ae paw.
50004002	Bawipaw kya tuanawthinlung aloku nawlan`ae Euodia kha thawte ka ngia zah Syntykhe kha mah thawte ka ngia.
50004003	Te ahmepaw ryalahkheihtu nang kha mah kae ngia; kamaw ry, Klement ry, te hiinnaw ccauh kya mih min um`ae paw tuhlaepaw kamaw ry ryalahkheihtu`ae ryte, thehoypaw ryalawnaw kya ryalahbua`ae paw nopi`ae kha la bawng`ae.
50004004	Bawipaw kya pei lungtua oh. Bua kae ho hin, lungtua oh!
50004005	Nae lungnenaw kha ccungccaw`ae balyn nynh nyh`ae sah. Bawipaw tuh nae pe a um.
50004006	Pawpaw elan sanmah nae thinphang nan sah; thuasalama pawpaw balyn kya lungtuabya hote, sawsangnaw te ngianaw liate na ngiaku ry oh paw kha Pachia kalan nysah oh.
50004007	Te thaethyanaw balyn nynh a phya kho leipaw Pachia kya-e daenaw nynh Jesu Kri liate nae thinlung`ae te nae tuanaw`ae kha ae khynsah cih oh.
50004008	Nyathyakou lang uteno`ae, ahmepaw, sawtua lan um paw, adingpaw, athyaa-accipaw, ry lan um paw, thehoyccousah lan um paw; ccangkhakheit tuh aphute lanze, thehoysah lan angaeku lanze, kha-e`ae kha nae thinlung kya la tua oh.
50004009	Te nanning nynh kamaw kya phe na ccangkuh vae oh zah phe na lawku vae oh paw, phe na thae vae oh zah na muih vae oh paw, kha-e`ae kha la cyih oh, te daenaw Pachia tuh nanning kya a um cih.
50004010	Thuasalama atu nyathya kya kamaw nae dooihnaw oh paw tuh paepae bua alui pawte kae tuh Bawipaw kya myarya ka lungtua; nae la dooih oh zemah ccyhhoypaw na la mue khyh oh.
50004011	Ka ho ka bou keiccuze ka hopaw thua khyh, pawccecize kae tuh pawtahawpaw kya ka um zemah lungccingkhaeku lan phe ka ccangku vae.
50004012	Nyaasaku zia ka thya zah hoirung zia ka thya; vueso lan thuasah, vuelaw lan thuasah, hoirung lan te ryachi teing lan, teitei balyn kya te pawpaw balyn kya kae tuh ccangpya ka thua vae.
50004013	Kamaw thawzung yn pyatupaw Kri liate pawpaw balyn kha ka cyi kho.
50004014	Tuhzemah ka vawsawnaw na neethungku bua oh paw tuh kou hoy lang phe na cyi vae oh.
50004015	Thehoypaw hopaw athotakaw lya, Mesidonia ram kyate he ka pou lyakha, pyanaw te muenaw kya nanning holeite teitei-e kriccawbu nynh sanmah kamaw ryte neethungkuh bua khyh cipaw kha nanning Filipi`ae nynh mah na ny oh.
50004016	Pawccecize Thesalonika khua ka um lya heize, ka hanlan ahoboupaw kha vaekheit kyalya thua leite, bua nae ky oh.
50004017	Lasung kha ka ccungkupaw thua khyh, thuasalama na ccykunaw oh kya paepae aluipaw amia kha nynh kae ccungpya oh.
50004018	Thuasalama kae tuh pawpaw balyn ka hoi zah ka hoirung. Amynkhuhpaw, Pachia lungrythuasahpaw, douccahpaw silawkunaw athua paw, nanning nynh nae ky oh paw uccaw`ae kha Epafroditas kyate ka mue zah phe beih lang ka hoi.
50004019	Thuasalama ka Pachia nynh a phu-enaw kya a hoirungnaw thyhte nanning kya-e ahoboupaw balyn kha Kri Jesu liate ae pya cih oh.
50004020	Atu ah Paaw Pachia tuh zungzae te zungzae cia phu-esah. Amen.
50004021	Kri Jesu kya um paw mithyaa`ae balyn kha la beihlang oh. Kamaw ryte a um`ae paw uteno`ae nynh nanning kha ae beihlang oh.
50004022	Mithyaa`ae balyn nynh ae beihlang oh, abapi lante Sizar inn kya um`ae paw nynh ae beihlang oh.
50004023	Ah Bawipaw Jesu Kri kya-e thawccinaw tuh nae balyn kya la um sah. Amen.
51001001	Pachia rynaw liate Jesu Kri kya-e locceihtu athua paw kae, Paul te kae unopaw Timote nynh,
51001002	Kolosa kya um`ae paw mithyaa`ae te Kri kya zyn lan um paw uteno`ae kalan kae beihlang oh. Ah Paaw Pachia te Bawipaw Jesu Kri kyate thawccinaw te daenaw tuh nae kya la um sah!
51001003	-
51001004	Nanning nynh Kri Jesu na zyn oh cipaw te mithyaa`ae balyn kha na sungsah oh cipaw kha kaening nynh he kae thae tuh nanning hanlan pei sawsang te, ah Bawipaw Jesu Kri a Paaw athua paw Pachia kalan lungtuabya kae ho.
51001005	Thehoypaw kya-e byaccing bya kha langmaw lya nanning nynh na thae oh pawte, vaawran kya nanning hanlan nungpya athua paw ngaehoinaw kha na hoi oh.
51001006	Tuh-e thehoypaw tuh laephipi balyn kya po pazaeku vae hawte nanning kalan mah yn thua. Byaccing kya Pachia kya-e thawccinaw na nyh oh zah kha-e na thae oh nin kyate nanning kya mah athae thae hawte, teitei kya balyn athae kha a poukhae.
51001007	Kae sungsahpaw rya kae lahkheihtupaw, Epafras kyate nanning mah phe na ccangkuh vae oh thyhte, aning tuh nanning hanlan Kri kya-e zyn lan um paw ryalahtu nynh thua.
51001008	Muisaw kyate na sungsakunaw oh paw kong kha kaening kalan aning nynh oun hopya.
51001009	Hynh-e keiccu kaening mah kha-e kae thae nin te nanning hanlan saw pei kae sangpah oh, te hawnaw balyn kya amaw rynaw nynaw te muisaw lante thaethyanaw te phe na bia nawlan oh saw kae sangpya oh.
51001010	Ou tuhte ahoypaw ryalaw miakaw kya pung liate, Pachia nynaw kya lethungte pawpaw balyn kya a lungrythua lante Bawipaw te angaekuh lante na hiin nawlan oh;
51001011	lungtuanaw ryte pawpaw kya balyn ngaesang kho nawlan te lungsae nawlan, alesaepaw a thungnaw thyhte, thawzung khaleih te thawsaesah na thua nawlan oh saw kae sangpya oh.
51001012	Mithyaa`ae kya-e rho uccaw kha awnaw kya a neethungkuh bua`ae paw lang aening yn raetupaw Paaw kalan lungtuabya kae ho.
51001013	Amaw nynh mohnaw kawhoinaw kyate aening kha poh oun thua zah a sungsahpaw a Ccapaw kya-e peenaw lungkhu lang aening kha oun teesah.
51001014	Ccapaw a chiise liate nynh seingaethyanaw athuapaw sawkhawnaw kha aening ah mue oh.
51001015	Ccapaw tuh muih kho leipaw Pachia muinsan nynh thua, rae paw balyn kyaze ccatawccaaw nynh thua.
51001016	Pawccecize vaawran kya um paw, te laephi vaw um paw, muih khopaw te muih kho leipaw, suitungkhung`ae te ukkunaw`ae, lupi huacce thuanaw`ae te kawhoinaw`ae, pawpaw balyn tuh amaw liate rae thua`ae zah amaw hanlan nynh thua.
51001017	Te pawpaw balyn a um mawze aning tuh um zah pawpaw balyn tuh amaw liate nynh a um.
51001018	Aning tuh kriccawbu athua paw pyn kya-e lu nynh thua. Pawpaw balyn kya aning tuh ahang huaccepaw athua nawlan, athotakawnaw thua zah a chih`ae paw kyaze ccatawccaaw nynh thua.
51001019	Pawccecize pawpaw balyn ccingnaw tuh Ccapaw kya a um lanpaw kha Paaw a lungrythua.
51001020	Laephi kya um paw uccaw`ae thuasah, vaawran kya um paw uccaw`ae thuasah pawpaw balyn kha Ccapaw liate Pachia te bua ccawsakuthui khylan a vaelantung kya-e a chiise liate rhaw daenaw kha a rae.
51001021	Te langmaw lya nanning tuh Pachia te na la ccawkuh lei oh paw, ahoy leipaw ryalaw`ae keiccuze nae tuanaw-thinlung kya rhaw`ae nynh na la thua oh paw,
51001022	tuhzemah atu tuh nanning kha athyaapaw, ccaenaw um leipaw, douccahpaw lante amaw malang thuakhae khylan chinaw liate amaw pyn kya phe ae ccawsakuthui vae oh.
51001023	Nanning nynh zynnaw kya na bingkuh oh zah pia leite po na tyn oh ze, te vaawran zakaw um paw rae paw miakaw kalan ho athua vae paw, nanning nynh phe na thae vae oh paw, thehoypaw kya-e ngaehoinaw kyate na nueku khyh oh ze, amaw kalan ae thuakhae cih oh; kae Paul tuh tuh-e thehoypaw hanlan ryalahtu lang rae paw nynh ka thua.
51001024	Nanning hanlan vawsaw ka teingnaw kya atu ka lungtua. Te kriccawbu athua paw amaw pyn hanlan Kri vawsaw teingnaw kya aboupaw kha ka pynsaw kya ka ccingsah.
51001025	Pachia bya ccingsah khylan nanning hanlan kamaw pya athua paw Pachia kya-e synriatuthuanaw thyhte kae tuh kha-e kriccawbu hanlan ryalahtu lang rae ka thua.
51001026	Tuh-e byakhupaw tuh she`ae kya te ciihan`ae kya thuru a la thua, thuasalama atu tuh amaw mithyaa`ae kalan langsapya athua vae.
51001027	Zenta`ae laku hynh-e byakhupaw kya-e phu-enaw hoirungnaw kha mithyaa`ae nysah lan Pachia nynh a ry; tuh-e byakhupaw hoirungnaw tuh phuenaw kya-e ngaehoinaw athua paw, nanning kya a um paw Kri kha nynh thua.
51001028	Kri Jesu kya accingpaw lang ccungccaw miakaw kha kaening nynh kae thuakhae nawlan, ccungccaw miakaw kha raeringnaw pyate, hawnaw balyn ryte ccangpyate Kri kong kha kaening nynh kae ho.
51001029	Hynh-e eenaw hanlan kae mah rya ka lah, kamaw kya myarya athung lante ryalah paw a ryalawnaw thyhte thawte ka zuakuh.
51002001	Nanning hanlan, te Laodisia khua kya um`ae paw hanlan, te pynsaw kya ka mae oun muih boi lei`ae paw patae hanlan, pawcih alepaw rawsekunaw nynh ka hoi cipaw na ny oh ka ry.
51002002	Ou tuhte sungsakunaw kya pynkheihlan kheleku te, Paaw kya-e te Kri kya-e athua paw, Pachia kya-e byakhupaw nynaw kalan te thaethyanaw kya-e khaleih lungngaengankhaekunaw kalan phya khylan mih thinlung`ae tuh thawzungpya athua nawlan ka ry.
51002003	Kri kya hawnaw sisua`ae te nynaw sisua`ae balyn tuh thuru athua.
51002004	Hung ccungccaw nynh san soihpaw bya`ae te nanning kha ae ling khyh nawlan oh e hynh kae hopya oh.
51002005	Pawccecize kae tuh pynsaw lante nanning ryte ka umbua khyh zemah muisaw kya nanning ryte ka um. Nanning nynh angaekuh lante na cyi oh paw te Kri kya nae zynnaw a tynkaringpaw kha ka muih zah ka lungtua.
51002006	Tukeiccu Kri Jesu Bawipaw kha nanning nynh phe na lawku vae oh hawte, amaw kya hiin ccavae oh.
51002007	Amaw kya na bingkuh oh zah tynsathung na thua oh, te nanning tuh ccangpya na thua vae oh hawte, zynnaw kya tyn oh lah lungtuabya hote zynnaw kya phe biate amaw kya hiin oh.
51002008	Kri ccangpyanaw thyhte thua leite, ccungccaw`ae phung thyhte zui zah laephipi e atakaw phung`ae thyhte a zui paw, laephi thyahawnaw te accakaepaw lingkunaw`ae khate hung ccungccaw nynh san ae ro khyh nawlan oh la raeringkuh oh.
51002009	Pawccecize Pachiathuanaw ccingnaw balyn tuh Kri kya nynh pynsaw lante a um.
51002010	Lupi huaccenaw te kawhoinaw balyn kyaze lu athua paw, amaw kya nanning tuh ccingsah na thua oh.
51002011	Kri kya-e vindung awkunaw liate pynsaw kya-e seinaw pyn kha khahku te, kuih te rae leipaw vindung awkunaw khate nanning mah amaw kya vindung aw na thua oh.
51002012	Baptisma kya Kri ryte na uhkuh bua oh. Kri kha a chih`ae paw kyate a thosah paw Pachia kya-e ryalawnaw zynnaw liate amaw ryte nanning mah na thothui bua oh.
51002013	Te nae seinaw kya te pynsaw vindung awku leinaw kya na chih oh paw nanning kha Kri ryte pynkheihlan Pachia nynh ae hiinsah oh, na cyiseimenaw oh balyn kha ae ngaethya oh.
51002014	Aening oun rawsepaw te ah rhawpaw athua paw, kuih te zei paw kawpyapaw`ae kha marya a the; te kha-e kha cciakhae zah vaelantung kya phe a khiade vae.
51002015	Lupi huaccenaw`ae te kawhoinaw`ae kha marya khah zah raerae alangkuh lan maethyasah`ae, te vaelantung liate kha-e`ae kha phe a tae kou.
51002016	Tukeiccu aenaw kya, nianaw kya, athyaapaw nin sungnaw kya, sawpaw adiapaw sungnaw kya, tukhyhze Sabbath nin sungnaw kya, hung nynh san bya ae la pia nan oh sah.
51002017	Kha-e`ae tuh yn thua vae cih paw uccaw`ae kya-e mynlyh nynh thua`ae; thuasalama accaccingpaw tuh Kri kya-e nynh thua.
51002018	Ahme leipaw zakawsangsakunaw kya te vaaw ccungccaw`ae beiknaw kya lungrythua te, hung nynh san nae ryalaw mee kha ae la ling nan oh sah; tuh-e paw tuh a pynsaw tuanaw-thinlung liate accakaepaw kya a tansakuh paw, a muih leipaw uccaw`ae kalan a teenua paw,
51002019	lu kha varyn a kyngkuh leipaw nynh thua. Lu kyate pyn balyn tuh kuaa thua zah rukhua atungkunaw`ae kyate pynkheihlan a khelekuh`ae, Pachia kya-e lethungnaw te a lethung`ae.
51002020	-
51002021	Tukeiccu laephipi kya-e atakaw phung`ae kyate nanning tuh Kri ryte na chi vae oh thua ze, laephipi kya phang na um oh paw hawte, pawccemou, “Hae nan, tangtua nan, kyng nan,” acikuh paw phungbya`ae kalan na ahku oh?
51002022	Kha-e`ae balyn tuh ccungccaw`ae ccangpyanaw te kawpyapaw`ae thyhte, mangnaw ryte azo cih paw uccaw`ae te asekuhpaw nynh thua.
51002023	Kha-e`ae tuh mawtemaw raekupaw beiknaw kya, te ahme leipaw zakawsangsakunaw kya hawnaw langkunaw a hoi ccaccing, te pyn kha pawlangria khyh; tuhzemah pynsaw lung rynaw kha rawsete pawpaw lang um khyh`ae.
51003001	Oute nanning tuh Kri ryte phe na thothui bua vae oh thua ze, Pachia ranglang Kri dahungnaw kya um paw vaawran lang-e uccaw`ae kha ccung oh.
51003002	Vaawran lang-e uccaw`ae kya nae tuanaw-thinlung kha nung oh, laephi uccaw`ae kya nung nan oh.
51003003	Pawccecize nanning tuh na chih oh zah nae hiinnaw tuh Kri ryte Pachia kya thuru athua.
51003004	Aening hiinnaw athua paw, Kri he yn langkuh te, nanning mah phu-enaw kya amaw ryte nae langkuh bua vae cih oh.
51003005	Tukeiccuze ohhuakunaw, nungsikunaw, sungku kho leipaw rynaw, ahoy leipaw duanaw, zohtuhbeiknaw athua paw karangkunaw cikuh`ae paw laephi vawlan um paw nae pyn kya-e`ae kha chisah oh.
51003006	Khahtahawpaw uccaw`ae keiccu nynh Pachia thinrianaw tuh kawngae leipaw ccaaw`ae tungvaw khe a thua.
51003007	Kha-e`ae kya na um lya oh, nanning mah kha-e`ae kya nynh na la hiin oh.
51003008	Thuasalama atu hynh-e`ae balyn: thinrianaw, bungpawnaw, thinlung hoy leipaw, thethyahonaw, nae khalang kyate anungsikuhpaw bya hopaw kha la vua oh.
51003009	Ccungccaw rynpaw te a cyisahnaw`ae kha phe na vua vae oh thyhte lukheit te lukheit hyngpakuh nan oh.
51003010	Te amaw a raetupaw muinsan lonaw thyhte, nynaw kya thawsathui athua paw ccungccaw thawpaw kha phe na lawkuh vae oh paw nynh na thua oh.
51003011	Tuh-e thawsathuinaw kya Greek ci um khyh, Jew ci um khyh, vindung awkuhpaw ci um khyh, vindung awkuh leipaw ci um khyh, barbariapaw ci um khyh, Saithiapaw ci um khyh, see ci um khyh, a luepaw ci um khyh; thuasalama Kri tuh pawpaw tynre thua zah pawpaw tynre kya balyn a um.
51003012	Tukeiccuze Pachia nynh popaw, athyaapaw te sungsahpaw na thua oh hawte, ngaethya-umsanaw, thawccikunaw, zakawsangsakunaw, lungnenaw, lungsaenaw kha lawkuh oh.
51003013	Lukhakheit nynh mingccangpaw kha rawsete byaeikunaw a hoi lanze, lukheit te lukheit ngaesangpyakute, lukheit te lukheit ngaethyakute, Kri nynh nanning kha ae ngaethya vae oh hawte, khahawte nanning mah la cyih bua oh.
51003014	Hynh-e`ae balyn laelan ccingnaw kya-e sueluakunaw athua paw sungsakunaw kha lawkuh oh.
51003015	Te Pachia kya-e daenaw nynh nae thinlung kha ae la uk oh sah; tuh-e khylan nynh nanning mah pyn pynkheit kya ko na thua oh; te lungtuabya hothya oh.
51003016	Kri bya tuh hawnaw tynre te nanning kya phe beih lang la um sah. Bawipaw kalan nae thinlung kya thawccinaw ryte law sahte, sam law`ae, thehoynaw law`ae te muisaw law`ae kya lukheit te lukheit ccangpyakute raeringnaw pyakuh oh.
51003017	Te bya na ho oh zemah, ryalaw na law oh zemah, Bawipaw Jesu min liate pawpaw balyn kha cyih oh lah amaw liate Paaw Pachia kalan lungtuabya ho oh.
51003018	Zu`ae, Bawipaw kya angaekuhpaw athua hawte naemaw te naemaw kha nae vawpaw`ae kalan ahkuh oh.
51003019	Vawpaw`ae, nae zu`ae kha sungsah oh lah mih tungvaw eih rua ro paw thua nan oh.
51003020	Ccaaw`ae, pawpaw balyn kya nae nungpaaw`ae kaw la ngae oh. Pawccecize hynh-e tuh Bawipaw a lungry paw nynh thua.
51003021	Paaw`ae, nae ccaaw`ae kha thinriasah nan oh, mih lung oun rohsei cih.
51003022	See`ae, ccungccaw`ae lungrythuasahpaw hawte thua leite, mitmuihnaw lante kyalya thua leite, Pachia rawrite, thinlungphei leite pynsaw lante nae bawi nae zua`ae kaw kha pawpaw balyn kya la ngae oh.
51003023	Ccungccaw`ae rya a lah paw hawte thua leite, Bawipaw rya a lah paw hawte pawpaw na cyi oh zemah thinlung ccaccingte cyih oh.
51003024	Rho uccaw athua paw ryalaw mee kha Bawipaw kyate na mue cih oh cipaw kha nyh oh. Pawccecize nanning tuh Kri Bawipaw rya nynh na law oh.
51003025	Thuasalama aseipaw rya a lah paw ccungccaw tuh a cyi paw hanlan kha pyaru athua cih; laesakunaw cipaw um khyh.
51004001	Bawizua`ae, nanning mah vaawran kya um paw Bawi kae hoi cipaw nyte, atazaepaw te atekuhpaw ryalaw mee kha nae see`ae kha pya oh.
51004002	Sawsangnaw kalan tyty pyakuh oh lah lungtuabya hote ngaw oh.
51004003	Kri kya-e byakhupaw kha kae ho nawlan, ho khonaw thuakaw kha Pachia nynh oun hungpya nawlan kaening hanlan mah saw oun la sangpah oh; kha-e byakhupaw keiccuze kae tuh sivarui te khii ka thua.
51004004	Kae nynh ho lan ka ccan thyhte kha-e byakhupaw kha ka langsaku nawlan, saw oun la sangpah bua oh.
51004005	Accyh kha sawkhawku te, atolang-e ccungccaw`ae kya hawnaw te la um oh.
51004006	Ccungccaw miakaw kha pawcihte nynh khung lan cipaw na ny nawlan oh, nae byaho tuh thawccinaw ryte loi te pei la ekhaekuh sah.
51004007	Bawipaw kya zyn lan um paw te rya kae lahkheihpaw, sungsahpaw ka neitaw Taichikas nynh ka konglang balyn kha nae kalan ae la hopah cih oh.
51004008	Ou kha-e eenaw khylan nynh amaw kha nae kalan kae saw. Ou tuhte aning nynh nae konglang kha a ny nawlan te nae thinlung kha ngaengansah nawlan nynh kae saw.
51004009	Nanning kyaze lukheit athua paw, zyn lan um paw te sungsahpaw ka neitaw Onesimas ryte kae saw`ae. Minmin nynh e kya acyikuh paw balyn kha ae nysah cih oh.
51004010	Kamaw ryte thung kae ccahkheih paw Aristarkhas te Barnabas a ccianung ccapaw Markas te Justas acikuh paw Jesu nynh nanning kha ae beihlang oh. Markas konglang nanning bya kae tawsya vae oh. Nae kalan yn thua ze amaw kha leh la khan oh.
51004011	Minmin tuh vindung awkuh`ae paw nynh thua. Minmin kyalya nynh Pachia peenaw hanlan rya kae lahkheihtu`ae te kamaw ngae yn ngansatu`ae athua.
51004012	Nanning lakuze lukheit athua paw, Kri seepaw Epafras nynh ae beihlang oh. Nanning nynh phe ccing lan na thadyn nawlan oh, te Pachia rynaw balyn kya phe na bia nawlan oh aning nynh nae hanlan thawte saw pei ae sangpya oh.
51004013	Nanning hanlan te Laodisia khua um`ae paw, te Hierapolis khua kya um`ae paw hanlan aning tuh lungthonaw alepi a hoi cipaw kae nynh ccaekia ka khan.
51004014	Sungsahpaw sibawi Luka te Demas nynh ae beihlang oh.
51004015	Laodisia khua kya um`ae paw uno`ae te Nymphas te a inn kya um paw kriccawbu kha la beihlang oh.
51004016	Te hynh-e ccaky hynh nanning laku he na ria oh koute Laodisia kriccawbu kya mah la riasah bua oh. Te tuhhawte Laodisia kyate mue paw ccaky kha mah nanning nynh la riabua oh.
51004017	Te Arkhippas kha, “Bawipaw kya na mue paw ryalaw kha na thangsah nawlan, la raeringkuh,” cite la hopah oh.
51004018	E beihlangnaw hynh Paul ka kuih te nynh ka zei. Kamaw oun khiinaw`ae paw kha la liathui oh. Thawccinaw tuh nae kya la um sah. Amen.
52001001	Paul, Sailas te Timote nynh Paaw Pachia te Bawipaw Jesu Kri kya a um paw Thesalon khua e kriccawbu kha kae beihlang oh. Ah Paaw Pachia te Bawipaw Jesu Kri kya-e thawccinaw te daenaw tuh nae kya la um sah!
52001002	Nanning balyn hanlan Pachia kalan lungtuabya pei kae ho, kae sawsangnaw kya nanning kha pei kae hobia oh.
52001003	Ah Paaw Pachia malang, nae zynnaw kya-e na cyisahnaw oh, te sungsakunaw kya-e na zuakunaw oh, te ah Bawipaw Jesu Kri kya ngaehoinaw kya-e ngaesangnaw kha tyty kae liathui.
52001004	Sungsahpaw uteno`ae, Pachia kya-e nanning ponaw kha kae ny.
52001005	Pawccecize kaening kya-e thehoypaw tuh nae kalan bya kyalya te yn thua khyh, thuasalama nanning hanlan kaening tuh pawtecihpaw ccungccaw`ae nynh kae thua cipaw kha na ny vae oh hawte, thungnaw te Thyaa Muisaw te phe ny ccaccingnaw ryte nynh yn thua.
52001006	Te nanning tuh vawsawnaw patae teingbiate, Thyaa Muisaw kya-e lungtuanaw ryte Pachia bya kha na lawkuh oh zah kaening thydokuh`ae paw te Bawipaw thydokuh`ae paw nynh na thua oh.
52001007	Tukeiccuze Mesidonia ram te Akhai ram kya a zyn`ae paw balyn hanlan nanning tuh dosuinku lan um`ae paw nynh na thua oh.
52001008	Pawccecize nanning kyate Bawipaw bya roi tuh Mesidonia ram te Akhai ram kya kyalya ccae khyh, thuasalama Pachia na zynnaw oh paw tuh ahmin takyh kya mah pung pazaekuh vae, tukeiccu kaening nynh pawpaw sanmah kae ho ho vae khyh.
52001009	Pawccecize kaening nynh nae kalan pawcihte nynh kae tee cipaw kaening konglang kha minmin nynh a ho`ae, te hiin zah ahmepaw Pachia ryalawpya khylan zohtuh`ae kyate Pachia kalan pawcihte nynh na paleihku oh cipaw,
52001010	yn thua lanpaw thinrianaw kyate aening kha yn luesatupaw Jesu, Pachia nynh a chih`ae paw kyate a thosah paw, vaawran kyate yn thua cih paw a Ccapaw ngaw lanpaw kha a ho`ae.
52002001	Uteno`ae, nae kalan kaening nynh kae tee paw tuh accakaepaw thua khyh cipaw kha naemaw ccaccei nynh na ny oh.
52002002	Nanning nynh na ny oh hawte kaening tuh Filipi khua kya langmaw kae teing zah maethya oun law`ae koute rawsenaw pataepi ryte Pachia kha doliakute, Pachia thehoypaw kha nanning kalan rawhoy te kae ho.
52002003	Pawccecize kae hynaw oh paw tuh lingkunaw, nungsikunaw te pheekunaw kyate thua khyh.
52002004	Thuasalama thehoypaw kha zyn lan um lante ho khylan Pachia nynh nawccawkhaepaw kae thua thyhte, ccungccaw`ae lungrythuasahpaw hawte thua leite, kae thinlung oun syntawtupaw Pachia lungry thyhte nynh kae ho.
52002005	Pawccecize nanning nynh na ny oh hawte, kaening nynh lunglebya ho paw kha vaekhakheit san kae mang boi khyh, a karangku nawlan cyiruhnaw thinlung mah kae hoi khyh, Pachia tuh kae ccaekia nynh thua.
52002006	Kri kya-e locceihtu`ae kae thua hawte, hoku lanpaw kae hoi zemah, ccungccaw`ae kya phu-enaw kha kae ccungkuh khyh, nanning kya mah, mingccang`ae kya mah kae ccungkuh khyh.
52002007	Thuasalama oihtunung nynh a ccaaw`ae kha a oihsah`ae hawte nanning laku kaening tuh kae nevyalya.
52002008	Nanning tuh kou sungsah lan na um oh keiccuze myarya kae ngae oh, Pachia thehoypaw kyalya kha thua leite, kae hiinnaw hei kha neethung lan kae lungrythua.
52002009	Pawccecize uteno`ae, kae ryalaw te thawbangte rya kae law paw kha na ny oh. Nanning lukhakheit hanlan sanmah phuripaw kae thua khyh nawlan, khuazi khuadae ryalawku biate Pachia thehoypaw kha nae kalan kae hopya oh.
52002010	A zyn`ae paw nanning laku kaemaw te kaemaw kha thyaararih lang, dingrarih lante ccaenaw um lei lante pawcihte nynh kae hiin cipaw nanning tuh ccaekia`ae nynh na thua oh, te Pachia mah ccaekia nynh thua.
52002011	Paaw nynh a ccaaw`ae kya a cyi hawte, kaening nynh nanning milu raveih kha pawcihte nynh kae hy oh, thawzung kae pya oh zah bya kae tawsya oh cipaw kha na ny oh.
52002012	Ou tuhte a peenaw lungkhu lang te a phu-enaw kalan ae ko oh paw Pachia te angaekuh lante nanning nynh na hiin nawlan oh nynh thua.
52002013	Kaening kyate na thae oh paw Pachia bya kha nanning nynh he na lawkuh oh te, ccungccaw`ae bya hawte na lawkuh khyh oh, thuasalama byaccing thua zah a zyn`ae paw nanning kya mah amawccih lante ryalah paw Pachia bya hawte na lawku oh keiccuze, hynh-e hanlan apaekuh lei lan Pachia kalan lungtuabya kae ho.
52002014	Pawccecize uteno`ae, nanning tuh Kri Jesu kya um paw, Judah pee e Pachia kriccawbu`ae thydokuh`ae paw lang na tang oh. Pawccecize minmin nynh Jew`ae kya-e a teing`ae hawte, nanning mah naemaw ccungccaw`ae kya-e khahtahawpaw uccaw`ae kha na teing bua oh.
52002015	Kha-e Jew`ae nynh Bawipaw Jesu te mih profeh`ae kha paryh a chia`ae, te kaening kha oun tua oun sah`ae; te minmin nynh Pachia kha lunghoysah khyh`ae, te ccungccaw balyn kha a rawse`ae.
52002016	Zenta`ae nynh khumnaw a muebua khyh ccaw`ae cite thehoypaw ho lan kaening kha oun khee`ae zah mih seinaw kha pei a biachihkuh`ae, tukeiccuze Pachia thinrianaw tuh minmin tungvaw khe khaleih accah.
52002017	Thuasalama uteno`ae, kaening tuh thinlung kyate thua leite, pyn lante nanning te sosoh ah phiakuh oh pawte nae mitmae muih khylan myarya kae peki zah thawmawte kae zuakuh.
52002018	Tukeiccu kaening tuh nae kalan thua lan kou kae ry. Kae, Paul mah atu te atu ka zuaku tua. Thuasalama Setan nynh kaening kha phe oun khee.
52002019	Kaening ngaehoinaw, tukhyhze lungtuanaw, tukhyhze lungpawnaw suilukhung tuh pawmou athua? Ah Bawipaw Jesu Kri yn thua te, amaw malang e nanning ccaccei kha na thua khyh oh tou?
52002020	Pawccecize nanning tuh kae phu-enaw te lungtuanaw nynh na thua oh.
52003001	Tukeiccu kaening nynh he kae ngaesang kho khyh tuh, Athen khua kya kae makhaete umhy lanpaw tuh ahoy cite kae tua.
52003002	Te Kri thehoypaw kya rya kae lahkheihtu, Pachia rya a lahtupaw, kae neitaw Timote kha, nanning tynsathung khylan te nae zynnaw konglang te nanning kha thawzungpya khylan,
52003003	hynh-e vawsawnaw`ae keiccuze hung sanmah na pia khyh nawlan oh kae saw; pawccecize kaening tuh hynh-e`khylan khang paw nynh kae thua cipaw naemaw ccaccei nynh na ny oh.
52003004	Pawccecize kaening tuh nae kya kae um lyaze, vawsawnaw kae teing vae cih cite langmaw phe kae hopyaty vae oh. Ou tuhhawte acyikuh paw kha na ny oh.
52003005	Hynh-e keiccuze he ka ngaesang kho khyh tuh nae zynnaw kha ny khylan Timote kha kae saw. Tukhyh lanze tuhoutu nynh ccangkhakheit te nanning kha he ae tuh-ou oh tuh kae ryalaw kha alakaw lang a tangsei cih.
52003006	Thuasalama atu nae kyate kaening kalan Timote he yn thua tuh nae zynnaw te sungsakunaw thungpang hoypaw kha oun phupah zah, kaening tungvaw ahoypaw liathuinaw pei na hoi oh cipaw, te kaening nynh nanning kha kae muihry oh hawte kaening kha myarya muih nae ry oh cipaw oun hopya.
52003007	Tukeiccu uteno`ae, kae vawsawnaw balyn kya, te kae riathaenaw balyn kya nae zynnaw nynh kae ngae oun ngansah.
52003008	Pawccecize Bawipaw kya tynkaring na thadyn oh zetuh, atu kaening tuh kae hiin.
52003009	Ah Pachia malang nanning keiccuze kae lungtuanawpaw lungtuanaw balyn hanlan, nanning elan pawtahawpaw lungtuabya mou Pachia kalan bua kae ho kho ung cih?
52003010	Nae mae kha kae muih oh ccaw cite, te nae zynnaw kya aboupaw kha kae ccingsapya oh ccaw cite khuazi khuadae thawte saw kae sangpah oh.
52003011	Atu ah Pachia, Paaw amaw te ah Bawipaw Jesu Kri nynh kae laanpi tuh nae kalan oun paccynpah vae sah.
52003012	Te nae kya kae cyi hawte, Bawipaw nynh ae pungthungsah oh sah lah ccungccaw balyn kya te lukheit te lukheit kya sungsakunaw te phe ae biasah vae oh sah.
52003013	A mithyaa`ae balyn ryte ah Bawipaw Jesu Kri yn thua vae ze, ah Pachia te Paaw malang thyaanaw kya ccaenaw um lei lante nae thinlung kha amaw nynh ae tynsah vae oh sah.
52004001	Tuhlaeze uteno`ae, nanning nynh pawcihte nynh hiin lan accan, Pachia kha pawcihte nynh a lungrythuasah lan accan cipaw kha kae kyate phe na mue vae oh hawte, houhouh na bia nawlan oh, Bawipaw Jesu liate kaening nynh kae ngia oh zah kae hy oh.
52004002	Pawccecize pawtahawpaw kawpyapaw`ae kha nynh Bawipaw Jesu liate kaening nynh kae pya oh cipaw kha na ny oh.
52004003	Pawccecize nanning thyaasanaw Pachia rynaw tuh e hynh nynh thua: nanning nynh ohhuakunaw kha na sungku nawlan oh,
52004004	nanning milu raveih nynh amaw pyn kya-e kha thyaasanaw te sawtuanaw kya pawcihte nynh hoi lan cipaw na ny nawlan oh,
52004005	Pachia nyh leipaw Zenta`ae hawte myarya ohhuakurynaw kya um leite;
52004006	hynh-e kong kya hung nynh san ccyhhoypaw a lawku khyh nawlan, te unopaw kha a hyngpya khyh nawlan Pachia nynh a ry. Pawccemacize kaening nynh phe kae hopah tou vae oh zah ccaekia phe kae khang vae hawte, Bawipaw tuh khahtahawpaw a cyih`ae paw balyn kha ccaeliatu nynh thua.
52004007	Pawccecize Pachia nynh athyaa leipaw kalan aening kha oun ko khyh, thuasalama thyaanaw kalan nynh oun ko.
52004008	Tukeiccu hynh-e pawlangria leipaw ccungccaw tuh ccungccaw kha pawlangria khyh paw thua leite, a Thyaa Muisaw oun pyatu Pachia kha pawlangria khyh paw nynh thua.
52004009	Thuasalama uteno sungsakunaw konglang te kae nynh nae kalan zei ho vae khyh. Pawccecize nanning tuh lukheit te lukheit sungsaku lan Pachia nynh a ccangpya vae paw nynh na thua oh.
52004010	Te Mesidonia ram kya um`ae paw uteno`ae balyn tungvaw kya nanning nynh khahcihte na cyipya ccaccing oh. Thuasalama uteno`ae, nanning nynh houhouh na pungthung nawlan oh kaening nynh thawte kae ngia oh.
52004011	Kaening nynh kaw kae pya vae oh hawte, daebabilan na umthya nawlan oh, te naemaw ryalaw kha nae kuih te na law nawlan oh kae ngia oh;
52004012	atolang e ccungccaw`ae kya kou ngaekuh lante na hiin nawlan oh, te pawpaw sanmah na bou vae khyh nawlan oh kae ngia oh.
52004013	Thuasalama uteno`ae, ngaehoinaw a hoi leipaw mingccang`ae nynh mih ngaethya hawte nae ngaethya khyh nawlan a ih`ae paw konglang kha nanning nynh ny leite na um lan oh paw kha ka ry khyh.
52004014	Pawccecize Jesu tuh chih zah bua a thothui cite aening nynh ah zyn lan oh ze, tuhhawte Jesu kya a i`ae paw kha mah amaw ryte Pachia nynh a cciakhae cih`ae.
52004015	Bawipaw bya liate nanning kha e hynh kae hopya oh, Bawipaw yn thua cia, ah hiinhy oh paw aening nynh a ih vae`ae paw kha ah thoih lan khyh oh.
52004016	Pawccecize Bawipaw amaw tuh siaruanaw ryte lupi athua paw vaaw ccungccapaw roi ryte, Pachia mungkae roi ryte vaawran te yn rungbung cih zah Kri kya a chih`ae paw tuh masaty oun tho cih`ae.
52004017	Oute ah hiinhy oh paw aening tuh khivae kya Bawipaw te tungku khylan, minmin ryte pynkheihlan maeking kya hangthung ah thua cih oh, ou tuhte aening tuh Bawipaw ryte po umkheih lan vae.
52004018	Tukeiccu hynh-e bya`ae hynhte lukheit te lukheit thawzung pyakuh oh.
52005001	Thuasalama uteno`ae accyh te kumvaelori kong tuh kae nynh nae kalan zei ho vae khyh.
52005002	Pawccecize Bawipaw nin tuh khuazi kya miruh hawte nynh yn thua cih cipaw kha naemaw nynh ccaerarihlan na ny oh.
52005003	“ Daenaw te khynnaw a um,” a ci`ae lyakhe, ccaaw a poipaw nopinung tungvaw neitangia nynh a thuanua hawte, minmin tungvaw ronaw nynh vaekheihmawte a thuanua cih`ae zah minmin tuh lue lan khyh`ae.
52005004	Thuasalama uteno`ae, tuh-e nin nynh miruh hawte nanning tungvaw ae thuanua bua lan khyh oh, pawccecize nanning tuh mohnaw kya na um khyh oh.
52005005	Nanning balyn tuh awnaw ccaaw`ae te khuadae ccaaw`ae nynh na thua oh. Aening tuh khuazi ccaaw`ae ah thua khyh oh, mohnaw kya-e mah ah thua khyh oh.
52005006	Tukeiccu mingccang`ae nynh a i`ae hawte, aening ih nan oh sih, thuasalama aening tuh raeringku oh sih lah kyhrarihlan um oh sih.
52005007	Pawccecize a ih`ae paw tuh khuazi nynh a i`ae, te a rui`ae paw mah khuazi nynh a rui`ae.
52005008	Thuasalama khuadae ccaaw`ae ah thua oh paw aening tuh kyhrarihlan ung oh sih, zynnaw te sungsakunaw kya-e bykhaw saphua te khumnaw kya-e ngaehoinaw sivawlukhung khate ccaankuh oh sih.
52005009	Pawccecize Pachia thinrianaw kha teing khylan Pachia nynh aening kha yn khang khyh. Thuasalama ah Bawipaw Jesu Kri liate khumnaw mue khylan nynh yn khang.
52005010	Aening tuh ah thaeku oh zemah, ah i oh zemah, amaw ryte pynkheihlan um khylan, aening hanlan nynh Kri tuh a chi.
52005011	Tukeiccu nanning nynh leih na cyi oh hawkhate, naemaw te naemaw kha thawzungpyakuh oh lah lukheit te lukheit tynsakuh oh.
52005012	Uteno`ae, nanning laku ryalah`ae paw, Bawipaw kya nanning luki a um`ae paw, te nanning ae thuihei oh paw kha saw la tua oh cite kae ngia oh.
52005013	Te mih ryalawnaw liate minmin kha sungsakunaw kya myarya ahang lante la tua oh. Naemaw te naemaw laku la ccawkuh oh.
52005014	Uteno`ae, atu nanning kha kae ngia oh; mih ry thyhte a le`ae paw kha raeringnaw la pya oh, lungthawzya`ae paw kha thawzung la pya oh, thawzya`ae paw kha la bawng oh, ccungccaw balyn kya nae lung la sae sah.
52005015	Hunghung nynh sanmah lukhakheit kha ahoy leipaw hanlan ahoy leipaw te liaru nan sah, thuasalama naemaw laku te ccungccaw balyn kya ahoypaw kha pei la zui oh.
52005016	Pei lungtua oh.
52005017	Apaekuh lei lan sawsang oh.
52005018	Atyn-are balyn kya lungtuabya ho oh; pawccecize tuh-e tuh Kri Jesu kya nae hanlan Pachia rynaw nynh thua.
52005019	Muisaw kha daesah nan oh.
52005020	Profehbya ho paw kha pawlangria leite um nan oh.
52005021	Pawpaw balyn kha syntaw oh, ahoypaw uccaw kha tynkaring lang kyngkuh oh.
52005022	Ahoy leipaw miakaw kha sibia oh.
52005023	Te daenaw Pachia amaw ccaccei nynh nanning kha marya ae la thyaasah vae oh sah; te ah Bawipaw Jesu Kri yn thua te, nae muisaw, nae thinlung te nae pyn khaleih kha ccaenaw um lei lan ae la khynsah vae oh sah.
52005024	Nanning ae kotu oh paw tuh zyn lan um paw nynh thua, kha-e kha mah a cyih cih.
52005025	Uteno`ae, kaening hanlan saw oun sangpah oh.
52005026	Athyaapaw myngkunaw khate uteno`ae balyn kha la beihlang oh.
52005027	E ccaky hynh athyaapaw uteno`ae balyn kalan la riapah oh cite Bawipaw liate kae nynh nanning kha bya kae tawsya oh.
52005028	Ah Bawipaw Jesu Kri thawccinaw tuh nae kya la um sah. Amen.
53001001	Paul, Sailas te Timote nynh ah Paaw Pachia te Bawipaw Jesu Kri kya um`ae paw Thesalon kriccawbu kalan kae beihlang oh.
53001002	Ah Paaw Pachia te Bawipaw Jesu Kri kyate thawccinaw te daenaw tuh nae kya la um vae sah.
53001003	Uteno`ae, nae zynnaw tuh myarya lethung zah nanning kyaze milu raveih nynh lukheit te lukheit na sungsakunaw oh tuh paepae alui keiccuze kaening nynh cyi lan accan hawte nanning hanlan Pachia kalan lungtuabya pei kae ho.
53001004	Ou tuhte nanning ae tua ae sahnaw oh kya te nae vawsawnaw kya na ngaesang oh zah nae lungsaenawpaw te nae zynnawpaw elan Pachia kya-e kriccawbu`ae kya nanning hanlan kae pookuh.
53001005	Tuh-e tuh Pachia peenaw te angaekuh`ae paw cite nanning kha ria na thua nawlan oh, Pachia kya-e adingpaw byapianaw kha a langsakuh paw nynh thua. Tuh-e peenaw hanlan nynh nanning mah na teing oh.
53001006	Nanning vawsaw ae pya oh paw ccungccaw`ae kha vawsawnaw pyaru lanpaw tuh Pachia hanlan atazaepaw nynh thua.
53001007	Te Bawipaw Jesu nynh athungpaw a vaaw ccungccaw`ae ryte vaawran kyate he yn langku vae ze, vawsaw na teing oh paw nanning kha kaening ryte hae-ungnaw pya khylan,
53001008	Pachia a nyh lei`ae paw tungvaw te ah Bawipaw Jesu Kri thehoypaw kha a ngae lei`ae paw tungvaw kya aruapaw maee khate ccaeliaru paw tuh a hanlan atazaepaw nynh thua.
53001009	Tuh-e ccungccaw`ae tuh Bawipaw a umnaw kyate, te a thungnaw kya-e phu-enaw kyate phiate zungzae ronaw khate detah athua cih`ae,
53001010	nanning laku kae ccaekia kha na zyn oh keiccuze, a mithyaa`ae kya phu-esah athua nawlan te a zyn`ae paw balyn laku ngaeang thehoysah athua nawlan, tuh-e nin kya Kri he yn thua te tuhte detah athua cih`ae.
53001011	Tukeiccu hynh-e konaw te angaekuh lante ah Pachia nynh nanning kha ae riabua nawlan oh, te a hoynaw kya-e ahoypaw lungrythuanaw balyn kha a ccingsah nawlan, te zynnaw kya-e ryalaw kha thungnaw khate a ccingsah nawlan kaening mah nanning hanlan saw pei kae sang.
53001012	Ou tuhte ah Pachia te Bawipaw Jesu Kri thawccinaw thyhte, ah Bawipaw Jesu Kri min tuh nanning kya phu-esah athua nawlan, te nanning kha amaw kya phu-esah na thuabua nawlan oh.
53002001	Atu uteno`ae, ah Bawipaw Jesu Kri yn thuanaw lanpaw te asekuh lante thuasah, te amaw kalan aening pynkheihlan ah sueluaku oh paw konglang te thuasah,
53002002	Kri kya-e nin tuh phe a thua vae paw lante, kaening kyate oun thua paw olante, muisaw te thuasah, tukhyhze bya te thuasah, tukhyhze ccaky te thuasah, taloi nae bungzou khyh nawlan, tukhyhze nae lungvawsaw khyh nawlan nanning kha kae ngia oh.
53002003	Hung ccungccaw nynh zemah pawpawte sanmah ae la ling nan oh sah. Tuh-e nin a thua maw, zynnaw kyate khuliakunaw masaty a umty cih, te seinaw ccungccapaw athua paw ronaw ccapaw kha yn langkuh cih.
53002004	Tuh-e paw nynh Pachia cite ko athua paw, tukhyhze beik athua paw kha rawse zah amaw te amaw kha kha-e balyn laelan a hangthungku, Pachia nynh ka thua cite amaw te amaw kha langku te, Pachia tempal kyakhe Pachia hawte nynh a dahung.
53002005	Nae kya ka um lyaze kha-e kong tuh phe kae hopya vae oh cipaw kha na syntaw vae khyh oh tou?
53002006	Te aning tuh amaw ccyh kya yn langku nawlan, atu paw nynh a khee ung cipaw na ny oh.
53002007	Pawccecize kawbya pawlangria leinaw kya-e byakhupaw tuh rya a lah cciamang vae. Tuhzemah atu a kheetupaw kha dae law athua makhia, kha-e kha po a khee ung cih.
53002008	Oute tuh mihoy leipaw tuh yn langkuh vae cih. Kha-e paw kha Bawipaw nynh a khalang kya-e hyte phe a maemih cih zah amaw yn thuanaw kya-e phaephae ahpaw khate phe a roh cih.
53002009	Tuh-e mihoy leipaw yn thuanaw lanpaw tuh Setan ryalawnaw te asekuhpaw thungnaw balyn ryte, muihsanaw`ae ryte, te ahyngpaw khuararunaw`ae ryte,
53002010	te ading leipaw lingnaw balyn ryte aroh cih`ae paw kya nynh yn thua cih. Pawkeiccumacize minmin nynh khumnaw mue khylan byaccing kya-e sungsakunaw kha a lawku khyh`ae keiccu nynh thua.
53002011	Hynh-e keiccu minmin nynh hyngbya kha a zyn ccaw`ae cite Pachia nynh mih tungvaw khe tynkaringpaw zynseinaw kha a sawnua cih`ae.
53002012	Ou tuhte byaccing kha zyn leite, dingleinaw kya a lungrythua paw balyn tuh seibe athua nawlan`ae nynh thua.
53002013	Thuasalama Bawipaw nynh a sungsah`ae paw uteno`ae, Muisaw nynh thyaasanaw liate, te byaccing kha zynnaw liate nanning tuh khumnaw mue khylan Pachia nynh atakaw lya mawte phe ae po vae oh keiccuze, nanning hanlan Pachia kalan lungtuabya pei kae ho lanpaw nynh thua.
53002014	Nanning nynh ah Bawipaw Jesu Kri kya-e phu-enaw kha na ccoubua nawlan oh, kaening kya-e thehoypaw liate, kha-e khumnaw kalan nanning kha Pachia nynh ae ko oh.
53002015	Tukeiccuze uteno`ae, tynkaring lang thadyn oh lah kae bya te thuasah, kae ccaw te thuasah kae ccangpya oh paw kha varyn kyngkuh oh.
53002016	Aening kha oun sungsah zah thawccinaw liate zungzae ngaengannaw te ahoypaw ngaehoinaw oun pyatupaw, ah Paaw Pachia te ah Bawipaw Jesu Kri amaw ccaccei nynh,
53002017	nae thinlung kha ngae ae ngansah oh sah lah ahoypaw bya te ahoypaw ryalaw miakaw kya ae la tynsah vae oh sah.
53003001	Nyathyakou uteno`ae, Bawipaw bya tuh nanning kya phu-esah athua hawte, teitei balyn pung pazaekuh kanmaw zah phu-esah athua nawlan kaening hanlan saw oun la sangpah oh.
53003002	Acyih rarou paw, ahoy leipaw ccungccaw`ae kyate kaening hynh yn luesah nawlan saw oun la sangpah bua oh; pawccecize ccungccaw balyn nynh zynnaw hoi khyh`ae.
53003003	Thuasalama Bawipaw tuh zyn lan um paw nynh thua. Amaw nynh nanning kha ae tynsah cih oh zah mihoy leipaw kyate ae thungkhaw cih oh.
53003004	Te nanning kaw kae pya oh paw kha atu na cyih oh zah bua na la cyih ung cih oh cite nanning konglang te Bawipaw kya zynkunaw kae hoi.
53003005	Te Pachia sungsanaw lungkhu lang te Kri kya-e lungsaenaw lungkhu lang Bawipaw nynh nae thinlung kha ae la cciakhae oh sah.
53003006	Uteno`ae kaening kyate a mue`ae paw phung thyhte hiin leite angae-aduakuh lei lante a hiin`ae paw uteno miakaw kyate la phiakuh oh cite ah Bawipaw Jesu Kri min te nanning kha kaw kae pya oh.
53003007	Pawccecize naemaw ccaccei nynh kaening kha pawcihte nynh dosuinku lan`ae cipaw na ny oh. Pawccecize kaening tuh nanning kyakhe angae-aduakuh lei lante kae um khyh.
53003008	Ccungccaw lukhakheit kya-e looh kha mah alakaw te kae aepah khyh; thuasalama nanning lukhakheit kya san phuripaw kae thua khyh nawlan, phe kae bang lang khuazi khuadae thawte rya kae lawkuh.
53003009	Tuhte rya kae lawku paw tuh nanning kya-e lawku lan kaw kae hoi khyh keiccu cipaw thua khyh, thuasalama nanning nynh kaening hynh dosuinku khylan nae zui oh ccaw cite nynh thua.
53003010	Pawccecize nanning ryte ah umkheih oh lyakha, lukhakheit nynh rya a law khyh lanze, aepaw mah ae nan sah cite kaw phe kae pya vae oh.
53003011	Pawccecize angae-aduakuh lei lante hiin zah ryalaw kharyh law leite, pei a ccukuh bua`ae paw ccungccaw abang nanning laku a um cite kae thae.
53003012	Khatahaw`ae paw tuh daebabilan ryalawkuh`ae sah lah mimaw looh kha ae`ae sah cite ah Bawipaw Jesu Kri liate kaw kae pya`ae zah thawte kae hy`ae.
53003013	Thuasalama uteno`ae, nanning tuh ahoypaw ryalawpaw kya nae lungthawthang nan sah.
53003014	Hynh-e ccaky kya-e kae bya hynh lukhakheit nynh a ngae khyh lanze, kha-e paw kha la syntaw oh lah a maethya nawlan la mungkuh nan oh.
53003015	Tuhzemah rhaw lukheit hawte tuh la tua nan oh, uno lukheit hawte raeringnaw la pya oh.
53003016	Atu daenaw Bawipaw amaw ccaccei nynh ccianaw miakaw kya nanning kha daenaw pei ae la pya vae oh sah. Bawipaw tuh nae balyn kya la um sah.
53003017	Kae beihlangnaw oh paw hynh Paul kamaw kuit ccaccei te nynh ka zei; tuh-e tuh ka ccaky takyh kya muihsanaw nynh thua.
53003018	Ah Bawipaw Jesu Kri thawccinaw tuh nae balyn kya la um vae sah. Amen.
54001001	Aening oun Khumtu Pachia kawpyapaw liate, te aening ngaehoinaw athua paw Bawipaw Jesu Kri liate, Jesu Kri locceihtu athua paw kae, Paul nynh,
54001002	zynnaw kya ka ccapaw ccaccing na thua paw Timote nang kha kae beihlang. Ah Paaw Pachia te ah Bawipaw Jesu Kri kyate thawccinaw, ngaethya-umsanaw te daenaw tuh na tungvaw la um sah.
54001003	-
54001004	Ccungccaw abang nynh ccangpaw doctrine`ae kha a ccangpya`ae. Minmin nynh phungpaw huataw`ae te athangthya leipaw thokeinaw phungpaw`ae kha a ngaery`ae. Kha-e uccaw`ae nynh eikunaw kha a thuakhae. Zynnaw te Pachia lante asekuhpaw tynsathungnaw kha thawpya khyh`ae. Tukeiccu ccungccaw abang nynh tuhhawte a cyibua khyh nawlan`ae kaw na pya kho nawlan, Mesidonia ram lang ka ccia lyaze, Efesa khua khe na umhy ccaw cite nang kha kae ngia.
54001005	Kawpyapaw kya-e athangnaw tuh, athyaapaw thinlung kyate, ahoypaw mawtemaw nykunaw kyate, te cyiruhnaw um leipaw zynnaw kyate yn thua paw sungsakunaw nynh thua.
54001006	Tuh-e kyate ccungccaw abang nynh phe cciataw`ae zah accakaepaw byahokupaw kalan phe paleihkuh vae`ae.
54001007	Minmin tuh mimaw nynh a ho`ae paw toulou kha nyh khyh`ae, paw kong nynh kae ho cipaw san a nyh lei`ae pite kawbya ccangpatu`ae lang tang a ry`ae.
54001008	Thuasalama ccungccaw lukheit nynh Kawbya kha angaekuh lante a mang lanze, Kawbya tuh ahoy cipaw aening nynh ah ny oh.
54001009	Kawbya tuh adingpaw ccungccaw hanlan rae paw thua khyh, thuasalama kawbya pawlangria lei`ae paw te kawngae lei`ae paw hanlan, Pachia pawlangria lei`ae paw te misei`ae hanlan, athyaa lei`ae paw te maethya nyh lei`ae paw hanlan, paaw`ae te nung`ae theihtu`ae hanlan, ccungccaw theihtu`ae hanlan,
54001010	a ohhuakuh`ae paw hanlan, pise te pise a sei`ae paw hanlan, ccungccaw ruh`ae paw hanlan, mihyng`ae hanlan, ahme leite ccaesakuh`ae paw hanlan, te akyhpaw ccangpyakunaw te arawsekuhpaw uccaw hanlan nynh kawbya tuh rae athua cipaw mah ah ny oh.
54001011	Tuh-e akyhpaw ccangpyakunaw te nynh thehoyccoupaw Pachia kya-e aphuepaw thehoypaw tuh accawkuh. Tuh-e thehoypaw tuh kae ka kya pya athua.
54001012	Kae hynh thawzung yn pyatupaw ah Bawipaw Jesu Kri kha ka thehoysah. Kae hynh zyn lan um paw lang yn riabua zah a ryalawnaw lungkhu lang yn nungbua.
54001013	Kae tuh langmaw lya Pachia alue lante byahotupaw, ccungccaw a tua a sahtupaw, ccungccaw saryatupaw nynh ka thua. Thuasalama kha-e kha zyn leinaw kya ny leite ka la cyi paw athua keiccuze, ngaethya-umsanaw kha ka mue.
54001014	Ah Bawipaw kya-e thawccinaw tuh Jesu Kri kya um paw zynnaw te sungsakunaw ryte myaryasangkae alung.
54001015	Kri Jesu tuh misei`ae khum khylan nynh laephipi kalan yn thua cipaw tuh zyn lan um paw bya thua zah khaleih lawku lan accanpaw nynh thua. Tuh-e misei`ae laku kae tuh a sei huaccepaw nynh ka thua.
54001016	Tuhzemah zungzae hiinnaw hanlan atu koute amaw a zyn vae cih paw ccungccaw`ae nynh dosuinkupaw thua khylan, Jesu Kri nynh kamaw kya khaw cia teingnaw balyn kha masaty a langsaku nawlan, kae tuh ngaethyaumsanaw kha ka mue.
54001017	Atu zungzae atynpaw, a chih kho leipaw, muih kho um leipaw Siapharan, a makhae kyalya ahawpaw Pachia tungvaw sawtuanaw te phu-enaw tuh zungzae te zungzae cia um sah. Amen.
54001018	Ka ccapaw Timote, nang na konglang te yn thua paw profehbya thyhte nang nynh ahoypaw rhaw kha na dou nawlan, hynh-e kawpyapaw hynh nang kha kae pya.
54001019	Zynnaw te ahoypaw mawtemaw nykunaw kha varyn la kyngkuh. Ccungccaw abang nynh kha-e zynnaw kha phe vuasya`ae zah minmin tuh arohpaw sanphalung hawte nynh thua`ae.
54001020	Tuh-e`ae laku Hymenaeas te Alexanda a umbua`ae. Minmin nynh saryapawbyaho vae khyh nawlan`ae, a ccangku ccaw`ae cite minmin kha Setan kalan phe ka ah vae`ae.
54002001	Tukeiccu, masaty lang ngiapyanaw, sawsangpyanaw, muisaw lante bohpyanaw te lungtuabya hopaw kha ccungccaw balyn hanlan la raepah`ae,
54002002	aening nynh Pachia nyh paw hiinnaw kya te sawtua lan um paw hiinnaw kya daenaw te ah hiin kho nawlan oh, te daebabipaw hiinnaw ah hoi kho nawlan oh siapharan`ae te kawhoitu`ae paw balyn hanlan saw la sangpah oh cite kae ngia.
54002003	Pawccecize hynh-e cyisahnaw tuh aening oun Khumtu Pachia malang ahoypaw te angaekuhpaw nynh thua.
54002004	Ccungccaw balyn nynh khumnaw mue`ae sah lah byaccing kha nyh`ae sah cite Pachia nynh a ry.
54002005	Pawccecize Pachia ccangkheit nynh a um. Te Pachia te ccungccaw`ae laku Ccawkunaw Raetu Ccungccapaw Kri Jesu lukheit nynh a um.
54002006	Amaw nynh ccungccaw balyn sawkhaw nawlan amaw kha a pyaku. Accyh azaw paw kya ccaekia khan khylan,
54002007	tuh-e khylan kae tuh phunghotu lang, locceihtu lang, te zynnaw te byaccing kha Zenta`ae ccangpatu lang khang paw nynh ka thua. Kri kya byaccing nynh ka ho, ka hyng khyh.
54002008	Tukeiccu athyaapaw kuih`ae kha hangthung te, thinrianaw te lunghiinnaw hoi leite pise`ae nynh teitei balyn sawsang`ae sah cite ka ry.
54002009	Tuh-e hawte, nopi`ae nynh mah uccaw lawkunaw kya, maethyaum leipaw boeining lawku te, ahoypaw ozia te kou angaekuh lante mimaw te mimaw kha ccaankuh`ae sah ci ka ry. Akhekuhpaw sang, sui, te pale`ae, te amee rupaw uccaw te ccaankuh nan`ae sah.
54002010	Thuasalama Pachia rawrinaw a hoi paw nopi`ae hanlan ahoypaw cyisahnaw`ae khate ccaankuh`ae sah ci ka ry.
54002011	Nopi nynh tuh kawngaenaw balynte daebabilan ccangkuh sah.
54002012	Thuasalama nopi nynh ccangpya lan, pise tungvaw kaw hoi lan ka ua khyh, daebabilan zya um sah.
54002013	Pawccecize Adam kha nynh masaty rae athua, oute nynh Evi kha rae athua.
54002014	Te Adam kha hyngpya thua khyh; thuasalama nopinung kha tuh hyngpya thua zah phe a sei.
54002015	Tuhzemah nopi`ae nynh maeethyaum leipaw boeining lawkute zynnaw kya, sungsakunaw kya, te thyaanaw kya a tyn`ae lanze, ccaawpuinaw kya khum athua cih`ae.
54003001	Ccungccaw lukheit nynh kriccawbu cciakhaetu lang a ry lanze ahoypaw ryalaw kha a ry paw nynh thua cipaw tuh akyhpaw bya nynh thua.
54003002	Oute kriccawbu cciakhaetu tuh ccaenaw um leipaw athua hahe cih, zu lukheit vawpaw athua cih, a yhkuh khopaw athua cih, a lungccing paw athua cih, a ozia hoypaw athua cih, mikhia dooihthya paw athua cih, a ccangpah khopaw athua cih;
54003003	misutui a rang leipaw, peku maeku mang leipaw, phua elan a karangkuh leipaw, a lungnepaw, milae uccaw a dua leipaw athua cih;
54003004	amaw a innbyn kha kou hoy lang a uk paw, a ccaaw`ae nynh sawtua rawrinaw khaleihte kawngaepyanaw a hoi`ae paw athua cih;
54003005	(pawccecize ccungccaw lukheit nynh amaw a innbyn kha pawcihte nynh uk lan cipaw a ny khyh lanze, pawtemou Pachia kya-e kriccawbu kha a dooih kho cih?);
54003006	a zyn thawpaw thua lan khyh, tuhte athua ze, a tansakuh sei cih zah diabolos hawte detahnaw lungkhu lang a phungkuhsei cih.
54003007	Tuhlaeze, atolang e ccungccaw`ae laku thehoyccoupaw athua cih. Tukhyh lanze saryanaw lungkhu lang te diabolos kya-e kaang lungkhu lang a phungkuhsei cih.
54003008	Tuhhawte kriccaw piccang`ae mah sawtua lan um paw athua cih`ae, a lae phei paw thua lan khyh, misutui eih neih paw thua lan khyh, phua elan a karangkuhpaw thua lan khyh`ae.
54003009	Accipaw mawtemaw nykunaw kya zynnaw byakhupaw kha varyn a kyngkuh paw athua cih`ae.
54003010	Te minmin tuh masaty syntaw thua`ae sah. Oute ccaenaw um khyh`ae cipaw muih athua tetuh kriccaw piccang rya kha lah ccavae`ae sah.
54003011	Tuhhawte mih zu`ae mah sawtua lan um paw athua cih`ae, ming`ae thethya ho`ae paw thua lan khyh`ae, a yhkuh khopaw, pawpaw balyn kya zyn lan um paw athua cih`ae.
54003012	Kriccaw piccang`ae tuh zu lukheit vawpaw athua cih`ae. Mih ccaaw`ae te mih innbyn kha kou hoy lang a uk paw athua cih`ae.
54003013	Pawccecize kriccaw piccang ryalaw kha kou hoy lang a lah paw tuh mimaw elan ahoypaw thadynnaw kha a muekuh`ae paw te Kri Jesu kya um paw zynnaw kya rawhoynaw alepi a muekuh`ae paw nynh thua.
54003014	Aro mawze na kalan thua lan ngaehoite hynh-e uccaw`ae kong hynh kae nynh na kalan kae zei.
54003015	Thuasalama khaw kae ro lan thua ze, byaccing kya-e atungpi te abingkunaw athua paw, a hiinpaw Pachia kya-e kriccawbu athua paw, Pachia inn kya namaw te namaw kha pawcihte nynh ka um cih cipaw na nyku ccaw cite hynh-e`ae hynh na kalan kae zei.
54003016	Te ahmepaw beiknaw kya-e byakhupaw tuh alepaw uccaw nynh thua cipaw eiku lanpaw um khyh. Pachia tuh pynsaw lante phe yn langkuh vae. Muisaw liate thyaaccousah athua vae. Vaaw ccungccaw`ae nynh phe muih vae`ae. Zenta`ae kya ho athua vae. Laephipi kya amaw kha phe zyn vae`ae. Phu-enaw vaawran lang lawthung phe athua vae.
54004001	Nyalang ccyh kya ccungccaw abang nynh zynnaw kha a poutaw cih`ae, lingthyapaw muihsaw`ae te raerangsaro`ae ccangpyanaw kha a ngae cih`ae cite atu Muisaw nynh raerae alangkuh lang a ho.
54004002	Kha-e`ae nynh cyiruhnaw kya hyngbya kha a ho`ae, mimaw nykunaw thinlung kha alingpaw sivaw khate phe pinsakuh`ae.
54004003	Zu te vaw tangnaw kha oun khee cih`ae, byaccing kha nyh zah a zyn`ae paw nynh lungtuabya hote ae lan accanpaw, Pachia nynh a rae paw, aepaw phin`ae kha sung lan kaw oun pya cih`ae.
54004004	Pawccecize, Pachia nynh a rae paw miakaw tuh ahoypaw nynh thua. Lungtuabya hote lawku lanze pawpaw mah sung lan ccan khyh.
54004005	Pawccecize Pachia bya liate thuasah, sawsangnaw liate thuasah pawpaw balyn tuh thyaasah athua.
54004006	E uccaw`ae kong hynh nang nynh uteno`ae kha na hopya lan`ae athua ze, nang tuh Jesu Kri ryalahtu hoypaw na thua cih. Namaw nynh phe na zui vae paw, ahoypaw doctrine te zynnaw bya`ae khate nang tuh na kuakuh cih.
54004007	Thuasalama atawpaw nopi`ae nynh tuanawte a ho`ae paw phungpaw`ae kha la vua lah Pachia lante hiinnaw kya namaw te namaw la leihcinh.
54004008	Pawccecize pynsaw lante leihcinh paw tuh ccapyh nynh athane. Thuasalama Pachia lante hiinnaw tuh atu e hiinshe te yn thua vae cih paw hiinshe kya-e byakinkupaw kha a hoi paw thua keiccuze pawpaw balyn hanlan athanepaw nynh thua.
54004009	Hynh-e bya tuh zyn lan umpaw bya thua zah khaleih lawku lan accanpaw nynh thua.
54004010	Hynh-e keiccuze aening tuh rya ah lah oh zah saryanaw kha ah teing oh. Pawkeiccumacize aening tuh ccungccaw balyn Khumtu athua paw, abapi lante a zyn`ae paw Khumtu athua paw, a hiinpaw Pachia kha a doliakuh`ae paw nynh ah thua oh.
54004011	Hynh-e uccaw`ae kong hynh kawpya`ae lah la ccangpah`ae.
54004012	Na kum ano keiccu hung nynh san ae la dothatheih nan`ae sah. Thuasalama nang tuh bya kya, ozia kya, sungsakunaw kya, muisaw kya, zynnaw kya, thyaapapingnaw kya, zyntu`ae nynh dosuinkupaw la thua.
54004013	Kae kae thua makhia ccathyaa ria paw, ming`ae hybuanaw, te ccangpyanaw kha thawte la rae.
54004014	Pastor`ae nynh na tungvaw mih kuih he khan`ae te profehbyahonaw thyhte nang kha muisaw lasung pya na thua. Kha-e lasung kha mang lan la maah nan.
54004015	Na kaethungnaw kha ccungccaw balyn kya alangku nawlan, e uccaw`ae hynh pei la tua lah thawte la zuakuh.
54004016	Namaw te namaw thuasah, na ccangpyanaw thuasah la raeringkuh lah kha-e`ae kyakhe pei la tyn. Pawccecize khate na cyinaw liate namaw kha thuasah, na hopaw a thae`ae paw kha thuasah paryhte na khum cih`ae.
54005001	Kum tang huapaw kha la pe nan, thuasalama paaw hawte thawte la soihbia. Kum nohua paw pise`ae kha u te neitaw hawte,
54005002	kum tang huapaw nopi`ae kha nung`ae hawte, kum nohua paw nopi`ae kha ccia`ae hawte lungthyaanaw balynte la soihbia`ae.
54005003	Numae ccaccing athua paw numae`ae kha saw la tua`ae.
54005004	Thuasalama numae lukhakheit nynh ccaaw`ae, tukhyhze mintaw`ae a hoi lanze, innvaw kya Pachia sawtuanaw langsaku khylan, te mih nungpaaw`ae dooih ru khylan minmin tuh masaty innvaw khe ccangkuhty`ae sah. Pawccecize tuh-e tuh Pachia malang ahoypaw te nawccaw lan um paw nynh thua.
54005005	Numae ccaccing thua zah a makhaete a um paw nopi tuh Pachia kha doliakuh zah sawsangnaw te ngianaw kyakhe nynh khuazi khuadae po a tyn.
54005006	Thuasalama pynsaw hoysanaw kya a hiinpaw numaenung tuh phang a hiin pite a chihpaw nynh thua.
54005007	Minmin tuh ccaenaw a um khyh ccaw`ae, kha-e uccaw`ae kong kha kaw la pya`ae.
54005008	Thuasalama lukhakheit nynh amaw ccungccaw`ae kha a dooih khyh lanze, abapi lante amaw a innbyn`ae kha a dooih khyh lanze, zynnaw kha phe a vua paw nynh thua, zyn leitu laeze houh athah huapaw nynh thua.
54005009	Kum sungtaruh kaw e numae tuh numae ccazing kya teebua nan sah, pise lukheit zu po a la thua paw,
54005010	ahoypaw ryalaw`ae hanlan thehoyccousah`ae paw; imua`ae kha a kua ze, mikhia`ae kha a thuasah`ae ze, mithyaa`ae ccu kha a singpya ze, riathae`ae paw kha lunghoysah ze, ahoypaw ryalaw miakaw kha thawmawte a zui ze, ccazing kya la teebua sah.
54005011	Thuasalama kum ano huapaw numae`ae kha tuh la nue`ae. Pawccecize ohhuakurynaw he a hoi`ae tuh Kri kha rawsete vawpaw bua a hoiry`ae,
54005012	masaty-e mih zynnaw kha a vua vae`ae keiccuze minmin tuh seibenaw a mue`ae.
54005013	Tuhlaeze, inn kheit kyate inn kheit kalan pae`ae zah thawnawpaw kha a ccangku`ae. Mih thawnaw kyalya thua leite thanry`ae paw mah thua`ae zah ho lan accan leipaw a ho paw, a ccukuh bua paw nynh athua`ae.
54005014	Tukeiccuze a rhawtupaw nynh saryanaw lanpaw kha ccyhhoy a pya khyh nawlan, kum anohua`ae paw numae`ae tuh vawpaw la hoi`ae sah, ccaaw la saah`ae sah, innlo la dooih`ae sah cite ka ry.
54005015	Pawccecize abang tuh Setan nuhlang phe a paleihkuh vae`ae.
54005016	A zyn paw pise, tukhyhze a zyn paw nopi nynh numae`ae a hoi ze, mimaw nynh minmin kha dooih`ae sah lah kriccawbu kha tavuin pya thua nan sah. Ou tuhte numae ccaccing`ae kha kriccawbu nynh a dooih nawlan.
54005017	Ahoyte a uk`ae paw pastor`ae, abapi lante phunghonaw kya te ccangpyanaw kya ryalah`ae paw tuh sawtuanaw leih ning te ccou lan angaekuh`ae cite tua lanpaw nynh thua.
54005018	Pawccecize Ccathyaa nynh, “Ccatan a tin paw tangnuapaw a mung kha na bucceih lan khyh,” a ci. Te, “Ryalahtupaw tuh a ryalaw mee mue lan accan,” bua a ci.
54005019	Ccaekia luning, tukhyhze luthung a um khyh ze, pastor sei a benaw`ae kha nawccawpah nan`ae.
54005020	Mingccang`ae nynh mah a ri ccaw`ae, a sei`ae paw kha ccungccaw balyn malang khe pe`ae.
54005021	Lukheit laeze lukheit maedo huanaw kharyh hoi leite, laesanaw te pawpaw sanmah na cyi khyh nawlan, Pachia te Bawipaw Jesu Kri malang thuasah, popaw vaaw ccungccaw`ae malang thuasah e uccaw`ae hynh nang nynh na zui nawlan, bya kae tawsya.
54005022	Hung ccungccaw tungvaw sanmah na kuih palou la khang nan. Milae seinaw kha mah la neethungkuh bua nan, namaw te namaw kha la thyaasakuh.
54005023	Na vue elan te leih na ccinawpaw hanlan, tui kyalya kha la neih nan, thuasalama misutui beihtaraw kha la mangbia.
54005024	Ccungccaw abang seinaw tuh raerae alangkuh, mih seinaw`ae tuh byapianaw kalan laanmawty vae. Ccungccaw abang seinaw tuh nyalang te nynh alangku.
54005025	Tuhhawte ccungccaw abang kya-e ahoypaw ryalaw tuh raerae alangkuh, te alangkuh loh leipaw ahoypaw ryalaw`ae mah phisi kho thua lan khyh.
54006001	Pachia a min te a ccangpyanaw kha thethyaccou khyh nawlan, taphu kaw um paw see`ae miakaw nynh tuh mih bawi`ae kha myarya sawtua lan accan cite tua`ae sah.
54006002	Te zyntu bawi`ae a hoi paw see`ae nynh uteno athua`ae keiccuze pawlangria leite um nan`ae sah. Thuasalama thanenaw a ccou`ae paw tuh zyntu`ae te sungsah`ae paw athua`ae keiccu mih bawi`ae kha houh ryalawpah`ae sah. Hynh-e uccaw`ae hynh la ccangpah`ae lah la hy`ae.
54006003	Lukhakheit nynh ccanglangte a ccangpya lan thua ze, te ah Bawipaw Jesu Kri bya athua paw phe riapaw bya`ae kha a nawccaw khyh lan thua ze, te Pachia lante ccia paw te accawkuhpaw ccangpyakunaw kha a nawccaw khyh lan thua ze,
54006004	aning tuh pawsang ny leite a tansakuhpaw nynh thua. Thuasalama aning tuh byalungnaw te byaeikunaw kya a lungzua paw nynh thua. Tuh-e`ae kyate eiungnaw, peku maekunaw, thethyahonaw, ahoy leipaw lunghiinnaw,
54006005	ahoy leipaw tuanaw-thinlung kyate ccungccaw`ae ry thawte eikunaw kha a pou, te byaccing cipaw um khyh, Pachia lante ccia paw tuh muenawpaw nynh thua cite a tua`ae. Khahtahawpaw ccungccaw`ae kyate namaw kha la phiakuh.
54006006	Thuasalama lungryachikhaekunaw ryte Pachia lante ccia paw tuh alepipaw muenaw nynh thua.
54006007	Pawccecize laephipi lungkhu lang aening nynh pawsang mah ah thuakhae khyh oh; pawsang mah ah poukhae kho lan khyh oh cipaw phe aria.
54006008	Te aepaw te boeining-sungpue ah hoi oh paw khate ah lungryachikhaeku lanpaw nynh thua.
54006009	Thuasalama hoirung a ry`ae paw tuh tuh-ounaw lungkhu lang, kaang lungkhu lang, ngaeenaw patae te ronaw thuakhae paw ryduanaw lungkhu lang nynh a phungkuh cih`ae. Tuh-e`ae nynh ccungccaw`ae kha ronaw te zonaw kya a phungsaku`ae.
54006010	Pawccecize phua rynaw tuh ahoy leipaw phin balyn kyaze atharuipi nynh thua. Kha-e kha ccungccaw abang nynh he a dua`ae tuh zynnaw kyate phe a cceihsei vae`ae, te mimaw te mimaw kha ngaethyanaw pataepi khate a thuinkuh`ae.
54006011	Thuasalama, pou Pachia ccungccapaw, nang tuh kha-e uccaw`ae kha ccuetaw lah dingnaw, Pachia lante ccia paw, zynnaw, sungsakunaw, ngaesangnaw, nevyalyanaw kha la zui.
54006012	Zynnaw kya-e ahoypaw rhawtuknaw kha la tuk, zungzae hiinnaw kha varyn kyngkuh. Kha-e kalan nang tuh ko na thua zah ccaekia patae malang ahoypaw ccaekia phe na khang vae.
54006013	Pawpaw balyn hiinnaw a pyatupaw Pachia malang te Pontias Pilat malang ahoypaw ccaekia a khangtupaw Kri Jesu malang, nang kha bya kae tawsya paw tuh:
54006014	Ah Bawipaw Jesu Kri yn langkuh cia nang nynh athupaw beku leite, seibe lanpaw a um lei lante, kawpyapaw kha la zui cipaw nynh thua.
54006015	Tuh-e langkunaw kha Pachia nynh amaw accyh kya yn langsakuh cih. Aning tuh thehoyccoupaw, a makhae kyalya Athungpaw, siapharan`ae Siapharan te bawi`ae Bawipaw nynh thua.
54006016	Amaw rou nynh chi kho leinaw a hoi, hung ccungccaw nynh san a naeku kho leipaw awnaw kya a um paw nynh thua; amaw kha hung ccungccaw nynh san muih boi khyh zah muih kho khyh; sawtuanaw te zungzae thungnaw tuh amaw kya um sah. Amen.
54006017	Atu she kya a hoirung`ae paw kha a tansaku khyh nawlan`ae, atyn leipaw hoirungnaw kha a doliaku khyh nawlan`ae, thuasalama ah lungtua nawlan pawpaw balyn phe beih lang oun pyatupaw, a hiinpaw Pachia kha a doliaku nawlan`ae kawpya`ae.
54006018	Minmin nynh ahoypaw ryalaw kya a hoirung ccaw`ae, pyabua lan a paccynku ccaw`ae, neethungbua lan a ry ccaw`ae ahoypaw rya law lan kawpya`ae.
54006019	Zungzae hiinnaw kha a phyabua nawlan`ae, yn thua vae cih paw ccyh elan mimaw hanlan ahoypaw atungpi kha a ccakhungkuh cih`ae.
54006020	Pou Timote, na kya ae ahsya`ae paw kha la ring. Anungsikuhpaw te accakaepaw byahokupaw, te akyh lei lante nynaw a ci`ae paw, arawsekuh`ae paw kha la sibia.
54006021	Kha-e akyh leipaw nynaw kha lawku bua te ccungccaw abang nynh zynnaw kha phe a poutaw vae`ae. Thawccinaw tuh na kya la um vae sah. Amen.
55001001	Kri Jesu kya a um paw hiinnaw kya-e byakinpyakupaw thyhte, Pachia rynaw liate Jesu Kri kya-e locceihtu athua paw Paul nynh,
55001002	kou ka sungsahpaw ka ccapaw, Timote: Paaw Pachia te ah Bawipaw Jesu Kri kyate thawccinaw, ngaethya-umsanaw te daenaw tuh na kya la um sah.
55001003	Khuazi khuadae ka sawsangnaw kya nang kha apaekuh lei lang kae liathui hawte, ka minpaaw`ae ka tawpaw`ae nynh rya a la lawpya`ae hawte, athyaapaw mawtemaw nykunaw thinlung te rya ka lawpyapaw Pachia kalan lungtuabya ka ho.
55001004	Na mitphi kha ka tuathui tuh lungtuanaw te phe ka bia nawlan nang kha muih lan myarya kae ry.
55001005	Na minnung Lois te na nung Eunis kya masaty a la um paw zynnaw hawte, cyiruhnaw um leipaw na zynnaw kha ka liathui; te kha-e zynnaw tuh nang na kya mah a um cipaw ccaerarihlan ka ny.
55001006	Tukeiccu ka kuih khangnaw liate na kya um paw Pachia lasung kha houh na ruasah nawlan, nang kha kae nysah thui ry.
55001007	Pawccecize Pachia nynh rawthyanaw muisaw kha aening oun pya khyh, thuasalama thungnaw, sungsakunaw, te mawtemaw yhku khonaw muisaw kha nynh oun pya.
55001008	Tukeiccu ah Bawipaw kya-e ccaekia kha thuasah, amaw keiccu thung a ccah paw kamaw kha thuasah mae oun thyakhae nan; thuasalama Pachia thungnaw liate thehoypaw hanlan teingnaw kha la neethungkuh bua.
55001009	Tuh-e Pachia nynh aening kha phe oun khum vae zah athyaapaw konaw te phe oun ko vae. Tuh-e tuh aening ah ryalawnaw thyhte thua khyh, thuasalama amaw a eenaw te laephipi atho mawze Kri Jesu kya aening pya athua paw a thawccinaw thyhte nynh aening kha oun ko.
55001010	Tuh-e thawccinaw tuh aening oun Khumtu Jesu Kri yn langkunaw liate atu alangkuh vae. Tuh-e Jesu nynh chinaw kha phe zosah zah hiinnaw te chi kho leinaw kha thehoypaw liate awnaw kalan a thuakhae.
55001011	Tuh-e thehoypaw phunghotu lang, locceihtu lang te Zenta`ae ccangpatu lang kae tuh khang ka thua.
55001012	Kha-e keiccu nynh hynh-e vawsawnaw`ae hynh kae mah ka teing. Tuhzemah ka maethah khyh. Pawccecize hung nynh ka zyn cipaw kha ka ny. Te amaw kalan kae nynh ka ah paw uccaw kha tuh-e nin kyacia a khynsah kho cipaw ka ny.
55001013	Kri Jesu kya a um paw zynnaw te sungsakunaw te asekuhpaw, kamaw kyate phe na thae vae paw dosuinku lan um paw ahmepaw bya kha varyn la kyngkuh.
55001014	Nang na kalan ahpya athuapaw, ahoypaw uccaw kha, aening kya a um paw Thyaa Muisaw liate la khynsah.
55001015	Asia ram kya a um`ae paw balyn nynh kamaw kha phe oun cciataw vae`ae cipaw nang nynh phe na ny. Tuh-e`ae kya Fykelas te Hemokene a umbua`ae.
55001016	Onesiphoras innbyn kha Bawipaw nynh ngaethya-umsanaw la pya`ae sah. Pawccecize aning tuh kamaw kha thaw pei yn muinsah he paw nynh thua. Kamaw sivarui te yn khii`ae paw kha mah mae yn thyakhae khyh.
55001017	Thuasalama Rom khuapi kya a um lya kamaw kha thawmawte yn la ccung zah phe yn muih.
55001018	Tuh-e nin kya Bawipaw ngaethya-umsanaw kha aning nynh a mue nawlan Bawipaw nynh la pyabua vae sah. Efesa khua kya kamaw hanlan pawcih nynh yn cyipya cipaw kha nang nynh phe na ny ccaccing.
55002001	Tukeiccu, ka ccapaw, nang tuh Kri Jesu kya a um paw thawccinaw kyakhe na thaw la sae sah.
55002002	Te ccaekia`ae patae laku kamaw kyate phe na thae vae paw uccaw`ae kha, zyn lan um paw ccungccaw`ae te ming`ae kha mah bua a ccangpah kho cih`ae paw kalan khe kha-e kha la ahpah`ae.
55002003	Tukeiccuze Jesu Kri kya-e rhawkaw hoypaw hawkhate, nang tuh vawsawnaw kha la ngaesang.
55002004	Rhawkaw nynh tuh amaw kha rhawkaw lang a potupaw lungrythuasah khylan amaw te amaw kha hynh-e hiinnaw kya-e uccaw`ae khate khawsakuh boi khyh.
55002005	Lukhakheit nynh khungtaekunaw kya khungtaekuh bua zah aphung thyhte khungtaeku khyh ze, haetapaw lukhung kha mue khyh.
55002006	Thawte reihkuhpaw loophopaw tuh masaty looh a mue paw athua hahe cih.
55002007	Ka hopaw kha hoyte la tua, te Bawipaw nynh pawpaw balyn kya thaethyanaw kha ae pya vae sah.
55002008	David ciihan athua paw Jesu Kri tuh kae nynh ka hopaw thehoypaw thyhte a chih`ae paw kyate a thothui cipaw kha la liathui.
55002009	Kha-e thehoypaw hanlan kae tuh ahoy leipaw ryalahtu hawte sivarui te khiinaw hei kha vawsaw ka teing; thuasalama Pachia bya tuh khii kho thua khyh.
55002010	Tukeiccuze popaw ccungccaw`ae nynh mah Kri Jesu kya a um paw khumnaw kha zungzae phu-enaw ryte a muebua nawlan`ae, minmin hanlan pawpaw balyn kha ka ngaesang.
55002011	Hynh-e tuh zyn lan um paw bya nynh thua: Pawccecize amaw ryte ah chi oh ze, amaw ryte ah hiinbua cih oh.
55002012	Aening ah teing oh ze, amaw ryte ah uk bua cih oh; amaw kha ah vua oh ze, aning nynh mah aening kha yn vua cih.
55002013	Aening tuh zyn lan ah um khyh oh zemah, aning tuh zyn lan um paw nynh thua, amaw te amaw kha vuakuh kho khyh.
55002014	Hynh-e uccaw`ae kong hynh la tuasathui`ae. Athane leipaw te a thaetu`ae kha arosah paw bya kong kha minmin nynh a peku khyh nawlan`ae Bawipaw malang bya tawsya `ae.
55002015	Byaccing bya kha hmerarihlan phiathyate, maethya aho leipaw ryalahtu lukheit hawkhate, Pachia malang nawccawkhaepaw na thua nawlan, namaw te namaw kha langsaku khylan thawte zuakuh.
55002016	Thuasalama anungsikuhpaw, accakaepaw ccohkupaw kha la sungkuh. Pawccecize kha-e`ae nynh Pachia lante zuaku leinaw kalan houh ae kaethungsah cih.
55002017	Te mih bya tuh khensa ccinaw hawte apazaekuh cih. Tuh-e`ae laku Hymenaeas te Filetas a umbua`ae.
55002018	Minmin nynh thothuinaw tuh phe athang vae paw nynh thua a ci`ae keiccuze byaccing kyate phe a cceihsei vae`ae, te ccungccaw abang zynnaw kha phe a buleihpya`ae.
55002019	Tuhzemah Pachia kya-e atynpaw atungpi tuh a thadyn; hynh-e tazeihkhiapaw a hoi, “Bawipaw nynh amaw a ccungccaw`ae kha a ny,” te, “Kri min a phukuhpaw ccungccaw miakaw nynh tuh hoyleinaw kha poutaw sah,” acihkuh.
55002020	Thuasalama inn lepipaw kya sui ang`ae te phua ang`ae kyalya um khyh. Thing ang`ae te lae ang`ae mah a umbua. Abang tuh sawtuanaw hanlan thua zah abang tuh sawtua leinaw hanlan nynh thua.
55002021	Tukeiccuze ccungccaw lukhakheit nynh anungsikuhpaw uccaw kyate amaw te amaw kha a ccikanku lanze, aning tuh sawtuanaw hanlan mang lan um paw ang, thyaasah athuapaw, Bawipaw nynh mang lan asypaw, ahoypaw ryalaw miakaw hanlan paccynpaw athua cih.
55002022	Ngawphue ryduanaw kha mah la ccuetaw, thuasalama athyaapaw thinlung hoi`ae paw, Bawipaw a ko`ae paw ryte dingnaw, zynnaw, sungsakunaw te daenaw kha la deesui.
55002023	Thuasalama angaeepaw te pawsang ny leipaw byakhianaw kha la sibia. Kha-e nynh tuh peku maekunaw kha nynh a thuakhae cipaw kha na ny.
55002024	Bawipaw ryalawpatu nynh tuh pekuh maekuh hahe lan khyh. Thuasalama ccungccaw balyn kya a nevyalya cih, a ccangpah kho cih zah a lungsae cih,
55002025	amaw a rawse`ae paw kha lungnenaw te a thuihei cih`ae, byaccing kha a ny nawlan`ae ngaesikunaw kha Pachia nynh minmin kha a pya ze yn pya cih`ae,
55002026	te minmin nynh tuathya nythyanaw kha a hoi ccaw`ae cite, te diabolos nynh a rynaw kha raesah khylan a kyngnaw`ae paw kaang kyate a lue cih`ae.
55003001	Nyathyakou nin tuh vawsawrunaw ccyh yn thua cih cipaw kha la nyh.
55003002	Pawccecize ccungccaw`ae tuh mimaw a sungsakuh`ae paw, phua a sungsah`ae paw, a pookuh`ae paw, a tansakuh`ae paw, Pachia thethyaho`ae paw, nung te paaw kawngae lei`ae paw, lungtuabya a hothya lei`ae paw, athyaa lei`ae paw,
55003003	sungsanaw hoi lei`ae paw, ccungccaw ngaethya lei`ae paw, milae thanho`ae paw, a syngkuh kho lei`ae paw, eih re kaesy`ae paw, ahoypaw a hua`ae paw,
55003004	lungzi lei`ae paw, paw peki lei`ae paw, alysakuh`ae paw, Pachia sungsahpaw laeze hoysanaw a ryhua`ae paw,
55003005	Pachia lante a cceih paw olante a umsaku`ae zemah kha-e thungnaw kha a vua`ae paw nynh thua`ae. Khahtahawpaw ccungccaw`ae kha la sibia`ae.
55003006	Pawccecize tuhtahawpaw ccungccaw`ae tuh inn`ae lungkhu lang tee`ae zah seinaw nynh phang ne`ae paw, zoikadeih lang ling kho um paw nopi`ae kha see lang kyng`ae zah duanaw aphuinphuin te a cciakhae`ae paw nynh thua`ae.
55003007	Tuh-e`ae tuh pei a ccangkuh`ae pite byaccing nynaw kya a phah kho lei`ae paw nynh thua`ae.
55003008	Jannes te Jambres nynh Mawsi kha a dou`ae hawte kha-e ccungccaw`ae nynh byaccing kha a dou`ae. Minmin tuh thinlung arohpaw ccungccaw`ae thua`ae zah zynnaw konglang te a nue`ae paw nynh thua`ae.
55003009	Thuasalama kha-e luning`ae a ngaeenaw`ae tuh phe alangku vae hawte hynh-e`ae mih ngaeenaw mah ccungccaw balyn malang a langkuh cih. Tukeiccu minmin tuh khalaeze lethung kho vae lan khyh`ae.
55003010	Thuasalama ka ccangpyanaw, ka hiinnaw ozia, ka eenaw, ka zynnaw, khaw ka teingnaw, sungsakunaw, ka ngaesangnaw,
55003011	Antiok khua kya, Ikoniam khua kya, Lystra khua kya ka tungpaw yn tua yn sahnaw`ae, vawsawrunaw`ae tuh pawtahawpaw tuasakunaw`ae kha nynh ka teing cipaw marya na ny; thuasalama kha-e`ae balyn kyate Bawipaw nynh kamaw kha yn luesah.
55003012	Athua, Kri Jesu kya Pachia rawrinaw te a hiinry`ae paw ccungccaw balyn nynh tuh tuasakunaw kha a teing cih`ae.
55003013	Thuasalama athahpaw ccungccaw`ae te ccungccaw pei a hyngpah`ae paw tuh houhouh athahpaw lang a tang cih`ae. Ming`ae kha a phee cih`ae zah mimaw mah phee athua cih`ae.
55003014	Thuasalama nang tuh phe na ccangku vae paw te phe na zyn ccaccing vae paw uccaw`ae kyakhe po la tyn, pawccecize hung kyate nynh na ccangku cipaw kha na ny.
55003015	Te na imua lya mawte nang tuh Ccathyaa kha phe na ny vae, kha-e Ccathyaa nynh Kri Jesu kya um paw zynnaw liate khumnaw mue lan nang kha ae hawsah kho.
55003016	Ccathyaa balyn tuh Pachia hysawnua paw nynh thua. Tuh-e Ccathyaa tuh ccangpyakunaw hanlan, seimuihsakunaw hanlan, raethuinaw hanlan, dingnaw kya thuiheikunaw hanlan athanepaw nynh thua.
55003017	Ou tuhte Pachia ccungccapaw tuh accing nawlan, ahoypaw ryalaw balyn hanlan khaleih paccynpaw athua nawlan nynh thua.
55004001	Tukeiccu Pachia malang te Bawipaw Jesu Kri malang kae nynh bya kae tawsya. Tuh-e Bawipaw nynh amaw yn langkunaw kya, te a peenaw kya a hiin`ae paw te a chih`ae paw kha byapia vae cih.
55004002	Pachia bya kha la ho! Accyh thua zemah, accyh thua khyh zemah la paccynkuh, lungsaenaw pipi ryte, thuiheinaw ryte mih seinaw kha la muihsakuh`ae, la pe`ae lah la hy`ae.
55004003	Pawccecize ccungccaw`ae nynh ahmepaw ccangpyakunaw kha a ngaery khyh`ae ccyh yn thua cih, thuasalama azeipaw nakaring`ae keiccuze mimaw rynaw thyhte mimaw te mimaw kha ccangpatu`ae lang oun sueluakuh cih`ae.
55004004	Te minmin nynh mih nakaring`ae kha byaccing kyate oun paleih cih`ae zah phungpaw huataw`ae kalan oun paleihkuh cih`ae.
55004005	Thuasalama nang tuh pawpaw balyn kya la raeringkuh, riathaenaw`ae kha la ngaesang, evangelist ryalaw kha la lah, na ryalawpaw kha la ccingsah.
55004006	Pawccecize kae tuh nia lan pyapaw-uccaw hawte atu phang paccyn ka thua vae, te ka pou nawlan paw accyh tuh anae vae.
55004007	Kae nynh ahoypaw rhawtukkunaw kha phe ka tuk vae. Ccuetaekunaw kha phe ka thangsah vae. Zynnaw kha phe ka tynsah vae.
55004008	Atu te vae tuh dingnaw suilukhung kha kamaw hanlan nungpya athua vae. Tuh-e kha adingpaw byapiatu, Bawipaw nynh tuh-e nin kya kamaw kha yn pya cih. Kamaw kyalya thua khyh, thuasalama amaw yn langku lanpaw a ngaehoi`ae paw balyn kha mah a pya cih`ae.
55004009	Kamaw kalan aro maw thua lan thawte yn zuakuh.
55004010	Pawccecize Demas nynh hynh-e atu she hynh sungsahte, kamaw kha phe oun vuasya vae, te aning tuh Thesalonika khua lang phe a pou vae. Kresen tuh Galati kalan, Titu tuh Dalmatia kalan phe pou vae`ae.
55004011	Luka kyalya nynh kamaw ryte a um. Marka kha yn kobua lah namaw ryte oun cceih oh. Pawccecize aning tuh kamaw hanlan ryalawnaw kya accungkia.
55004012	Te Tykhikas kha Efesa lang phe ka saw vae.
55004013	Troas khua um paw Karpus kya ka cciataw paw angkiccua kha he nae ccia vae ze yn phubia, te ccaleih`ae, abapi lante saving-ccaleih`ae kha yn phubia.
55004014	Sohinlaeetupaw, Alexanda nynh kamaw tungvaw athahpaw patae a cyi; Bawipaw nynh kha-e paw kha amaw a ryalaw thyhte amee pyaru vae sah.
55004015	Amaw kha nang nynh la raeringkuh, pawccecize aning nynh kae ccangpyanaw`ae kha thawmawte a rawse.
55004016	Masaty ka thungkhawkunaw kya hung sanmah kamaw yn pangkhae khyh, thuasalama mih balynte phe oun vuasya`ae; kha-e hanlan mih tungvaw seibe thua nan sah.
55004017	Tuhzemah ou tuhte kamaw liate phunghopaw tuh khaleih phy athua nawlan te Zenta`ae balyn nynh marya a thae ccaw`ae cite kamaw kha Bawipaw nynh yn pangkhae zah thawzung yn pya. Te kae tuh chindeih khalang kyate luesah ka thua.
55004018	Bawipaw nynh ahoy leipaw ryalaw miakaw kyate kamaw kha yn luesah cih zah a vaawran peenaw kalan khyndadyhlan yn nung cih. Amaw kya phu-enaw tuh zungzae te zungzae cia um sah. Amen.
55004019	Priska te Akuila, te Onesiphoras innbyn kha la beihlang`ae.
55004020	Erastas tuh Korin khua kya nynh a um; thuasalama Trofimas tuh a cci keiccu Miletas kya nynh phe ka cciataw.
55004021	Khoccihsaw athua maw kamaw kalan thua lan thawte yn zuakuh. Eubulas, Puden, Linas, Klaudia te uteno`ae balyn nynh nang kha ae beihlang`ae.
55004022	Bawipaw Jesu Kri tuh na muisaw ryte la um sah. Thawccinaw tuh na kya la um sah. Amen.
56001001	Pachia nynh a po`ae paw zynnaw thyhte, te Pachia lante ccia paw te accawkuhpaw byaccing nynaw thyhte, Pachia seepaw te Jesu Kri kya-e locceihtu athua paw, Paul nynh,
56001002	zungzae hiinnaw ngaehoinaw kya a hyng kho leipaw Pachia nynh accyh atho mawze byakinpyaku vae paw,
56001003	thuasalama accyh he azawte phunghonaw liate a bya kha phe a langsaku vae, kha-e kha aening oun Khumtu Pachia kya-e kawpyapaw thyhte kamaw kya pya athua.
56001004	Ranzae zynnaw lante ka ccapaw ccaccing athua paw Titu: Paaw Pachia te aening oun Khumtu Bawipaw Jesu Kri kyate thawccinaw, ngaethya-umsanaw te daenaw tuh na kya la um vae sah.
56001005	Ahobou ung paw uccaw`ae kha nang nynh kou hoy lang na la law ccaw cite, nang kha kaw phe kae pya vae hawkhate, khua takyh kya kriccaw piccang`ae na khang ccaw cite nynh, nang kha Krete tuikoih kyakhe kae cciataw;
56001006	na khang lanpaw ccungccaw tuh ccaenaw um leipaw athua ze, zu lukheit vawpaw athua ze, a ccaaw`ae tuh zyn lan um`ae paw thua`ae zah, a ccouseikuh`ae paw cite, nawngae lei`ae paw cite a ccae lei`ae paw athua ze khang lanpaw nynh thua.
56001007	Pawccecize kriccawbu cciakhaetu tuh Pachia kya-e synriatu athua hawte ccaenaw um leipaw, amaw rynaw te um leipaw, a thindyn leipaw, misutui a rang leipaw, peku maeku a mang leipaw, phua elan a karangkuh leipaw,
56001008	tuhkoute mikhia dooihthya paw, ahoypaw a sungsah paw, a tuathya paw, hmerarihpaw, thyaararihpaw, a sungkuh khopaw;
56001009	ahmepaw ccangpyanaw khate ming`ae kha a hy kho nawlan`ae te kha-e ccangpyanaw a rawse`ae paw kha mih seinaw a muihsaku kho nawlan`ae, aning tuh ccangpya a thua vae thyhhawte zyn lan um paw bya kha varyn a kyngkuh paw athua hahe cih.
56001010	Pawccecize nawngae lei`ae, accakaepaw byahotu`ae te lingtu`ae patae a um`ae. Abapi lante vindung awkuh`ae paw nynh thua`ae.
56001011	Tuh-e`ae mih khalang tuh phang fu athua hahe cih, minmin nynh ahme leipaw muenaw a ry`ae keiccuze, ccangpya lan accan leipaw kha ccangpah`ae zah innbyn mawte phe a buleih`ae.
56001012	Mimaw kyaze minphuin kheit athua paw, mih profeh lukheit nynh, “Krete ccungccaw`ae tuh pei a hyng`ae paw, arepaw rangsaw`ae, thawnaw`ae paw aemoh`ae nynh thua`ae,” a ci.
56001013	Hynh-e bya hopaw tuh ahmepaw nynh thua. Tukeiccu minmin tuh zynnaw kya atyn nawlan`ae phe ccihtheih lang la pe`ae.
56001014	Byaccing kyate a paleihkuh paw ccungccaw kawpyapaw`ae te Jew`ae phungpaw huataw`ae kha pawlang a ria khyh nawlan`ae nynh thua.
56001015	Athyaapaw ccungccaw`ae hanlan tuh pawpaw balyn marya athyaa, thuasalama anungsikuhpaw te a zyn lei`ae paw hanlan tuh pawsang mah thyaa khyh. Thuasalama mih tuanaw-thinlung te mimaw nykunawpaw thinlung heize anungsikuh.
56001016	Minmin nynh Pachia kae nyh cite ho`ae salamah mih cyisahnaw kyate Pachia kha a vua`ae; pawccecize minmin tuh luathua-ae-ui lang um`ae paw, kawngae lei`ae paw, te ahoypaw ryalaw miakaw kya ccungkia lei`ae paw nynh thua.
56002001	Thuasalama nang tuh akyhpaw ccangpyanaw te angaekuhpaw bya kha la ho.
56002002	Ou tuhte pawpi`ae tuh a lungkyhpaw, sawtua lan um paw, ngaesangnaw a hoi paw, zynnaw kya, sungsakunaw kya, lungsaenaw kya atynpaw athua nawlan`ae la ccangpah`ae.
56002003	Tuhhawte nungpi`ae kha mah umtu ziazae kya sawtua lan um paw athua nawlan`ae, milae thanthya a ho`ae paw athua khyh nawlan`ae, misutui eih a rang paw athua khyh nawlan`ae, ahoypaw uccaw`ae ccangpatu`ae athua nawlan`ae la ccangpah`ae.
56002004	Ou tuhte nungpi`ae nynh kum nohua`ae paw nopi`ae kha, mih vawpaw`ae sungsahpaw, mih ccaaw`ae sungsahpaw,
56002005	a tuathya paw, athyaapaw, innlo a dooihthya paw, ahoypaw, mih vawpaw`ae kawngae`ae paw athua nawlan`ae a thuihei ccaw`ae; ou tuhte Pachia bya tuh thethyaccousah athua khyh nawlan nynh thua.
56002006	Tuhhawte kum anopaw pise`ae kha a tuathya`ae paw thua nawlan la hy`ae.
56002007	Pawpaw balyn kya ahoypaw ryalaw`ae khate dosuinkupaw lang la langpakuh`ae. Ccangpyakunaw kya ccirarihnaw, lungzinaw, thanccing thuanaw te,
56002008	seibe kho a um leipaw accipaw byaho kha la mang. Ou tetuh ae rawsetupaw nynh na konglang athahpaw uccaw a ho lanpaw hoi vae leite maethya a bongkuh vae cih.
56002009	See`ae nynh pawpaw kya balyn mih bawi`ae kawngae nawlan`ae, mih lunghoysah nawlan`ae, bua a khungru khyh nawlan`ae,
56002010	a rupya khyh nawlan`ae, thuasalama pawpaw kya balyn aening oun Khumtu Pachia ccangpyanaw kha minmin nynh a paccaan nawlan`ae, ahoypaw zyn lan umnaw balyn kha a langsaku nawlan`ae la hy`ae.
56002011	Pawccecize khumnaw yn thuakhae paw Pachia kya-e thawccinaw tuh ccungccaw`ae balyn kya phe a langkuh vae.
56002012	Pachia pawlangria leipaw te laephi lante ryduanaw`ae kha vuate, aening tuh kyhrarih lante, dingrarih lante, Pachia lante zuakute hynh-e atu she kya ah hiin lan oh paw nynh thua cite tuh-e thawccinaw nynh yn ccangpya.
56002013	Lungtua lan um paw ngaehoinaw te alesaepaw Pachia athua paw, aening Khumtu Jesu Kri kya-e aphu-epaw langkunaw kha ah ngaehoi oh paw nynh thua.
56002014	Tuh-e Jesu Kri tuh cyiseimenaw balyn kyate aening kha sawkhaw khylan, te amaw elan ccungccaw`ae kha ccikan khylan, tuh-e a ccikan paw ccungccaw`ae nynh ahoypaw cyisahnaw kha mih lungzua nawlan amaw te amaw kha aening hanlan a pyaku.
56002015	Hynh-e uccaw`ae hynh kawhoinaw balyn khate la hopah`ae, la hy`ae lah la pe`ae. Hung ccungccaw nynh sanmah pawlangria leite ae la um nan`ae sah.
56003001	Uktu`ae te kawhoitu`ae nynh oun uknaw`ae kha nawccaw lan, kawngae lan, te ahoypaw ryalaw miakaw kya paccynku khylan,
56003002	hung ccungccaw kong sanmah thethyaho khyh nawlan, peku maeku khyh nawlan, nevyalyapaw thua nawlan, ccungccaw`ae balyn kya lungnenaw kha langsakute a um nawlan`ae minmin kha la nysathui`ae.
56003003	Pawccecize langmaw lya tuh aening mah mingaee`ae, kawngae lei`ae, ming`ae nynh a phee`ae paw, ryduanaw aphuinphuin te hoysanaw`ae see nynh ah la thua oh, ahoy leipaw te eiungnaw kya hiinte, ming`ae nynh a hua`ae paw te lukheit te lukheit a huakuh`ae paw nynh ah la thua oh.
56003004	Thuasalama aening oun Khumtu Pachia kya-e thawccithyanaw te sungsanaw tuh ccungccaw`ae kya he yn langkuh tuh,
56003005	aening nynh ah rae oh paw dingnaw cyisahnaw`ae liate thua leite, thuasalama amaw ngaethyaumsanaw thyhte bua saahthuinaw kya-e singpyanaw liate, te Thyaa Muisaw thawsathuinaw liate nynh aening kha yn khum.
56003006	Aening oun Khumtu Jesu Kri liate kha-e Muisaw kha aening tungvaw kya phe beih lang yn bu.
56003007	Ou tuhte a thawccinaw liate thyaaccousah ah thua oh koute, zungzae hiinnaw ngaehoinaw thyhte aening tuh rhoccoutu`ae ah thua nawlan oh nynh thua.
56003008	E tuh zyn lan um paw bya thua zah hynh-e uccaw`ae hynh nang nynh atu te atu la ho ci ka ry. Ou tuhte Pachia a zyn`ae paw nynh ahoypaw cyisahnaw kya tyn lan a raeringku nawlan`ae nynh thua. E uccaw`ae tuh ccungccaw`ae hanlan hoy zah athanepaw nynh thua.
56003009	Thuasalama ngaeepaw byakhiakunaw`ae, thokeinaw`ae kong, byaeikunaw`ae, kawbya kong peku maekunaw`ae kha la sibia. Pawccecize kha-e`ae tuh ccungkia khyh zah athane leipaw nynh thua.
56003010	Phiasakunaw a rae paw ccungccaw kha vaekheit, vaening thuiheinaw na pya koute tuh la dee ccavae.
56003011	Khahtahawpaw ccungccaw tuh amaw te amaw seibekuhpaw, a lungzi leipaw te a seipaw nynh thua cipaw na ny oh.
56003012	Artemas, khyh ze Tykhikas kha na kalan he kae saw te, Nikopolis khua cia ka kalan thua khonawte yn zuakuh. Pawccecize khoccihsaw lungkhu tuin kya um lante phe ka tuaku vae.
56003013	Kawbya a thya`ae paw Zenas te Apollos kha mih khuaccungnaw kya mih hanlan pawsang ahobou khyh nawlan zuapahkuh`ae lah la cciakhae`ae.
56003014	Te aening ah ccungccaw`ae mah athae thae leipaw athua khyh nawlan`ae, mih hanlan ahoboupaw kya mang lanpaw a hoi nawlan`ae, ahoypaw ryalaw pei law lan la ccangkuh`ae sah.
56003015	Ka kya a umbua`ae paw balyn nynh nang kha ae beihlang`ae. Zynnaw kya aening oun sungsah`ae paw kha la beih`ae. Thawccinaw tuh nae balyn kya la um vae sah. Amen.
57001001	Jesu Kri keiccu thung a ccah paw Paul te kae unopaw Timote nynh kou sungsahpaw te rya kae lahkheihpaw Filemon kalan,
57001002	te kae sungsahpaw Apphia te rhawkaw kae thuakheih paw Archippus kalan te na innbyn kya um paw kriccawbu kalan ccaw kae ky oh.
57001003	Ah Paaw Pachia te Bawipaw Jesu Kri kyate thawccinaw te daenaw tuh nae kya la um sah.
57001004	Ka sawsangnaw kya nang kha pei sangpya biate ka Pachia kalan lungtuabya ka ho.
57001005	Pawccecize nang nynh Bawipaw Jesu kalan te mithyaa`ae balyn kalan na hoi paw na kya-e sungsakunaw te zynnaw kha ka thae pawte,
57001006	Kri Jesu liate na kya um paw ahoypaw uccaw miakaw nynaw liate na zynnaw kya-e hoiccaw tangnaw tuh ccungkia thanepaw lang a tang nawlan saw kae sangpya.
57001007	Pawccecize na sungsanaw kya ngaengansanaw te lungtuanaw alepi kaening kae hoi. Pawkeiccumacize ka unopaw, nang na liate mithyaa`ae thinlung tuh bua lungpawsah athua.
57001008	Tukeiccu nang kawpya lan accanpaw kha Kri liate kae tuh kou ka zynku zemah,
57001009	a kum tang vae paw lukheit athua paw, te atu mah Jesu Kri keiccu thungccahpaw Paul nynh sungsakunaw keiccuze kae ngia paleih.
57001010	Thung yn sawnaw`ae kya ka saah paw, ka ccapaw Onesimas hanlan nang kha kae ngia.
57001011	Langmaw lya aning tuh na hanlan ccungkia khyh, thuasalama atu tuh na hanlan te ka hanlan ccungkia vae.
57001012	Amaw kha na kalan bua kae saw. Tukeiccu nang nynh amaw kha leh la khan, tuh-e tuh kamaw ka thinlung kya-e nynh thua.
57001013	Thehoypaw keiccuze thung ka ccaw lungkhu aning nynh nang na ccelang kae kha rya yn lawpya nawlan amaw kha ka kya ka umsah ry paw nynh thua.
57001014	Thuasalama na hoynawpaw tuh nangsepaw keiccu hawte thua leite, lungthote athua nawlan na nawccaw leite pawsang ka cyihry khyh.
57001015	Pawccecize aning nynh na kyate sosoh taraw a la toikupaw tuh amaw kha nang nynh zungzae na hoi nawlan athua kho ci lante nynh a um.
57001016	Atu tuh see lukheit hawte thua vae leite, see laeze ahang lante la ccou ccavae. Abapi lante kamaw hanlan sungsahpaw uno nynh athua vae, te pynsaw lante thuasah, Bawipaw kya thuasah na hanlan pawcihmou houh sungsahpaw thua lan accan.
57001017	Tukeiccu nang nynh kamaw hynh ah mungkuhpaw lukheit lante nae tua ze amaw kha kamaw hawte la ccou.
57001018	Na tungvaw phe a cyisei ze, tukhyhze ccangkhakheit lae ae um ze, kha-e kha kae nynh laeba ka um paw lang la tua.
57001019	E hynh kae, Paul nynh kamaw ka kuih te ka zei paw nynh thua, kha-e kha kae pyaru cih. Tuhzemah nang nynh kamaw kya namaw te namaw heize laeba nae um cipaw kha kae hopah khyh.
57001020	Athua, ka unopaw, na kyate lungpawnaw kha Bawipaw kya yn muesahbua, Bawipaw min te nang nynh ka thinlung kha bua lungpawsah.
57001021	Nang nynh kaw na la ngae cih cite zynkunaw ka hoi pawte e ccaw hynh na kalan kae zei. Ka hopaw laehei nang nynh na la cyih cih cipaw ka ny.
57001022	Te ka thuanaw lanpaw kha mah yn la paccynpah; pawccecize nae sawsangnaw liate nae kalan bua thuasah ka thua cih cite ka ngaehoi.
57001023	Kri Jesu kya kamaw ryte thung kae ccahkheih paw Epafras nynh nang kha ae beihlang.
57001024	Te kamaw ry rya kae lahkheihtu`ae Marka, Aristarkhas, Demas te Luka nynh ae beihlang`ae.
57001025	Ah Bawipaw Jesu Kri kya-e thawccinaw tuh nae muisaw kya la um vae sah. Amen.
58001001	Langmaw lyaze profeh`ae kyate ah minpaaw`ae kalan khe avae pataepi aphuinphuin te bya ho paw Pachia nynh,
58001002	hynh-e nyathyakou nin ccyh kya vae tuh amaw a Ccapaw kyate nynh aening kalan khe bya yn hopya vae. Kha-e Ccapaw kha pawpaw balyn rhoccoutu lang phe a khang vae. Amaw liate nynh laephipi hynh mah a rae.
58001003	Tuh-e Ccapaw tuh Pachia phu-enaw awnawpaw te Pachiathuanaw muinsan langsakunawpaw nynh thua. Athungpaw a bya liate nynh pawpaw balyn kha po a tynsah. Aening seinaw`ae kha amaw ccaccei nynh he yn thyaasapah koute ahangnaw kya Lesaenaw ranglang khe a dahung vae.
58001004	Vaaw ccungccaw`ae laeze houh ahoy huaccepaw min kha rhoccounaw liate a mue keiccuze, Ccapaw tuh vaaw ccungccaw`ae laeze patae alesaehua.
58001005	Pawccecize, “Nang tuh ka Ccapaw nynh na thua, atunin nang kha phe kae saah vae,” cite thuasah; te bua, “Kae tuh a Paaw ka thua cih zah aning tuh ka Ccapaw athua cih,” cite thuasah, vaaw ccungccaw`ae kyaze hung kalan mou Pachia nynh a ho boi?
58001006	Te, masaty saah paw ccaaw kha laephi kalan he yn cciakhae lyaze, “Pachia vaaw ccungccaw`ae balyn nynh amaw kha beik`ae sah,” a ci.
58001007	Te vaaw ccungccaw`ae konglang kha Pachia nynh, “A vaaw ccungccaw`ae kha muisaw lang rae zah a ryalawpatu`ae kha maeesoi lang a rae,” a ci.
58001008	Thuasalama Ccapaw konglang tuh, “Pou Pachia, na suitungkhung tuh zungzae te zungzae cia atynpaw nynh thua. Dingnaw hoitang tuh na peenaw hoitang nynh thua.
58001009	Dingnaw kha na sungsah zah kawbya pawlangria leinaw kha na hua. Tukeiccuze pou Pachia, na Pachia nynh nang kha na ruiban`ae luki lungtuanaw satho kha phe ae thuh vae,” a ci.
58001010	Te, “Pou BAWIPAW, atakaw lyate nang nynh laephi athonaw kha na bing, te vaawran`ae tuh na kuih te na rae`ae paw nynh thua.
58001011	Minmin tuh aroh cih`ae, thuasalama nang tuh na tyn zungzae. Te boeiningsungpue nynh apue hawte kha-e`ae tuh apue cih`ae.
58001012	Te minmin kha uccaw zungkheit hawte na bi cih`ae zah minmin tuh a rulaekuh cih`ae. Thuasalama nang tuh na rulaekuh khyh zah na kum`ae tuh thang lan khyh,” a ci.
58001013	Thuasalama, “Na rhaw`ae kha na ccusy lang kae raepya makhia tuh, ka ranglang khe dahung,” cite vaaw ccungccaw`ae lakuze hung kalan san a ho boi tou?
58001014	Minmin balyn tuh khumnaw rho a ccou vae cih`ae paw kya ryalawpya khylan saw paw ryalawpatu muisaw`ae thua khyh`ae tou?
58002001	Tukeiccuze aening nynh ah thae oh paw kha houh ah tua ah roih hahe lan oh paw nynh thua, tuhkhyh lanze po cciakhae`ae paw ah thuasei cih oh.
58002002	Pawccecize vaaw ccungccaw`ae liate hopaw bya tuh rulae kho thua khyh zah cyiseimenaw miakaw te kawngae leinaw nynh cyisahnaw mee atazaepaw detahnaw kha a mue`ae lanze,
58002003	Bawipaw nynh masaty lya mawte a ho paw khumnaw, te amaw bya a thae`ae paw liate aening kya tynsah athua paw, myarya alepaw khumnaw kha aening nynh pawlang ah ria khyh oh ze, pawcihtemou ah lue cih oh?
58002004	M u i h s a n a w ` a e, khuaruarunaw`ae, te ngaeang lan um paw ryalaw aphuinphuin te Thyaa Muisaw nynh amaw rynaw thyhte a pya paw lasung`ae ryte Pachia nynh ccaekia a khan.
58002005	Pawccecize aening nynh ah ho oh paw, yn thua vae cih paw laephipi tuh Pachia nynh vaaw ccungccaw`ae kaw kya nung khyh.
58002006	Thuasalama Ccathyaa sangkheit kya lukheitpaw nynh, “Ccungccaw tuh paw thua zah te mou nang nynh na tua na lia? Tukhyhze, ccungccaw ccapaw tuh paw thua zah te mou nang nynh na la dooih?
58002007	Amaw kha vaaw ccungccaw`ae laeze ccapyh anehua lante na rae; amaw kha phu-enaw te sawtuanaw kha na khungsaku, na kuih te na rae paw uccaw`ae luki khe amaw kha na nung.
58002008	Pawpaw balyn kha amaw a ccu kawlang marya na nung,” cite ccaekiakhan zah a ho. Pawccecize pawpaw balyn kha amaw zakaw marya a nung cipaw tuh amaw zakaw a nung leipaw pawsang um khyh cipaw nynh thua. Thuasalama pawpaw balyn amaw zakaw marya a nung paw kha atu aening nynh ah muih loh khyh oh.
58002009	Thuasalama Pachia thawccinaw liate ccungccaw miakaw hanlan chinaw tangtua khylan, vaaw ccungccaw`ae laeze ccapyh anehua lante rae athua paw Jesu kha aening nynh ah muih oh. Chinaw a teing keiccuze aning tuh phu-enaw te sawtuanaw khate khungsah athua.
58002010	Pawccecize ccaaw`ae patae kha phu-enaw kalan a cciakhaenaw kya, pawpaw balyn tuh amaw liate um zah amaw hanlan athua paw, mih khumnaw lupi kha teingnaw liate ccingsah athua nawlan, Pachia hanlan angaekuhpaw nynh thua.
58002011	Pawccecize a thyaasahtu te thyaasah athua paw balyn tuh paryhte ccangkheitpaw nynh thua`ae. Tukeiccu aning nynh minmin kha uno`ae cite ko lan a maethyakhaekuh khyh.
58002012	Aning nynh, “Ka uno`ae kalan na min kha ka siakhae cih, pumkunaw kya namaw thehoysanaw law kha ka sah cih,” acikuh.
58002013	Te, “Amaw kha ka doliakuh cih,” bua acikuh. Te, “Kae te Pachia nynh kamaw yn pya paw imua`ae tuh e kya kae um,” bua acikuh.
58002014	Tukeiccuze imua`ae tuh chii te saw kha a neethungkuh bua`ae paw athua`ae keiccuze, Kri amaw mah tuhhawte chii te saw kha a neethungkuh bua, ou tuhte chinaw tungvaw thungnaw a hoitupaw diabolos kha, chinaw liate aning nynh ro khylan,
58002015	te chinaw rawri`ae keiccuze mih hiin lungkhu balyn seetangnaw kya um`ae paw kha luesah khylan nynh thua.
58002016	Pawccecize Kri nynh vaaw ccungccaw`ae kha bawng khyh`ae, thuasalama Abraham ciihan kha nynh a bawng.
58002017	Tukeiccu ccungccaw seinaw`ae hanlan lungdaesanaw rae khylan, Pachia te asekuhpaw uccaw`ae kya Kri tuh thawccithyapaw te zyn lan um paw Ranpibawi Lupi athua nawlan, pawpaw balyn kya amaw a uno`ae hawte rae athua lanpaw tuh accanpaw nynh thua.
58002018	Amaw nynh tuh-ounaw kha phe a teing vae keiccuze, tuh-ounaw a teing`ae paw kha bawng lan a cyih kho.
58003001	Tukeiccuze vaawran te asekuhpaw konaw a neethungkuh bua`ae paw, athyaapaw uteno`ae, aening nynh ccaekia ah khan oh paw Locceihtu te Ranpibawi Lupi athua paw Kri Jesu kong kha tuatua oh.
58003002	Mawsi nynh Pachia inn balyn kya zyn lan a um hawte, Jesu Kri mah amaw a khangtupaw kya zyn lan um paw nynh thua.
58003003	Inn saktupaw tuh inn laeze sawtuanaw a hoihua thyhhawte, Jesu tuh Mawsi laeze phu-enaw mue lan angaekuh huapaw nynh thua.
58003004	Pawccecize inn miakaw tuh ccungccaw lukhakheit nynh sak paw nynh thua, thuasalama pawpaw balyn a saktupaw tuh Pachia nynh thua.
58003005	Nyalang ho athua cih paw uccaw`ae kya-e ccaekia lang, see lukheit hawte Mawsi tuh Pachia inn balyn kya zyn lan um paw ccaccing nynh thua.
58003006	Thuasalama Kri tuh amaw a inn kya Ccapaw lukheit hawte zyn lan um paw nynh thua. Zynkunaw te ngaehoinaw kya-e lungtuanaw kha athangnaw cia tynkaring lang ah kynku oh ze, aening tuh amaw a inn nynh ah thua oh.
58003007	Tukeiccuze Thyaa Muisaw nynh, “Atunin amaw roi kha na thae lan oh ze,
58003008	rangkaw kya syntaw nin kya a rawse`ae lya hawte, nae thinlung kha khungsah nan oh.
58003009	Nae minpaaw`ae nynh kamaw kha yn tuhou` ae, yn syntaw`ae, te ka ryalaw`ae kha kum sungpali cia a muih`ae.
58003010	Tukeiccuze kae tuh kha-e ciihan kya ka thinlungccih zah, ‘Mih thinlung tuh palei cceihsei zah ka ccianaw kha nyh khyh`ae,’ ka ci.
58003011	Tukeiccu ka thinrianaw kya, ‘Minmin tuh ka haeungnaw lungkhu lang tee lan khyh`ae,’ cite bya ka kinku,” a ci.
58003012	Uteno`ae, nanning lukhakheit kya a hiinpaw Pachia kyate poutawnawpaw ahoy leipaw zyn leinaw thinlung a um khyh nawlan la raeringkuh oh.
58003013	Thuasalama, “Atunin,” cite ho athua lungkhu balyn lukheit te lukheit nin takyhte thawzung la pyakuh oh. Tukhyh lanze seinaw kya-e lingnaw liate nanning nae lungkhungsei cih.
58003014	Pawccecize aening nynh atakaw-e ah zynkunaw oh kha athangnaw cia tynkaring lang ah kyngku oh lanze, aening tuh Kri ryte a neethungkuh bua`ae paw nynh ah thua vae oh;
58003015	tuhte ah thua oh paw tuh, “Atunin amaw roi kha na thae oh lanze, rawsenaw kya hawte nae thinlung khung nan sah,” cite ho athua lyakhe ah thinlung khung khyh ze nynh thua.
58003016	Pawccecize phang a thae`ae pite amaw a rawse`ae paw tuh hung`ae mou? Mawsi nynh Izip ram kyate yn cciakhae`ae paw balyn kha thua khyh`ae tou?
58003017	Thuasalama kum sungpali lungkhu hung kya mou aning tuh a thinria? Mih rhua rangkaw kya a huekuh`ae paw, a sei`ae paw kya thua khyh tou?
58003018	Te a haeungnaw lungkhu lang minmin tuh tee lan khyh`ae cite hung kalan mou aning nynh ccaesaku? Kawngae lei`ae paw kalan thua khyh tou?
58003019	Tukeiccu zyn leinaw keiccuze minmin tuh tee kho khyh`ae cipaw ah muih oh.
58004001	Tukeiccu, amaw hae-ungnaw lungkhu lang teenaw lanpaw byakinpyakupaw phang a um pite, nanning kyaze lukhakheit nynh kha-e kha phya kho leite a um lanpaw tuh, aening rikhae oh sih.
58004002	Pawccecize minmin kalan mah hopya a la thua hawte, aening kalan thehoypaw tuh hopya athua vae; thuasalama a thae`ae paw nynh zynnaw te a lawku khyh`ae keiccuze, ho athua paw bya tuh minmin hanlan thane khyh.
58004003	Pawccecize a zyn`ae paw aening tuh kha-e hae-ungnaw lungkhu lang ah tee oh. Laephipi athonaw kyate ryalaw`ae tuh phe athang vae zemah, “Ka thinrianaw kya ccae ka sah hawte, ‘Ka haeungnaw lungkhu lang minmin nynh tee lan khyh`ae,’ ” cite a ho hawte nynh thua.
58004004	Pawccecize sangkheit kya nin sarinaw kong kha hynhte a ho, “Te nin sarinaw kya Pachia tuh a ryalaw`ae balyn kyate a hae-ung,” a ci.
58004005	Te tuh-e kya, “Minmin nynh ka hae-ungnaw lungkhu lang tee lan khyh`ae,” bua a ci.
58004006	Tukeiccu, ccungccaw abang hanlan tuh kha-e hae-ungnaw lungkhu lang tee khonaw phang a um, te masaty thehoypaw hopya athua`ae paw minmin tuh kawngae leinaw keiccuze tee khyh`ae.
58004007	“Atunin a roi kha na thae oh lanze nae thinlung khung nan sah,” cite langmaw lya a la ho vae hawte, ccyh khaw aro koute David kya, “Atunin” cite nin nin kheit kha a khyapya.
58004008	Pawccecize Joshua nynh minmin kha hae-ungnaw a la pya`ae ze, tuh-e koute nin ccangpaw kong kha Pachia nynh la ho vae lan khyh.
58004009	Tukeiccu Pachia ccungccaw`ae hanlan hae-ungnaw tuh a um ung.
58004010	Pawccecize Pachia nynh a ryalaw kyate a hae-ung hawte, Pachia kya-e hae-ungnaw lungkhu lang a tee paw ccungccaw tuh amaw ryalaw`ae kyate phe a haeung vae.
58004011	Tukeiccu kawngae leinaw kya-e alokuhpaw dosuinku lanpaw thyhte hung sanmah a khuliakuh khyh nawlan, tuh-e hae-ungnaw lungkhu lang tee khylan aening thawte zuakuh oh sih.
58004012	Pawccecize Pachia bya tuh ahiinpaw, athungpaw, te kynning mawte ahepaw thaloi laeze ahe huapaw nynh thua; hiinnawmuisaw te muisaw, kincui, te ru atungkunaw`ae phianaw cia hei a thuin khopaw, te thinlung kya-e tuanaw`ae te paccynkunaw`ae aphiathya paw nynh thua.
58004013	Amaw malang a langkuh leipaw rae paw uccaw pawsang um khyh. Thuasalama ahmaw konglang ah phypakuh cih oh paw amaw mitmuihnaw kya pawpaw balyn sahsete um zah raerae a langkuh.
58004014	Oute vaawran lang po a khung vae paw, alesaepaw Ranpibawi Lupi, Pachia Ccapaw Jesu ah hoi oh keiccu tuh ah ccaekiakhannaw kha tynkaring lang kyngkuh oh si.
58004015	Pawccecize aening ah nyaanaw oh kya thawccihthya leipaw Ranpibawi Lupi kha aening nynh ah hoi khyh oh, thuasalama aning tuh aening hawte pawpaw balyn lante tuh-ou a la thua, thuasalama sei leite nynh a um.
58004016	Tukeiccu ahoboupaw ccyh kya bawng kho nawlan, aening nynh ngaethyaumsanaw te thawccinaw ah mue nawlan oh, thawccinaw kya-e suitungkhung kalan rawhoy te cceih oh sih.
58005001	Ccungccaw laku kyate popaw ranpibawi lupi miakaw tuh seinaw hanlan silawkunaw te lasung`ae kha pya khylan, Pachia lante asekuhpaw uccaw`ae kya ccungccaw`ae hanlan khang paw nynh thua.
58005002	Amaw mah nyaanaw nynh phang ave paw athua keiccuze, aning tuh a nyhthya lei`ae paw tungvaw te a cceihsei`ae paw tungvaw ngaethya-umsanaw a hoi kho.
58005003	Te hynh-e keiccuze ccungccaw`ae hanlan te amaw hanlan, aning tuh seinaw hanlan silawpya lan ahopaw nynh thua.
58005004	Hynh-e sawtuanaw hynh hung ccungccaw nynh sanmah amaw kalan lawkuh khyh, thuasalama Aaron a ko hawte Pachia nynh a ko paw ccungccaw nynh a lawkuh.
58005005	Tuhhawte Kri mah Ranpibawi Lupi thua khylan amaw te amaw kha phu-esakuh khyh, thuasalama, “Nang tuh ka Ccapaw, atunin nang kha phe kae saah vae,” a cih paw nynh amaw kha phuesah.
58005006	Ccathyaa ccanglang kya, “Melkhizedekthuanaw thyhte, nang tuh zungzae ranpibawi nynh na thua,” cite mah a ho.
58005007	Aning tuh pynsaw lante a um lya chinaw kyate amaw kha a khum khopaw kalan thawte rawnaw te mitphi ryte, sawsangnaw te ngianaw kha a rae, te aning tuh Pachia rawri keiccuze thaepya athua.
58005008	Aning tuh Ccapaw mang athua zemah, a teingpaw uccaw`ae liate kawngaenaw kha a ccangkuh.
58005009	Te accingpaw lang rae athua koute, amaw kawngae`ae paw balyn hanlan aning tuh zungzae khumnaw athotupaw lang yn tang.
58005010	“Melkhizedekthuanaw thyhte,” Ranpibawi Lupi lante Pachia nynh phe a ko vae paw nynh thua.
58005011	Amaw kong ho lanpaw patae kae hoi zemah nanning nynh na thaethya khyh oh keiccu tuh ccaesahpya lan aru.
58005012	Pawccecize atu nanning tuh ccangpatu`ae lang hei tang phe na zaw vae oh zemah, Pachia bya`ae athonaw kha bua ccangpyaku na ho ung oh. Te looh tangpaw thua leite samatei bua aho ung paw nynh na thua oh.
58005013	Pawccecize samatei kyalya a neih ung paw ccungccaw miakaw tuh dingnaw bya kha nythyanaw hoi khyh, pawccecize aning tuh imua nynh thua ung.
58005014	Thuasalama looh tangpaw tuh piccang`ae hanlan nynh thua, tuh-e`ae tuh ahoypaw te athahpaw paryh phiathya khylan mih nythyanaw a mangkuh thya`ae paw nynh thua.
58006001	Tukeiccuze Kri konglang atakaw ccangpyakunaw`ae kha cciataw te, piccangthuanaw kalan aening cceih oh sih. Achihpaw ryalaw kyate ngaesikunaw kong, Pachia zynnaw kong,
58006002	baptisma ccangpyakunaw kong, kuih khang paw kong, a chih`ae paw thothuinaw kong, te zungzae byapianaw kong ccangpyakunaw lungbing kha bua bing vae leite piccangthuanaw kalan cceih oh sih.
58006003	Te Pachia nynh oun ua lanze, hynh-e hynh aening nynh a cyih cih oh.
58006004	Pawccecize vaekheit awsah athua vae`ae paw, vaawrane lasung phe a tangtua vae`ae paw, te Thyaa Muisaw kya-e a neethungkuh bua vae`ae paw,
58006005	te Pachia kya-e ahoypaw bya te yn thua vae cih paw she kyae thungnaw`ae phe a tangtua vae`ae paw,
58006006	kha-e`ae nynh a khuliaku`ae lanze, Pachia Ccapaw kha mimaw hanlan athaw lante a khiade`ae paw thua zah raerae alangkuh lang maethyasah`ae paw athua keiccuze minmin kha ngaesikunaw kalan bua thawsathui lanpaw tuh thua kho khyh.
58006007	Pawccecize laelung nynh amaw vawlan palei leih accah paw khuatui kha neih zah kha-e vawlan ryalahtupaw hanlan thingthae-eccang kha a pousahpya, te kha-e laelung tuh Pachia kyate hythuanaw kha a ccou.
58006008	Thuasalama hingpaw te thabu a pousah paw laelung tuh nue athua, te thyalawnaw kalan a naekuh vae, kha-e athangnaw tuh maee te rua lanpaw nynh thua vae.
58006009	Thuasalama sungsah`ae paw, hynhcihte nae kya kae ho zemah, nanning nynh khumnaw te azuikuh paw uccaw, nanning te asekuhpaw ahoyhuapaw uccaw`ae kha na cyih cih oh cite kae zynkuh.
58006010	Pawccecize amaw min hanlan na cyi oh paw, mithyaa`ae hanlan nanning nynh rya phe na lawpya vae oh paw te rya na lawpya ung oh paw kya, nae ryalaw te sungsahkunaw kya-e nae cyisahnaw kha phe ning lante Pachia tuh ading leipaw thua khyh.
58006011	Te na ngaehoinaw oh kha phe aria nawlan, alokuhpaw thawte zuakunaw kha athangnaw cia nanning lu raveih nynh na langsaku nawlan oh kou kae ry.
58006012	Ou tuhte nanning tuh nae thawnaw khyh nawlan, thuasalama byakinpyakupaw`ae kha zynnaw te ngaesangnaw liate rhoccou`ae paw thydokuh`ae paw na thua nawlan oh kae ry.
58006013	Pawccecize Pachia nynh Abraham kha bya he a kinpakuh tuh, amaw lae ale huapaw min phya lanpaw a um khyh keiccu, amaw te amaw kha ccaesakuh zah,
58006014	“Thanccingte nang kha hythua kae pya ccaccing cih zah kae pungthungsah ccaccing cih,” a ci.
58006015	Tukeiccu aning nynh lungsaete a ngaesang koute byakinpyakupaw kha a mue.
58006016	Pawccecize ccungccaw`ae nynh tuh ale huapaw min phyate ccae leih sahku`ae, te byakinkupaw nynh tuh hopaw kha tynsah zah byaeikunaw balyn kha a thangsah.
58006017	Tuhte Pachia nynh a byakinpyakupaw rhoccoutu`ae kya arulaekuh kho leipaw a khuakhannaw kha ccaerarihlan langsaku a ry keiccu a byakinkupaw liate a tynsah.
58006018	Aening khynnaw ah mue vae oh paw nynh tuh ah malang nungpya athua paw ngaehoinaw kha ah kynku kho nawlan oh, alepipaw thawzung pyanaw ah hoi kho nawlan oh, a hanlan hyng lanpaw athua kho leipaw Pachia nynh arulaekuh kho leipaw uccaw ccangning kya hynhte a cyi.
58006019	Kha-e ngaehoinaw kha zokhawpaw boei lungkhu lang phe a tee paw, phe ria zah tynkaringpaw hiinnawmuisaw kya-e sivawhinpi hawte aening nynh ah hoi oh.
58006020	Melkhizedekthuanaw thyhte zungzae Ranpibawi Lupi athua paw Jesu, aening hanlan zeccuetupaw tuh tuh-e kalan phe a tee vae.
58007001	Pawccecize tuh-e Melkhizedek, Salem siapharan, Ahang Huaccepaw Pachia kya-e ranpibawi nynh siapharan`ae chianaw kyate yn ki paw Abraham kha cciadue zah hythua a pya.
58007002	Abraham nynh mah amaw kha luadepaw uccaw`ae balyn kya-e pumhaw pumkheit kha a pya. Masaty a min asuilan tuh “Dingnaw siapharan,” nynh thua, tuhkoute Salem siapharan mah athua, tuh-e tuh “Daenaw siapharan,” cipaw nynh thua.
58007003	Aning tuh paaw hoi khyh, nung hoi khyh, thokeinaw hoi khyh, umnaw atho nin hoi khyh zah hiinnaw athangnaw mah hoi khyh, thuasalama Pachia Ccapaw alo lante rae thua zah po atynpaw ranpibawi nynh thua.
58007004	E ccungccapaw tuh pawcih nynh alesae cipaw kha tuatua oh. Ciihan kyaze paaw athua paw Abraham nynh heize amaw kha luadepaw uccaw`ae kya-e pumhaw pumkheit kha a pya.
58007005	Ranpibawithuanaw a hoi`ae paw Levi ccaaw`ae nynh mih uno`ae athua paw, ccungccaw`ae tuh Abraham ciihan athua`ae zemah minmin kyate pumhaw pumkheit kha Kawbya thyhte lawku lan kawpyapaw a hoi`ae.
58007006	Thuasalama a thokeinaw kha Levi kyate suih athua leipaw Melkhizedek tuh Abraham kya-e pumhaw pumkheit kha ccou zah aning nynh byakinpyakupaw a mue paw Abraham kha hythua a pya.
58007007	Te anyaa huapaw kha alesae huapaw nynh hythua a pya cipaw tuh eiku lanpaw um khyh.
58007008	Te e kya a chihthyapaw ccungccaw`ae nynh pumhaw pumkheit kha a ccou`ae; thuasalama khuhlang tuh po a hiin cite ccaekia khanpya athua paw nynh pumhaw pumkheit kha a ccou.
58007009	Te pumhaw pumkheit a ccou paw Levi nynh mah Abraham kyate pumhaw pumkheit a pyabua cite ho lanpaw a um.
58007010	Pawccecize Melkhizedek nynh Abraham te a tungku lyakha Levi tuh a paaw pyn lungkhu nynh a um ung.
58007011	Tukeiccuze, Levi kyate a tho paw ranpibawithuanaw kaw khe ccungccaw`ae nynh Kawbya kha a mue`ae keiccuze, ccingnaw tuh Levi kyate a tho paw ranpibawithuanaw liate athua lanze, Aaronthuanaw thyhte ko leite, Melkhizedekthuanaw thyhte ccangpaw ranpibawi yn pou lanpaw tuh pawmou aho ung?
58007012	Pawccecize ranpibawithuanaw tuh rulae athua keiccuze Kawbya mah rulae aho vae.
58007013	Pawccecize e uccaw`ae nynh a honuathepaw ccungccaw tuh ccangpaw phuin nynh thua. Tuh-e phuin kyate hung ccungccaw nynh san silawhang kya ryalawpah boi khyh.
58007014	Pawccecize ah Bawipaw tuh Judah phuin kyate nynh yn langku cipaw tuh phe aria. Tuhe phuin tuh ranpibawithuanaw te asekuh cipaw Mawsi nynh kharyh ho khyh.
58007015	Te Melkhizedek alo lante ccangpaw ranpibawi alangku lanze, tuh-e tuh houh ariapaw nynh thua.
58007016	Tuh-e paw tuh pynsaw lante kawpyapaw, kawbya thyhte ranpibawi thua khyh, thuasalama athang kho leipaw hiinnaw kya-e thungnaw thyhte nynh athua.
58007017	Pawccecize Pachia nynh, “Nang tuh Melkhizedekthuanaw thyhte, zungzae ranpibawi nynh na thua,” cite ccaekia a khan.
58007018	Pawccecize, voihaw lante, langmaw-e kawpyatypaw tuh a thawzyanaw te accungkia khyhnaw keiccuze vua athua,
58007019	pawccecize Kawbya nynh pawsang ccingsah khyh; hawkheit lante, ahoy huapaw ngaehoinaw kha thuakhae athua, tuh-e ngaehoinaw liate aening tuh Pachia kalan ah naekuh oh.
58007020	Te ccaesakunaw um leite aning tuh ranpibawi lang tangsah thua khyh.
58007021	Pawccecize minmin tuh ccaesakunaw um leite ranpibawi`ae lang yn tang`ae paw nynh thua. Thuasalama aning tuh, “BAWIPAW tuh ccaesakuh zah ngaesikuh vae lan khyh, ‘Nang tuh Melkhizedekthuanaw thyhte zungzae ranpibawi nynh na thua,’ ” cite amaw kha ccaesakunaw te a cipatupaw liate nynh ranpibawi lang yn tang.
58007022	Tuh-e ccaesakunaw liate Jesu tuh ahoy huapaw byakin kya-e aamahkhan lang yn tang.
58007023	Te ranpibawi`ae tuh patae a um`ae, pawkeiccumacize po tynnaw kyate chinaw nynh a khaw`ae keiccuze nynh thua.
58007024	Thuasalama Jesu tuh zungzae atyn keiccuze, arulaekuh kho leipaw ranpibawithuanaw kha a hoi.
58007025	Amaw liate Pachia kalan oun cceih`ae paw hanlan ngiapyanaw rae khylan aning tuh zungzae a hiin keiccuze minmin kha athangnaw cia khum khylan a cyih kho.
58007026	Pawccecize athyaapaw, seibe lan accan leipaw, anungsikuh leipaw, misei`ae kyate a phiakuhpaw, te vaawran`ae laeze ahanghua lang rae athua paw tuh-e Ranpibawi Lupi tuh aening hanlan angaekuhpaw nynh thua.
58007027	Tuh-e ranpibawi lupi`ae hawte, masaty amaw seinaw hanlan, oute ccungccaw`ae seinaw hanlan nin takyh silawnaw rae ho vae khyh, pawccecize amaw a pyn a pyaku lyakhe, zungzae hanlan vaekheit te phe a ccingsah vae.
58007028	Pawccecize Kawbya nynh nyaanaw a hoi paw ccungccaw`ae kha ranpibawi lang a khang. Thuasalama Kawbya koute yn thua paw ccaesakunaw kya-e bya nynh zungzae accingpaw Ccapaw kha a khang.
58008001	Atu ah ho oh paw uccaw`ae kong abapi tuh: Vaawran`ae kya Lesaenaw suitungkhung ranglang a dahung paw, khahtahawpaw Ranpibawi Lupi kha aening ah hoi oh.
58008002	Aning tuh ccungccaw nynh sak leipaw, Bawipaw nynh a sak paw beikbuu ccaccing athua paw athyaapaw hmin kya-e ryalahtu nynh thua.
58008003	Pawccecize ranpibawi lupi miakaw tuh lasung`ae te silawnawpaw khate silawpya khylan khang paw nynh thua. Tukeiccu hynh-e paw mah silawpya nawlan ccangkhakheit a hoi aho.
58008004	Pawccecize aning tuh laephi vawlan hin a la um lanze, ranpibawi la thua lan khyh, pawccecize Kawbya thyhte lasung te silawpah paw ranpibawi`ae a um.
58008005	Minmin tuh vaawran te asekuhpaw uccaw pungsan te mynlyh rya nynh a law`ae. Tuh-e keiccu Mawsi nynh beikbuu kha sak lan vae cite he a noukuh tuh, “Mua vawlan nang na kya langsapya athua paw pungsan thyhhawte pawpaw balyn kha na rae nawlan raeringkuh,” cite Pachia nynh Mawsi kha raering a pya.
58008006	Thuasalama Jesu tuh ahoy huapaw byakinpyakupaw kya thadynsah athua paw, ahoy huapaw byakin kya-e Daenaw Raetu mah athua keiccuze atu aning tuh ahoy huaccepaw ryalaw kha phe a mue vae.
58008007	Pawccecize masaty e byakin tuh seimenaw a la um khyh lanze, vaeningnaw byakin kha ccung la thua vae lan khyh.
58008008	Pawccecize ccungccaw`ae kya Pachia nynh seimenaw muihpah`ae zah a ho paw tuh, “ Ngaetua oh, nin`ae yn thua cih, BAWIPAW nynh a ci, Israel innbyn te Judah innbyn ryte athawpaw byakin ka rae cih nin ccyh yn thua cih,
58008009	Izip ram kyate minmin kha kuih te ka sue`ae zah ka cciakhae lya`ae nin kya mih minpaaw`ae ryte ka rae paw byakin thyhte thua vae lan khyh. Ka byakin kya minmin nynh atyn khyh`ae keiccuze kae mah minmin kha ka dooih khyh`ae, cite BAWIPAW nynh a ci.
58008010	Pawccecize tuh-e nin`ae koute Israel innbyn ryte ka rae cih paw byakin tuh e hynh nynh thua, cite BAWIPAW nynh a ci. Ka kawbya`ae kha mih tuanawthinlung kya ka sang cih zah kha-e`ae kha mih thinlung kya ka zei cih; te kae tuh mih Pachia ka thua cih zah minmin tuh ka ccungccaw`ae athua cih`ae.
58008011	Te, ‘BAWIPAW kha nyh,’ cite hung ccungccaw nynh sanmah a innpaw kha ccangpah vae lan khyh`ae zah ccungccaw miakaw nynh a uno kha ccangpah vae lan khyh`ae. Pawccecize adih huapaw kyate tho zah ale huapaw kyacia kamaw kha marya yn nyh vae cih`ae.
58008012	Pawccecize minmin ding leinaw kha ngaethya ka umsah cih`ae zah mih seinaw`ae te mih cyiseimenaw`ae kha kharyh ka ccykepah vae lan khyh`ae,” a ci.
58008013	“Byakin thawpaw,” a cipaw kya masaty byakin kha arynpaw lang phe a tangsah vae. Te ryn zah arohthyapaw uccaw tuh zo lan a cih vae.
58009001	Oute masaty byakin nynh hei Pachia ryalawpyanaw kaw`ae te laephi-e athyaapaw hmin kha a hoi ccaccing.
58009002	Pawccecize rae paw beikbuu a la um; masaty tuh-e lungkhu kya maeekhua awnawpaw te ccaboi, te nungpyapaw sanlou a um`ae, tuh-e khaan tuh athyaapaw hmin a ci`ae.
58009003	Te sanningnaw zokhawpaw boei nuhlang Athyaa Huaccepaw Hmin a ci`ae paw khaan a um.
58009004	Tuh-e khaan kya sui pakephepaw te sui te po alekuh lang a lae`ae paw byakin kua a um, tuh-e lungkhu kyatuin manna a nungnaw`ae paw sui ang, anaw toih paw Aaron hoitang te byakin lungphe`ae a um.
58009005	Te tuh-e byakin Kua vawlan phu-enaw kya-e cherub`ae nynh ngaethyaumsanaw tungkhung kha phang a dawkhaw`ae, kha-e kong kha atu aening nynh phe ccing lan ah ho kho loh khyh oh.
58009006	Kha-e uccaw`ae kha tuhcihte paccyn he athua tuh, ranpibawi`ae nynh Pachia ryalaw kha lawte, beikbuu masaty akhaan lungkhu langkhe leih a tee`ae.
58009007	Thuasalama sanningnaw akhaan lungkhu lang tuh ranpibawi lupi rou nynh chii ryte kum kheit ze vaekheit kyalya a tee. Amaw te ccungccaw`ae nynh nyku leite a rae`ae paw seinaw hanlan kha-e chii te aning nynh si a law.
58009008	Masaty beikbuu phang a thadyn lya tuh Athyaa Huaccepaw Hmin lungkhu lang ccianaw tuh hungpya thua loh khyh cipaw kha hynhcihte Thyaa Muisaw nynh a muihsah.
58009009	Tuh-e beikbuu tuh atu ccyh hanlan muihsanawpaw nynh thua; tuh-e kya Pachia pyapaw te silawkunaw`ae paw kha a pya`ae, tuh-e nynh mawtemaw nykunaw te asekuh lante ryalahtupaw kha ccingsah kho khyh.
58009010	Tuh-e tuh aepaw, niapaw, singkupaw aphuinphuin te pynsaw te asekuhpaw phunglang`ae kyalya thua zah raethuinaw ccyh kyacia rou nynh mang athua.
58009011	Thuasalama Kri tuh yn thua vae cih paw ahoypaw uccaw`ae kya-e Ranpibawi Lupi hawte yn thua zah, kuih te rae leipaw, tuh-e horypaw tuh hynh-e raenaw kya-e athua leipaw, lesaehua zah houh accingpaw beikbuu liate,
58009012	aening hanlan zungzae sawkhawnaw kha hoite, mia`ae te vaetuataw`ae chii liate thua vae leite, amaw a chii liate Athyaa Huaccepaw Hmin lungkhu lang vaekheit rou a tee.
58009013	Pawccecize tangnuapaw`ae te mia`ae chii, te maee te u paw vaetua tohlaw buhaw`ae khate a thyaa lei`ae paw kha theipaw nynh pynsaw ccikanku nawlan a thyaasah kho lanze,
58009014	zungzae tynpaw Muisaw liate Pachia kya ccaenaw um leipaw, amaw te amaw a pyakuh paw, Kri chii nynh achihpaw ryalaw kyate a hiinpaw Pachia rya lawpya khylan naemaw nykunaw thinlung kha pawcihmou houh a thyaasah kho cih?
58009015	Tukeiccuze masaty byakin kaw e cyiseimenaw kya-e sawkhawnaw hanlan chinaw la um vae zah, zungzae tynpaw rho uccaw kya-e byakinpyakupaw kha ko athua`ae paw nynh a mue nawlan`ae aning tuh athawpaw byakin kya-e Daenaw Raetu nynh thua.
58009016	Pawccecize rhosuinaw a umnaw kya tuh rhosuitupaw chinaw a um aho hahe.
58009017	Pawccecize rhosuitupaw a chih koute nynh rhosuinaw tuh cyi khonaw a hoi, rhosuitu phang a hiin lya tuh rhosuinaw nynh kharyh kaw hoi kho khyh.
58009018	Tukeiccu masaty byakin hei kha chii leite tynsah thua khyh.
58009019	Pawccecize Mawsi nynh Kawbya thyhte ccungccaw`ae balyn kha kawpyapaw miakaw kha a hopah`ae koute vaetuataw chii, te mia chii te tui ryte sekakungpaw tuuming te hyssop kha laah zah ccauh te ccungccaw`ae balyn kha thei`ae zah.
58009020	“Hynh-e tuh Pachia nynh nanning ae pya oh paw byakin kya-e chii nynh thua,” a ci.
58009021	Tuhhawte beikbuu te Pachia ryalawnawpaw uccaw`ae balyn kha mah chii te pung a thei.
58009022	Te Kawbya thyhte pawpaw balyn vya thang lan chii liate thyaasah athua, te chii luanaw um leite seingaethyanaw um khyh.
58009023	Tukeiccu vaawran kya um paw uccaw`ae pungsan kha khahtahawpaw silawnaw`ae te thyaasah lanpaw tuh ahobou paw nynh thua, te vaawran te asekuhpaw uccaw`ae tuh kha-e`ae laeze ahoy huapaw silawnaw te nynh thyaasah athua.
58009024	Pawccecize thanccingpaw pungsan athua paw, kuih te rae paw athyaapaw hmin lungkhu lang Kri tuh tee khyh, thuasalama atu aening hanlan Pachia mitmuihnaw kya langku khylan, vaawran lungkhu lang nynh a tee.
58009025	Tuhzemah ranpibawi lupi nynh amaw chii athua leipaw ryte Athyaa Huaccepaw Hmin lungkhu lang kum takyh a tee hawte, Kri nynh amaw te amaw kha pei pyaku lan tee vae khyh.
58009026	Tuhte athua lanze, laephipi athotakaw te aning tuh pei a la teing vae cih; thuasalama atu she athangnaw kya, amaw silawnaw liate seinaw kha ccaring vua khylan vaekheit rou nynh a langku.
58009027	Te ccungccaw`ae hanlan vaekheit chi lanpaw tuh laerui-awde paw thua zah tuh-e koute byapianaw a um hawte,
58009028	Kri nynh ccungccaw patae seinaw kha phu khylan vaekheit kyalya a pyaku. Te amaw kha ngaehoite a ngaw paw ccungccaw`ae kha, khum khylan aning tuh seinaw leite vaeningnaw bua yn langkuh ung cih.
58010001	Pawccecize Kawbya tuh yn thua vae cih paw ahoypaw uccaw`ae mynlyh thua zah uccaw`ae muinsan ccaccing thua khyh, kum takyhte a pya he`ae paw alokuhpaw silawnaw khate oun thua`ae paw kha kharyh ccingsah kho khyh.
58010002	A ccingsah kho lanze, silawkunaw kha phe a la umtaw vae cih`ae khaw? Pawkeiccumacize a beiktu`ae tuh zungzae hanlan vaekheit te sei thyaasah athua vae`ae ze seinaw nykunawpaw la hoi lae vae lan khyh`ae.
58010003	Thuasalama kha-e silawnaw kya tuh seinaw bua liathuinaw kum takyhte a um.
58010004	Pawccecize tangnuapaw`ae te mia`ae chii nynh seinaw po lawpya lanpaw tuh thua kho khyh.
58010005	Tukeiccu laephipi lang Kri yn thua lyaze aning nynh, “Silawnaw te pyapawuccaw kha nang nynh na ry khyh, thuasalama kamaw hanlan pyn kha phe nae paccynpya vae.
58010006	Apynpi te maee te u paw silawkunaw`ae te seinaw hanlan silawnaw`ae kya nang na lungrythua khyh.
58010007	Oute kae nynh, ‘Ccauh kuekuhpaw kya kamaw konglang azeiku thyhte ngaetua, pou Pachia na rynaw rae khylan nynh kae tuh kae thua,’ ka ci,” cite a ho.
58010008	Luki langkhe, “Kawbya thyhte silawnaw te pyapawuccaw` ae, te apynpi te maee te u paw silawnaw`ae te, seinaw hanlan pyapaw-uccaw`ae kha na ry khyh, kha-e`ae kya na lungrythua khyh,” (tuh-e`ae tuh kawbya thyhte pyapaw nynh thua) cite a ho koute,
58010009	aning nynh, “Ngaetua, pou Pachia, kae tuh na rynaw rae khylan nynh kae thua,” a ci. Vaeningnaw-e kha tynsah khylan masaty-e kha phe a vua.
58010010	Tuh-e rynaw liate, Jesu Kri pyn kha zungzae hanlan vaekheit rou pyanaw liate aening tuh thyaasah athua vae oh.
58010011	Te ranpibawi miakaw tuh nin takyh ryalawpya te a thadyn`ae, te seinaw kharyh a thyaasah kho leipaw alokuhpaw silawnaw khate pei silawpya`ae.
58010012	Thuasalama hynh-e paw tuh seinaw elan silawnaw ccangkheit kha zungzae hanlan a pya koute, Pachia ranglang khe a dahung vae.
58010013	Tuh-e ccyh kyate a rhaw`ae kha a ccusy lang rae athua makhia phang a ngaw vae.
58010014	Pawccecize pyapaw-uccaw ccangkheit liate thyaasah athua cciamang`ae paw kha aning nynh zungzae a ccingsah`ae.
58010015	Te Thyaa Muisaw mah kaening kya ccaekia nynh thua; pawccecize langmaw lya,
58010016	“Tuh-e nin`ae koute minmin ryte ka rae lanpaw byakin tuh e hynh nynh thua, BAWIPAW nynh a ci: ka kawbya`ae kha mih thinlung kya ka sang cih zah kha-e`ae kha mih tuanawthinlung kyakhe ka zei cih,” cite a ho koute,
58010017	“Mih seinaw`ae te kawbya pawlangria leipaw mih cyisahnaw`ae kha kharyh ka ccykepah vae lan khyh`ae,” a ci.
58010018	Atu hynh-e seingaethyanaw a umnaw kya, seinaw hanlan pyapaw-uccaw kharyh um vae khyh.
58010019	Tukeiccuze uteno`ae, Jesu chii liate Athyaa Huaccepaw Hmin lungkhu lang tee lan rawhoynaw ah hoi oh keiccu,
58010020	aening hanlan paccynpya athua paw, thaw zah ahiinpaw ccianawlaanpi liate, a pynsaw athua paw, zokhawpaw boei liate,
58010021	Pachia inn tungvaw Ranpibawi Lupi ah hoi oh keiccu,
58010022	ahoy leipaw mawtemaw nykunaw thinlung kyate ah thinlung tuh thei thua vae zah ah pyn tuh tui ccipaw te sing athua vae keiccuze phe ariapaw zynnaw te thinlung thanccingte aening nynh Pachia kalan naekuh oh sih.
58010023	Ngaehoinaw kong ccaekiakhannaw kha hawlang hawlang pu leite varyn kyngkuh oh sih, pawccecize bya yn kinpakuh paw tuh zyn lan um paw nynh thua.
58010024	Te sungsakunaw te ahoypaw ryalaw kha lungthosah khylan lukheit te lukheit tuapakuh oh sih.
58010025	Ccungccaw abang nynh leih a cyimae`ae hawte, aening nynh pynkheihlan pumkupaw kha umtaw nan oh sih. Thuasalama lukheit te lukheit thawzung pyakuh oh sih. Nin tuh houhouh yn naekuh vae cipaw kha na muih oh hawte thawzung houh la pyakuh oh.
58010026	Pawccecize byaccing nynaw kha aening nynh phe ah mue oh koute lungrarou te aening ah sei oh lanze, seinaw hanlan silawkunaw um lae vae khyh.
58010027	Thuasalama ri lan um paw byapianaw yn thua lanpaw te rawsetu`ae kha phe ccung lan a u vae cih paw, bungpawnaw maee rou kha nynh a um vae.
58010028	Mawsi Kawbya kha pawlangria leipaw ccungccaw tuh ccaekia luning khyhze luthung kaw khe ngaethya-umsanaw mue leite a chih.
58010029	Pachia Ccapaw kha a ccu kaw syde zah amaw kha thyaasah athua paw byakin kya-e chiise kha athyaa leipaw uccaw lang ria zah thawccinaw Muisaw kha a saryapaw ccungccaw tuh pawcih alepaw detahnaw kha mou mue lan accan cite nanning nynh na tua oh?
58010030	Pawccecize, “Ccaeliarunaw tuh kamaw kya-e nynh thua, kae nynh ccae ka liaru cih,” cite Bawipaw nynh a ci. Te, “BAWIPAW nynh a ccungccaw`ae kha byapia cih,” bua a ci, cite a hotupaw kha kaening nynh kae ny.
58010031	A hiinpaw Pachia kuih lungkhu lang boh ccaw lanpaw tuh ri lan um paw uccaw nynh thua.
58010032	Thuasalama nanning awsah na thua oh koute alepaw vawsawnaw kya-e teingnaw na ngaesang oh paw, langmaw-e nin`ae kha bua liathuitua oh.
58010033	Vaekhakheit vae ze saryanaw`ae te vawsawnaw`ae liate nanning tuh maethyalaw na thua oh; te vaekhakheit vae ze nanning tuh tuhcihte a teing`ae paw ryte a mungkuh`ae paw nynh na thua oh.
58010034	Pawccecize sivarui te yn khiinaw`ae kya nanning nynh thaw nae cci oh, te nanning nynh vaawran kya ahoy huapaw te atynpaw uccaw na hoi oh paw kha na nyku oh keiccu na hoi oh paw uccaw`ae ae luade oh paw kha lungtuate na ngaesang oh.
58010035	Tukeiccuze alepipaw ryalaw mee a hoi paw nae rawhoynaw kha vua nan oh.
58010036	Pawccecize Pachia rynaw kha na cyih oh koute byakinpyakupaw na mue nawlan oh ngaesangnaw na hoi oh aho.
58010037	“Pawccecize sosohtari aro koute yn thua cih paw tuh yn thua vae cih; yn ro vae lan khyh.
58010038	Te adingpaw ccungccaw tuh zynnaw liate nynh a hiin cih; thuasalama lukhakheit nynh nuhlang a sihku lanze ka muisaw tuh kha-e paw kya a lungrythua lan khyh,” a ci.
58010039	Thuasalama aening tuh ronaw kalan nuhlang a sihkuh`ae paw ah thua khyh oh, thuasalama hiinnaw-muisaw khynnaw kalan zynnaw a hoi`ae paw nynh ah thua oh.
58011001	Te zynnaw tuh ngaehoi paw uccaw`ae a um ccaccingpaw, muih loh leipaw uccaw`ae phe riasapaw kha nynh thua.
58011002	Pawccecize kha-e zynnaw liate nynh langmaw-e ccungccaw`ae tuh thehoysanaw kha a ccou`ae.
58011003	Laephipi tuh Pachia bya liate nynh rae athua cipaw kha zynnaw liate nynh ah thaethya oh; ou tuhte muihpaw uccaw`ae hynh muih khopaw uccaw`ae te rae paw thua khyh`ae.
58011004	Zynnaw liate Abel nynh Kain silawnaw laeze ahoy huapaw silawnaw kha Pachia kalan a pya. Pachia nynh amaw lasung kong ccaekia he a khan tuh zynnaw liate aning tuh ading cite ccaekia a mue. Te aning tuh a chi vae zemah zynnaw liate bya a ho ung.
58011005	Enok tuh chinaw a tung vae khyh ccaw cite zynnaw liate lawthung athua. Te, “Pachia nynh amaw kha phe a lawthung vae keiccuze aning tuh muih lan um vae khyh.” Pawccecize lawthung athua maw, aning tuh Pachia lungrythuasah cipaw ccaekia kha a hoi.
58011006	Te zynnaw leite Pachia a lungrythuasah lanpaw tuh thua kho khyh. Pawccecize Pachia kalan yn thua paw ccungccaw nynh tuh Pachia tuh a um cipaw te amaw kha thawte a ccung`ae paw kha amee pyatu nynh thua cipaw kha a zyn hahe aho.
58011007	Noah tuh muih loh leipaw uccaw`ae kong kha Pachia nynh raering a pya koute a innbyn khumnaw hanlan Pachia rawrinaw te zynnaw liate sanphalung kha a sak, kha-e zynnaw liate laephipi kha seibe zah zynnaw liate athua paw dingnaw rhoccoutu lang yn tang.
58011008	Abraham nynh rho lang a ccou vae cih paw ram langkhe ccia khylan ko he athua tuh zynnaw liate kaw a ngae; te teilang nynh ka ccia cipaw ny leite a cceih.
58011009	Byakinpyakupaw ram kyakhe ccangpaw ram kya hawte zynnaw liate a um. Kha-e byakinpyakupaw kha amaw ry rhoccoutu athua`ae paw Isaak te Jakob ryte bu kyakhe a um`ae.
58011010	Pawccecize Pachia nynh a sak paw te a rae paw, athonaw a hoi paw khuapi kha aning nynh a ngaehoi.
58011011	Sarah nynh mah amaw kha byakinpakuhtupaw tuh zyn lan um paw nynh thua cite a tuaku keiccuze ccaawpoi kho lan cipaw zynnaw liate thawzung a mue. Te ccaawsaah kho lan a kum phe alue vae zemah ccaaw kha a saah.
58011012	Tukeiccuze achihpaw hawte athua vae paw lukheitpaw kyate vaawlui e awsi`ae hawte alungpaw, te rili kin um paw riatae leipaw laesia hawte ccaaw patae a pui`ae.
58011013	Hynh-e ccungccaw`ae balyn tuh byakinpyakupaw kha ccou leite zynnaw hoite phe chih`ae. Thuasalama asawpi te kha-e kha muihlang`ae zah a cciadue`ae, te minmin tuh laephi vawlan mikhia`ae te khuaccung`ae paw nynh kae thua cipaw ccaerarihlan a nyku`ae.
58011014	Pawccecize kha-e uccaw kong a ho`ae paw nynh minmin tuh mimaw ram nynh a ccung`ae cite ccaerarihlan a ho`ae.
58011015	Te a poutaw`ae paw ram kha minmin nynh palei a tuathui ccaccing`ae lanze, tuh-e kalan bua kithui lan ccyhhoypaw phe a hoi cih`ae paw.
58011016	Thuasalama minmin nynh ahoy huapaw ram, tuh-e tuh vaawran, kha nynh mih pe a ki. Tukeiccuze Pachia tuh mih Pachia cite koku lanpaw kha a maethah khyh. Pawccecize minmin hanlan khuapi kha Pachia nynh phe a paccynpya vae`ae.
58011017	Abraham tuh syntaw he athua lyakhe, zynnaw liate Isaak kha silawku nawlan a pya; te byakinpyakupaw a muetupaw nynh a hoithypaw a ccapaw kha phe a pya.
58011018	Amaw kong lante asekuh te, “Isaak kya nynh na ciihan tuh minphu athua cih,” cite hopya athua.
58011019	Pachia tuh achihpaw heize a thosathui kho cite aning nynh varyn a zyn; aning nynh muihsanaw lante a chih`ae paw kyate Isaak kha mah a mue.
58011020	Isaak nynh yn thua vae cih paw uccaw`ae kong lante Jakob te Esau kha zynnaw liate hythua a pya`ae.
58011021	Jakob nynh a chidyn khe Josef ccaaw`ae kha zynnaw liate ccarou hythua a pya`ae, te a hoitang dung kyakhe phang ngeikute Pachia kha a beik.
58011022	Josef nynh chi lan he cih tuh Israel ccaaw`ae nynh a pou lan`ae paw kong kha zynnaw liate hosya zah amaw a ru`ae konglang te bya a tawsya`ae.
58011023	Mawsi he a pui tuh apuithyapaw imua nynh thua cipaw kha a muih`ae keiccuze zynnaw liate siapharan awda kha ri vae leite a nung te a paaw nynh Mawsi kha zynnaw liate sawpaw sathung a thuru`ae.
58011024	Mawsi nynh piccang he thua tuh Faro ccanung a ccapaw cite koku lanpaw kha zynnaw liate phe a ei.
58011025	Seinaw kya-e lungrythuanaw kha sosoh hoysah lanpaw laeze Pachia ccungccaw`ae ryte vawsawnaw teing lanpaw kha a poku paleih.
58011026	Izip ram kya-e sisua`ae laeze Kri keiccuze saryakunaw tuh asung huapaw hoirungnaw nynh thua cite a tuaku. Pawccecize nyalang mue lanpaw ryalaw mee kha nynh a tua.
58011027	Siapharan thinrianaw kha ri leite Izip ram kha zynnaw liate a cciataw. Pawccecize muih kho leipaw Pachia kha a muih paw hawte aning tuh phang a ngaesang.
58011028	Ccatawccaaw`ae a rohtupaw nynh Israel ccatawccaaw`ae kha a tung khyh nawlan, Mawsi nynh Kawtaw Poi te chii theipaw kha zynnaw liate a rae.
58011029	Israel`ae nynh laerou kya ccia hawte zynnaw liate Rili Se kha po a zuaa`ae. Kha-e kha Izip`ae nynh he a zuaabua`ae tuh tui nynh pung a vu`ae.
58011030	Jeriko khua lungruapi kha nin sari a voilu`ae koute, zynnaw liate lungruapi tuh pung ating.
58011031	Ohhuanung Rahab tuh dophitu`ae kha ahoyte innccung a thuasah`ae keiccuze zynnaw liate aning tuh kawngae lei`ae paw ryte chihbua khyh.
58011032	Tuhlaelan pawmou ka ho ung cih? Gideon kong, Barak kong, Samson kong, Jefthah kong, David kong, Samuel te profeh`ae kong ho lan ccyh ka zaw lan khyh.
58011033	Tuh-e`ae tuh peenaw`ae kha zynnaw liate a tae`ae, dingnaw rya kha a law`ae, byakinpyakupaw a mue`ae, chindeih`ae khalang kha a myhsah`ae,
58011034	maee thungnaw kha a the`ae, thaloi haw kyate a lue`ae, thawzyanaw kyate a thawsaepaw lang rae athua`ae, rhawdounaw kya a rawthungpaw lang a tang`ae, ramccangpaw rhawkaw`ae a ccuesah`ae paw nynh thua`ae.
58011035	Nopi`ae nynh mih michi`ae kha hiinnaw kalan bua thosahnaw te a mue`ae, te mingccang`ae tuh ahoy huapaw thothuinaw kha mue khylan minmin nynh luesanaw kha lawku leite tuasahnaw kha a teing`ae.
58011036	Te mingccang`ae tuh saryanaw te ziabuakunaw kha a teing`ae, athua, sivarui te khii`ae zah thungsaw`ae.
58011037	Lung te a deih`ae, thing-aw te phaebua`ae, a syntaw`ae, thaloi te a chia`ae, tuuphua te miaphua kha kikuh`ae zah a khiakuh`ae; boeining leite ae van ae leite a um`ae, vawsaw a teing`ae, ming`ae nynh a tua-a sah`ae;
58011038	laephipi tuh minmin te ngaekuh khyh. Minmin tuh rangkaw kya, mua`ae kya a la khiakuh`ae, lungkarung te laekarung`ae kya a la um`ae.
58011039	Te minmin balyn tuh zynnaw liate thehoynaw a ccou`ae zemah byakinpyakupaw kha mue khyh`ae.
58011040	Minmin tuh aening leite ccingsah athua khyh nawlan`ae Pachia nynh ahoy huapaw uccaw kha aening hanlan phe oun paccynpya vae.
58012001	Tukeiccu aening mah ccaekia athua paw maeking pi nynh phang oun koihlu keiccuze, zoikadeih lang kaang oun kaesah paw seinaw te phupaw miakaw kha ccanglang dae nung oh sih lah aening malang a um paw ccuetaekunaw kyakhe lungsaenaw te ccue oh sih.
58012002	Aening zynnaw athotu te ccingsatupaw Jesu kha rirido te ccue oh sih. Aning tuh maethyanaw kha pawlangria leite amaw malang nungpya athua paw lungtuanaw hanlan vaelantung kha phang ngaesang zah Pachia kya-e suitungkhung ranglang khe a dahung vae.
58012003	Pawccecize nanning nae hiinnawmuisaw`ae kya nae thawthang khyh nawlan te nae lungthawzya khyh nawlan misei`ae kya-e khahtahawpaw rawsenaw a ngaesangtupaw amaw kha la tuatua oh.
58012004	Nanning nynh seinaw dounaw kya chii phe lua lan ciate na dou loh khyh oh.
58012005	Te ccaaw`ae kya hopya hawte nanning hopya paw hynaw bya kha phe na ning vae oh. Tuh-e bya tuh: “Ka ccapaw, BAWIPAW thuiheinaw kha pawlangria leite um nan, amaw nynh ae pe vae ze na lungthang nan sah.
58012006	Pawccecize BAWIPAW nynh a sungsahpaw kha a thuihei, te aning nynh lehkhan paw ccaaw miakaw kha a zia a bua,” acikuh.
58012007	Thuiheinaw kha nanning nynh na ngaesang oh lanze, Pachia nynh nanning kha ccaaw`ae hawte ae ccuepe oh. Pawccecize paaw nynh a thuihei leipaw ccaaw um zaw?
58012008	Thuasalama ccungccaw miakaw nynh a mue`ae paw thuiheinaw kha nanning nynh na muebua khyh oh ze, nanning tuh ccaaw ccaccing na thua khyh oh, ccalah nynh na thua oh.
58012009	Tuhlaeze aening yn thuihei paw pynsaw lante paaw`ae ah hoi oh, te minmin kha saw ah tua oh; muisaw`ae Paaw kaw te tuhlae houh umte ah hiin lan khyh oh tou?
58012010	Pawccecize tuh-e paaw`ae nynh mimaw nynh ahoy cite a tua`ae thyhte sosoh nynh yn thuihei`ae. Thuasalama Pachia nynh tuh amaw kya-e thyaararihnaw kha a neethungkuh bua`ae paw ah thua nawlan oh, aening thanenaw hanlan nynh yn thuihei.
58012011	Te thuiheinaw miakaw teing lya tuh lungpaw lan a um paw lo khyh, thuasalama ngaethya lan um paw nynh thua; tuhzemah thuiheinaw te kia athua`ae paw hanlan, kha-e nynh nyalang tuh daenaw te asekuhpaw dingnaw thae kha a thuakhaepya`ae.
58012012	Tukeiccuze balae ting paw kuih`ae te a thawzyapaw ccukharu`ae kha thawsaesah oh.
58012013	Te ccukhoupaw ccu akhahku khyh nawlan, dansah athua paleih nawlan, nae ccu hanlan laanpi kha dingsah oh.
58012014	Ccungccaw balyn ryte ccawkute um paw te thyaanaw kha deesui oh; thyaanaw leite hung ccungccaw nynh sanmah Bawipaw kha muih lan khyh.
58012015	Pachia thawccinaw kha hung ccungccaw nynh san mue leite a um khyh nawlan, tukhyhlanze akhahpaw kyate yn pou paw tharui nynh nanning kha vawsaw ae pya khyh nawlan oh, te kha-e liate ccungccaw patae tuh nungsisaku athua cih`ae.
58012016	A ohhuakuhpaw a um khyh nawlan, tukhyhze a ccatawccaawthuanaw kha aepaw kawkheit lang phe a zuakuhpaw, Esau hawte Pachia pawlangria leipaw na thua khyh nawlan oh raeringkute ngawdo oh.
58012017	Pawccecize Esau nynh nyalang te hythuanaw kha rhoccou ry zah mitphi te thawmawte a ccung zemah ngaesiku nawlan a muihku vae khyh keiccuze aning tuh nue athua vae cipaw kha na ny oh.
58012018	Pawccecize nanning nynh kuih te tung kho um paw te maee nynh a u paw mua kalan, te maeking amanpaw kalan, mohnaw, khise,
58012019	mungkae roiccaepaw, bya roi a umnaw kalan khe na thua khyh oh; ou tuhte kha-e roi a thae`ae paw nynh bya kha mih kalan bua hopya athua vae khyh nawlan a ngia`ae.
58012020	Pawccecize, “Saring nynh heize kha-e mua kha a tung lanze lung te deih athua cih, tukhyhze thee te kaw athua cih,” cite kawpyapaw kha minmin nynh ngaesang kho khyh`ae.
58012021	Te tuh-e muih paw tuh myarya ri lan um paw thua zah Mawsi nynh, “Myaryasangkae ka rih zah ka thyngkuh,” a ci.
58012022	Thuasalama nanning tuh Zion Mua kalan, a hiinpaw Pachia khualipi athua paw vaw Jerusalem kalan, riatae lei vaaw ccungccaw`ae phu kalan,
58012023	vaawran kya min zei athua paw ccatawccaaw kya-e kriccawbu te lungtua lan um paw pumkunaw kalan, ccungccaw balyn Byapiatupaw Pachia kalan, phe ccing lang rae athua paw adingpaw ccungccaw muisaw`ae kalan,
58012024	te byakin thaw kya-e Daenaw Raetu Jesu kalan, te Abel kya-e laeze ahoy huapaw uccaw`ae kong a hopaw theipaw chii kalan nynh na thua oh.
58012025	A hotupaw kha nanning nynh na ei khyh nawlan oh raeringkuh oh. Pawccecize laephi vawlan a hotupaw kha a ei`ae paw minmin tuh detahnaw kha a lue khyh lan`ae ze, vaawran kyate a hotupaw kyate ah maeleihku oh lanze pawtemou ah lue kho cih oh.
58012026	Tuh ccyh lya amaw roi nynh laephi kha a hysah; thuasalama atu aning nynh, “Tuhzemah laephi kyalya thua vae leite, vaawran kha mah vaekheit bua ka hy ung cih,” cite byakinkute a ho.
58012027	Te hynh-e, “Tuhzemah vaekheit bua,” cipaw nynh a langsakupaw tuh hy kho a um leipaw uccaw`ae tuh po a um nawlan, ahy khopaw uccaw`ae, tuh-e tuh rae paw uccaw`ae nuenawpaw kha nynh thua.
58012028	Tukeiccuze ahy kho leipaw peenaw kha a ccou oh keiccu tuh, sawtuanaw te rawrinaw ryte douccah lante Pachia kha rya ah lawpya nawlan oh thawccinaw kha hoi oh sih.
58012029	Pawccecize aening ah Pachia tuh aruapaw maee nynh thua.
58013001	Uteno sungsakunaw kha po tynsah oh.
58013002	Mikhia`ae dooihpaw kha la ning nan oh. Pawccecize khate mikhia dooihnaw te abang nynh vaaw ccungccaw`ae kha tua lei pite innccung a la thuasah`ae.
58013003	Minmin ryte thungccahkheih`ae paw hawte naemaw kha tuakuh oh lah thungccah`ae paw kha la ning nan oh. Naemaw mah pyn kya na um oh paw athua hawte, vawsawnaw a teing`ae paw kha la ning nan oh.
58013004	Ccungccaw balyn laku zu te vaw tangnaw tuh pawpaw balyn kya sawtua lan um paw nynh thua, te anungsikuh leipaw ikhung mah sawtua lan um paw nynh thua; thuasalama a ohhuakuh`ae paw te milae zu, milae vawpaw ry asei`ae paw tuh Pachia nynh byapia cih`ae.
58013005	Nae hiinzia tuh phua duanaw a hoi leipaw thua sah, na hoi oh paw uccaw`ae khate nae lungryachih sah. Pawccecize amaw nynh, “Nang kha kae cciataw boi lan khyh zah kae vua boi lan khyh,” a ci.
58013006	Tukeiccu, “BAWIPAW tuh kamaw yn bawngtu thua zah ka rih vae lan khyh. Ccungccaw nynh kamaw kya pawmou a cyihkho cih?” cite aening nynh raw hoite ah ho kho vae cih oh.
58013007	Nae kya Pachia bya ae hopah oh paw, nanning ae uk oh paw kha la ning nan oh. Mih hiinzia nynh a poukhae paw kha tuabiate, mih zynnaw kha zui oh.
58013008	Jesu Kri tuh inkhawnin, atunin, te zungzae cia lae khyh.
58013009	Ccangpyakunaw aphuinphuin te alokuh leipaw ccangpyakunaw`ae nynh ae la cciakhaesei nan oh sah. Pawccecize aepaw te thua leite, thawccinaw liate thinlung thawsaesah paw tuh ahoypaw nynh thua. Aepaw kyalya phang a tua`ae paw tuh kha-e aepaw nynh thanesah khyh`ae.
58013010	Silawhang kha aening ah hoi oh. Tuh-e kya tuh beikbuu ryalawpatu`ae nynh aenaw kaw hoi khyh`ae.
58013011	Pawccecize seinaw hanlan ranpibawi lupi nynh athyaapaw hmin lungkhu lang mih chii a teekhae paw, saring pyn`ae kha ryabuu atolang khe maee te a rua`ae.
58013012	Tukeiccuze Jesu mah amaw a chii te ccungccaw`ae kha thyaasah khylan koikua atolang khe a teing.
58013013	Tukeiccuze aening nynh amaw kya-e saryanaw kha phubiate ryabuu atolang amaw kalan khe cceih oh sih.
58013014	Pawccecize e kya aening tuh po atynpaw khualipi ah hoi khyh oh, thuasalama yn thua vae cih paw khualipi kha nynh ah ccung oh.
58013015	Tukeiccu amaw min kya lungtuabya hote, ah khalang`ae thae athua paw, thehoysanawpaw silawkunaw kha amaw liate Pachia kalan pei pya oh sih.
58013016	Thuasalama ahoypaw cyi lanpaw te neethungbua lanpaw kha la ning nan oh. Pawccecize khahtahawpaw silawnaw`ae kya Pachia tuh a lungry kou thua.
58013017	Nanning ae uktu oh paw kaw kha ngae oh lah naemaw kha minmin kalan la pyakuh oh. Pawccecize minmin tuh mimaw konglang a phykuh cih`ae paw hawte, nae hiinnawmuisaw ae ringpah oh paw nynh thua. Ngaethyanaw te thua leite lungtuanaw te kha-e kha cyih`ae sah. Pawccecize tuhte ngaethyanaw te cyi paw tuh nae hanlan athane leipaw nynh thua.
58013018	Kaening hanlan saw yn sangpah oh. Kaening tuh mawtemaw nykunaw thinlung ahoypaw kae hoi zah pawpaw kya balyn kou hoy lante hiin lan kae ry cipaw kha kae nyku ccaccing.
58013019	Thuasalama kae tuh nae kalan taloi bua kae thua nawlan, hynh-e hanlan abapilante saw oun sangpah oh cite kae ngia oh.
58013020	Atu zungzae atynpaw byakin kya-e chii liate, tuu`ae kya-e alesaepaw Tuuringtu, ah Bawipaw Jesu kha a chih`ae paw kyate bua a thuakhaetupaw, daenaw Pachia nynh,
58013021	amaw malang a lungrythua paw rya kha Jesu Kri liate nae kya lawte, amaw rynaw kha cyi khylan ahoypaw ryalaw miakaw kya nanning kha ae ccingsah vae oh sah. Amaw Jesu Kri kya zungzae te zungzae cia phu-enaw um sah. Amen.
58013022	Te uteno`ae hynawpaw bya hynh la ngaesang oh cite kae ngia oh; pawccecize nae kalan ccaky tuh pyhtari te nynh ka zei.
58013023	Ah unopaw Timote kha phe a luesah vae`ae cipaw kha la nyh oh. Aning nynh aro maw yn thua lanze amaw ryte nanning kha kae muih cih oh.
58013024	Nanning ae uktu oh paw balyn te mithyaa`ae balyn kha la beihlang oh. Itali ram kya a um`ae paw nynh nanning kha ae beihlang oh.
58013025	Nanning balyn kya thawccinaw la um sah. Amen.
59001001	Pachia te Bawipaw Jesu Kri seepaw kae James nynh pung pazaekuh lang a phiakuh`ae paw Israel phin haw laening kha kae beihlang oh.
59001002	-
59001003	Ka uteno`ae, nae zynnaw kya-e syntawnaw nynh lungsaenaw kha a poukhae cipaw kha nyte, syntawnaw`ae aphuinphuin lungkhu lang he na phungku vae oh ze, kha-e kha marya lungtuanaw lang la ria oh.
59001004	Thuasalama nanning nynh pawsang hobounaw um leite khaleih phe na ccing nawlan oh, lungsaenaw nynh amaw kya-e accingpaw ryalaw kha hoi sah.
59001005	Nanning laku lukhakheit nynh hawnaw abou lanze, seibe leipaw, ccungccaw balyn kha hysate a pyatupaw Pachia kha aning nynh ngiakuh sah, te kha-e kha amaw kalan pya athua cih.
59001006	Thuasalama lunghiinnaw hoi leite, zynnaw te ngiakuh sah. Pawccecize lunghiinnaw a hoi paw tuh khivae nynh mung zah athekuhpaw rili kya-e tuileih te nynh aloku.
59001007	Pawccecize tuhte a um paw tuh-e ccungccapaw nynh tuh Bawipaw kyate ccangkhakheit ka mue cih cite tuakuh nan sah.
59001008	Tuanawthinlung apheipaw ccungccaw tuh a ccianaw balyn kya atyn leipaw nynh thua.
59001009	Zakawsang paw uno nynh tuh amaw hangthung athuanaw kyakhe lungtua sah.
59001010	Thuasalama mihoipaw nynh tuh amaw sawbungnaw kyakhe lungtua sah. Pawccemacize loo kya-e haetapaw hawte aning tuh azo cih.
59001011	Pawccecize khuanin nynh asopaw ryte ccahe apaw tuh kha-e nynh lonua kha naansah zah kha-e apaw tuh akhuakuh, te apuithyapaw a muinsan tuh azo; tuhhawte mihoipaw mah a ccianaw kya aroh cih.
59001012	Tuh-ounaw kha a ngaesang paw ccungccaw tuh hythuaccoupaw nynh thua; pawccecize aning tuh syntaw he athua koute, Bawipaw nynh amaw a sungsah`ae paw elan byakinpyakupaw hiinnaw suilukhung kha a mue cih.
59001013	Tuh-ounaw kha a tung vae ze, “Pachia nynh kae tuh yn tuhou,” cite hung ccungccaw nynh sanmah ho nan sah; pawccecize Pachia tuh ahoy leipaw liate tuhou kho thua lan khyh, amaw nynh mah hung ccungccaw sanmah tuh-ou boi khyh.
59001014	Thuasalama ccungccaw miakaw tuh amaw ryduanaw nynh soih zah he a sue vae ze, aning tuh ling athua vae.
59001015	Oute ryduanaw nynh ccaaw he a poi tuh kha-e nynh seinaw kha a saah. Te seinaw nynh he ale tuh chinaw kha a thuakhae.
59001016	Ka sungsahpaw uteno`ae, va lingsakuh nan oh.
59001017	Ahoypaw lasung miakaw te accingpaw lasung miakaw tuh a luki langte, te awnaw`ae Paaw kyate nynh oun thua`ae. Amaw kya tuh rulaekunaw um khyh zah paleihkunaw mynlyh cipaw um boi khyh.
59001018	Aening tuh amaw nynh a rae`ae paw balyn kyaze masaty a thae`ae phin ah thua nawlan oh, amaw a rynaw thyhte byaccing kya-e bya khate aening kha oun saah.
59001019	Tukeiccu ka sungsahpaw uteno`ae, ccungccaw miakaw tuh nawthae lan a khyrang sah, bya ho lan a khysung sah, thinria lan a khysung sah;
59001020	pawccecize ccungccaw thinrianaw nynh Pachia kya-e dingnaw kha poukhae khyh.
59001021	Tukeiccu nungsikunaw balynte paepaeluipaw hoyleinaw kha dae nue oh lah, nae hiinnawmuisaw` ae a khum khopaw, bing athua paw Pachia bya kha lungnenaw te lawkuh oh.
59001022	Naemaw te naemaw kha lingku te, bya a thaetu`ae kyalya thua nan oh, thuasalama a cyihtu`ae la thua oh.
59001023	Pawccecize lukhakheit tuh bya thaetu thua zah a cyihtu athua khyh ze, aning tuh a puikhaepaw a mae kha muinsado kya a dokuh paw ccungccapaw te nynh aloku.
59001024	Pawccecize aning nynh amaw te amaw kha dokuh zah po a cceih, te aning tuh pawtecihpaw ccungccaw nynh thua cipaw kha phe a ning kanmaw.
59001025	Thuasalama luenaw kya-e accingpaw kawbya lungkhu lang do zah kha-e kya po atynpaw ccungccaw tuh, a ningthyapaw thaetu thua khyh, thuasalama ryalaw a lahtu nynh thua, tuh-e ccungccapaw tuh a cyipaw kya hythuaccoupaw athua cih.
59001026	Nanning laku lukhakheit nynh beiknaw lante a zuakuhpaw cite tuakuh zah a lae kha a kia khyh lanze, aning tuh amaw a thinlung a lingkuh paw nynh thua. Tuh-e paw beiknaw tuh accakaepaw nynh thua.
59001027	Paaw Pachia malang accikuhpaw te anungsikuh leipaw beiknaw tuh e hynh nynh thua: Ngawraw`ae te numae`ae mih vawsawnaw kya paebua paw te amaw kha laephipi kyate kalouhku leite um paw kha nynh thua.
59002001	Ka uteno`ae, phu-enaw Bawipaw athua paw, ah Bawipaw Jesu Kri zynnaw kya ccungccaw laesahnaw la hoi nan oh.
59002002	Nanning na pumkunaw oh lungkhu lang ccungccaw lukheit nynh sui kuihpu te apuithyapaw uccaw lawkute yn teebua ze, te a ryachipaw mah anyaapaw uccaw lawkute yn teebua ze,
59002003	apuithyapaw uccaw te yn ccaankuh paw kha nanning nynh saw na tua oh zah, “E ahoypaw hmin kyahin dahung,” na cipah oh zah a ryachipaw kha, “Khuhlang khuin la thadyn,” tukhyhze, “Ka ccu nungnaw kyahin yn dahung,” na cipya oh lanze,
59002004	naemaw te naemaw laku ccungccaw laesanaw na hoi khyh oh tou? Te nanning tuh athahpaw tuanaw`ae ryte byapiatu`ae khaw na thua oh?
59002005	Ka sungsahpaw uteno`ae la ngaetua oh; hynh-e laephipi kya-e ryachi`ae kha zynnaw kya a hoirung nawlan`ae, te amaw a sungsah`ae paw hanlan byakinpyaku vae paw, peenaw rhoccoutu`ae lang Pachia nynh po khyh`ae tou?
59002006	Thuasalama nanning nynh ryachi`ae kha pawlangria leite na um oh. A hoirung`ae paw nynh nanning kha ae tua ae sah khyh oh zah byapianaw zung malang nanning kha ae sue khyh oh tou?
59002007	Nanning ae konaw oh paw, aphutepaw min kha minmin nynh thethya ho khyh`ae tou?
59002008	“Na innpaw kha namaw te namaw hawkhate na sungsah cih,” acikuh paw Ccathyaa thyhte alesaepaw kawbya kha na ccingsah oh ccaccing ze, kou hoy lan na cyih oh paw nynh thua.
59002009	Thuasalama maedonaw kha na hoi oh lanze, nanning tuh a sei`ae paw nynh na thua oh. Kawbya a lue`ae paw hawte kawbya nynh a sei cite a nysaku`ae paw nynh na thua oh.
59002010	Pawccecize hunghung zemah Kawbya khaleih kha zui salamah ccangkheit kya a thyku lanze, aning tuh kawbya marya a cyihseipaw nynh thua.
59002011	Pawccecize, “Milae zu seikhae nan,” cite a hotupaw nynh, “Ccungccaw theih nan,” cite mah a hobia. Atu nang tuh milae zu na seikhae khyh zemah ccungccaw na chia lanze, nang tuh kawbya zui leipaw nynh na thua.
59002012	Luenaw kya-e kawbya liate byapia athua vae cih`ae paw hawkhate, nanning mah bya ho oh lah tuhte cyih oh.
59002013	Pawccecize ngaethya-umsanaw a langsakuh leipaw ccungccaw tuh ngaethyaumsanaw leite byapianaw kha a mue cih. Ngaethya-umsanaw nynh byapianaw kha phe a tae.
59002014	Ka uteno`ae, ccungccaw lukheit nynh zynnaw ka hoi a ci zemah cyisahnaw`ae a hoi khyh ze pawmou athane? Kha-e zynnaw nynh amaw kha a khum kho cih tou?
59002015	Uno lukheit tukhyhze ccianung lukheit tuh uccaw leite um zah nin takyh aepaw kha hoi leite a um lanze,
59002016	te nanning kyaze lukheit nynh minmin kha, “Daebabilan la cceih oh, nae khua la lungsah lah nae vue la so sah,” a cipya`ae, tuhzemah pyn hanlan ahopaw kha-e uccaw`ae kha na pya khyh oh ze, pawmou athane?
59002017	Tuhhawte zynnaw mah cyisahnaw um leite, a makhaete tuh achihpaw nynh thua.
59002018	Athua, ccungccaw lukheit nynh, “Nang tuh zynnaw na hoi, te kae tuh cyisahnaw`ae ka hoi, na cyisahnaw um leite na zynnaw kha yn langsapya tua, te kae tuh ka zynnaw kha ka cyisahnaw`ae liate kae langsapah cih,” a ci ze a ci ngaw.
59002019	Nang nynh Pachia ccangkheit nynh a um cite na zyn, kou ahoy. Raerangsaro`ae nynh mah zyn`ae zah a thyngkuh`ae.
59002020	Thuasalama, pou mingaeepaw, cyisahnaw`ae um leite zynnaw tuh a chih cipaw hynh na nyhry tou?
59002021	Ah minpaaw Abraham nynh silawhang vawlan a ccapaw Isaak kha silawnaw lang he a pya tuh, cyisahnaw`ae liate aning tuh thyaaccou khyh tou?
59002022	A zynnaw tuh a cyisahnaw`ae ryte pawcihte nynh ryalaw cipaw te cyisahnaw`ae liate nynh zynnaw tuh accingpaw lang rae athua cipaw kha na muih ta?
59002023	“Abraham nynh Pachia kha zyn zah kha-e kha a hanlan dingnaw lang riapya athua,” acikuh paw Ccathyaa tuh phe accing. Te aning tuh Pachia banpaw cite ko athua.
59002024	Oute ccungccaw tuh zynnaw kyalya liate thua leite, cyisahnaw`ae liate nynh thyaaccou a thua cipaw kha nanning nynh na muih oh.
59002025	Tuhhawte ohhuanung Rahab kha mah, zeccuetu`ae kha innccung ua`ae zah minmin kha ccangpaw ccianaw kalan phe a saw`ae tuh, cyisahnaw`ae liate aning tuh thyaaccou thua khyh tou?
59002026	Pawccecize muisaw um leite pyn tuh a chih, tuhhawte cyisahnaw`ae um leite zynnaw mah achihpaw nynh thua.
59003001	Ka uteno`ae, aening tuh aru huapaw byapianaw kha ah mue cih oh cipaw kha nybiate ccangpatu`ae patae la thua nan oh.
59003002	Pawccecize aening balyn tuh uccaw patae kya ah thypawkuh oh. Lukhakheit nynh bya kya a sei khyh ze, tuh-e paw tuh accingpaw ccungccaw nynh thua. Aning tuh a pyn khaleih kha a taekuh khopaw nynh thua.
59003003	Dotua oh, marang`ae nynh aening kaw a ngae ccaw`ae cite mih mung kya rangtei kha ah teisah oh, te mih pyn khaleih kha ah mae kho oh.
59003004	Sanphalung`ae kha mah dotua oh: kha-e`ae tuh myarya le`ae zah khivae arupaw rou nynh a mung kho zemah a mungtupaw nynh ditaripaw maenawpaw khate a rynaw langkhe phe a mae.
59003005	Tuhhawte lae tuh pyn kya-e ditaripaw athua zemah myarya a pookuh thya. Maee-ia taraw nynh pawcih alepaw lorang mah a u kho cipaw kha dotua oh!
59003006	Te lae tuh maee nynh thua. Seimenaw laephipi nynh thua. Tuhhawte nynh lae tuh ah pyn kya-e`ae laku athua, pyn khaleih kha a nungsisaku; te aphungpaw ccianaw kha maee vawlan khe a nung; te kha-e kha hell maee vawlan nung athua.
59003007	Pawccecize rangsaw`ae phin miakaw, pavaw`ae phin, vue te a vaw`ae paw phin, rili kya um paw ngasaw`ae phin kha ngaesah kho thua zah ccungccaw`ae nynh phe a la ngaesah`ae.
59003008	Thuasalama lae tuh hung ccungccaw nynh sanmah ngaesah kho khyh, uk kho leipaw athahpaw uccaw nynh thua, a chisah khopaw asy te nynh phe abia.
59003009	Tuh-e lae te ah Paaw Pachia kha hythua ah pya oh; te tuh-e te Pachia alo lante rae athua paw ccungccaw`ae kha thya ah law oh.
59003010	Khalang sang kheit kyate hythuanaw te thyalawnaw kha yn pou. Ka uno`ae, tuh-e`ae tuh tuhte cyiku lan ccan khyh.
59003011	Tuidy ccangkheit nynh tuinaw sang kheit kyate tui epaw te tui khahpaw kha pousah ta?
59003012	Ka uteno`ae, thaeku ku nynh oliv thae`ae kha thae kho ngaw ta? Misu ku nynh so thaeku thae kha thae kho ngaw ta? Tuhhawte tuinaw sangkheit nynh loi tuipaw te tui thuapaw kha paryh pousah khyh.
59003013	Nanning laku a lunghawpaw te a thaethyapaw ccungccaw tuh hungmou? Aning nynh hawnaw kya-e lungnenaw te ahoypaw ozia khate a ryalaw`ae kha langsakuh sah.
59003014	Thuasalama nae thinlung kya akhahpaw eiungnaw te peku maekunaw na hoi oh lanze, pookuh nan oh lah byaccing kha rawsete hyng nan oh.
59003015	Tuh-e hawnaw tuh luki langte yn thua paw thua khyh, thuasalama laephi hawnaw, pynsaw te asekuhpaw hawnaw te raerangsaro hawnaw nynh thua.
59003016	Pawccecize eiungnaw te peku maekunaw a umnaw tuh keisukeilae umnaw te athahpaw ryalaw`ae miakaw nynh a um.
59003017	Thuasalama luki lang-e hawnaw tuh masaty accikuh, oute ccawkunaw a umsah, nevyalya, soih lan a zoi, ngaethya-umsanaw te phe beih zah ahoypaw athae te phe beih, laesanaw um khyh zah cyiruhnaw um khyh.
59003018	Te ccawkunaw a rae`ae paw nynh dingnaw thae kha daenaw te ccaciivua`ae.
59004001	Nanning laku rhawtukkunaw`ae te peku maekunaw`ae tuh paw kyate mou oun thua`ae? Nae pyn kya-e`ae kya rhawtukkuh`ae paw naemaw ryduanaw`ae kyate oun thua khyh`ae tou?
59004002	Na ry na dua oh zah na hoi khyh oh. Na dua oh zah ccungccaw na chia oh, te na mue kho khyh oh. Na puihkuh oh zah rhaw na tukkuh oh. Tuhzemah na mue khyh oh; pawccemacize na ngia khyh oh.
59004003	Nanning nynh na ngia oh zemah na mue khyh oh; pawccemacize naemaw hoysanaw`ae hanlan karyh mang khylan phe na ngiakusei oh keiccu nynh thua.
59004004	Milae zu seikhaetu`ae te milae vawpaw seikhaetu`ae! Laephipi te vaeccawkunaw tuh Pachia ryte rhawkunaw nynh thua cipaw kha na nyh khyh oh tou? Tukeiccu hunghung zemah laephipi ruiban lang a tangry paw tuh Pachia rhawpaw lang a raekuh paw nynh thua.
59004005	“Aening kya a um paw Muisaw tuh ccunging lan ciate myarya a ry,” cite Ccathyaa nynh a hopaw hynh accakaepaw nynh thua cite tou na tua oh?
59004006	Thuasalama aning nynh thawccinaw kha houh lung a pya. Tukeiccu aning nynh, “Pachia tuh a pookuh`ae paw kha a rawse, thuasalama zakawsangsakuh`ae paw kha thaw a cci,” a ci.
59004007	Tukeiccu nanning Pachia kalan pyakuh oh. Diabolos kha rawse oh lah aning tuh nae kyate ae ccuetaw cih oh.
59004008	Pachia kalan naekuh oh lah aning mah nae kalan a naekuh cih. Misei`ae nae kuih kha ccikan oh, lungphei`ae paw nae thinlung kha thyaasah oh.
59004009	Ngaethah oh, khui oh lah rah oh. Nae nuinthuanaw tuh rawkhuinaw lang tang sah lah nae lungtuanaw tuh ngaethyanaw lang tang sah.
59004010	Bawipaw malang naemaw te naemaw zakawsangsakuh oh, lah aning nynh ae hangthung cih oh.
59004011	Uteno`ae, lukheit te lukheit thethya hokuh nan oh. A uno kha thethya ho zah a uno byapia paw ccungccaw tuh kawbya kha thethya ho zah kawbya byapiatu nynh a thua. Thuasalama nang nynh kawbya kha bya na pia lanze, nang tuh kawbya kawngaepaw na thua khyh, byapiatu nynh na thua.
59004012	A khum khopaw te a roh khopaw, Kawbya pyatu lukheit rou nynh a um. Mingccangpaw kha byapiatupaw nang tuh hungmou na thua? Awkhualan hanlan Pookuh nan
59004013	“Atunin, tukhyhze awkhualan tuhtahawpaw khuapi lungkhu lang ah cceih cih oh zah tuin kya kum kheit ah um ngaw oh, ah re cih oh zah ah zua cih oh, te amia mue lan,” cite a ho`ae paw nanning, atu ngaetua oh!
59004014	Tuhte na ho oh paw kya, awkhualan pawmou yn cyihkuh cih cipaw na nyh khyh oh. Pawccecize nae hiinnaw tuh pawmou athua? Nae hiinnaw tuh ccyh sosoh a langkuh koute phe avaepaw tuihu kha nynh athua.
59004015	Te, “Bawipaw nynh a ry lanze, aening ah hiin cih oh zah hynh-e khyh ze kha-e kha ah cyih cih oh,” cite nynh na ho lan oh accan.
59004016	Thuasalama atu nanning tuh na tansakunaw oh kya na pookuh oh; khahtahawpaw pookunaw balyn tuh ahoy leipaw nynh thua.
59004017	Tukeiccu ahoypaw cyi lanpaw kha nyh zah a cyih leipaw tuh a hanlan seinaw nynh thua.
59005001	Mihoi`ae, atu ngaetua oh, nae tungvaw yn thua lanpaw vawsaw riathaenaw hanlan rah oh lah rawkhui oh.
59005002	Nae hoirungnaw tuh phe aroh vae, te nae uccaw`ae tuh ari nynh phe a ae.
59005003	Nae sui te ngun tuh chihhangkae zah, kha-e chihhangkaepaw nynh nanning kha rawsete ccaekia lang a tang cih`ae zah maee hawte nae ngesaw kha a ae cih. Nyathyakou-e nin`ae hanlan nynh sisua kha na ccakhungku oh.
59005004	Ngaetua oh, nae leikua`ae kya ccatan aw`ae paw ryalahtu`ae kha ryalaw mee pya leite phe na hyngpya oh, te mih ryalaw mee nynh a sia`ae. Te loohruetu`ae siaruanaw tuh Sabaoth Bawipaw nakaring kalan phe a thua vae.
59005005	Laephi vawlan hoysanaw kya na hiin oh zah na hoysah oh. Chia nin lo nin hawkhate nae thinlung`ae kha na hoysakuh oh.
59005006	Adingpaw kha sei na be oh zah phe na chia oh; aning nynh nanning kha ae rawse ru khyh oh.
59005007	Tukeiccu uteno`ae, Bawipaw yn thua cia lungsaete la ngaw oh. Dotua oh, loophopaw nynh khuatui te hawkhua kha a mue cia, laephi kya-e aphutepaw athae apaw kha lungsaete phang a ngawdae.
59005008	Nanning mah nae lungsae sah, nae thinlung`ae kha tynsah oh; pawccecize Bawipaw yn thuanaw lanpaw tuh anae vae.
59005009	Uteno`ae, nanning byapia na thua khyh nawlan oh lukheit te lukheit ccohnuakuh nan oh; dotua oh, thuakaw malang byapiatu phang a thadyn.
59005010	Ka uteno`ae, Bawipaw min liate a ho`ae paw profeh`ae kha vawsaw teingnaw te lungsaenaw hanlan dosuinkupaw lang la lawkuh oh.
59005011	Dotua oh, a ngaesang kho`ae paw tuh hythuaccou`ae paw ah ci oh. Joba a ngaesangnaw kong kha phe na thae vae oh, te Bawipaw tuh myarya thawccihthyapaw te ngaethya-umsanaw a hoi paw nynh thua cipaw kha Bawipaw nynh a thangsahnaw kyakhe phe na muih vae oh.
59005012	Thuasalama ka uteno`ae, pawpaw balyn kya ccaesakuh nan oh, vaawran phyate mah ccaesakuh nan oh, laephi phyate mah ccaesakuh nan oh, pawpaw byakinkunaw te mah ccaesakuh nan oh. Thuasalama byapianaw lungkhu lang na phungku sei khyh nawlan oh, “Athua,” na ci oh paw kha “Athua,” ci oh lah “Thua khyh,” na ci oh paw kha “Thua khyh,” ci oh.
59005013	Nanning laku vawsaw teingpaw um tou? A um ze sawsang sah. A lungpaw paw um ta? A um ze sam law sah sah.
59005014	Nanning laku ngeccih um tou? A um ze kriccawbu kya-e pastor`ae kha ko sah lah minmin nynh Bawipaw min kya satho kha thuhpah`ae sah lah a tungvaw sawsangpah`ae sah.
59005015	Te zynnaw kya-e sawsangnaw nynh ngeccih kha a khum cih zah Bawipaw nynh kha-e paw kha a thosah cih. Seinaw kha phe a la rae ze aning tuh ngaethya athua cih.
59005016	Lukheit te lukheit na cyisei oh paw kha hopakuh oh; te nanning kha dansah na thua nawlan oh lukheit te lukheit sawsangpakuh oh. Adingpaw ccungccaw nynh thawmawte amawccih lante sawsangpaw tuh myarya a thanesah.
59005017	Elijah tuh aening hawte thuanaw alokuhpaw ccungccaw nynh thua, te aning nynh khuaraw khyh nawlan thawte sawsang; te laephi vawlan kum thung te sawpaw sataruh cia khuarah khyh.
59005018	Te aning nynh bua sawsang zah vaawran nynh khuarawsah, te laephi nynh a thae a pousah.
59005019	Uteno`ae, nanning laku lukhakheit tuh byaccing kyate phe cceihsei zah lukhakheit nynh amaw kha a paleihsaku lanze,
59005020	miseipaw kha a ccianaw menaw kyate a paleihsakuh paw ccungccaw nynh tuh chinaw kyate hiinnaw-muisaw kha a khum cih zah seinaw pataepi kha a khawpah cih cipaw kha la nyh sah.
60001001	Jesu Kri kya-e locceihtu athua paw, Piter nynh Pontas, Galatia, Kapadosia, Asia, te Bithynia ram kya phiariphiarae um`ae paw khuaccung`ae paw kalan ccaw kae ky oh.
60001002	Kawngaenaw hanlan te Jesu Kri kya-e chii theinaw ccou nawlan, Muisaw kya-e thyaasanaw liate, Paaw Pachia nytynaw thyhte po`ae paw: Thawccinaw nae kya la um sah lah daenaw la pungthung sah.
60001003	Pachia te ah Bawipaw Jesu Kri a Paaw tuh thehoysah thua sah. A chih`ae paw kyate Jesu Kri thothuinaw liate ahiinpaw ngaehoinaw hoi nawlan, paepaeluipaw a ngaethyaumsanaw thyhte aening kha bua oun saah vae.
60001004	Tuh-e tuh nanning hanlan vaawran kya ccypya athua paw arohthya leipaw, anungsikuh leipaw, te anaanthya leipaw rho uccaw kha mue khylan nynh thua.
60001005	Nyathyakou ccyh kya langsaku khylan paccynpaw, zynnaw liate khumnaw mue nawlan Pachia kya-e thungnaw liate nanning tuh ccy na thua oh.
60001006	Syntawnaw`ae aphuinphuin liate, aho lanze atu ccyh sosoh nae ngaethya zemah e kyahin myarya lungtua oh.
60001007	Ou tuhte thanccingpaw nae zynnaw tuh arohthyapaw sui laeze aphute huapaw athua thyhte, maee te syntaw athua zemah, Jesu Kri yn langkunaw kya amaw thehoysah nawlan, sawtua nawlan te phuesah nawlan muih athua nawlan nynh thua.
60001008	Amaw kha na muih lei oh pite na sungsah oh; atu amaw kha na muih khyh oh zemah na zyn oh; phe beihpaw phu-enaw te ho kho um leipaw lungtuanaw khate nae lungtua.
60001009	Pawccecize nae hiinnaw-muisaw khumnaw athua paw, nae zynnaw kya-e thanenaw kha na mue oh keiccu nynh thua.
60001010	Nae kalan yn thua lanpaw thawccinaw kong a la phyty`ae paw profeh`ae nynh hynh-e khumnaw kong kha la khia`ae zah thawte la ccung`ae.
60001011	Kri teingnaw, te tuh-e yn zui lanpaw phu-enaw kha minmin kya um paw Kri Muisaw nynh he a langsapaty`ae tuh pawmou a hothery, tukhyhze paw ccyh mou a hothery cipaw kha thawte a ccung`ae.
60001012	Mimaw hanlan thua leite, thuasalama nanning hanlan nynh rya ae lawpya oh cipaw tuh mih kalan phy athua, vaawran kyate saw athua paw Thyaa Muisaw liate nae kalan thehoypaw a ho`ae paw liate khae` ae kha atu nae kalan thaesah athua vae. Kha-e uccaw`ae kha vaaw ccungccaw`ae nynh rirido lan a ry`ae paw nynh thua.
60001013	Tukeiccu nae tuanawthinlung kha varyn cciakuh oh, kyhrarihlan um oh lah Jesu Kri langkunaw kya nae kalan thuakhae athua cih paw thawccinaw kha athangnaw cia ngaehoi oh.
60001014	Na la ny khyh lya oh, langmaw lya-e pynsaw ryduanaw`ae muinsan kha la ke nan vae oh, kawngaepaw ccaaw`ae hawkhate um ccavae oh.
60001015	Thuasalama nanning ae ko oh paw tuh athyaa thyhhawte, nae umtu ziazae balyn kya nanning mah thyaa oh.
60001016	Pawkeiccumacize, “Kae tuh ka thyaa keiccu, nanning mah thyaa oh,” cite azeikuh.
60001017	Ccungccaw`ae laesahnaw um leite, ccungccaw miakaw a ryalaw thyhte byapia paw, Paaw kha na ko na ngiaku oh ze, e kya na um lungkhu oh balyn amaw rawrinaw te la um oh.
60001018	Nae minpaaw`ae kyate na mue oh paw accakaepaw nae hiinnawzia kyate, phua te sui tahawpaw arohthyapaw uccaw`ae khate nanning tuh sawkhaw na thua khyh oh,
60001019	thuasalama ccaenaw um leipaw, athupaw um leipaw, tuutaw hawte athua paw, Kri kya-e aphutepaw chii te nynh sawkhaw na thua oh cipaw kha na ny oh.
60001020	Tuh-e Kri tuh laephipi atho mawze laerui-awde ty vae paw ccaccing nynh a la thua, thuasalama hynh-e nyathyakou ccyh`ae kyahin nanning hanlan yn langkuh.
60001021	Nae zynnaw te ngaehoinaw tuh Pachia kya athua nawlan, amaw kha a chih`ae paw kyate thosah zah phu-enaw a pyatupaw Pachia kha Kri liate na zyn oh.
60001022	Muisaw liate byaccing kawngaenaw kya nae hiinnawmuisaw` ae kha phe na ccikanku vae oh thyhte, uteno`ae thanccingte sungsanaw kya, athyaapaw thinlung khate lukheit te lukheit thawmawte sungsakuh oh.
60001023	Pawccecize arohthyapaw ccacii te thua leite, arohthya leipaw, ahiinpaw te zungzae atynpaw Pachia bya liate nynh na puithui oh.
60001024	Pawccecize, “Ccungccaw balyn tuh lonua hawte nynh thua. Te ccungccaw phu-enaw balyn tuh lonuapaw hawte nynh thua. Lonua tuh anaan, te kha-e apaw tuh akhuakuh.
60001025	Thuasalama BAWIPAW bya tuh zungzae atyn.” Te tuh-e tuh thehoypaw liate nanning kalan hopya paw bya kha nynh thua.
60002001	Tukeiccu ahoy leipaw balyn, hyngpyakunaw balyn, thyaruhnaw, eiungnaw, te thanhokunawpaw`ae balyn kha ccaring vuate;
60002002	apuithawpaw imua`ae hawte, Pachia bya accipaw samatei kha peki oh; ou tuhte kha-e liate nanning nynh na lethung nawlan oh,
60002003	Bawipaw tuh thawccithyapaw nynh athua cipaw kha phe na tangtua vae oh ccaccing lanze, peki oh.
60002004	Ccungccaw`ae nynh a nue`ae paw, thuasalama Pachia nynh a popaw, aphutepaw, ahiinpaw lung athua paw amaw kalan nae thua oh hawte,
60002005	nanning kha mah ahiinpaw lung`ae hawte muisaw lante sak paw inn nynh na thua oh, Jesu Kri liate Pachia kalan douccahpaw, muisaw lante silawkunaw`ae kha pya khylan, athyaapaw ranpibawi nynh na thua oh.
60002006	Tukeiccu Ccathyaa kya, “Dotua oh, popaw lung, aphutepaw, abapi huapaw aki lang-e lung kha Zion kya ka nung, te amaw kha a zyn paw ccungccaw tuh maethya ccou vae lan khyh,” cite a um.
60002007	Tukeiccu a zyn paw nanning hanlan aning tuh aphutepaw nynh thua. Thuasalama a zyn lei`ae paw hanlan, “Inn saktu`ae nynh a nue`ae paw lung tuh aki lang-e abapi huapaw lung lang yn tang,”
60002008	te, “Thykupawkunaw lung, khuliakunaw lungpi,” lang yn tang. Bya kha a ngae khyh`ae keiccu nynh athyapawkuh` ae; minmin tuh kha-e hanlan khang paw nynh thua`ae.
60002009	Thuasalama nanning tuh mohnaw kyate ngaeang lan um paw amaw kya-e awnaw lungkhu lang ae kotu oh paw a hoynaw kha siakhae khylan popaw ccungccaw, bawiphin ranpibawi ciihan, athyaapaw minphuin, amaw nynh a hoi paw ccungccaw nynh na thua oh.
60002010	Langmaw lya tuh Pachia ccungccaw na la thua khyh oh, thuasalama atu tuh Pachia ccungccaw nynh na thua vae oh. Langmaw lya ngaethyaumsanaw na la ccou khyh oh, thuasalama atu tuh ngaethyaumsanaw na ccou vae oh.
60002011	Sungsah`ae paw, ramccang`ae te mikhia`ae na thua oh keiccu tuh hiinnawmuisaw rhawdou paw pynsaw ryduanaw`ae kha na sungku nawlan oh, nanning kha kae hy oh.
60002012	Zenta`ae nynh nanning kha ahoy leipaw ryalahtu`ae hawte thethya he ae ho vae oh ze, minmin nynh a muih`ae paw ahoypaw nae ryalaw`ae liate Pachia paebuanaw nin kya Pachia kha phu-esah nawlan`ae, Zenta`ae laku ahoypaw ozia khate la hiin oh.
60002013	Tukeiccu kawhoitu lang ccungccaw nynh a khang`ae paw miakaw kalan Bawipaw keiccuze pyakuh oh; lupi huaccepaw hawte athua paw siapharan kalan thuasah,
60002014	tukhyhze ahoy leipaw ryalahtu`ae kha detah khylan te ahoypaw ryalahtu`ae kha thehoysah khylan, siapharan nynh a saw paw uktu`ae kalan thuasah pyakuh oh.
60002015	Pawccecize ahoyte cyinaw liate angaeepaw ccungccaw`ae ngaeenaw kha nanning nynh zya na daesah nawlan oh, tuhte cyi paw tuh Pachia rynaw nynh thua.
60002016	A luepaw hawte hiin oh, tuhzemah na luenaw oh paw kha ahoy leipaw khawsung nawlan mang leite, Pachia ryalawpatu`ae hawte um oh.
60002017	Ccungccaw balyn kha sawtua oh. Uno na thua oh paw kha sungsah oh. Pachia kha rawrih oh. Siapharan kha sawtua oh.
60002018	Ryalawpatu`ae, rinaw khaleihte nae bawizua`ae kalan pyakuh oh. Ahoypaw te nevyalyapaw bawizua kalan kyalya thua leite, are-aruapaw bawizua kalan mah pyakuh oh.
60002019	Pawccecize ccungccaw lukheit tuh Pachia nynaw keiccuze thinlungccinaw kha atazae lei lante ngaesangte teingsah athua lanze, tuh-e tuh thehoysah lan accanpaw nynh thua.
60002020	Pawccecize na cyiseinaw oh keiccu ae zia ae bua oh paw kha lungsaete na ngaesang oh zeso phu-esah lanpaw pawmou a um? Thuasalama ahoypaw rya na lah oh zah kha-e hanlan lungsaete na ngaesang oh ze, tuh-e tuh Pachia malang thehoysah lan accanpaw nynh thua.
60002021	Pawccecize tuh-e khylan nynh nanning tuh ko na thua oh. Kri nynh mah aening hanlan a teing keiccuze a ccuhnoh kha na zui ccaw oh cite aening kha dosuinku lanpaw yn cciatawpyasya:
60002022	“Aning tuh seinaw rae khyh. A khalang kya hyngbya muih lan um khyh.”
60002023	Aning tuh he a sarya vae`ae ze, bua sarya ru khyh; he a teing vae ze, aning nynh furaw khyh`ae, thuasalama hmerarihlan byapiatupaw kalan amaw kha a ahku.
60002024	Ou tuhte seinaw`ae kya a chih`ae paw aening tuh dingnaw hanlan ah hiin nawlan oh aning nynh aening seinaw`ae kha amaw a pyn kya thing vawlan yn phupya. A vaemaw`ae liate nanning tuh na dan vae oh.
60002025	Pawccecize nanning tuh laanpi phe a me paw tuu`ae hawte nynh na la thua oh; thuasalama atu tuh Tuuringtu te nae hiinnawmuisaw Dooihtu kalan phe na paleihkuh vae oh.
60003001	Tuhhawte, zu`ae nanning, nae vawpaw`ae kalan pyakuh oh. Ou tuhte vawpaw lukhakheit nynh Pachia bya kha a ngae khyh zemah, bya hopya liate thua leite zu`ae ozia liate minmin kha bua mue athua nawlan,
60003002	nae kya-e sawtuanaw te athyaapaw nae ozia kha minmin nynh he muih`ae te minmin kha bua mue athua nawlan nynh thua.
60003003	Na ccaankunaw oh paw tuh, atolang-e ccaankupaw, sangkhekupaw, sui lawkupaw, tukhyhze uccaw hoypaw lawkupaw kyalya thua leite,
60003004	thuasalama, nevyalyapaw te daebabipaw muisaw kya-e arohthya leipaw puithyanaw khate thinlung lungkhu e ccungccapaw kha la ccaan oh. Hynh-e tuh Pachia malang myarya aphutepaw nynh thua.
60003005	Pawccecize hynhcihte nynh langmaw lya Pachia doliakuh`ae paw, athyaapaw nopi`ae nynh mah mih vawpaw`ae kalan pyakute mimaw te, mimaw kha a ccaanku`ae.
60003006	Sarah nynh Abraham kawngae zah amaw kha ‘bawipaw’ cite a ko hawkhate, minmin mah kawngae`ae; nanning nynh ahoypaw kha na cyih oh zah rinaw hoi leite na um oh ze, nanning tuh Sarah ccanung`ae nynh na thua oh.
60003007	Tuhhawte vawpaw`ae nanning, nae sawsangnaw tuh akhawpaw a um khyh nawlan zu`ae tuh hiinnaw kya-e thawccinaw rhoccoutu`ae athuabua`ae thyhhawte, thawzya huapaw angphe hawkhate, zu kha sawtuanaw pyate thaekuthyanaw te pynkheihlan um oh.
60003008	Nyathyakou, lukheit te lukheit thawccikunaw hoite, nanning balyn tuanaw-thinlung lokuh oh, uteno hawte sungsakuh oh, ngaethya-umsakuh oh, tuapakuh thya oh.
60003009	Athahpaw hanlan athahpaw te liaru leite, saryanaw hanlan saryanaw te liaru leite, thuasalama hythuanaw te liaru oh. Pawccecize nanning tuh hythuanaw rhoccou khylan ko paw nynh na thua oh cipaw kha na ny oh.
60003010	Pawccecize, “Hiinnaw kha sungsah ry zah ahoypaw nin`ae muih lan a ry paw ccungccaw nynh tuh a lae kha athahpaw kyate syngkuh sah lah a mung kha hyngbya honaw kyate syngkuh sah.
60003011	Athahpaw kha sibia sah lah ahoypaw kha cyih sah; daenaw kha ccung sah lah kha-e kha deesui sah.
60003012	Pawccecize BAWIPAW mit tuh adingpaw ccungccaw tungvaw nynh a um. Te mih sawsangnaw`ae kha a nakaring`ae nynh a ngaepya. Thuasalama BAWIPAW mitmae nynh athahpaw ryalah`ae paw kha a dou.”
60003013	Nanning tuh ahoypaw uccaw thydokuh`ae paw na thua oh lanze, hung nynh mou nanning kha vawsaw ae pya cih oh?
60003014	Thuasalama dingnaw keiccuze na teing oh heize, hythuaccoupaw nynh na thua oh; “Te minmin furawnaw kha rih nan oh, lungvaw mah saw nan oh.”
60003015	Thuasalama nae thinlung kya Bawipaw Pachia kha sawtua rawrih oh. Nanning kya um paw ngaehoinaw konglang ae khia oh paw ccungccaw miakaw kha nevyalyanaw te, rinaw te nae zynnaw thungkhawku khylan pei paccynkuh oh.
60003016	Ahoy leipaw ryalahtu`ae hawte nanning thethya ae honaw oh kya, Kri kya ahoypaw nae ozia kha ahme lei lante nynh sei kae be cite mih maethya nawlan, ahoypaw mawtemaw nykunaw thinlung kha hoi oh.
60003017	Pawccecize Pachia rynaw athua lanze, athahpaw cyipaw hanlan laeze ahoypaw cyipaw hanlan teing lanpaw tuh ahoyhua.
60003018	Pawccecize Kri mah seinaw`ae keiccu vaekheit a teing, aening kha Pachia kalan thuakhae khylan adingpaw tuh ading lei`ae paw hanlan pynsaw kya chia athua zemah Muisaw liate hiinsah athua.
60003019	Tuh-e Muisaw liate Kri nynh mah cceih zah thunginn kya um paw muisaw`ae kha a thaesah`ae.
60003020	Tuh-e muisaw`ae tuh langmaw Noah she lya, sanphalung sak athua lya, Pachia nynh lungsaenaw te phang a ngaw lya`ae kawngae lei`ae paw kha nynh thua`ae, khae sanphalung kya zyataripaw ccungccaw lutarya kha tui liate khum athua`ae.
60003021	Tuh-e tuh Jesu Kri thothuinaw liate atu aening yn khum paw baptisma muihsanaw nynh thua. Tuhe baptisma tuh pynsaw kyate athupaw singpaw kha thua khyh, thuasalama ahoypaw mawtemaw nykunaw thinlung kyate Pachia kalan byakinkupaw kha nynh thua.
60003022	Tuh-e Kri tuh vaaw ccungccaw`ae, kawhoinaw`ae te thungnaw`ae kha amaw kawngae lan a pyasakuh`ae koute vaawran lang cceih zah Pachia ranglang khe a um vae.
60004001	Ou tuhte aening hanlan Kri nynh pynsaw kya a teing hawte, nanning mah tuhhawte alokuhpaw tuanaw-thinlung khate naemaw kha paccaankuh oh. Pawccecize pynsaw kya a teingpaw ccungccaw tuh seinaw kyate phe a lue vae.
60004002	Ou tuhte a pynsaw kya a hoi ung paw ccyh kha ccungccaw ryduanaw hanlan a hiin vae khyh nawlan, thuasalama Pachia rynaw hanlan a hiin nawlan nynh thua.
60004003	Pawccecize Zenta`ae rynaw cyi paw athua paw sahpawrynaw, ohhuakurynaw, ruinaw, eih hoysakaesynaw, zuaete hoysanaw, luathua-ae-ui lang um paw zohtuhbeiknaw`ae kya ah la ciaku lya oh, alia vae paw ah ccyh tuh phe azaw vae.
60004004	Tuh-e kya nanning tuh minmin ryte alokuhpaw ozia roh paw hiinnaw kya na umbua khyh oh paw kha minmin mih ngaeangthua zah nanning kha thethya ae ho oh.
60004005	A hiin`ae paw te a chih`ae paw byapia lan a paccynkuh paw amaw kalan mimaw konglang kha a phykuh cih`ae.
60004006	Tuh-e keiccu pynsaw kya ccungccaw lante minmin tuh byapia athua nawlan`ae, thuasalama Pachia malang muisaw kya a hiin nawlan`ae, a chih`ae paw kalan mah thehoypaw tuh ho a la thua.
60004007	Thuasalama pawpaw balyn athangnaw tuh anae vae; tukeiccu kyhrararih lang um oh lah sawsangnaw elan ngawrando oh.
60004008	Pawpaw balyn laeze lukheit te lukheit thawte sungsakunaw hoi oh; pawccecize, “Sungsakunaw nynh tuh seinaw pataepi kha a khawpya.”
60004009	Ccohku leite, lukheit te lukheit mikhia thuasakuh oh.
60004010	Ccungccaw miakaw nynh lasung kha na mue oh hawte, Pachia thawccinaw aphuinphuin kya-e ahoypaw synriatu`ae hawte, lukheit te lukheit ryalawpakuh oh.
60004011	Jesu Kri liate pawpaw balyn kya Pachia tuh phu-esah athua nawlan, lukhakheit nynh phungho lanze Pachia bya thathyhte ho sah, lukhakheit nynh ryalawpya lanze Pachia nynh a pya paw cyi khonaw thyhte lawpah sah. Phuenaw te uknawkaw tuh zungzae te zungzae cia amaw kya-e nynh thua. Amen.
60004012	Sungsah`ae, ccangpaw mazi athua paw uccaw nanning kya acyikuh paw hawte, nanning syntaw khylan acyihkuh paw, maee lang ruapaw syntawnaw kha ngaeangthua lante tua nan oh.
60004013	Thuasalama a phu-enaw langkunaw he yn thua vae ze, myarya lungpawnaw ryte nae lungtuabua nawlan nanning tuh Kri teingnaw`ae a neethungkuh bua`ae paw na thua oh thyhhawte lungtua oh.
60004014	Kri min keiccuze sarya na thua oh ze, lungtua paw nynh na thua oh. Pawccecize phu-enaw kya-e Muisaw te Pachia kya-e Muisaw tuh nanning tungvaw a um; minmin kalan te aning tuh thethyaho athua, thuasalama nanning kalan te aning tuh phu-esah athua.
60004015	Thuasalama nanning kyaze hung sanmah ccungccatheihpaw hawte, tukhyhze miruhpaw hawte, tukhyhze ahoy leipaw ryalahtu hawte, tukhyhze ccangpaw ccungccaw`ae kong a ccukuh buapaw hawte la teing nan oh.
60004016	Tuhzemah lukhakheit nynh Kriccaw athua keiccu a teing lanze a maethah nan sah; thuasalama hynh-e hanlan Pachia kha phu-esah sah.
60004017	Pawccecize Pachia innbyn kya byapianaw tho lan accyh azaw vae. Te tuh-e tuh aening kya masaty a tho lanze, Pachia kya-e thehoypaw a ngae lei`ae paw kya-e athangnaw tuh pawcihte athua cih?
60004018	Te, “Adingpaw kha kou aru lante khum athua ze, Pachia pawlangria leipaw te miseipaw tuh paw kalan alangkuh cih`ae?”
60004019	Tukeiccu Pachia rynaw thyhte a teing`ae paw nynh tuh ahoypaw ryalawnaw kya mih hiinnaw-muisaw`ae kha zyn lan um paw Raetu kalan khe ahkuh`ae sah.
60005001	Piccang athuabuapaw, Kri teingnaw`ae kong ccaekia athua paw, te yn langkuh vae cih paw phu-enaw a neethungkuh buapaw mah athua paw, kae nynh nanning laku-e piccang`ae kha thawte kae hy oh.
60005002	Dooihtu`ae hawte nanning laku a um paw Pachia tuuphu`ae kha la dooih oh. Nangsepaw liate thua leite, thuasalama lungthote, anungsikuhpaw muenaw hanlan thua leite, thuasalama thawmuinte la dooih oh.
60005003	Dooih khylan nanning kalan pya athua`ae paw tungvaw kya bawisaku leite, thuasalama tuuphu`ae hanlan dosuinku lanpaw la thua oh.
60005004	Te Tuuringtu Lupi he yn langku vae ze, nanning tuh anaan kho leipaw phu-enaw suilukhung kha na mue cih oh.
60005005	Tuhhawte anohua`ae paw nanning, atawhua`ae paw kaw kha ngaepah oh. Athua, nae balynte lukheit te lukheit kawngaepahkuh oh, te zakawsangsakunaw khate ccaankuh oh; pawccecize, “Pachia nynh a tansakuhpaw kha a rawse, thuasalama zakawsangsakuhpaw kha thaw a cci.”
60005006	Tukeiccu accyh he yn zaw vae ze nanning kha Pachia nynh ae hangthung nawlan oh, Pachia kya-e a thawsaepaw kuihkaw khe naemaw te naemaw kha zakawsangsakuh oh.
60005007	Aning tuh nanning hanlan a tua paw athua keiccu, nae thinphangnaw balyn kha amaw tungvaw khaleih ah oh.
60005008	Kyhrarihlan um oh; raeringkute um oh; pawkeiccumacize nae rhawpaw diabolos tuh a sia a ruapaw chindeih hawte hung vema ka laang cih cite ccungte a khiakuh.
60005009	Laephipi kya a um paw nae uno`ae tuh khahtahawpaw riathaenaw`ae kha a teing`ae cipaw kha nybiate zynnaw kya varyn tynte diabolos kha la dou oh.
60005010	Thuasalama Kri Jesu liate zungzae tynpaw a phu-enaw kalan aening kha yn kotupaw, thawccinaw balyn a hoitupaw Pachia nynh sosoh na teing oh koute, nanning kha ae ccingsah cih oh, ae thadynsah cih oh, thaw ae saesah cih oh zah ae tynsah cih oh.
60005011	Amaw kya phu-enaw te thungnaw tuh zungzae te zungzae cia um sah. Amen.
60005012	Nanning kha hybiate, na thadynnaw oh paw hynhe tuh Pachia kya-e ahmepaw thawccinaw nynh thua cipaw kha ccaekia langsapyate, Silvanas liate nae kalan ccaw dyntari kae zei. Aning tuh nae hanlan zyn lan um paw unopaw nynh thua cite ka tua paw nynh thua.
60005013	Babilon khuapi kya um paw, nanning ryte pynkheihlan po athua paw kriccawbu nynh nanning kha ae beihlang oh; te ka ccapaw Marka nynh mah ae beihlang oh.
60005014	Sungsakunaw kya-e myngkunaw khate lukheit te lukheit beihlangkuh oh. Kri Jesu kya na um oh paw nanning balyn kya daenaw la um sah. Amen.
61001001	Jesu Kri kya-e locceihtu te seepaw athua paw Simon Piter nynh ah Pachia te Khumtu Jesu Kri kya-e dingnaw liate aening kya-e te alokuhpaw, aphutepaw zynnaw a hoi`ae paw kalan:
61001002	Pachia nynaw te ah Bawipaw Jesu nynaw liate thawccinaw te daenaw tuh nanning kya la pungthung sah.
61001003	Phu-enaw te hoyhuanaw liate aening yn kotupaw amaw nynaw liate, hiinnaw te Pachia lante zuakunaw te asekuhpaw uccaw balyn kha Pachia a thungnaw nynh aening kha phe yn pya vae.
61001004	Tuh-e`ae liate nanning tuh Pachiathuanaw a neethungkuh bua`ae paw na thua nawlan oh, myaryamaw alesaepaw te aphutepaw byakinpyakupaw`ae kha aening pya ah thua oh. Ryduanaw liate laephipi kya a um paw ronaw kyate luesah athuakuh koute nynh pya ah thua oh.
61001005	Te hynh-e khylan thawte zuakute nae zynnaw kya hiinzia hoynaw kha biachih oh, hiinzia hoynaw kya nynaw kha biachih oh;
61001006	nynaw kya ahmaw sungku khonaw kha biachih oh, ahmaw sungku khonaw kya taemyasawkunaw kha biachih oh, taemyasawkunaw kya Pachia lante zuakunaw kha biachih oh;
61001007	Pachia lante zuakunaw kya uteno thawccikunaw kha biachih oh, te uteno thawccikunaw kya sungsakunaw kha biachih oh.
61001008	Pawccecize hynh-e uccaw`ae hynh nanning kya um zah apungthung lanze, ah Bawipaw Jesu Kri nynaw kya athae thaesah leite, thanesah leite ae nung lan khyh oh.
61001009	Thuasalama hynh-e uccaw`ae ahoboupaw ccungccaw tuh a mitmoh zah asaw lang muih kho khyh, te arynpaw a seinaw`ae kyate aning tuh thyaasapya athua vae cipaw kha phe a ning.
61001010	Tukeiccu uteno`ae, nanning konaw te ponaw kha phe riasaku khylan thawte zuakuh paleih oh; pawccecize tuhte na cyi oh lanze nanning tuh na khuliakuh boi lan khyh oh.
61001011	Pawccecize hynhcihte nynh ah Bawipaw te oun Khumtu Jesu Kri kya-e zungzae atynpaw peenaw lungkhu lang teenaw kha nanning hanlan phe beih lang raepya athua cih.
61001012	Tukeiccu kha-e uccaw`ae kha na nyh oh zah atu e byaccing kya tynsah na thua vae oh zemah, hynh-e uccaw`ae kong nanning kha pei liathuisah khylan kae tuh ka sawphahkuh lan khyh.
61001013	Athua, hynh-e bu kya kae ka um lungkhu balyn liathuisanaw te nanning kha lungthosah lanpaw tuh akyhpaw cite nynh ka tua.
61001014	Ah Bawipaw Jesu Kri nynh kamaw kha phe yn muihsah vae hawte, hynh-e ka bu tuh aro mawze ka cciataw hahe cih cipaw ka ny.
61001015	Tuhlaeze, kae ka chih koute nanning nynh hynh-e uccaw`ae hynh pei na liathui nawlan oh kae thawte ka zuakuh cih.
61001016	Pawccecize ah Bawipaw Jesu Kri kya-e thungnaw te yn thuanaw lanpaw kha nanning kalan kaening nynh he kae hopya vae oh ze cyiruh-ccaccu lang raenoihpaw phungpaw`ae kha kaening nynh kae mang khyh, thuasalama kaening tuh a lesaenaw kong mit te a muih`ae paw ccaekia`ae nynh kae thua.
61001017	Pawccecize, Paaw Pachia kyate sawtuanaw te phu-enaw kha aning nynh he a mue tuh, “E paw tuh ka sungsahpaw ka Ccapaw nynh thua, amaw kya ka lungrythua,” cite Alesae Huapaw Phu-enaw kyate amaw kalan roi yn thua.
61001018	Te vaawran kyate yn thua paw tuh-e roi kha athyaapaw mua vawlan amaw ryte kaening kae um lyakhe kae thae.
61001019	Te houh ariapaw profehbya kya-e bya kha mah aening ah hoi ung oh. Khua adae makhia nae thinlung kya nizy yn langkuh cia, mohnaw kya a awpaw awnaw hawkhate kha-e bya na ngae oh paw tuh nanning nynh kou hoy lang na cyi oh paw nynh thua.
61001020	Ccathyaa kya-e profehbya tuh maw rynaw te asuilan leihkupaw kyate thua khyh cipaw hynh masaty nyh oh.
61001021	Pawccecize profehbya tuh ccungccaw rynaw thyhte yn thua boi khyh, thuasalama Pachia kya-e athyaapaw ccungccaw`ae tuh Thyaa Muisaw nynh a cciakhae`ae thyhte nynh a ho`ae.
61002001	Thuasalama ccungccaw`ae laku ahme leipaw profeh`ae mah a la um`ae, tuhhawte ahme leipaw ccangpatu`ae nae laku yn langkuh cih`ae. Minmin nynh ccungccaw arosahthya paw ahme leipaw ccangpyakunaw kha aphiru lante yn teekhae cih`ae, te mimaw kha a retupaw Bawipaw hei kha a ei`ae keiccu mimaw tungvaw arangpaw ronaw kha a thuakhaekuh`ae.
61002002	Te ccungccaw patae nynh mih kya-e ronawpaw kalan ccianaw kha a zui cih`ae zah minmin keiccuze byaccing kya-e ccianaw tuh thethyaho athua cih.
61002003	Duanaw liate hyngpaw bya`ae khate minmin nynh nanning kha amia ae ccungnawkuh cih oh. Langmaw lya mawte minmin byapianaw tuh amaw um lan hung um khyh, te minmin kya-e ronaw mah ih khyh.
61002004	Pawccecize aseipaw vaaw ccungccaw`ae kha Pachia nynh a haang khyh ze, thuasalama hell lungkhu lang boh sah`ae zah byapia khylan nungde zah mohnaw kya-e sivarui te phang a khii`ae ze;
61002005	te Pachia rawrih lei`ae paw umnaw laephipi vawlan tuipayn a ynsaku lyakha, arynpaw laephipi kha a haang khyh ze, thuasalama dingnaw phunghotu Noah ry ccungccaw lutarya kha a khum`ae ze;
61002006	te Sodom te Komorah khuapi`ae kha dae dawleih te buhaw lang tangsah zah ronaw kalan sei a be ze, Pachia rawri leite a hiin vae cih`ae paw hanlan dosuinku nawlan a rae ze;
61002007	te ccungccahoy lei`ae kya-e anungsikuhpaw ozia nynh lungvaw a sawsah paw adingpaw Lot kha a luesah ze,
61002008	(pawccecize tuh-e adingpaw ccungccapaw tuh minmin laku a um lya, mih kya-e kawbya pawlangria leipaw cyisahnaw`ae kha nin takyh muihte thaete, adingpaw a hiinnaw-muisaw tuh lungvawsawsah athua),
61002009	Oute Pachia rawrih`ae paw kha tuh-ounaw kyate pawcihte nynh luesah lan cipaw, te atazae lei`ae paw kha detah khylan byapianaw nin hanlan pawcihte nynh nungde lan cipaw Bawipaw nynh a ny.
61002010	Abapi lante athyaa leipaw kya-e ryduanaw kya pynsaw rynaw thyhte a hiin`ae paw te kawhoinaw pawlangria lei`ae paw kha pawcihte nynh detah lan cipaw Bawipaw nynh a ny. Minmin tuh apuaatho` ae paw, mih ry thyhte a um`ae paw, phu-e`ae paw kha thethya ho lan a rih lei`ae paw nynh thua`ae.
61002011	Mimaw laeze thunghua`ae zah mih thawsae huapaw vaaw ccungccaw`ae nynh Bawipaw malang minmin tungvaw kya saryapaw seibenaw kha rae khyh`ae.
61002012	Thuasalama minmin tuh kyng khylan te chia khylan rae athua paw, tuanaw hoi leipaw lorangsaw`ae hawte, mimaw nynh a ny lei`ae paw uccaw`ae kong kha thethyaho`ae zah mimaw ccouseikunaw kya khaleih aroh cih`ae.
61002013	Te dingleinaw kya-e cyinaw mee kha a mue cih`ae. Khuadae ccyh kya hoysapaw kha minmin nynh lungrythua nawlan a ria`ae. Nanning ryte poitua lya`ae ming`ae lingnaw te ahoysah`ae, minmin tuh akalyhkuhpaw te athupaw abekuhpaw nynh thua`ae.
61002014	Lungtyn leipaw ccungccaw`ae kha soih te milae zu milae vawpaw kya seinaw mit te phe beih`ae zah sei leite um kho khyh`ae. Mih thinlung nynh karangkunaw kha thya zah minmin tuh thyalawpaw ccaaw`ae nynh thua`ae.
61002015	Minmin nynh ahmepaw ccianaw kha vuasya`ae zah laanpi phe me vae`ae. Beor ccapaw, Balaam ccianaw kha nynh a zui`ae. Balaam tuh dingleinaw mee a ry paw nynh thua.
61002016	Thuasalama a cyiseimenaw hanlan aning tuh pe athua. Bya ho leipaw lann nynh ccungccaw roi lante bya ho zah kha-e profehpaw a ngaeenaw kha a khee.
61002017	Hynh-e`ae tuh tui a um leipaw tuikhua`ae, khisang nynh po cciakhae paw maeking`ae nynh thua`ae. Minmin hanlan karaezipaw mohnaw kha zungzae nungpya athua.
61002018	Pawccecize a cceihsei`ae paw kyate kou ru lante a lue`ae paw kha apokuh paw accakaepaw bya te thuasah, pynsaw ryduanaw`ae te thuasah, ohhuakunaw te thuasah minmin nynh a soih`ae.
61002019	Ming`ae kha luenaw kong byakinpyaku`ae lyakhe, mimaw te mimaw tuh ronaw see`ae nynh thua`ae. Pawccecize ccungccaw lukheit tuh ccangkhakheit nynh a tae lanze, aning tuh tuh-e see nynh athua.
61002020	Pawccecize Bawipaw te Khumtu Jesu Kri nynaw liate minmin tuh laephipi kyae athu-anangpaw`ae kyate phe a lue`ae koute, kha-e`ae kya bua kaangkae`ae zah kha-e`ae nynh a tae`ae lanze, nyalang e minminthuanaw tuh atakaw laeze houh a seihua vae.
61002021	Pawccecize adingpaw laanpi kha phe a nyh kou`ae te, minmin kalan pya athua paw athyaapaw kawpyapaw kyate paleihku lae tuh kha-e adingpaw laanpi kha a la ny khyh`ae ze mih hanlan a la hoyhua cih paw.
61002022	Thuasalama, “Ui nynh tuh amaw a lua kha bua a kinua,” te, “A singkuh vae paw vohpinung nynh a ohkunaw ccingccua kha bua a kinua,” acikuh paw ahmepaw phungtangbya thyhte minmin tungvaw kya acyikuh.
61003001	Sungsah`ae paw, hynh-e vaeningnaw ccaky hynh atu nae kalan ka zei. Ccaky paryh khate na liathui nawlan oh athyaapaw nae tuanaw-thinlung kha kae thosah oh.
61003002	Langmaw lya athyaapaw profeh`ae nynh a ho`ae paw bya`ae te Bawipaw Khumtu a locceihtu`ae athua paw kaening kawpyapaw kha nanning nynh na liathui nawlan oh nynh kae zei.
61003003	Masaty ny lanpaw tuh, nyathyakou ccyh kya, mimaw ryduanaw thyhte a hiin`ae paw ccungccaw saryatu`ae oun langkuh cih`ae;
61003004	te minmin nynh, “Amaw yn thuanaw lanpaw byakinpyakupaw tuh teisangmou? Pawccecize minpaaw`ae a i`ae ccyh kyate tho zah pawpaw balyn tuh raenaw athonaw kya hawmawte nynh atu mah po acyiku,” a ci`ae.
61003005	Pawccecize langmaw lya vaawran`ae tuh Pachia bya liate nynh a la um, te tui akhung lang te tui kya nynh laephi hynh Pachia bya liate a um cipaw,
61003006	khaccyh lya a la um paw laephipi kha kha-e tui nynh khaleih vu zah phe aroh cipaw kha minmin nynh riarou nyhry khyh`ae.
61003007	Thuasalama atu a um paw vaawran`ae te laephi hynh, byapianaw nin te Pachia pawlangria leipaw ccungccaw`ae ronaw nin kyacia maee te rua khylan kha-e bya liate phang ccy athua.
61003008	Thuasalama sungsah`ae, Bawipaw hanlan nin kheit tuh kum thungkheit hawte, te kum thungkheit tuh nin kheit hawte athua paw hynh-e uccaw ccangkheit hynh ny leite um nan oh.
61003009	Ccungccaw abang nynh a khysungpaw lante a tua`ae hawte, Bawipaw tuh byakinpyakupaw kong lante a khysung khyh. Thuasalama ccungccaw balyn nynh a ngaesiku nawlan`ae, lukheit san aro lanpaw a ry khyh keiccu nynh aening kya a lungsae.
61003010	Thuasalama Bawipaw nin tuh khuazi kya miruh a thua hawte nynh yn thua cih. Tuh-e nin kya vaawran`ae tuh alepipaw siaruanaw khate azo cih, te laephipi raenawpaw uccaw`ae tuh myarya asopaw sonaw nynh palae tuisah cih, laephi mah, te laephi kya um paw ryalawnaw`ae mah maee nynh pung a u cih.
61003011	Oute hynh-e uccaw`ae balyn tuh ro athua cih keiccuze, athyaapaw hiinnawzia te Pachia rawrinaw kya pawtahawpaw ccungccaw`ae lang mou thua lan na ccan oh?
61003012	Pachia kya-e nin yn thua lanpaw kha ngaehoite na ngaw oh paw thua keiccu tuhte na hiin lan oh paw nynh thua. Tuh-e nin keiccu vaawran`ae tuh maee te ro athua cih, te myarya asopaw sonaw nynh laephipi raenawpaw uccaw`ae kha pung a tuisah cih.
61003013	Tuhzemah aening tuh a byakinpyakupaw thyhte dingnaw a umnaw athawpaw vaawran`ae te athawpaw laephi nynh ah ngaw oh.
61003014	Tukeiccu sungsah`ae, kha-e uccaw`ae kha na ngaw oh keiccu, nanning tuh athupaw um leite, ccaenaw hoi leite, daenaw kya amaw nynh ae muih nawlan oh thawte zuakuh oh.
61003015	Aening nynh ah sungsah oh paw, ah unopaw Paul nynh mah amaw kya pya athua paw hawnaw thyhte nanning kalan phe a zei vae hawkhate, ah Bawipaw ngaesangnaw tuh khumnaw nynh thua cipaw kha la tuathya oh.
61003016	Hynh hawte a ccaky`ae balyn kya mah hynh-e uccaw`ae kong hynh a la ho. A ccaky`ae kya thaethya lan arupaw uccaw`ae abang a um. A ccangkuh lei`ae paw te atyn lei`ae paw nynh ccangpaw Ccathyaa`ae kha mah phe a maeleih`ae hawte mimaw ronaw hanlan phe maeleih`ae.
61003017	Tukeiccu, sungsah`ae nanning, hynh-e uccaw`ae hynh na nyty vae oh hawte, ccungccahoy lei`ae kya-e cyiseinaw khate cciakhaesei na thua khyh nawlan oh, naemaw na tynnaw oh kyate na khuliaku khyh nawlan oh nanning mah la raeringkuh oh.
61003018	Thuasalama thawccinaw kya, te ah Bawipaw te Khumtu Jesu Kri nynaw kya lethung oh. Amaw kya atu te zungzae cia phu-enaw po um sah. Amen.
62001001	Athotakaw kyate a um vae paw, tuh-e tuh kaening nynh phe kae thae, kae mit te phe kae muih, hoyte phe kae do zah kae kuih te phe kae haetua paw hiinnaw Bya te asekuhpaw uccaw kha nanning kae hopya oh.
62001002	Pawccecize hiinnaw tuh yn langkuh zah kaening nynh phe kae muih vae. Kha-e zungzae hiinnaw kong kha ccaekia kae khan zah nanning kalan kae langsapya oh. Kha-e zungzae hiinnaw tuh Paaw ryte la um`ae zah kaening kalan yn langkuh.
62001003	Nanning mah kaening ryte vaeccawkunaw na hoibua ccaw oh cite kaening nynh phe kae muih vae paw te kae thae vae paw kha nanning kalan kae hopya oh. Te thanccingte kae kya-e vaeccawkunaw tuh Paaw te a Ccapaw Jesu Kri ryte nynh thua.
62001004	Te nae lungtuanaw phe accing nawlan nynh e uccaw`ae hynh nanning kalan kaening nynh kae zei.
62001005	Hynh-e tuh amaw kyate kae thae paw bya thua zah nanning kalan kae hopya oh. Tuh-e bya tuh: Pachia tuh awnaw thua zah amaw kya mohnaw kharyh um khyh.
62001006	Aening tuh amaw ryte vaeccawkunaw ah hoi oh cite aening nynh mang ah ho oh zemah mohnaw kya ah um oh ze ah hyng oh paw nynh thua, byaccing kya ah zui khyh oh.
62001007	Thuasalama Pachia tuh awnaw kya a um hawte, aening nynh awnaw kya ah um oh ze aening tuh lukheit te lukheit vaeccawkunaw ah hoi oh, te a Ccapaw Jesu Kri chii nynh seinaw balyn kyate aening kha phe oun thyaasah.
62001008	Seinaw ah hoi khyh oh cite aening nynh ah ho oh ze ahmaw te ahmaw ah lingkuh oh paw nynh thua. Byaccing tuh aening kya um khyh.
62001009	Ahmaw seinaw`ae kha aening nynh ah phykuh oh ze seinaw`ae kha ngaethya lan te dingleinaw balyn kyate aening kha thyaasah lan Pachia tuh zyn lan um zah adingpaw nynh thua.
62001010	Aening nynh ah sei khyh oh cite ah ho oh lanze Pachia kha hyngbya ah be oh paw thua zah amaw bya tuh aening kya um khyh.
62002001	Ka ccaaw taraw`ae, nanning nynh na sei khyh ccaw oh cite hynh-e uccaw`ae hynh nae kalan kae nynh kae zei. Te lukhakheit nynh a sei lanze, aening oun hokhawtupaw ah hoi oh; amaw tuh Paaw ryte a um`ae paw adingpaw Jesu Kri nynh thua.
62002002	Te amaw tuh aening seinaw`ae hanlan lungdaesanawpaw nynh thua. Te aening seinaw`ae hanlan kyalya thua khyh, thuasalama laephi ccungccaw`ae balyn seinaw`ae hanlan mah athua.
62002003	Te aening nynh amaw kha ah ny oh cipaw ah ny nawlan oh paw tuh amaw kawpyapaw`ae kha aening nynh ah zui oh ze ah nyh oh.
62002004	“Amaw kha ka nyh,” ci zah amaw kawpyapaw`ae a zui leipaw ccungccaw tuh mihyngpaw nynh thua. Byaccing kha kha-e paw kya um khyh.
62002005	Thuasalama hunghung zemah amaw bya a zui paw tuh Pachia sungsanaw kha a kya accing ccaccing. Hynhcihte nynh aening tuh amaw kya ah um oh cipaw ah nyh oh.
62002006	Amaw kya ka um cite a ho paw nynh tuh Jesu nynh a hiin hawte aning mah a umbua aho.
62002007	Uteno`ae, nanning kalan athawpaw kawpyapaw kha ka zei khyh. Thuasalama nanning nynh atakaw kyate na hoi vae oh paw arynpaw kawpyapaw kha nynh ka zei. Arynpaw kawpyapaw tuh atakaw kyate nanning nynh phe na thae vae oh paw bya kha nynh thua.
62002008	Athawpaw kawpyapaw ccangkheit nae kalan bua ka zei. Tuh-e tuh amaw kya, te nanning kya akyhpaw uccaw nynh thua. Pawkeiccumacize mohnaw tuh zo cciamang zah ahmepaw awnaw tuh atu phe a aw vae.
62002009	Awnaw kya nynh ka um ci zah a uno kha a hua lanze, aning tuh mohnaw kya nynh atu cia phang a um ung.
62002010	A uno a sungsahpaw ccungccaw tuh awnaw kya tyn zah thysaku-pawsakunaw lanpaw tuh-e paw kya um khyh.
62002011	Thuasalama a uno a hua paw ccungccaw tuh mohnaw kya um zah mohnaw kya nynh a ccia. Kha-e mohnaw nynh a mit phe mohsah keiccuze teilang nynh ka ccia cipaw nyhkuh khyh.
62002012	Ccaaw taraw`ae, Bawipaw min liate Pachia nynh nae seinaw`ae kha ae ngaethya vae oh. Tukeiccu nynh nanning kalan kae nynh ccaw kae zei.
62002013	Paaw`ae, atakaw kyate a um vae paw amaw kha nanning nynh phe na ny vae oh. Tukeiccu nynh nanning kalan ccaw ka zei. Ccangvae`ae, nanning nynh mihoy leipaw kha phe na tae vae oh. Tukeiccu nynh nanning kalan ccaw ka zei. Ccaaw taraw`ae, nanning nynh Paaw kha phe na ny vae oh. Tukeiccu nanning kalan ccaw ka zei.
62002014	Paaw`ae, atakaw kyate a um vae paw amaw kha nanning nynh phe na ny vae oh. Tukeiccu nanning kalan ccaw phe ka zei vae. Ccangvae`ae, nanning tuh nae thawsae zah Pachia bya nae kya atyn keiccuze mihoy leipaw kha phe na tae vae oh. Tukeiccu nanning kalan ccaw phe ka zei vae.
62002015	Laephipi hynh sungsah nan oh. Laephipi kya a um paw uccaw`ae mah sungsah nan oh. Ccungccaw lukhakheit nynh laephipi kha a sungsah lanze Paaw sungsanaw tuh kha-e paw kya um khyh.
62002016	Pawccecize laephipi kya a um paw uccaw`ae; pynsaw duanaw, mit duanaw, te hiinnaw kya-e tansakunaw tuh Paaw kya-e thua khyh`ae, thuasalama laephipi kya-e nynh thua`ae.
62002017	Laephipi te laephipi uccaw`ae duanaw tuh azo avae he. Thuasalama Pachia rynaw hawte a hiinpaw ccungccaw tuh zungzae atyn.
62002018	Ccaaw taraw`ae, atu ccyh tuh nyathyakou ccyh nynh thua. Antikri yn thua cih cite nanning nynh phe na thae vae oh hawte, atu ccacceimaw antikri patae um vae`ae. Tukeiccu atu ccyh tuh nyathyakou ccyh nynh thua cipaw aening nynh ah ny oh.
62002019	Minmin tuh aening kyate a pou`ae, thuasalama minmin tuh aening te sekuh bua khyh`ae. Pawccecize minmin tuh aening te asekuh bua`ae lanze, aening ryte po a um cih`ae paw. Thuasalama minmin nynh a pou`ae paw tuh minmin balyn tuh aening te sekuh bua khyh`ae cipaw a langsaku`ae paw nynh thua.
62002020	Thuasalama Athyaapaw Lukheit nynh nanning kha satho phe ae thuh vae oh, te nanning nynh pawpaw balyn kha na ny oh.
62002021	Nanning nynh byaccing kha na ny khyh oh keiccu nynh nanning kalan ccaw ka zei cipaw thua khyh. Thuasalama nanning nynh byaccing kha na nyh oh zah hyngbya tuh byaccing te kharyh sekuh khyh cipaw na ny oh keiccu nynh nae kalan ccaw ka zei.
62002022	Hungmou mihyngpaw tuh? Jesu tuh Kri thua khyh cite a ei paw ccungccaw tuh mihyngpaw nynh thua. Paaw te Ccapaw kha a ei paw ccungccaw tuh antikri nynh thua.
62002023	Hunghung zemah Ccapaw a ei paw ccungccaw tuh Paaw kha hoi khyh. Ccapaw kha ccaekia a khan paw nynh Paaw kha mah a hoi.
62002024	Tukeiccu nanning nynh atakaw kyate phe na thae vae oh paw bya kha nae kya la tynsah oh. Atakaw kyate nanning nynh phe na thae vae oh paw bya nynh nae kya a tyn lanze, nanning mah Ccapaw kya te Paaw kya na tyn cih oh.
62002025	Pachia nynh aening oun kinpyakupaw byakinpyakunaw tuh zungzae hiinnaw nynh thua.
62002026	Nanning ling lan ae ry oh paw ccungccaw`ae kong lante asekuhpaw hynh-e uccaw`ae kong kha nae kalan ka zei vae.
62002027	Thuasalama Pachia kyate na mue oh paw sathothuhnaw tuh nae kya atynpaw zah nanning tuh lukhakheit nynh ccangpyaku na ho vae khyh oh. Tuh-e sathothuhpaw nynh pawpaw balyn kha nanning ae ccangpya oh, tuh-e tuh akyhpaw thua zah hyngpaw thua khyh. Te tuh-e nynh nanning ae ccangpya oh thyhhawte nanning tuh amaw kya na tyn cih oh.
62002028	Te ccaaw taraw`ae, atu Ccapaw kya la tyn oh. Ou khate amaw he yn langku vae ze aening nynh zynkunaw ah hoi ccaw oh, te he yn thua vae ze amaw malang maethyanaw ah ccou khyh ccaw oh, amaw kya tyn oh.
62002029	Pachia tuh ading cipaw na ny oh lanze, dingnaw a rae paw ccungccaw miakaw tuh Pachia kyate a pui paw nynh thua cipaw na ny oh.
62003001	Dotua oh, Pachia ccaaw`ae cite ko ah thua nawlan oh, pawtahawpaw sungsanaw babang mou Paaw nynh aening kha oun pya! Tukeiccu laephi ccungccaw`ae nynh amaw kha a ny khyh`ae keiccuze, aening kha mah oun nyh khyh`ae.
62003002	Sungsah`ae, atu aening tuh Pachia ccaaw`ae nynh ah thua oh. Nyalang aening tuh pawte nynh ah thua cih oh cipaw langkuh lah khyh. Thuasalama Ccapaw he yn langkuh te aening tuh amaw te loku bua lan cipaw ah ny oh. Pawccecize aening nynh amaw kha athua thathyhte ah muih vae cih oh.
62003003	Te amaw tuh a ccikankuh hawte, amaw kya ngaehoinaw a hoi paw ccungccaw miakaw nynh tuh amaw te amaw kha a ccikankuh.
62003004	Hunghung zemah a seipaw tuh Kawbya po aluepaw nynh thua. Pawccecize seinaw tuh Kawbya po luepaw nynh thua.
62003005	Te aening seinaw`ae kha cciakhae khylan Ccapaw tuh yn langkuh cipaw na ny oh. Amaw kya tuh seinaw kharyh um khyh.
62003006	Hunghung zemah amaw kya atynpaw tuh sei khyh. Hunghung zemah pei a seipaw tuh amaw kha muih khyh zah ny mah nyh khyh.
62003007	Ccaaw taraw`ae, hung ccungccaw nynh san ae la ling nan oh sah. Kri tuh ading hawte dingnaw ryalah paw ccungccaw tuh adingpaw nynh thua.
62003008	Aseipaw ccungccaw tuh diabolos kya-e nynh thua, pawccecize diabolos tuh atakaw kyate pei a seipaw nynh thua. Diabolos ryalaw`ae kha ro khylan eenaw te nynh Pachia Ccapaw tuh yn langku.
62003009	Pachia nynh a saah paw ccungccaw miakaw nynh tuh seinaw kha rae khyh. Pawccecize Pachia kya-e ccacii kha khae paw kya atyn. Te aning tuh Pachia nynh saah paw athua keiccuze sei kho khyh.
62003010	Pachia ccaaw`ae te diabolos ccaaw`ae tuh hynhcihte alangkuh: Hunghung zemah dingnaw ryalah leipaw tuh Pachia kya-e thua khyh. A uno a sungsah leipaw ccungccaw mah Pachia kya-e thua khyh.
62003011	Pawccecize atakaw kyate nanning nynh na thae vae oh paw phungbya tuh hynhte nynh thua: Aening lukheit te lukheit sungsaku lanpaw nynh thua.
62003012	Kain hawte thua nan oh sih, aning tuh mihoy leipaw kya-e thua zah amaw a neitaw kha phe a chia. Pawccemou a neitaw kha a chia? Pawccemacize amaw ryalaw`ae tuh hoy khyh zah a neitapaw ryalaw`ae tuh ading keiccu nynh thua.
62003013	Ka uno`ae, laephi ccungccaw`ae nynh ae hua oh ze nae ngaeangthua nan sah.
62003014	Aening nynh uteno`ae kha ah sungsah oh keiccuze, aening tuh chinaw kyate hiinnaw kalan ah khung vae oh cipaw ah ny oh. A uno a sungsah leipaw ccungccaw tuh chinaw kya nynh atyn.
62003015	Hunghung zemah a uno a hua paw tuh ccungccaw theihtu nynh thua. Te ccungccaw theihtu miakaw tuh atynpaw zungzae hiinnaw a kya hoi khyh cipaw na ny oh.
62003016	Kri nynh amaw hiinnaw kha aening hanlan a pyaku. Ou hynhcihte aening nynh Pachia sungsanaw kha ah nythya oh. Te aening mah uteno`ae hanlan ah hiinnaw kha ah pyaku lan oh accan.
62003017	Thuasalama ccungccaw lukheit nynh e laephi uccaw`ae kha mang a hoi pite a uno a ryachi kha muih zah ngaethyaumsanaw a hoi khyh lanze, pawtemou Pachia sungsanaw tuh kha-e paw kya a um kho cih?
62003018	Ka ccaaw taraw`ae, aening nynh ah bya te kyalya, khalang te kyalya sungsaku lan ccan khyh. Thuasalama cyisahnaw te thanccingte sungsaku lan accan.
62003019	Ou tuhte ze nynh aening tuh byaccing kya-e nynh ah thua oh cipaw ah nyh oh zah Pachia malang ah thinlung zynkunaw ah hoi cih oh.
62003020	Pawccecize ah thinlung nynh ahmaw kha sei oun be lanze, Pachia tuh aening thinlung laeze lesaehua zah pawpaw balyn pung a nyh paw nynh thua.
62003021	Sungsah`ae, ah thinlung nynh ahmaw hynh sei oun be khyh ze, Pachia malang aening zynkunaw ah hoi oh.
62003022	Te amaw kawpyapaw`ae kha aening nynh ah zui oh zah amaw lungrythua paw ryalaw`ae kha ah law oh keiccuze, ah ngiaku oh paw miakaw kha amaw kyate aening nynh ah mue oh.
62003023	A kawpyapaw tuh e hynh nynh thua: A Ccapaw Jesu Kri min kha aening nynh ah zyn lan oh paw te Ccapaw nynh kaw yn pya thyhhawte lukheit te lukheit ah sungsaku lan oh paw nynh thua.
62003024	Te Pachia kawpyapaw a zui paw ccungccaw tuh Pachia kya tyn zah Pachia mah kha-e paw kya atyn. Te aening oun pya paw Muisaw liate nynh Pachia tuh aening kya atyn cipaw ah ny oh.
62004001	Sungsah`ae, muisaw miakaw kha la zyn nan oh. Thuasalama muisaw`ae kha Pachia kya-e thua ta, thua khyh ta cipaw la syntaw oh. Pawkeiccumacize ahme leipaw profeh patae tuh laephipi lungkhu lang phe cceih vae`ae.
62004002	Pachia kya-e Muisaw tuh hynhte na nyh cih oh: Jesu Kri tuh pynsaw lante nynh yn thua cite ccaekiakhan paw muisaw miakaw tuh Pachia kya-e nynh thua.
62004003	Te Jesu Kri tuh pynsaw lante nynh yn thua cite ccaekiakhan leipaw muisaw miakaw tuh Pachia kya-e thua khyh. Tuh-e muisaw tuh antikri kya-e nynh thua. Antikri tuh yn thua cih cite nanning nynh phe na thae vae oh. Te atu ccacceimaw tuh-e antikri muisaw tuh laephipi kya phe um vae.
62004004	Ccaaw taraw`ae, nanning tuh Pachia kya-e nynh na thua oh. Te minmin kha phe na tae vae oh. Pawkeiccumacize nanning kya a um paw aning tuh laephipi kya a um paw aning laeze alehua keiccu nynh thua.
62004005	Minmin tuh laephipi kya-e nynh thua`ae. Tukeiccu minmin nynh laephi te asekuhpaw uccaw`ae kong kha a hothya`ae. Te laephi ccungccaw`ae nynh minmin bya kha a ngaepya`ae.
62004006	Aening tuh Pachia kya-e nynh ah thua oh. Pachia a nyh paw ccungccaw nynh ah bya kha a ngae. Pachia kya-e a thua leipaw ccungccaw nynh tuh aening bya kha ngae khyh. Ou hynhcihte ahmepaw muisaw te ahyngpaw muisaw kha aening nynh ah ny oh.
62004007	Sungsah`ae, aening lukheit te lukheit sungsakuh oh sih, pawccecize sungsakunaw tuh Pachia kya-e nynh thua. Te ming`ae a sungsahpaw miakaw tuh Pachia nynh saah paw thua zah Pachia kha a nyh.
62004008	Ming`ae a sungsah leipaw ccungccaw tuh Pachia kha nyh khyh. Pawccecize Pachia tuh sungsakunaw nynh thua.
62004009	Hynhcihte nynh Pachia kya-e sungsakunaw tuh aening kalan a langku. Ccapaw liate aening ah hiinbua ccaw oh cite Pachia nynh a hoithypaw a Ccapaw kha laephipi kalan phe oun saw vae.
62004010	Sungsakunaw tuh hynh-e nynh thua: Aening nynh Pachia ah sungsah oh cipaw thua khyh. Thuasalama Pachia nynh aening kha oun sungsah zah a Ccapaw kha aening seinaw`ae hanlan lungdaesanawpaw lang cite oun saw.
62004011	Sungsah`ae, Pachia nynh aening hynh myarya oun sungsah lanze, aening mah lukheit te lukheit sungsaku lan accan.
62004012	Pachia kha hung ccungccaw nynh san vaekheit san muih boi khyh. Aening nynh lukheit te lukheit ah sungsaku oh ze, Pachia tuh aening kya um zah a sungsanaw kha aening kya a ccingsah.
62004013	Pachia nynh a Muisaw kha aening phe oun pya vae keiccuze, khahcihte aening tuh Pachia kya ah um oh zah Pachia tuh aening kya a um cipaw ah ny oh.
62004014	Laephi ccungccaw`ae Khumtu lang cite Paaw nynh Ccapaw kha yn saw cipaw kaening nynh phe kae muih zah kha-e kha ccaekia kae khan.
62004015	Hunghung zemah Jesu tuh Pachia Ccapaw nynh thua cite ccaekiakhan paw tuh a kya Pachia um zah aning mah Pachia kya a um.
62004016	Te Pachia nynh aening hanlan a hoi paw sungsahnaw kha aening nynh phe ah nyh vae oh zah phe ah zyn vae oh. Pachia tuh sungsakunaw nynh thua, te sungsakunaw kya atynpaw ccungccaw tuh Pachia kya atyn. Pachia mah kha-e paw kya atyn.
62004017	Byapianaw nin kya aening nynh rawhoynaw ah hoibua nawlan oh, aening laku kya sungsakunaw tuh hynhcihte ccingsah athua. Pawkeiccumacize amaw athua hawte aening mah e laephipi kya ah thuabua oh.
62004018	Sungsakunaw kya tuh rinaw um khyh. Accingpaw sungsakunaw nynh tuh rinaw kha ccaring a dee. Pawccecize rinaw nynh tuh riathaenaw kha a thuasah. Rinaw a hoi paw ccungccaw tuh sungsakunaw kya ccingsah thua loh khyh.
62004019	Pachia nynh aening kha masaty oun sungsah keiccuze, aening nynh amaw kha ah sungsah oh.
62004020	Ccungccaw lukheit nynh, “Pachia tuh ka sungsah,” ci zah amaw a uno kha a hua lanze, aning tuh mihyngpaw nynh thua. Pawccecize phang a muih paw amaw a uno kha a sungsah leipaw ccungccaw nynh a muih leipaw Pachia kha pawtemou a sungsah kho cih?
62004021	Te Pachia a sungsahpaw nynh tuh amaw a uno kha mah a sungsah hahe cih, acikuh paw hynh-e kawpyapaw kha amaw kyate aening ah hoi oh.
62005001	Hunghung zemah Jesu tuh Kri nynh thua cite a zyn paw miakaw tuh Pachia nynh a saah paw nynh thua. A saahtupaw Paaw kha a sungsahpaw miakaw nynh tuh Paaw nynh a saah paw ccaaw kha mah a sungsah.
62005002	Aening nynh Pachia kha ah sungsah oh zah a kawpyapaw`ae kha ah zui oh pawte Pachia ccaaw`ae kha ah sungsah oh cipaw aening ah ny oh.
62005003	Pawccecize Pachia sungsah cipaw tuh a kawpyapaw`ae kha aening nynh ah zui oh paw hynh nynh thua. Te a kawpyapaw`ae tuh phuripaw thua khyh.
62005004	Pawccecize Pachia nynh a saah paw miakaw nynh tuh laephipi kha phe a tae. Te laephipi a tae paw taenaw tuh aening ah zynnaw oh hynh nynh thua.
62005005	Laephipi a tae paw tuh hungmou? Jesu tuh Pachia Ccapaw nynh thua cite a zyn paw ccungccaw kha thua khyh tou?
62005006	Tui lante thuasah, chii lante thuasah yn thua paw aning tuh Jesu Kri hynh nynh thua. Tui lante kyalya thua khyh, thuasalama tui lante, chii lante nynh yn thua. Te ccaekia a khantupaw tuh Muisaw nynh thua, pawccemacize Muisaw tuh byaccing nynh thua.
62005007	Pawccecize vaawran kya ccaekiakhan paw luthung a um`ae: Paaw lukheit, Bya lukheit, te Thyaa Muisaw lukheit nynh thua`ae. Te hynhe luthung`ae tuh ccangkheit nynh thua.
62005008	Te laephi vawlan ccaekiakhan paw ccangthung a um. Tuh-e`ae tuh Muisaw, tui te chii nynh thua`ae. Te hynh-e ccangthung`ae tuh ccangkheit kya mih lungnging.
62005009	Ccungccaw`ae ccaekia kha aening nynh ah lawkuh oh ze, Pachia ccaekia tuh houh alesaepaw nynh thua. Pawccecize hynh-e tuh Pachia nynh a Ccapaw kong ccaekiakhan paw Pachia ccaekia nynh thua.
62005010	Pachia Ccapaw a zyn paw nynh tuh amaw te amaw kya ccaekia a hoi. Pachia a zyn leipaw ccungccaw nynh tuh Pachia kha hyngbya a hosah. Pawkeiccumacize Pachia nynh a Ccapaw kong ccaekiakhan paw kha aning nynh a zyn khyh keiccu nynh thua.
62005011	Ccaekia tuh e hynh nynh thua: Pachia nynh aening kha zungzae hiinnaw phe oun pya vae. Tuh-e hiinnaw tuh a Ccapaw kya nynh a um.
62005012	Ccapaw a hoi paw nynh hiinnaw kha a hoi. Pachia Ccapaw kha a hoi leipaw tuh hiinnaw kha hoi khyh.
62005013	Zungzae hiinnaw na hoi oh paw kha na nyku nawlan oh, te Pachia Ccapaw min kha na zyn nawlan oh, Pachia Ccapaw min a zyn`ae paw nanning kalan e uccaw`ae kong hynh kae zei.
62005014	Te Pachia kya aening rawhoynaw ah hoi oh paw tuh e hynh nynh thua: Aening nynh amaw rynaw thyhte ccangkhakheit kha ah ngiaku oh ze, Pachia nynh yn thaepya.
62005015	Te aening nynh ah ngiaku oh paw miakaw aning nynh yn thaepya cipaw ah ny oh lanze amaw kyate ah ngiaku oh paw kha ah mue oh cipaw ah ny oh.
62005016	A uno nynh chinaw kalan a phyasah leipaw seinaw a sei paw kha lukhakheit nynh a muih lanze, a hanlan sawsangpah cih. Te chinaw a phyasah leipaw seinaw a rae`ae paw kha Pachia nynh hiinnaw a pya cih`ae. Chinaw kalan a phyasah paw seinaw a um. Kha-e seinaw hanlan sawsangpah sah cite ka ho khyh.
62005017	Dingleinaw balyn tuh seinaw nynh thua. Te chinaw kalan a phyasah leipaw seinaw a um.
62005018	Hunghung zemah Pachia nynh a saah paw tuh sei khyh cipaw aening ah ny oh. Pachia nynh a saah paw nynh tuh amaw te amaw kha a ringkuh. Te mihoy leipaw nynh amaw kha tung kho khyh.
62005019	Aening tuh Pachia kya-e nynh ah thua oh cipaw te laephipi khaleih tuh mihoy leipaw kuih kya nynh a um cipaw ah ny oh.
62005020	Te ahmepaw amaw kha ah ny nawlan oh, Pachia Ccapaw tuh phe yn thua vae zah aening kha thaethyanaw phe yn pya vae cipaw ah ny oh; te aening tuh ahmepaw amaw kya te a Ccapaw Jesu Kri kya nynh ah um oh. Aning tuh ahmepaw Pachia thua zah zungzae hiinnaw mah athua.
62005021	Ccaaw taraw`ae, zohtuh`ae kha la sibia oh. Amen.
63001001	A kum tang vae paw kae, Johan nynh, byaccing kya ka sungsah`ae paw, popaw bawinung te a ccaaw`ae kalan ccaw kae ky oh. Kae kyalya nynh kae sungsah oh paw thua khyh, thuasalama byaccing a nyh`ae paw balyn nynh ae sungsah oh.
63001002	Kaening kya um zah kaening ryte zungzae a um cih paw byaccing keiccu nynh nanning kha kae sungsah oh.
63001003	Paaw Pachia kyate thuasah, Paaw a Ccapaw, Bawipaw Jesu Kri kyate thuasah byaccing te sungsakunaw kya thawccinaw, ngaethya-umsanaw te daenaw tuh nae kya la um sah.
63001004	Paaw kyate kawpyapaw kha kaening nynh kae mue thyhhawte na ccaaw`ae abang nynh byaccing kya a ccia`ae paw kha ka muih tuh myarya ka lungtua.
63001005	Bawinung, athawpaw kawpyapaw hynh na kalan kae zei khyh. Thuasalama atakaw kyate kae hoi vae paw kawpyapaw kha nynh kae zei. Atu nang kae ngia ry paw tuh aening lukheit te lukheit sungsakuh oh sih cipaw nynh thua.
63001006	Te a kawpyapaw`ae thyhte aening nynh ah hiin oh paw hynh nynh sungsakunaw cipaw tuh athua. Atakaw kyate nanning nynh phe na thae vae oh hawte, kha-e kawpyapaw kya na cceih cih oh cipaw kha nynh kawpyapaw tuh athua.
63001007	Pawccecize ccungccaw lingtu`ae patae laephipi lungkhu lang phe tee vae`ae. Minmin nynh Jesu Kri tuh pynsaw lante yn thua cipaw ccaekiakhan khyh`ae. Khahtahawpaw ccungccaw tuh ccungccaw lingtu te antikri nynh thua.
63001008	Aening nynh rya ah law oh paw kha ah shung khyh nawlan oh, thuasalama phe ccing paw ryalaw mee ah mue nawlan oh, naemaw te naemaw la raeringkuh oh.
63001009	Hunghung zemah Kri ccangpyanaw kya tyn khyh zah kawngae leipaw ccungccaw tuh Pachia kha hoi khyh. Kri ccangpyanaw kya atynpaw ccungccaw tuh Paaw te Ccapaw kha paryh a hoi.
63001010	Kha-e ccangpyanaw kha ccyngku leite, ccungccaw lukhakheit nynh nanning kalan yn thua lanze nae inn lungkhu lang la thuasah nan oh. Beih mah la beih nan oh.
63001011	Pawccecize kha-e paw kha a beih paw ccungccaw tuh kha-e paw kya-e ahoy leipaw cyisahnaw`ae a neethungkuh bua paw nynh thua.
63001012	Nanning kalan zei lanpaw uccaw`ae patae ka hoi zemah ccanaw te ccatui te zei lan ka ry vae khyh. Thuasalama ah lungtuanaw phe abia nawlan nanning kalan kae thua cih zah nanning ryte hawiliakute byabeihku lan cipaw ka ngaehoi.
63001013	Po athua paw na neitanung a ccaaw`ae nynh nang kha ae beihlang`ae. Amen.
64001001	A kum tang vae paw kae, Johan nynh, byaccing kya ka sungsahpaw, kou sungsahpaw Kaias kalan ccaw kae ky.
64001002	Kou sungsahpaw, na hiinnawmuisaw a pungthung hawte, nang tuh pawpaw balyn kya na pungthung nawlan te na ngedan nawlan saw kae sangpah.
64001003	Pawccecize nang nynh byaccing kya na hiin thyhhawte, nang na kya um paw byaccing kong kha uteno`ae nynh oun thua`ae zah ccaekia he khan`ae tuh myarya ka lungtua.
64001004	Ka ccaaw`ae nynh byaccing kya a hiin`ae cipaw ka thae paw lungtuanaw laeze ale huapaw lungtuanaw ka hoi khyh.
64001005	Kou sungsahpaw, nang nynh uteno`ae kya te mikhia`ae kya na cyipya`ae paw miakaw tuh zyn lan um lante nynh na cyi.
64001006	Minmin nynh nang na kya-e sungsakunaw kong kha kriccawbu malang ccaekiakhan`ae. Nang nynh minmin kha mih khuaccungnaw kya Pachia ccaaw te angaekuh lante na saw`ae lanze, nang tuh kou hoy lang na cyih cih.
64001007	Pawccemacize minmin tuh amaw min hanlan cceih`ae zah Zenta`ae kyate pawsang mah lawkuh khyh`ae.
64001008	Tukeiccu aening tuh byaccing rya a lahbua`ae paw ah thua nawlan oh khahtahawpaw ccungccaw`ae kha aening nynh lehkhan lan accan.
64001009	Kriccawbu kalan ccaw phe ka zei vae; thuasalama minmin lakuze lupi huapaw lang tang a ry paw Diotrephes nynh kaening kha kaw yn ua khyh.
64001010	Tukeiccu kae thua vae ze amaw a cyisahnaw kha a liathui nawlan a cyipaw kha ka dianah cih. Aning nynh ahoy leipaw bya`ae te kaening kha sarisarya oun ci. Te tuh-e te a lungryachih khyh zah uteno`ae kha mah innccung ua khyh`ae apiaze innccung ua ry`ae paw kha mah phe khee`ae zah kriccawbu kyate minmin kha a dee`ae.
64001011	Kou sungsahpaw, ahoy leipaw kha kaheihlawkuh nan, thuasalama ahoypaw kha lawkuh. Ahoypaw rya a lah paw ccungccaw tuh Pachia kya-e nynh thua, thuasalama ahoy leipaw rya a lah paw ccungccaw tuh Pachia kha muih vae khyh.
64001012	Ccungccaw miakaw nynh Demetrias a hoynaw kong kha ccaekiakhan`ae, te byaccing nynh mah a kong ccaekiakhan. Te kaening nynh mah a kong ccaekia kae khan. Te ccaekia kae khan paw tuh akyh cipaw nanning nynh na ny oh.
64001013	Kae nynh zei lanpaw uccaw patae ka hoi ung. Thuasalama ccatui te ccaccung te na kalan ka zei ry vae khyh.
64001014	Thuasalama aro maw nang kha kae muih cih zah hawiliakute lukheit te lukheit byahoku lan cite ka ngaehoi. Daenaw na kya la um vae sah. Kae ruiban`ae nynh nang kha ae beihlang`ae. Ruiban`ae kha mih min te la beih`ae.
65001001	Jesu Kri seepaw, te James neitapaw, kae Jude nynh, Paaw Pachia liate thyaasah athua`ae paw te Jesu Kri kya ccy thua`ae zah ko athua`ae paw kalan ccaw kae ky oh.
65001002	Ngaethya-umsanaw, daenaw te sungsakunaw tuh nanning kya la pungthung sah.
65001003	Sungsah`ae, aening nynh ah mue kalang oh paw khumnaw kong kha nae kalan zei lan thawte he ka zuakuh lyakhe, mithyaa`ae kalan vaekheit te zungzae cia a la pya vae`ae paw zynnaw hanlan nanning nynh thawte na dou nawlan oh nanning kha hy khylan nae kalan ccaw zei lan aho.
65001004	Pawccecize ccungccaw abang tuh nanning laku aphirute zya oun tee vae`ae. Minmin tuh langmawpi te seibenaw hanlan syntaw ah thua vae`ae paw, Pachia pawlangria lei`ae paw nynh thua`ae. Minmin tuh ah Pachia kya-e thawccinaw kha pynsaw eih ohhuakury nawlan a rulae`ae paw, te amakhae kyalya paw Bawipaw Pachia te ah Bawipaw Jesu Kri kha a vua`ae paw nynh thua`ae.
65001005	Tukeiccu, Bawipaw nynh Israel ccungccaw`ae kha Izip ram kyate phe a khum`ae, tuhkoute a zyn lei`ae paw kha phe bua a ro`ae cipaw kha nanning nynh phe na va ny vae oh zemah bua kae liathuisah ry oh.
65001006	Te masaty e mih thuanaw thyhte a um lei`ae paw, thuasalama mih umnaw phe a cciataw`ae paw vaaw ccungccaw`ae kha alesaepaw nin kya-e byapianaw hanlan, mohnaw zakaw khe zungzae atynpaw sivarui te Pachia nynh phang a khung`ae.
65001007	Tuhhawte Sodom te Komorah, te mih pepan e khuapi`ae mah tuh-e`ae hawkhate mimaw te mimaw kha ohhuakunaw kalan pyakuh`ae zah ccaccangpaw ngesaw rynaw kalan a zuiku`ae keiccu, zungzae maee te detahnaw kha a teing`ae, ou khate kha-e`ae tuh dosuinkupaw lang nung athua`ae.
65001008	Tuhhawte hynh-e maansatu`ae mah mih pynsaw kha a nungsisakuh`ae, kawhoinaw kha pawlangria khyh`ae; te a lesae`ae paw kha thethya a ho`ae.
65001009	Tuhzemah vaaw ccungccaw lupi Mikhael tuh Mawsi a rhua konglang te diabolos ryte doukuh`ae zah he a eikuh`ae tuh sanruinpaw seibenaw kha honua ngan khyh, thuasalama, “Bawipaw nynh nang kha ae pe sah!” a cipya.
65001010	Thuasalama kha-e ccungccaw`ae nynh tuh mimaw nynh a ny lei`ae paw kha-e uccaw`ae kong kha thethya a ho`ae; thuasalama nythyanaw a hoi lei`ae paw sarangpaw`ae hawte, puikhaepaw nynaw uccaw`ae khate mimaw te mimaw kha a rosaku`ae.
65001011	Minmin tuh paw ngaethya lan a um babang! Pawccecize minmin tuh Kain ccianaw kya nynh phe a cciabua vae`ae. Te amia mue khylan Balaam cyiseinaw thyhte karangkute dekuh bua`ae zah Korah a dounaw kyakhe phe roh`ae.
65001012	Minmin tuh nanning ryte poi he a tua`ae tuh na ry oh paw poi`ae kya ri leite, mimaw te mimaw kyalya loohdangkuh`ae paw, abekuhpaw athupaw nynh thua`ae. Minmin tuh khivae nynh po a cciakhae paw khuatui a um leipaw maeking`ae; vaening a chihpaw, atharui kyate phe khohbia`ae paw, athae a um leipaw, tangvaw ccyh-e thingku`ae;
65001013	mimaw maethyanaw tuiphua a pousah paw rili kya-e kou rupaw tuileih; po amohpaw mohnaw kha zungzae cia paccynpya athua paw azoupaw awsi`ae nynh thua`ae.
65001014	-
65001015	Te Adam kyate she sarinaw athua paw Enok mah hynh-e`ae kong hynh profehbya a ho. A ho paw tuh: “Dotua, Bawipaw tuh, ccungccaw balyn kha byapia khylan, minmin lakuze Pachia pawlangria lei`ae paw balyn nynh Pachia pawlangria leite a cyi`ae paw mih cyisahnaw`ae balyn kha seinaw muihsaku khylan, te Pachia pawlangria lei`ae paw misei`ae nynh amaw kha rawsete a ho`ae paw rehahanpaw mih byaho`ae kha muihsaku khylan, a mithyaa`ae thung haw ryte yn thua cih,” a ci.
65001016	Tuh-e`ae tuh pei ccohkuh`ae paw, milae seinaw muihpatu`ae, mimaw ryduanaw thyhte a hiin`ae paw nynh thua`ae. Te mih khalang nynh tansakupaw bya`ae kha a ho`ae; mimaw amia muenaw elan ccungccaw`ae kha thehoysah`ae paw nynh thua`ae.
65001017	Thuasalama sungsah`ae, ah Bawipaw Jesu Kri a locceihtu`ae nynh langmaw lya a ho`ae paw bya`ae kha nanning nynh la liathui oh.
65001018	Nyathyakou ccyh kya, mimaw kya-e Pachia pawlangria leipaw ryduanaw thyhte a hiin`ae paw, ccungccaw saryatu`ae yn langkuh cih`ae ae cipya oh paw kha la liathui oh.
65001019	Tuh-e ccungccaw`ae tuh ccungccaw a phiasakuh`ae paw, Muisaw hoi leite pynsaw kya ahoysah`ae paw nynh thua`ae.
65001020	Thuasalama sungsah`ae, nanning tuh naemaw kyae athyaa huaccepaw zynnaw vawlan naemaw te naemaw kha tynsathungku te, Thyaa Muisaw kya sawsang te,
65001021	zungzae hiinnaw hanlan ah Bawipaw Jesu Kri kya-e ngaethya-umsanaw kha ngaehoite, Pachia sungsanaw kyakhe naemaw te naemaw kha ccykuh oh.
65001022	Te phiathyanaw kha hoibiate ccungccaw abang kha thawccih oh.
65001023	Te pynsaw liate anungsikuhpaw uccaw hei kha huate, mingccang`ae kha maee lungkhu te dae sue oh lah rawrinaw te la khum oh.
65001024	Atu thykupawkunaw kyate nanning kha khynsah khylan, te myarya lungtuanaw ryte a phu-enaw umnaw malang khe, seinaw leite nanning kha thuakhae khylan a cyih khotupaw,
65001025	amakhae kyalya ahawpaw aening oun Khumtu Pachia tungvaw, phuenaw te lesaenaw, uknawkaw te thungnaw tuh atu te zungzae cia la um sah. Amen.
66001001	Aro mawze yn cikuh hahe cih paw uccaw`ae kha a see`ae kalan langsapya khylan, Pachia nynh Jesu kalan a pya paw, Jesu Kri kya-e Byaphy. Te kha-e byaphy kha a vaaw ccungccapaw liate a seepaw Johan kalan Jesu nynh ky zah a nysah.
66001002	Johan nynh Pachia bya te Jesu Kri kya-e ccaekia te a muih paw balyn kha ccaekiakhan.
66001003	Hynh-e profehbya`ae kha a ria paw, te a thae`ae paw, te kha-e kya azeikuh paw uccaw`ae kha a zui`ae paw tuh hythuaccou`ae paw nynh thua`ae; pawccecize accyh tuh anae vae.
66001004	Kae, Johan nynh Asia ram kya um paw kriccawbu busari kha kae beihlang oh. Atu lya a um paw, langmaw a la um vae paw te bua yn thua cih paw amaw kyate thuasah, a suitungkhung malang a um`ae paw Muisaw`ae ccangsari kyate thuasah,
66001005	te zyn lan um paw ccaekia a thua paw, a chih`ae paw kyate masaty saah paw te laephi siapharan`ae uktu bawi athua paw Jesu Kri kyate thuasah, thawccinaw te daenaw tuh nanning tungvaw la um sah. Aening kha yn sungsah zah amaw a chii kya aening seinaw`ae yn singpah paw,
66001006	te a Paaw te Pachia kalan aening kha siapharan`ae lang te ranpibawi`ae lang yn rae paw, amaw tungvaw phu-enaw te uknawkaw tuh zungzae te zungzae cia la um sah. Amen.
66001007	Dotua oh, Jesu tuh maeking`ae ryte nynh yn thua. Te mit miakaw nynh amaw kha a muih cih`ae, te amaw kha po a thuin`ae paw nynh hei amaw kha a muih cih`ae. Te laephi kya-e minphuin`ae balyn tuh amaw keiccuze a rah-a khui cih`ae. Ou tuhmawte nynh thua, Amen.
66001008	“Kae tuh Alfa te Omega, Athonaw te Athangnaw, atu lya a um paw, langmaw a la um vae paw te bua yn thua cih paw, Athung Huaccepaw nynh ka thua,” cite Bawipaw nynh a ci.
66001009	Jesu Kri kya-e vawsawrunaw kya, peenaw kya te ngaesangnaw kya nanning ry a mungkuh bua paw, nae upaw mah ka thua paw kae, Johan tuh Pachia bya keiccu te Jesu Kri kya-e ccaekia keiccuze Patmos cikuh paw tuikoih kyakhe ka um.
66001010	Bawipaw Nin kya kae tuh Muisaw kya ka um zah kamaw nuhlang khe mungkae roi hawte, myarya accaepaw roi kha ka thae.
66001011	Tuh-e roi nynh, “Kae tuh Alfa te Omega, Masaty te Nyathyakou nynh ka thua,” te, “Nang nynh na muih cih paw kha ccauh kyakhe zei lah Asia ram kya a um paw kriccawbu busari kalan ky`ae, Efesa khua lang, Smyrna khua lang, Perkamos khua lang, Thiatira khua lang, Sardis khua lang, Filadefia khua lang te Laodisia khua langkhe ky`ae,” a ci.
66001012	Te kamaw ryte bya ho paw roi kha muih khylan ka maeleihkuh. Te he ka maeleihkuh tuh, sui maeekhua awnawpaw ccangsari,
66001013	te maeekhua awnawpaw ccangsari angaelung khe Ccungccaw Ccapaw alopaw lukheit kha ka muih. Tuh-e paw tuh a ccu phe thua lang cia uccaw kha zingkuh zah a by kyakhe sui taeccia te a cciakuh.
66001014	A lu te a sang tuh tuuming hawte, vuiraw hawkhate araw. Te a mit tuh maeesoi hawte nynh thua.
66001015	Te a ccu tuh maeesopi kya phe a phung vae`ae paw accipaw sohin nynh alo. Te a roi tuh tuiphua patae roiccaepaw nynh alo.
66001016	Te a ranglang kuih kya awsi ccangsari a ccyng; te a khalang lungkhu te hawning te ahepaw thaloi a pou; te a maesue tuh amaw thawzung kya phaephae ahpaw khuanin hawte nynh thua.
66001017	Amaw kha he ka muih tuh, a ccu leihpaw khe achihpaw hawte ka khuliakuh. Te a ranglang kuih kha ka tungvaw khe khang zah kamaw kha, “Rih nan, kae tuh Masaty te Nyathyakou nynh ka thua.
66001018	Kae tuh ka la chih zah bua a hiinpaw nynh ka thua; te dotua, kae tuh zungzae cia po a hiinpaw nynh ka thua. Amen. Te Hades toh te Chinaw toh kha ka hoi.
66001019	Na muih vae paw uccaw`ae, atu lya a um paw uccaw`ae, te atu koute yn cyikuh vae cih paw uccaw`ae kha zei.
66001020	Ka ranglang kuih kya na muih paw awsi ccangsari kya-e byakhupaw te sui maeekhua awnawpaw ccangsari tuh: awsi ccangsari`ae tuh kriccawbu busari kya-e vaaw ccungccaw`ae nynh thua; te na muih paw maeekhua awnawpaw ccangsari`ae tuh kriccawbu busari kha nynh thua.
66002001	“Efesa kriccawbu kya-e vaaw ccungccapaw kalan hynhte zei, ‘A ranglang kuih kya awsi ccangsari a ccyngtupaw, sui maeekhua awnawpaw ccangsari angaelung kya a cceihtupaw nynh hynh-e`ae hynh a ho.
66002002	“Na ryalaw`ae, thawte rya na law paw te na ngaesangnaw`ae, te ccungccahoy lei`ae kha na ngaesang kho khyh cipaw kha ka ny. Te locceihtu`ae nynh kae thua ci`ae zemah akaw-aleih bya na khia`ae zah athua lei`ae paw, mihyng`ae nynh thua`ae cipaw phe na muih paw kha thuasah;
66002003	taemya phang na sawkuh zah ngaesangnaw na hoi paw te ka min keiccuze thawte rya na lah zah na lungthawthang khyh paw kha thuasah ka ny.
66002004	Tuhzemah nang rawsete ho lanpaw ka hoi, pawkeiccumacize na kya-e masaty sungsanaw kha nang nynh phe na cciataw vae.
66002005	Tukeiccu paw kyate nynh ka khuliaku cipaw kha liathui lah ngaesikuh, te masaty-e ryalaw`ae kha lah. Tukhyh lanze na kalan arangte kae thua cih zah na ngaesikuh khyh ze, na maeekhua awnawpaw kha a umnaw kyate phe kae nuepah cih.
66002006	Thuasalama kae nynh mah ka hua paw, Nikolaitan`ae cyisahnaw`ae kha nang nynh na hua cite ho lanpaw na hoi.
66002007	Kriccawbu`ae kalan Muisaw nynh a ho paw kha nakaring a hoi paw ccungccaw tuh thae sah. A taetupaw kha Pachia kya-e Paradis angaelung kya um paw hiinnaw thingku thae ae lan kaw ka pya cih.” ’
66002008	“Smyrna khua kya um paw kriccawbu kya-e vaaw ccungccapaw kalan hynhte zei, ‘Chih zah bua a hiinpaw, Masaty te Nyathyakou athua paw nynh hynhe` ae hynh a ho.
66002009	“Na ryalaw`ae, na vawsawnaw, te na ryachinaw kha ka ny. Thuasalama nang tuh a hoirungpaw nynh na thua. Te Jew`ae nynh kae thua cite ho`ae zah athua lei`ae paw, thuasalama Setan kya-e sinakok athua`ae paw nynh alue lante byaho`ae paw kha mah ka ny.
66002010	Na teing vae cih paw uccaw`ae ccangkheit sanmah rih nan. Dotua, nanning tuh syntawnaw teing khylan, diabolos nynh nanning kyaze abang kha thunginn lungkhu lang a sang cih`ae, te nin haw lungkhu vawsawnaw na tung cih oh. Chinaw kyacia nang tuh zyn lan um paw la thua, te hiinnaw suilukhung kha nang kae pya cih.
66002011	Kriccawbu`ae kalan Muisaw nynh a ho paw kha nakaring a hoi paw ccungccaw tuh thae sah. A taetupaw tuh vaeningnaw chinaw kha teing vae lan khyh.” ’
66002012	“Te Perkamos khua kya um paw kriccawbu kya-e vaaw ccungccapaw kalan hynhte zei, ‘Voining te ahepaw thaloi a hoi paw nynh hynh-e`ae hynh a ho.
66002013	“Na ryalaw`ae te na umnaw kha ka ny, tuh-e kya nynh Setan suitungkhung tuh a um. Te kamaw min kha tynkaring lang na kynku cipaw, te Setan a umnaw, nanning laku kya chia athuapaw, zyn lan um paw kamaw martyr, Antipas nin ccyh lyakhe nang nynh kamaw zynnaw kha na ei khyh cipaw ka ny.
66002014	Thuasalama nang rawsete ho lanpaw ccapyh ka hoi. Pawkeiccumacize Israel ccungccaw`ae malang thykupawkunaw nungkhaw khylan, zohtuh`ae kalan silawnawpaw uccaw`ae ae khylan, te ohhuakunaw raesah khylan Balak a ccangpah paw Balaam ccangpyanaw a ccyngkuh`ae paw kha khe kya na hoi`ae,
66002015	tukeiccu kae nynh ka hua paw uccaw, Nikolaitan`ae ccangpyanaw a kyngkuh`ae paw kha mah na hoi`ae.
66002016	Ngaesikuh, tukhyh lanze na kalan arangte kae thua cih zah ka khalang kya-e thaloi khate minmin kha rhaw ka tuk cih`ae.
66002017	Kriccawbu`ae kalan Muisaw nynh a ho paw hynh nakaring a hoi paw ccungccaw tuh thae sah. A taetupaw kha thurupaw manna ae lan kaw ka pya cih, te amaw kha arawpaw lung ka pya cih. Te kha-e lung kya athawpaw min azeikuh, kha-e min kha kha-e lung a mue paw laelan hung nynh san nyh khyh.” ’
66002018	“Te Thiatira khua kya um paw kriccawbu kya-e vaaw ccungccapaw kalan hynhte zei, ‘Maeesoi alopaw mit a hoitupaw, accipaw sohin alopaw ccu a hoitupaw, Pachia Ccapaw nynh hynh-e`ae hynh a ho.
66002019	“Na ryalaw`ae, na sungsanaw, na ryalawpyapaw, na zynnaw, te na ngaesangnaw, te na cyisahnaw`ae kha ka ny. Te nyathyakou e na cyisahnaw`ae tuh masaty e lae alung cipaw ka ny.
66002020	Tuhzemah nang rawsete ho lanpaw ccapyh ka hoi. Pawccemacize ka rya yn lawpatu`ae kha ohhuakunaw raesah khylan, zohtuh`ae kalan silawnawpaw kha ae sah khylan, ccangpya lan te soih lan, amaw te amaw kha profehnung a cikuh nung, kha-e nopinung Jezebel kha nang nynh kaw na ua.
66002021	Te a ohhuakunaw konglang te ngaesiku khylan ccyh hohse ka pya zemah aning tuh ngaesikuh khyh.
66002022	Dotua, amaw kha ccinaw ikhung kalan dae ka vua cih, te amaw ryte a tuaseikuh`ae paw kha mih cyisahnaw`ae a ngaesiku khyh`ae lanze, alepipaw vawsawrunaw lungkhu lang ka vua cih`ae.
66002023	Te a ccaaw`ae kha chinaw te ka theih cih`ae; te kae tuh tuanaw-thinlung te thinlung`ae a zaahtu nynh ka thua cipaw kha kriccawbu`ae balyn nynh oun nyh cih`ae; te nanning milu raveih kha nae ryalaw`ae thyhte kae pya cih oh.
66002024	Thuasalama nanning kalan te Thiatira khua kya um paw tuhlaepaw`ae kalan kae hopya oh, minmin nynh a ho`ae hawte, Setan kya-e akhupaw uccaw kha a nyh lei`ae paw, hynh-e doctrine a hoi lei`ae paw ccungccaw patae, nae tungvaw ccangpaw phupaw ka khang vae lan khyh.
66002025	Thuasalama na hoi oh paw kha kae kae thua cia varyn kyngkuh oh.
66002026	Te a taetupaw te ka ryalaw`ae kha athangnaw cia a ccykekuh paw tuh minphuin`ae tungvaw kawhoinaw kha ka pya cih,
66002027	‘Aning nynh minmin kha sivaw tungbang khate a uk cih`ae; angvohtupaw kya-e ang`ae hawkhate minmin tuh palae tui lang a koi cih`ae.’ Kae nynh ka Paaw kyate ka mue hawte, kawhoinaw kha ka pya cih.
66002028	Te amaw kha nizy-awsi ka pya cih.
66002029	Kriccawbu`ae kalan Muisaw nynh a ho paw kha nakaring a hoi paw ccungccaw tuh thae sah.” ’
66003001	“Sardis khua kya um paw kriccawbu kya-e vaaw ccungccapaw kalan hynhte zei, ‘Pachia kya-e Muisaw`ae ccangsari te awsi ccangsari a hoitupaw nynh hynh-e`ae hynh a ho, “Na ryalaw`ae kha ka ny. Nang tuh na hiin cite min na hoi, zemah na chih cipaw ka ny.
66003002	Ahoyte ngawdo. Te chi lan a cih vae paw, a um ung paw uccaw`ae kha thawzungpya`ae; pawccecize Pachia malang na ryalaw`ae tuh accing cite ka muih khyh.
66003003	Tukeiccu pawcihtemou na mue zah na thae cipaw kha liathui lah varyn kyngkuh, te ngaesikuh. Tukeiccu ngaw na do khyh lanze, miruh hawte na kalan kae thua cih zah hotuh ccyh nynh na kya kae thua cih cipaw na nyh lan khyh.
66003004	Sardis khua ccaccei kyakhe mih uccaw`ae a nungsisakuh lei`ae paw ccungccaw min ccapyh na hoi`ae. Minmin tuh angaekuhpaw athua`ae keiccuze, arawpaw uccaw lawkute kamaw ryte a cceihbua cih`ae.
66003005	A taetupaw tuh arawpaw uccaw kha lawsaku athua cih. Te hiinnaw ccauh kyate amaw min kha ka the vae lan khyh. Thuasalama ka Paaw malang te a vaaw ccungccaw`ae malang amaw min kha ccaekia ka khan cih.
66003006	Kriccawbu`ae kalan Muisaw nynh a ho paw kha nakaring a hoi paw ccungccaw tuh thae sah.” ’
66003007	“Filadefia khua kya um paw kriccawbu kya-e vaaw ccungccapaw kalan hynhte zei, ‘Athyaapaw, ahmepaw, “David kya-e toh a hoitupaw, hung ccungccaw nynh san a khaw kho lei lan a hungtupaw, te hung ccungccaw nynh san hung kho lei lan a khawtupaw nynh hynh-e`ae hynh a ho.”
66003008	“Na ryalaw`ae kha ka ny. Dotua, hung ccungccaw nynh san a khaw kho leipaw, ahungkuhpaw thuakaw kha na malang phe ka nung vae. Pawccecize nang tuh thawzung ccapyh nynh na hoi, te ka bya kha na ccykekuh zah ka min kha na vua khyh.
66003009	Dotua, Jew`ae nynh kae thua ci`ae zah athua lei`ae paw, thuasalama a hyng`ae paw kha Setan kyae sinakok lang ka rae cih`ae. Dotua, na ccu malang beik sah khylan, te nang kha kae sungsah cipaw nysah khylan minmin kha na kalan kae thuasah cih`ae.
66003010	Ka kawpyapaw kha po tynsah lan nang nynh na ccykeku keiccuze, laephi vawlan a um`ae paw kha syntaw khylan, laephipi balyn kya yn thua vae cih paw tuhounaw suimilan ccyh kyate nang kha kae nynh mah kae khynsah cih.
66003011	Dotua, arangte kae thua vae cih. Hung ccungccaw nynh san na suilukhung kha a lawku khyh nawlan, na hoi vae paw kha varyn kyngkuh.
66003012	A taetupaw kha ka Pachia kya-e tempal kya rungpi lang ka rae cih. Te aning tuh atolang kharyh pou vae lan khyh. Te ka Pachia min te ka Pachia kya-e khuapi min kha amaw tungvaw khe ka zei cih; tuh-e khuapi tuh ka Pachia kyate vaawran langte yn rungbung paw, Jerusalem Thawpaw nynh thua; te athawpaw ka min kha mah amaw tungvaw khe ka zei cih.
66003013	Kriccawbu`ae kalan Muisaw nynh a hopaw kha nakaring a hoi paw ccungccaw tuh thae sah.” ’
66003014	“Laodisia khua kya um paw kriccawbu kya-e vaaw ccungccapaw kalan hynhte zei, ‘Pachia kya-e raenaw Athonaw athuapaw, Zyn lan um paw te Ahmepaw Ccaekia, Amen nynh hynh-e`ae hynh a ho,
66003015	“Na ryalaw`ae kha ka ny. Nang tuh kyaa mah na kyaa khyh, so mah na so khyh cipaw ka ny. Nang tuh na kyaa ze kyaa, tukhyhze na so ze so ci ka ry.
66003016	Ou tuhte nang tuh kyaa mah kyaa lei, so mah so lei, lalungpaw na thua keiccuze ka khalang kyate nang kha kae thoi vae cih.
66003017	Nang nynh, ‘Kae tuh ka hoirung zah uccaw`ae ryte ka kaethung, te pawsang mah ka ho ka bou vae khyh,’ na ci keiccuze nang tuh myarya a riathaepaw, thawcci lan um paw, a ryachipaw, a mitmohpaw, te ccakaete a um paw na thua paw kha na nyku khyh keiccu;
66003018	nang kha hynhte tuanaw kae pya: nang tuh na hoirung ccaw, maee kya phe thyaasah vae paw sui kha kamaw kya-e rekuh, na ccakaete na um paw maethyanaw kha a langku khyh nawlan uccaw na lawku ccaw, arawpaw uccaw kha kamaw kya-e rekuh; te ngaw na muih nawlan na mit kha mitccisi na thuhku ccaw, kamaw kya-e rekuh.
66003019	Ka sungsahpaw miakaw kha ka pe`ae zah ka thuihei`ae. Tukeiccu na lungthosah lah ngaesikuh.
66003020	Dotua, kae tuh thuakawzung khe ka thadyn zah ka khua. Ccungccaw lukhakheit nynh ka roi thae zah thuakaw yn hungpya ze, kha-e paw kalan ka tee cih zah amaw ryte ka ae cih, te aning mah kamaw ryte a ae cih.
66003021	Kae tuh ka tae zah ka Paaw suitungkhung vawlan ka Paaw ryte kae dahung hawte, a taetupaw kha ka suitungkhung vawlan kamaw ryte dahung lan kaw ka pya cih.
66003022	Kriccawbu`ae kalan Muisaw nynh a ho paw kha nakaring a hoi paw ccungccaw tuh thaesah,” ’ ” yn cipya.
66004001	Hynh-e koute ka do zah vaawran kya thuakaw ahungkuhpaw kha ka muih. Te masaty roi ka thae paw tuh kamaw ryte bya ho paw mungkae roi hawkhate nynh thua; tuh-e roi nynh, “Hynhlang yn kaethung, lah hynh-e koute yn cyikuh hahe cih paw uccaw`ae kha nang kae muihsah cih,” yn cipya.
66004002	Te vaekheihmawte kae tuh Muisaw kyakhe ka um. Te dotua, vaawran kya suitungkhung ccangkheit nung athua. Te suitungkhung vawlan a dahung paw a um.
66004003	Te tuinkya a dahung paw tuh do lanze jasper lung te sardias lung hawte nynh alangku. Te suitungkhung po voilu lang muihnaw kya emerald lung hawte athua paw sawdoihpaw a um.
66004004	Tuh-e suitungkhung po voilu lang ccangpaw suitungkhung`ae ccangkuin laepali a um. Tuh-e suitungkhung`ae vawlan piccang`ae lukuin laepali tuh arawpaw uccaw`ae kha lawkute a dahung`ae paw kha ka muih. Minmin tuh mih lu kya suilukhung`ae a khungkuh`ae.
66004005	Suitungkhung kyate khozawlaepaw, riakawpaw te roiccaepaw`ae a pou; te suitungkhung malang Pachia kya-e Muisaw`ae ccangsari athua paw, maeekhua ccangsari a awkuh paw a um.
66004006	Te suitungkhung malang khe lung-awmito te alokuhpaw muinsado rili a um. Te suitungkhung angaelung kya te suitungkhung a pepan kyakhe, a malang te a nuhlang mit`ae te phe beihpaw ahiinpaw rangsaw`ae sapali a um.
66004007	Te masaty a hiinpaw rangsaw tuh chindeih te nynh aloku. Ccanningnaw ahiinpaw rangsaw tuh vaetuataw te nynh aloku. Ccanthungnaw ahiinpaw rangsaw tuh ccungccaw hawte mitmae a hoi. Ccanpalinaw ahiinpaw rangsaw tuh azoupaw mosipi te nynh aloku.
66004008	Te tuh-e ahiinpaw rangsaw`ae sapali tuh sake ketaruh cci a hoi`ae. Atolang te alungkhu lang tuh mit te phe beih`ae. Te minmin nynh, “Langmaw a la um vae paw, te atu a um paw, te yn thua lanpaw, Athung Huaccepaw Bawipaw Pachia tuh athyaa, athyaa, athyaa!” cite khuazi khuadae hae-ung leite a ho`ae.
66004009	Te suitungkhung vawlan a dahung paw, zungzae te zungzae cia a hiinpaw kalan khe kha-e ahiinpaw rangsaw`ae nynh phu-enaw te sawtuanaw kha pya`ae zah lungtuabya he a ho`ae tuh,
66004010	suitungkhung vawlan a dahung paw malang khe piccang`ae lukuin laepali tuh bakhung`ae zah zungzae te zungzae cia a hiinpaw kha a beik`ae, te suitungkhung malang khe mih suilukhung`ae kha nungsya`ae zah,
66004011	“Pou Bawipaw, phuenaw te sawtuanaw te thungnaw kha mue lan nang tuh na ngaekuh; pawccecize pawpaw balyn tuh nang nynh phe na rae vae, te na rynaw liate kha-e`ae tuh rae thua`ae zah a um`ae,” a ci`ae.
66005001	Te alungkhu lang te anuhlang ccawzeikuh zah tazeih ccangsari te khia athuapaw ccaleih ccangkheit kha suitungkhung vawlan a dahung paw a ranglang kuih kyakhe ka muih.
66005002	Te a thawsaepaw vaaw ccungccapaw nynh, “Kha-e ccaleih kia lan te tazeih`ae kha phou lan hungmou a ngaekuh?” cite thawte khua-o paw kha ka muih.
66005003	Te vaawran kya, laephi kya, laephi kaw kya kha-e ccaleih a kia kho lanpaw te kha-e a do kho lanpaw hung ccungccaw sanmah um khyh.
66005004	Te kha-e ccaleih kia lan, te ria lan, te kha-e do lan angaekuhpaw hung sanmah muih lan a um khyh keiccuze kae tuh thawte ka rah.
66005005	Te piccang`ae kyaze lukheitpaw nynh, “Rah nan, dotua Judah phin kya-e Chindeih, David Tharuipi nynh ccaleih kha kia lan te kha-e kya-e tazeih ccangsari phou lan phe a tae vae,” cite kamaw kha yn hopya.
66005006	Te kae nynh ka do zah suitungkhung te ahiinpaw rangsaw`ae sapali angaelung kya te piccang`ae angaelung kyakhe phe a chia vae`ae paw hawte athua paw, Tuutaw a thadyn paw kha ka muih. Tuh-e Tuutaw tuh laephi balyn kalan saw paw Pachia kya-e Muisaw ccangsari athua paw, ki kisari te mit ccangsari a hoi.
66005007	Te aning nynh yn thua zah suitungkhung vawlan a dahung paw a ranglang kuih kyate ccaleih kha a law.
66005008	Te aning nynh ccaleih kha he a laah tuh ahiinpaw rangsaw`ae sapali te piccang`ae kuin laepali nynh Tuutaw malang khe a bakhung`ae, minmin lu raveih tuh tintang te mithyaa`ae sawsangnaw athua paw mynkhuhpaw te phe beihpaw sui pakekhupaw`ae kha a hoi`ae.
66005009	Te minmin nynh, “Ccaleih kha law lan te kha-e kya-e tazeih`ae kha kia lan nang tuh na ngaekuh, pawccecize nang tuh chia na la thua zah phin miakaw, bya miakaw, ccungccaw miakaw, te minphuin miakaw kyate kaening hynh na chiise liate Pachia hanlan nae sawkhaw.
66005010	“Te kae Pachia hanlan kaening kha siapharan`ae lang te ranpibawi`ae lang phe nae rae vae zah kaening tuh laephi vawlan kae uk vae cih,” cite athawpaw law kha a sah`ae.
66005011	Te ka do zah suitungkhung te ahiinpaw rangsaw`ae te piccang`ae pepan khe vaaw ccungccaw`ae patae roi kha ka thae. Tuh-e vaaw ccungccaw`ae milu tuh thung haw leih thung haw, te athung asang`ae kya-e athung asang`ae zeih acih`ae.
66005012	Minmin nynh, “Chia athua vae paw Tuutaw tuh thungnaw, hoirungnaw, hawnaw, thawzung, sawtuanaw, phu-enaw te hythuanaw kha ccou lan a ngaekuh!” cite roi accae lante a ho`ae.
66005013	Te vaawran kya, laephi vawlan, laephi kaw um paw rae paw miakaw te rili kya um`ae paw te kha-e`ae kya um`ae paw balyn nynh, “Hythuanaw, te sawtuanaw te phuenaw te thungnaw tuh suitungkhung vawlan a dahung paw kya te Tuutaw kya zungzae te zungzae cia um sah!” a ci`ae paw kha ka thae.
66005014	Te ahiinpaw rangsaw`ae sapali nynh, “Amen!” a ci`ae. Te piccang`ae lukuin laepali nynh bakhung`ae zah zungzae te zungzae cia a hiinpaw kha a beik`ae.
66006001	Tazeih`ae kyaze ccangkheit kha Tuutaw nynh he a kia tuh kae nynh ka muih, te riakawpaw roi hawte ahiinpaw rangsaw`ae sapali kyaze sakheit nynh, “Rang lah yn do,” a cipaw roi kha ka thae.
66006002	Te ka do zah marang arawpaw sakheit ka muih. Kha-e marang vawlan a ccikuh paw nynh li kha a ccyngku. Te amaw kha suilukhung a pya`ae. Te aning tuh rhaw tae laliate, te rhaw tae lan po a cceih.
66006003	Te aning nynh vaeningnaw tazeih kha he a kia tuh, vaeningnaw ahiinpaw rangsaw nynh, “Rang lah yn do,” a cipaw kha ka thae.
66006004	Te ccangpaw marang sekakingpaw po a pou. Te laephi kyate daenaw kha a law ccaw cite, ccungccaw`ae nynh lukheit te lukheit a chiaku ccaw`ae cite, kha-e vawlan a ccikuh paw kha kawpya athua; te alepipaw thaloi kha mah pya athua.
66006005	Te ccangthungnaw tazeih kha he a kia tuh ccangthungnaw ahiinpaw rangsaw nynh, “Rang lah yn do,” a cipaw kha ka thae. Ka do zah marang amanpaw sakheit ka muih. Te kha-e vawlan a ccikuh paw nynh a kuih kyakhe zawccu kha a ccyngku.
66006006	Te ahiinpaw rangsaw`ae sapali angaelung kyate, “Denari kiakheit mee lang chanvui khoinik kawkheit te denari kiakheit mee lang barli khoinik kawthung a muekuh, te chitui te misutui kha rosah nan,” a cipaw roi kha ka thae.
66006007	Te ccangpalinaw tazeih kha he a kia tuh ccangpalinaw ahiinpaw rangsaw nynh, “Rang lah yn do,” a cipaw roi kha ka thae.
66006008	Te ka do zah marang apuapaw sakheit ka muih. Kha-e a ccikuh paw a min tuh Chinaw cikuh zah Hades nynh amaw kha a zui. Te laephi pumpali pumkheit vawlan thaloi te chia khylan, vuelawnaw te chia khylan, chinaw te chia khylan, te laephi kya-e sarepaw`ae te chia khylan minmin kha kawhoinaw a pya`ae.
66006009	Ccangpangawnaw tazeih kha he a kia tuh Pachia bya keiccuze, te mimaw ccaekia keiccuze a chia`ae paw mih hiinnawmuisaw` ae kha silawhang kaw khe ka muih.
66006010	Te minmin nynh, “Thyaa zah ahmepaw, pou Bawipaw, laephi vawlan a um`ae paw tungvaw kaening chii mee lang hohse cia mou byapiapya leite, ccaeliarupya leite na um cih?” cite thawte a sia`ae.
66006011	Minmin lu raveih tuh arawpaw angkiccua kha pya athua`ae. Mimaw hawte chia athuabua vae cih`ae paw, mimaw ryte ryalahkheih`ae paw te mih uno`ae milu tuh accing makhia, minmin tuh ccyh sosoh a haeung cih`ae cite minmin kha a hopya`ae.
66006012	Ccangtaruhnaw tazeih kha he a kia tuh ka do zah alepipaw innruisuekuh paw a um. Te khuanin tuh saming te kua paw buri uccaw hawte phe amang, te sawpaw tuh chii hawte nynh thua.
66006013	Te thaeku ku tuh arupaw khisang nynh he a mung vae ze, accyh zaw leipaw thaeku`ae kha a khuaku hawte vaawran e awsi`ae tuh laephi kalan a ccah`ae.
66006014	Te ccaleih kha he kue vae ze a sungku hawte, vaawran tuh po a sungkuh. Mua miakaw te tuikoih miakaw tuh mimaw ungnaw kyate phe a nuekuh`ae.
66006015	Te laephi siapharan`ae, minthaanpaw ccungccaw`ae, a hoirungpaw ccungccaw`ae, rhawbawi`ae, alesaepaw ccungccaw`ae, te see miakaw, a luepaw ccungccaw miakaw tuh laekarung`ae kya te mua-e lung`ae kyakhe a rekuh`ae.
66006016	Te minmin nynh mua`ae te lung`ae kha, “Kaening tungvaw yn ccawthin oh lah suitungkhung vawlan a dahung paw mitmae kyate, te Tuutaw thinrianaw kyate kaening hynh yn khaw oh!
66006017	Pawccecize a thinrianaw kya-e alesaepaw nin tuh yn thua vae, te hungmou a thadyn khopaw a um cih?” a cipya`ae.
66007001	Hynh-e uccaw`ae koute laephi ki kipali kya a thadyn`ae paw vaaw ccungccaw`ae lupali kha ka muih. Khisang nynh laephi vawlan, rili vawlan, te thingku kha a mung khyh nawlan laephi kya-e khisang`ae sangpali kha phang a kyng`ae.
66007002	Te a hiinpaw Pachia kya-e tazeih a hoi paw, nithua langte yn kaethung paw, ccangpaw vaaw ccungccapaw kha ka muih. Te kha-e paw nynh laephi te rili kha vawsaw pya khylan kaw a mue`ae paw vaaw ccungccaw`ae lupali kalan khe thawte sia zah,
66007003	“Ah Pachia see`ae kha mih terui kya tazeih phe ah khia mawlaezung oh, laephi thuasah, rili thuasah, thingku`ae kha thuasah vawsaw pya nan oh,” a cipya`ae.
66007004	Tazeihkhia athua`ae paw mih milu kha ka thae. Israel ccungccaw`ae kyaze phin balyn kyate thung zakheit sungpali thungpali kha tazeihkhia athua`ae.
66007005	Judah phin kyate thung haw laening kha tazeihkhia`ae. Reuben phin kyate thung haw laening kha tazeihkhia`ae. Gad phin kyate thung haw laening kha tazeihkhia`ae.
66007006	Asher phin kyate thung haw laening kha tazeihkhia`ae. Naftali phin kyate thung haw laening kha tazeihkhia`ae. Manasseh phin kyate thung haw laening kha tazeihkhia`ae.
66007007	Simeon phin kyate thung haw laening kha tazeihkhia`ae. Levi phin kyate thung haw laening kha tazeihkhia`ae. Issachar phin kyate thung haw laening kha tazeihkhia`ae.
66007008	Zebulun phin kyate thung haw laening kha tazeihkhia`ae. Josef phin kyate thung haw laening kha tazeihkhia`ae. Benjamin phin kyate thung haw laening kha tazeihkhia`ae.
66007009	Hynh-e koute ka do zah minphuin`ae balyn kya-e phin`ae, ccungccaw`ae te bya`ae hung ccungccaw nynh sanmah a ria kho leipaw ccungccaw zapi pi tuh suitungkhung malang te Tuutaw malang khe a thadyn`ae. Minmin tuh arawpaw angkiccua kha lawkuh`ae zah mih kuih kya saruitah ange`ae kha ccyngbiate,
66007010	“Suitungkhung vawlan a dahung paw ah Pachia kya te Tuutaw kya nynh khumnaw tuh a um!” cite roi accae lante thawte a sia`ae.
66007011	Te suitungkhung pepan, te piccang`ae te ahiinpaw rangsaw`ae sapali pepan khe vaaw ccungccaw`ae balyn tuh thadyn`ae zah suitungkhung malang khe bakhung`ae zah Pachia kha a beik`ae.
66007012	Te, “Amen! Hythuanaw te phu-enaw, hawnaw te lungtuabya honaw, sawtuanaw te thungnaw, te thawsaenaw tuh ah Pachia kya zungzae te zungzae cia um sah. Amen,” a ci`ae.
66007013	Te piccang`ae kyaze lukheitpaw nynh tho zah, “Arawpaw angkiccuapaw a lawkuh`ae paw hynh-e`ae hynh hung`ae mou? Te teitemou minmin tuh oun thua`ae?” cite kamaw kha yn khia.
66007014	Te kae nynh, “Bawihaepaw, nang nynh na nyh,” ka cipya. Te aning nynh kamaw kha, “Hynhe` ae tuh alepipaw vawsawrunaw kyate oun pou`ae paw, te mih angkiccuapaw kha Tuutaw chii kya sukuh`ae zah kha-e kha a rawsah`ae paw nynh thua`ae.
66007015	Tukeiccu minmin tuh Pachia kya-e suitungkhung malang khe um`ae zah amaw kha a tempal kya khuazi khuadae ryalawpya`ae; te suitungkhung vawlan a dahung paw tuh minmin laku khe a um cih.
66007016	“Minmin tuh mih vuelaw boi vae lan khyh, mih tui mah haw boi vae lan khyh; khuanin nynh minmin kha u vae lan khyh`ae, maeeso nynh mah u vae lan khyh`ae.
66007017	“Pawccecize suitungkhung angaelung kya a um paw Tuutaw nynh minmin kha a dang cih`ae zah, te ahiinpaw tuivanaw kalan minmin kha a cciakhae vae cih`ae, te Pachia nynh mih mit kya-e mitphi balyn kha marya a fupah cih`ae,” yn cipya.
66008001	Te ccangsarinaw tazeih kha he a kia tuh vaawran kya suimilan a khoi loukaw daetedae.
66008002	Te Pachia malang a thadyn`ae paw vaaw ccungccaw`ae lusari kha ka muih, te minmin kha mungkae ccangsari a pya`ae.
66008003	Te ccangpaw vaaw ccungccapaw nynh yn thua zah sui pakephepaw kha ccyngkuh zah silawhang pe khe a thadyn. Te suitungkhung malang a um paw sui silawhang vawlan khe mithyaa`ae balyn kya-e sawsangnaw ryte thuakhae khylan maee te u paw mynkhuhpaw patae kha kha-e paw a pya`ae.
66008004	Te maee te u paw mynkhuhpaw a maeekhuh tuh mithyaa`ae kya-e sawsangnaw ryte vaaw ccungccapaw kuih kyate Pachia malang a kaethung.
66008005	Te vaaw ccungccapaw nynh pakephepaw kha laah zah kha-e kha silawhang kya-e maee khate phe a biasah, te laephi vawlan dae a vua; oute roi`ae, kholungthyhpaw, khozawlaekuhpaw, te innruisuekuhpaw a um.
66008006	Te mungkae ccangsari a hoi`ae paw vaaw ccungccaw`ae lusari tuh mungkae tu lan paccynkute a um vae`ae.
66008007	Masaty vaaw ccungccapaw nynh mungkae a tu, te hya te chii ryte apykuhpaw maee palu a um`ae, te kha-e`ae kha laephi vawlan a sawbung`ae; te thingku`ae pumthung pumkheit tuh phya a u, te lonua a hingpaw balyn kha marya a u.
66008008	Te vaeningnaw vaaw ccungccapaw nynh mungkae tu zah maee nynh a u paw mua alepipaw tuh rili lungkhu lang ccaring vua paw hawte nynh thua; te rili pumthung pumkheit tuh chii lang phe atang.
66008009	Te rili kya um paw rae paw a hysue`ae paw pumthung pumkheit tuh phe a chih`ae; te sanphalung`ae pumthung pumkheit tuh phya aroh.
66008010	Te vaethungnaw vaaw ccungccapaw nynh mungkae tu zah maeekhua hawte aruapaw alepipaw awsi tuh vaawran kyate a ccah, te kha-e tuh vawpi`ae pumthung pumkheit vawlan te tuivanaw`ae vawlan khe accah.
66008011	Kha-e awsi min tuh ‘Eccangkary’ acikuh. Te tui`ae pumthung pumkheit tuh eccangkary lang phe atang; te tui tuh akhahpaw lang rae athua keiccu, tui keiccuze ccungccaw patae a chih`ae.
66008012	Te vaepalinaw vaaw ccungccapaw nynh mungkae tu zah khuanin pumthung pumkheit, sawpaw pumthung pumkheit, te awsi`ae pumthung pumkheit tuh ziabua athua`ae, te kha-e`ae pumthung pumkheit tuh pung amoh; te khuadae pumthung pumkheit tuh aw khyh; khuazi mah tuhhawte nynh thua.
66008013	Te ka do zah vaawran angaelung kya po azoupaw vaaw ccungccapaw lukheit nynh, “Vaaw ccungccaw`ae luthung nynh oun tu vae cih`ae paw ccangpaw mungkae roi`ae keiccuze, laephi a too`ae paw hanlan paw ngaethya lan um babang, paw ngaethya lan um babang, paw ngaethya lan um babang!” cite thawte a sia paw roi kha ka thae.
66009001	Vaepangawnaw vaaw ccungccapaw nynh mungkae tu zah awsi ccangkheit tuh vaawran kyate laephi kalan accaw paw kha ka muih. Alaethy um leipaw hunghua toh kha kha-e paw kha a pya`ae.
66009002	Te aning nynh alaethy um leipaw hunghua kha he a hung tuh alepipaw maeephupi kya-e maeekhuh hawte hunghua lungkhu te maeekhuh a pouthung; te hunghua kya-e maeekhuh keiccuze khuanin te vawlae tuh pung amoh.
66009003	Te maeekhuh kyate laephi vawlan tungkhipaw`ae yn pou, te laephi kya-e zekang`ae nynh thungnaw a hoi`ae hawte minmin kha thungnaw pya athua`ae.
66009004	Te laephi kya-e lonua, ahinpaw uccaw ccangkhakheit sanmah, thingku ccangkhakheit sanmah vawsaw pya khyh nawlan`ae, thuasalama mih terui kya Pachia kya-e tazeih a hoi leipaw ccungccaw`ae kyalya kha vawsaw pya nawlan`ae minmin kha kawpya athua`ae.
66009005	Tazeih khia athua lei`ae paw kha minmin nynh chianaw kaw hoi khyh`ae, thuasalama sawpaw sapangaw cia minmin kha thawte a tua-a sah ccaw`ae cite kawpya athua`ae. Minmin tuasahnaw tuh zekang nynh ccungccaw a teih vae ze a tua a sahnaw, zekang`ae kya-e tuasahnaw te nynh aloku.
66009006	Tuh-e nin`ae ccyh kya ccungccaw`ae nynh chinaw kha a ccungkuh cih`ae zah muihkuh lan khyh`ae; te chi lan a ry`ae zemah chinaw nynh minmin kha a ccuetaw cih`ae.
66009007	Te tuh-e tungkhipaw`ae pungsan tuh rhawtuk lan paccyn`ae paw marang`ae te nynh aloku. Mih lu kya sui te rae paw suilukhung a khungkuh`ae paw hawte nynh thua. Mih mitmae tuh ccungccaw`ae mitmae te nynh aloku.
66009008	Te mih sang tuh nopi`ae sang hawte nynh thua, te mih haw tuh chindeih`ae haw hawte nynh thua.
66009009	Mih kya-e bykhawkunawpaw tuh sivaw bykhawkunawpaw hawte nynh thua. Te mih sake`ae a zaw`ae paw roi tuh rhawtuk lan a ccue`ae paw maranglee`ae patae roi te nynh aloku.
66009010	Zekang`ae hawte leihmae a hoi`ae. Mih leihmae kya khoizang`ae a um. Te sawpaw sapangaw cia ccungccaw`ae kha vawsaw pya lan thungnaw a hoi`ae.
66009011	Te minmin nynh siapharan lukheit a hoi`ae, tuh-e paw tuh alaethy um leipaw hunghua kya-e vaaw ccungccapaw nynh thua. Hebru bya te a min tuh Abaddon cikuh zah Greek bya te a min tuh Apollyon acikuh.
66009012	Ngaethya lan um paw ccangkheit tuh phe alia vae. Dotua, hynh-e koute ngaethya lan um paw ccangning yn thua ung cih.
66009013	Te vaetaruhnaw vaaw ccungccapaw nynh mungkae tu zah Pachia malang um paw sui silawhang kya-e ki kipali kyate roi roikheit ka thae.
66009014	Tuh-e roi nynh mungkae a hoitupaw vaetaruhnaw e, vaaw ccungccapaw kha, “Alepipaw Eufrates vawpi kya a khii`ae paw vaaw ccungccaw`ae lupali kha supah`ae,” a cipya.
66009015	Te ccungccaw`ae pumthung pumkheit kha chia khylan, tuh-e suimilan, tuh-e nin, tuh-e sawpaw, tuh-e kum hanlan a paccyn`ae paw vaaw ccungccaw`ae lupali kha a supya`ae.
66009016	Te marang ccikuh`ae paw rhawkaw phu milu tuh million zaning acih; te minmin milu ria paw kha ka thae.
66009017	Ou tuhte vizin kya marang`ae kha ka muih; tuh-e marang`ae tungvaw a ccikuh`ae paw tuh maee hawte asepaw, ke hawte amepaw, jacinth lung hawte ahinpaw bykhawnawpaw`ae kha a hoi`ae; te marang`ae lu tuh chindeih`ae lu te nynh aloku, te mih khalang lungkhu te maee te maeekhuh te kemaee a pou.
66009018	Mih khalang lungkhu te a pou paw maee, maeekhuh te kemaee, hynh-e phin thung keiccuze ccungccaw`ae pumthung pumkheit tuh phe a chih`ae.
66009019	Pawccecize mih thungnaw tuh mih khalang kya te mih leihmae kya nynh a um; pawccecize mih leihmae tuh fupaw`ae hawte lu a hoi`ae; kha-e leihmae khate minmin nynh vawsaw a pya`ae.
66009020	Te hynh-e vawsawnawpi`ae khate chia athua lei`ae paw, alaepaw ccungccaw`ae tuh raerangsaro`ae a beik khyh nawlan`ae, te ngawmuih kho leipaw, nawthae kho leipaw te a cceih kho leipaw sui zohtuh`ae, ngun zohtuh`ae, sohin zohtuh`ae, lung zohtuh`ae, thingphe zohtuh`ae kha minmin nynh a beik khyh nawlan`ae, mih kuih ryalaw`ae kha ngaesikuh khyh`ae.
66009021	Te ccungccaw a chia`ae paw, ccungccaw a naw`ae paw, a ohhuakunaw`ae paw te a ru`ae paw kha minmin nynh ngaesikuh khyh`ae.
66010001	Te a thawsaepaw ccangpaw vaaw ccungccapaw tuh maeking kha zingkute vaawran kyate yn cciabung paw kha ka muih; te a lu vawlan sawdoihpaw um zah a mitmae tuh khuanin hawte thua zah a ccu tuh maee tungpi`ae hawte nynh thua.
66010002	A kiakuh paw ccaleih taraw kha a kuih kya a ccyng, te a ranglang ccu kha rili vawlan sy zah a voilang ccu kha laephi vawlan a sy.
66010003	Te chindeih nynh a sia hawte roiccae lante thawte a sia; he a sia koute kholungthyhpaw roi vaesari accae.
66010004	Te kholungthyhpaw roi vaesari accae koute, kae tuh ccawzei lan ka noukuh vae; te vaawran kyate roi nynh, “Kholungthyhpaw roi vaesari accae paw uccaw kha tazeihkhia lah kha-e`ae kha zei nan,” cite kamaw yn hopya paw kha ka thae.
66010005	Te rili vawlan te laephi vawlan a thadyn paw ka muih paw vaaw ccungccapaw nynh vaawran lang a kuih kha hangthung zah
66010006	vaawran te vaawran kya um paw uccaw`ae, laephi te laephi kya um paw uccaw`ae, rili te rili kya um paw uccaw`ae a raetupaw, zungzae te zungzae cia a hiinpaw liate ccaesakuh zah ccyh ro vae lan khyh,
66010007	thuasalama Pachia nynh a see`ae, profeh`ae kalan phe a hopya vae`ae hawte, vaesarinaw e vaaw ccungccapaw roi yn ccae cih nin ccyh kya, mungkae he yn tu tetuh Pachia byakhupaw tuh accing vae cih, a ci.
66010008	Te vaawran kyate ka thae paw roi nynh kamaw kha bua yn hopah zah, “Rili vawlan te laephi vawlan a thadyn paw vaaw ccungccapaw kuih kya a kiakuh paw ccaleih taraw khu cceih lah yn lah,” yn cipya.
66010009	Te vaaw ccungccapaw kalan khe ka cceih zah amaw kha, “Ccaleih taraw kha yn pya,” ka cipya. Te aning nynh, “Lawkuh lah ae, na vue kya akhah cih, thuasalama na khalang kya tuh khoitui hawte a e cih,” yn cipya.
66010010	Te vaaw ccungccapaw kuih kyate ccaleih taraw kha ka lawkuh zah phe ka ae; ka khalang kya tuh khoitui hawte e zah, ccahe ka ae kou tuh ka vue kya akhah.
66010011	Te aning nynh, “Ccungccaw`ae patae, minphuin`ae, bya`ae te siapharan`ae kalan khe profehbya bua na ho hahe cih,” cite kamaw kha yn hopya.
66011001	Te hoitang alopaw phaeku ccangkheit kha kamaw yn pya; te vaaw ccungccapaw nynh thadyn zah, “Thokuh lah Pachia kya-e tempal te silawhang te khe kya a beik`ae paw kha toutua.
66011002	Thuasalama tempal atolang e voidu kha tuh cciataw lah tou nan; pawccecize kha-e tuh Zenta`ae kalan pya athua vae, te athyaapaw khualipi kha sawpaw sungpali saning cia minmin nynh ccu te a syde cih`ae.
66011003	Te ka ccaekia luning kha thungnaw ka pya cih`ae zah, te minmin nynh buri uccaw kha lawkute nin thungkheit zaning sungtaruh cia profehbya a ho cih`ae,” a ci.
66011004	Hynh-e`ae tuh laephi peetu Pachia malang a thadyn`ae paw maeekhua awnawpaw ccangning te oliv thingku kuning nynh thua`ae.
66011005	Ccungccaw lukhakheit nynh minmin kha vawsaw pya a ry`ae ze mih khalang lungkhu te maee pou zah mih rhaw`ae kha po a laang`ae. Te ccungccaw lukhakheit nynh minmin kha vawsaw pya a ry`ae ze, tuh-e paw tuh ou tuhcihte chia a thua hahe cih.
66011006	Tuh-e`ae tuh mih profehbyaho lya`ae nin ccyh kya khuaraw khyh nawlan vaawran thuakaw khaw khonaw kawhoinaw a hoi`ae; te tui`ae kha chii lang tangsah khonaw, a ry takyh vae`ae ze vawsawnawpi aphuinphuin te laephi kha vawsaw pya khonaw thungnaw a hoi`ae.
66011007	Te minmin nynh ccaekiakhan`ae paw kha he a thangsah`ae tetuh alaethy um leipaw hunghua lungkhu te yn kaethung paw sarepaw nynh minmin kha rhawtuk cih`ae zah phe a tae cih`ae, te minmin kha phe a theih cih`ae.
66011008	Te muisaw lante Sodom te Izip a ci`ae paw, alepipaw khuapi e laanpi kyakhe mih rhua`ae tuh a um cih; tuh-e kya nynh ah Bawipaw kha mah a khiade`ae.
66011009	Te ccungccaw`ae, phin`ae, bya`ae te minphuin`ae nynh mih rhua`ae kha nin thung khoi lungkhu a muih cih`ae, zah shaw kya u lan phe a kang cih`ae.
66011010	Te laephi vawlan a um`ae paw tuh mih lungtua cih zah mih lungpaw cih, te lukheit te lukheit lasung a kykuh cih`ae; pawccemacize langmaw khae profeh`ae luning nynh laephi vawlan a um`ae paw kha phe ccihtheih lang a tua`ae keiccu nynh thua.
66011011	Te nin thung khoi acih koute Pachia kyate hiinnaw muisaw nynh minmin lungkhu langkhe tee zah minmin tuh mih ccu te a thadyn`ae, te minmin kha a muih`ae paw tuh myarya a rih`ae.
66011012	Te vaawran kyate alepipaw roi nynh, “Hynhlang yn kaethung oh,” cite a hopya`ae paw kha minmin nynh a thae`ae. Te minmin tuh maeking te vaawran lang a kaethung`ae, te mih rhaw`ae nynh a muih`ae.
66011013	Te tuh-e suimilan ccyh kya thawte innruisuekuh zah khuapi pumhaw pumkheit tuh pung ating, te innruisuekunaw kya ccungccaw`ae thungsari a chih`ae, te alaepaw ccungccaw`ae tuh rih`ae zah vaawran-e Pachia kha phu-enaw a pya`ae.
66011014	Vaeningnaw ngaethya lan um paw tuh phe alia vae. Dotua, vaethungnaw ngaethya lan um paw tuh arangte yn thua vae cih.
66011015	Te vaesarinaw e vaaw ccungccapaw nynh mungkae tu; te vaawran kya thawte accaepaw roi`ae nynh, “Hynh-e laephipi peenaw`ae tuh ah Bawipaw kya-e peenaw lang te a Kri kya-e peenaw lang phe tang vae, te aning nynh zungzae te zungzae cia a uk vae cih!” cite a ho`ae.
66011016	Te Pachia malang mimaw suitungkhung vawlan a dahung`ae paw piccang`ae lukuin laepali nynh bakhung`ae zah Pachia kha beik`ae zah,
66011017	“Atu a um paw, langmaw a la um vae paw te yn thua lanpaw, Athung huaccepaw, pou Bawipaw Pachia, na kalan lungtuabya kae ho; pawccecize alesaepaw na thungnaw kha namaw kalan phe na lawkuh vae zah na uk vae.
66011018	“Minphuin`ae tuh mih thinria zah na bungpawnaw tuh yn thua vae; a chih`ae paw kha byapia khylan mih ccyh tuh yn thua vae. Te namaw rya ae lawpah`ae paw na profeh`ae, mithyaa`ae, te na min rawrih`ae paw ccungccaw adih ale`ae kha ryalaw mee na pya nawlan`ae, te laephi a roh`ae paw kha na ro nawlan`ae paw accyh tuh yn thua vae,” a ci`ae.
66011019	Te vaawran kya Pachia kya-e tempal tuh ahungkuh, te a tempal kyakhe amaw kya-e byakin kua kha muih athua. Te khozawlaekuhpaw, roi`ae, kholungthyhpaw, innruisuekuhpaw te alepipaw hya ccah paw a um`ae.
66012001	Te vaawran kya alepipaw muihsanaw a langkuh: nopinung lukheit tuh khuanin khate ccaankuh zah a ccu kaw khe sawpaw a um, te a lu vawlan awsi haw laening a um paw suilukhung kha a khungku.
66012002	Tuh-e nung tuh ccaawpoi, ccaawpui lan cih tuh neitangia accipawte thawte a siakhaekuh.
66012003	Te vaawran kya ccangpaw muihsanaw alangkuh. Dotua oh, lu lusari te ki kihaw, te a lu`ae vawlan suilukhung ccangsari a hoi paw, alepipaw sekakingpaw nakafupi a um.
66012004	Te a leihmae nynh vaawran e awsi`ae pumthung pumkheit kha sue zah kha-e`ae kha laephi kalan dae a vua; te ccaawpui lan a cih vae paw nopinung nynh a ccaaw kha ccahe yn pui vae ze, kha-e ccaaw kha po laang lan cite nakafupi tuh nopinung malang khe phang a thadyn.
66012005	Te nopinung nynh sivaw hoitang te minphuin`ae balyn kha a uk vae cih paw imua pise kha a saah; te a ccaaw tuh Pachia kalan te a suitungkhung kalan lawthung athua.
66012006	Te nin thungkheit zaning sungtaruh cia amaw kha loohdang athua ccaw cite Pachia nynh a paccynpya paw umnaw, rangkaw langkhe nopinung tuh phe a ccue.
66012007	Te vaawran kya rhawtukkunaw a um; Mikhael te a vaaw ccungccaw`ae nynh nakafupi kha rhawtuk`ae, te nakafupi te a vaaw ccungccaw`ae nynh rhawtuk`ae zah,
66012008	tae khyh`ae, te vaawran kya minmin hanlan umnaw kharyh muih lan um vae khyh.
66012009	Te laephipi khaleih a lingpaw, Diabolos te Setan a ci`ae paw, kha-e langmaw-e fupaw, alepipaw nakafupi tuh ccaring vua athua. Aning tuh laephi kalan ccaring vua thua zah amaw ryte a vaaw ccungccaw`ae kha vua athua`ae.
66012010	Oute vaawran kya roi accaepaw nynh, “Atu khumnaw, te thawzung, te ah Pachia kya-e peenaw te a Kri kya-e thungnaw tuh athua vae; pawccecize ah uno`ae seibetupaw, ah Pachia malang khuazi khuadae minmin seibetupaw tuh sawbung athua vae.
66012011	Te Tuutaw a chii liate, te mih ccaekia bya liate minmin nynh amaw kha a tae`ae; te minmin tuh chinaw kyacia mimaw hiinnaw kha sungsakuh khyh`ae.
66012012	Tukeiccu, pou vaawran`ae, te kha-e kya um`ae paw nanning lungtua oh! Laephi a too`ae paw te rili kya-e`ae elan paw ngaethya lan um babang! Pawccecize diabolos nynh amaw tuh ccyh sosoh rou nynh ka hoi vae cipaw kha a ny keiccuze, myarya thinria te, aning tuh nae kalan yn rungbung vae,” cite a ho paw kha ka thae.
66012013	Te nakafupi nynh laephi kalan amaw tuh vua athua paw kha he a muih tuh ccaaw pise a saah paw nopinung kha a tua a sah vae.
66012014	Te kha-e nopinung tuh fupaw mitmae kyate a lue nawlan, ccyh kheit, ccyh`ae te ccyh akhankuh cia amaw a dooihnaw`ae a umnaw, rangkaw langkhe a zou kho nawlan alepipaw mosipi sake kening kha pya athua.
66012015	Te kha-e nopinung kha tuileih nynh po a cciakhae ccaw cite, fupaw nynh a khalang lungkhu te tuileih tho paw hawte tui kha nopinung nuhlang te a pousah.
66012016	Te laephi nynh nopinung kha a bawng, te laephi nynh a khalang kha aw zah nakafupi nynh a khalang lungkhu te a pousah paw tuileih kha po a laang.
66012017	Te nakafupi tuh nopinung elan myarya a thinria zah Pachia kawpyapaw`ae a zui`ae paw te Jesu Kri kya-e ccaekia a hoi`ae paw, alaepaw nopinung ciihan kha rhawtuk khylan po a cceih.
66013001	Te rili kin laesia vawlan khe ka thadyn. Te sarepaw sakheit rili lungkhu te yn pouthung paw kha ka muih. Tuh-e sarepaw tuh lu lusari te ki kihaw a hoi; te a ki vawlan suilukhung ccanghaw, te a lu`ae vawlan Pachia thethyasah paw min a um.
66013002	Te ka muih paw sarepaw tuh kaesing te nynh aloku. A ccu tuh vong ccu te lokuh zah a khalang tuh chindeih khalang te nynh aloku. Te nakafupi nynh amaw thungnaw te a suitungkhung te alepaw kawhoinaw kha sarepaw kalan a pya.
66013003	Te a lu lukheit tuh chikhaeku khopaw vaemaw a mue paw hawkhate nynh thua; te chikhaeku khopaw a vaemaw tuh dansah athua. Te laephi ccungccaw`ae balyn tuh mih ngaeangthua zah sarepaw nuhlang khe a zuikuh`ae.
66013004	Te minmin nynh sarepaw kha kawhoinaw a pyatupaw nakafupi kha a beik`ae; te sarepaw kha mah beik`ae zah, “Sarepaw alopaw hungmou a um? Hungmou amaw kha rhawtuk kho cih?” a ci`ae.
66013005	Te alesaepaw uccaw kong bya ho paw khalang te Pachia thethyasah paw bya ho paw khalang kha sarepaw kalan pya athua, te sawpaw sungpali saning po piakuh lang kawhoinaw kha mah pya athua.
66013006	Te Pachia kha rawsete thethyasahnaw kya, Pachia a min, a bu, te vaawran kya a um`ae paw kha thethyasah khylan a khalang kha a aw vae.
66013007	Te mithyaa`ae kha rhawtuk khylan, te minmin kha tae nawlan kaw a mue; te phin`ae balyn te bya`ae balyn minphuin`ae balyn tungvaw kawhoinaw kha amaw kya pya athua.
66013008	Te laephipi athotakaw te chia athua vae paw Tuutaw kya-e Hiinnaw Ccauh kya mih min zei athua leipaw, laephi vawlan a um`ae paw balyn nynh sarepaw kha oun beik cih`ae.
66013009	Nakaring a hoi paw ccungccaw tuh thae sah.
66013010	Seetangnaw kalan ming`ae a cciakhae paw ccungccaw tuh amaw mah seetangnaw kalan a cceih cih; te thaloi te ccungccaw a theih paw tuh thaloi te amaw mah chia athua hahe cih. Hynhe kyahin mithyaa`ae zynnaw te lungsaenaw tuh a um.
66013011	Te ccangpaw sarepaw laephi lungkhu te yn pou paw kha ka muih; te aning tuh tuutaw hawte ki kining hoi zah nakafupi hawte nynh bya a ho.
66013012	Te tuh- e sarepaw nynh masaty sarepaw kya-e thungnaw balyn kha amaw phang a umnaw malang khe phya a mang; te aning nynh laephi te laephi kya um`ae paw kha chikhaeku khopaw vaemaw dansah athua vae paw masaty sarepaw kha a beiksah`ae.
66013013	Te aning nynh alepipaw muihsanaw kha a langsaku; te ccungccaw`ae muihnaw kya vaawran kyate laephi vawlan maee kha a ccawsah bung.
66013014	Te masaty e sarepaw malang langsaku lan, amaw pya athua paw muihsanaw`ae liate laephi vawlan a um`ae paw kha aning nynh a ling`ae. Thaloi te vaemaw mue zah a hiin ung paw sarepaw zohtuh kha raeku lan laephi vawlan a um`ae paw kha a hopya`ae.
66013015	Te sarepaw zohtuh nynh bya a ho kho nawlan thuasah, sarepaw zohtuh a beik leipaw miakaw tuh chia athua nawlan thuasah, sarepaw zohtuh kha hiinnaw pya khonaw thungnaw kha aning tuh pya athua.
66013016	Te aning nynh ccungccaw balyn kha, adihpaw mah alepaw mah, a hoirungpaw mah a ryachipaw mah, a luepaw mah see mah, mih ranglang kuih kya khyh ze mih terui kya syntawnaw a hoisah`ae.
66013017	Ou tuhte syntawnaw a hoi paw khyh ze sarepaw min a hoi paw khyh ze a min namba a hoi paw laelan hung ccungccaw nynh san a re khyh nawlan, tukhyhze a zua khyh nawlan nynh thua.
66013018	E kya hawnaw a um. Thaethyanaw a hoi paw ccungccaw nynh sarepaw namba kha ria sah; pawccecize e tuh ccungccaw namba nynh thua; te a namba tuh 666 nynh thua.
66014001	Te kae nynh ka do zah dotua, Tuutaw tuh Zion Mua vawlan khe a thadyn. Te mih terui kya a Paaw min azeikuh paw thung zakheit sungpali thungpali tuh amaw ryte a um`ae.
66014002	Te tuiphua atoikuh paw patae roi hawte, te myarya accaepaw kholungthyhpaw roi hawte vaawran kyate roi kha ka thae. Te tintang khua`ae paw nynh mih tintang a khua`ae paw roiccaepaw kha mah ka thae.
66014003	Suitungkhung malang, ahiinpaw rangsaw sapali te piccang`ae malang khe minmin nynh athawpaw law, hawkhate, law a sah`ae. Te kha-e law kha laephi kyate re athua`ae paw thung zakheit sungpali thungpali laelan hung ccungccaw nynh sanmah ccangkuh kho khyh`ae.
66014004	Hynh-e`ae tuh ccangvaedy`ae athua`ae keiccu nopi`ae ryte anungsikuh lei`ae paw nynh thua. Minmin tuh Tuutaw a ccianaw lang miakaw a zui`ae paw nynh thua. Minmin tuh ccungccaw`ae laku kyate re thua`ae zah Pachia hanlan te Tuutaw hanlan masaty athae`ae nynh thua.
66014005	Mih khalang kya hyngbya um khyh, pawccecize minmin tuh Pachia suitungkhung malang seimenaw hoi khyh`ae.
66014006	Te laephi vawlan um`ae paw minphuin miakaw te phin miakaw, te bya te ccungccaw`ae kalan hopya lanpaw zungzae atynpaw thehoypaw a hoi paw, vaawran angaelung kya azoupaw ccangpaw vaaw ccungccapaw nynh,
66014007	“Pachia kha rawrih oh lah amaw kha phu-enaw pya oh; pawccecize a byapianaw ccyh tuh yn thua vae; te vaawran, laephi, rili te tuivanaw`ae a raetupaw kha beik oh,” cite roi accae lante a ho paw kha ka muih.
66014008	Te ccangpaw vaaw ccungccapaw nynh, “Kha-e alesaepaw khualipi Babilon tuh phe a pu vae, phe a pu vae, pawkeiccumacize amaw ohhuakunaw kya-e thinrianaw misutui kha minphuin`ae balyn pung a niasah`ae keiccu nynh thua,” cite zuikuh zah a ho.
66014009	Te vaethungnaw e vaaw ccungccapaw nynh minmin kha zui`ae zah, “Ccungccaw lukhakheit nynh sarepaw te kha-e sarepaw zohtuh kha a beik lan thua ze, te kha-e sarepaw kya-e syntawnaw kha a terui kya khyh ze a kuih kya a hoi lan thua ze,
66014010	tuh-e paw tuh Pachia thinrianaw banang lungkhu lang pyde leite a ccae`ae paw Pachia thinrianaw athua paw misutui kha a neih cih; te tuh-e paw tuh athyaapaw vaaw ccungccaw`ae malang te Tuutaw malang khe maee te kemaee te thawte a tua a sah cih`ae.
66014011	Te minmin tuasanawpaw maeekhuh tuh zungzae te zungzae cia a kaethung; te sarepaw te amaw zohtuh kha a beik`ae paw te amaw min syntawnaw a mue`ae paw tuh khuazi khuadae hae-ung khyh`ae,” cite roi accae lante a ho.
66014012	Hynh-e kya mithyaa`ae lungsaenaw a um; e`ae tuh Pachia kawpyapaw`ae te Jesu zynnaw kha a ccykekuh`ae paw nynh thua`ae.
66014013	Te vaawran kyate, “ ‘Atu kyate Bawipaw kya a chih`ae paw tuh hythuaccou`ae paw nynh thua,’ cite zei,” cite kamaw yn hopah paw roi kha ka thae. Muisaw nynh, “Athua, minmin tuh mih ryalaw`ae kyate a hae-ung ccaw vae`ae cite mih ryalaw`ae nynh mimaw kha a zuiding`ae paw nynh thua,” a ci.
66014014	Te kae nynh ka do tuh, dotua, arawpaw maeking a um. Te Ccungccaw Ccapaw alopaw nynh a lu vawlan suilukhung kha khungkuh zah a kuih kya ahepaw rungkou kha ccyngkute kha-e maeking vawlan khe a dahung.
66014015	Te ccangpaw vaaw ccungccapaw nynh tempal lungkhu te yn pou zah, “Na rungkou kha moh sua lah loohrue ccavae, pawccecize laephi kya-e loohrue lanpaw phe avoi vae,” cite thawte sia zah maeking vawlan a dahung paw kha a hopya.
66014016	Te maeking vawlan a dahung paw nynh a rungkou kha laephi vawlan moh sua zah laephi tuh loohrue athua vae.
66014017	Te ccangpaw vaaw ccungccapaw tuh vaawran kya a um paw tempal lungkhu te yn pou zah aning mah ahepaw rungkou a hoibua.
66014018	Te maee tungvaw thungnaw a hoi paw, ccangpaw vaaw ccungccapaw tuh silawhang kyate yn pou. Te aning nynh ahepaw rungkou a ccyngkuh paw kalan khe, thawte sia zah, “Ahepaw na rungkou kha moh sua lah laephi kya-e misu thae ange`ae kha suelua, pawccecize misu thae`ae tuh phe avoi vae,” cite a hopya.
66014019	Te vaaw ccungccapaw nynh a rungkou kha laephi vawlan khe moh sua zah laephi kya-e misu ku kha a suelua, te kha-e kha Pachia thinrianaw athua paw alepipaw misu mianawpaw lungkhu langkhe moh a phang.
66014020	Te misu mianawpaw tuh khualipi atolang khe miade athua, te chii tuh marang khawbaw phe phah lang farlong thungkheit zataruh asaw lang misu mianawpaw kyate a pou.
66015001	Te alesaepaw te ngaeang lan um paw ccangpaw muihsanaw kha vaawran kya ka muih. Tuh-e tuh nyathyakou e vawsawnawpi ccangsari a hoi`ae paw vaaw ccungccaw`ae lusari nynh thua; pawccecize kha-e`ae kya Pachia thinrianaw tuh phe accing.
66015002	Te maee te apykuhpaw thawlang rili alopaw kha ka muih. Te sarepaw tungvaw, sarepaw zohtuh tungvaw te amaw kya-e syntawnaw tungvaw te a min namba tungvaw taenaw a hoi`ae paw nynh Pachia kya-e tintang`ae kha ccyngkute thawlang rili vawlan a thadyn`ae paw kha ka muih.
66015003	Minmin nynh Pachia seepaw Mawsi law te Tuutaw law kha sah`ae zah, “Athung Huaccepaw Bawipaw Pachia, na ryalaw`ae tuh lesae zah ngaeang lan um paw nynh thua; mithyaa`ae Siapharan, nang na ccianaw laanpi`ae tuh ding zah ahme.
66015004	Pou Bawipaw na raw kha ri leite, na min kha phuesah leite hungmou a um cih? Pawccecize nang rou nynh athyaapaw na thua; na byapianaw`ae tuh phe a langku vae keiccuze, minphuin`ae balyn nynh yn thua cih`ae zah na malang khe ae beik cih`ae,” a ci`ae.
66015005	Te tuh-e koute he ka do tuh, dotua, vaawran kya ccaekiakhankunaw bu kya um paw tempal tuh ahungkuh.
66015006	Te vawsawnawpi ccangsari a hoi`ae paw vaaw ccungccaw`ae lusari tuh tempal lungkhu te oun pou`ae. Minmin tuh accipaw te arawpaw uccaw kha lawkuh`ae zah mih by kya sui taeccia khate a cciakuh`ae.
66015007	Te ahiinpaw rangsaw`ae sapali kyaze sakheit nynh zungzae te zungzae cia a hiinpaw Pachia a thinrianaw te phe beihpaw sui pakekhupaw ccangsari kha vaaw ccungccaw`ae lusari kalan khe a pya`ae.
66015008	Te tempal tuh Pachia a phu-enaw te a thungnaw kya-e maeekhuh te phe abeih; te vaaw ccungccaw`ae lusari kya-e vawsawnawpi ccangsari accing makhia hung ccungccaw sanmah tempal lungkhu lang tee kho khyh.
66016001	Te tempal lungkhu te myarya accaepaw roi nynh, “La cceih oh lah Pachia kya-e thinrianaw athua paw pakekhupaw`ae kha laephi vawlan ccae oh,” cite vaaw ccungccaw`ae lusari kalan a hopya`ae paw kha ka thae.
66016002	Te masaty e paw nynh cceih zah a pakekhupaw kha laephi vawlan khe a ccae; te sarepaw kya-e syntawnaw a hoi`ae paw te amaw azuh a beik`ae paw tungvaw kya myarya dothah zah luathua-ae-ui lang um paw balyh nynh a thuanua`ae.
66016003	Te luningnaw e vaaw ccungccapaw nynh a pakekhupaw kha rili vawlan khe a ccae; te rili tuh ccungccaw achihpaw chii hawte chii lang phe atang. Te rili kya um paw a hysuepaw miakaw marya a chih`ae.
66016004	Te luthungnaw e vaaw ccungccapaw nynh a pakekhupaw kha vapi`ae te tuivanaw`ae vawlan khe a ccae; te kha-e`ae tuh chii lang phe atang.
66016005	Te tui`ae kya-e vaaw ccungccapaw nynh, “Atu a um paw, langmaw a la um vae paw, te yn thua lanpaw, pou Bawipaw, nang tuh na ding, pawccemacize hynh-e`ae kha nang nynh bya na pia.
66016006	Pawccecize minmin nynh mithyaa`ae chii te profeh`ae chii kha a luasah`ae, te nang nynh minmin kha nia lan chii na pya`ae. Pawccecize minmin tuh a accan`ae paw nynh thua,” cite a ho paw kha ka thae.
66016007	Te ccangpaw vaaw ccungccapaw nynh silawhang lungkhu te, “Athung Huaccepaw Bawipaw Pachia, na byapianaw`ae tuh ou tuhmawte kyh zah adingpaw nynh thua,” cite a ho paw kha ka thae.
66016008	Te lupalinaw e vaaw ccungccapaw nynh a pakekhupaw kha khuanin vawlan khe a ccae; te maee te ccungccaw`ae kha u lan amaw kha thungnaw pya athua.
66016009	Te myarya asopaw maeeso khate ccungccaw`ae tuh u thua`ae zah hynh-e vawsawnawpi tungvaw thungnaw kaw a hoitupaw Pachia min kha thethyasah`ae; te amaw kha phu-e pya lan ngaesikuh khyh`ae.
66016010	Te lupangawnaw e vaaw ccungccapaw nynh a pakekhupaw kha sarepaw suitungkhung vawlan khe a ccae; te a peenaw tuh mohnaw te phe beih vae; te eih cci keiccuze minmin tuh mih lae kha a teikuh`ae.
66016011	Mih kya-e a ccih paw`ae te mih balyh`ae keiccuze vaawran e Pachia kha thethyasah`ae zah mih cyisahnaw`ae kha ngaesikuh khyh`ae.
66016012	Te lutaruhnaw e vaaw ccungccapaw nynh a pakekhupaw kha alepipaw vawpi, Eufrates, vawlan khe a ccae; te nithua lang-e siapharan`ae ccianaw kha paccynpya khylan, kha-e kya-e tui tuh phe akang.
66016013	Te nakafupi khalang lungkhu te, sarepaw khalang lungkhu te, ahme leipaw profeh khalang lungkhu te buhphaw`ae hawte athyaa leipaw muisaw`ae ccangthung yn pou paw kha ka muih.
66016014	Pawccecize minmin tuh muihsanaw`ae a langsakuh paw raerangsaro`ae kya-e muisaw`ae nynh thua. Athung Huaccepaw Pachia kya-e kha-e alesaepaw nin kya rhawtukkunaw kalan minmin kha suelua khylan minmin tuh laephi te laephipi khaleih kya um paw siapharan`ae kalan khe a cceih`ae.
66016015	“Dotua, kae tuh miruh hawte nynh kae thua. Ccakaete a ccia khyh nawlan te a maethyanaw muihpya athua khyh nawlan, ngawdokuh paw te a uccaw a ccykuh paw tuh hythuaccoupaw nynh thua,” a ci.
66016016	Te Hebru bya te Armekeddon acikuh paw ahmin kyakhe nynh a suelua`ae.
66016017	Te lusarinaw e vaaw ccungccapaw nynh a pakekhupaw kha khivae kyakhe a ccae, te vaawran e tempal kya um paw suitungkhung kyate myarya accaepaw roi yn pou zah, “Phe athang vae!” a ci.
66016018	Te roiccaepaw, kholungthyhpaw, te khozawlaepaw a um; te thawte innruisuekuh paw a um, laephi vawlan ccungccaw`ae um takawte tuhcih arupaw te tuhcih alepaw innruisuekuh paw tuh um boi khyh.
66016019	Te alepipaw khualipi tuh santhung lang phia thua zah minphuin`ae kya-e khuapi`ae tuh phe ating. Te Pachia thin phe riatheihnaw athua paw misutui banang kha niasah khylan alepipaw Babilon khualipi kha Pachia nynh a liathui vae.
66016020	Te tuikoih miakaw tuh pung a ccue kou`ae, te mua`ae tuh muih lan um vae khyh.
66016021	Te talent ccangkheit loukaw aripaw alepipaw hya tuh ccungccaw`ae tungvaw khe vaawran kyate a ccah. Te vawsawnawpi tuh myaryamaw ale keiccuze, tuh-e hya kya-e vawsawnawpi keiccuze ccungccaw`ae nynh Pachia kha thethyasah`ae.
66017001	Te pakekhupaw ccangsari a hoi paw vaaw ccungccaw`ae lusari kyaze lukheitpaw nynh yn thua zah kamaw kha bya yn hopya. Yn hopya paw tuh, “Hynhlang rang, tui`ae patae vawlan a dahung paw ohhuanung pi tungvaw byapianaw kha kae muihsah cih;
66017002	laephi siapharan`ae nynh ohhuakunaw kha amaw ryte a rae`ae; te laephi a too`ae paw tuh amawnung kya-e ohhuakunaw misutui khate pung a rui vae`ae,” yn cipya.
66017003	Tuhte kamaw kha Muisaw kya rangkaw langkhe yn cciakhae. Te lu lusari te ki kihaw a hoi paw, Pachia thethyasahnaw min`ae te phe beihpaw, sekakungpaw sarepaw vawlan a dahung paw nopinung kha ka muih.
66017004	Te nopinung tuh asepaw te sekakungpaw uccaw kha lawkuh zah sui, aphutepaw lung`ae te pale`ae khate a ccaankuh; a ohhuakunaw kya-e luathua-aeui lang um paw te nungsikunaw te phe beihpaw sui banang kha a kuih kyakhe a ccyngbia.
66017005	Te a terui kyakhe, “BYAKHUPAW, ALESAEPAW BABILON, OHHUA`AE NUNG TE LAEPHI KYA-E LUATHUA-AE-UI LANG UM PAW NUNG,” cite min azeikuh.
66017006	Te nopinung tuh mithyaa`ae chii khate, te Jesu keiccu a chia`ae paw martyr`ae chii khate phe a rui paw kha ka muih. Te kha-e nung kha he ka muih tuh kae tuh myarya ka ngaeangthua.
66017007	Te vaaw ccungccapaw nynh, “Pawccemou na ngaeangthua? Kha-e nopinung kya-e byakhupaw, te kha-e nung a cciakhae paw lu lusari te ki kihaw a hoi paw sarepaw kya-e byakhupaw kha nang kae hopah ung cih.
66017008	Na muih paw sarepaw tuh langmaw la um zah atu um khyh, te alaethy um leipaw hunghua lungkhu te yn kaethung vae cih zah ronaw lungkhu lang a cceih cih. Te laephi vawlan a um`ae paw, laephipi athotakaw te Hiinnaw Ccauh kya mih min zei athua lei`ae paw nynh langmaw la um zah atu a um leipaw, te bua yn langkuh cih paw sarepaw kha he yn muih`ae tuh mih ngaeangthua vae cih.
66017009	“Te e kya hawnaw a hoi paw tuanaw-thinlung a um. Lu lusari tuh nopinung nynh a dahungnawpaw mua mua sari nynh thua.
66017010	Te siapharan`ae lusari mah a um`ae; lu pangaw tuh phe ccahbung vae`ae, te lukheit a um ung; te ccangpaw tuh yn thua loh khyh; he yn thua vae ze, aning tuh ccyh dyntari rou nynh atyn cih.
66017011	Te langmaw la um zah atu a um leipaw sarepaw tuh lutarya naw e siapharan ccaccei nynh thua, te lusarinaw e mah athua, te aning tuh ronaw lungkhu lang nynh a cceih cih.
66017012	“Te na muih paw ki kihaw tuh peenaw a mue loh leipaw siapharan luhaw nynh thua; thuasalama siapharan`ae hawte kawhoinaw kha sarepaw ryte suimilan ccangkheit lungkhu a muekheih`ae.
66017013	Tuh-e`ae tuh tuanaw-thinlung ccangkheit hoi`ae paw thua zah mih thungnaw te mih kawhoinaw kha sarepaw kalan a pya cih`ae.
66017014	“Tuh-e`ae nynh Tuutaw kha rhawtuk cih`ae zah Tuutaw nynh minmin kha phe a tae cih`ae. Pawccecize Tuutaw tuh bawi`ae Bawipaw te siapharan`ae Siapharan nynh thua. Te amaw ryte a umkheih`ae paw tuh ko athua`ae paw, po athua`ae paw te zyn lan um`ae paw nynh thua`ae,” yn cipya.
66017015	Te vaaw ccungccapaw nynh, “Ohhuanung nynh a dahungnaw, na muih paw tui`ae tuh ccungccaw`ae te ccungccaw zapi te minphuin`ae te bya`ae nynh thua.
66017016	Te sarepaw vawlan um paw na muih paw ki kihaw`ae nynh ohhuanung kha a hua cih`ae zah a makhaete a nung cih`ae, te ccakaete a nung cih`ae; te a ngesaw kha a ae cih`ae zah amaw kha maee te a u cih`ae.
66017017	Pawccecize Pachia bya`ae accing mawlaezung, amaw rynaw kha ccingsah khylan, mih lungloku nawlan, te mih peenaw kha sarepaw kalan pya khylan, Pachia nynh mih thinlung kya phe a sang vae.
66017018	Te na muih paw nopinung tuh laephi siapharan`ae tungvaw a uk paw kha-e alepipaw khualipi kha nynh thua,” cite kamaw kha yn hopya.
66018001	Te hynh-e uccaw`ae koute alepipaw thungnaw a hoi paw ccangpaw vaaw ccungccapaw vaawran kyate yn rungbung paw kha ka muih. Te amaw phu-enaw khate laephi tuh phaephae a aw.
66018002	Te aning nynh roi accae lante thawte sia zah, “Alepipaw Babilon tuh phe a pu vae, phe a pu vae, te raerangsaro`ae umnaw lang nynh phe a tang vae, te anungsikuhpaw muisaw miakaw elan thunginn lang, te athyaa leipaw te hua lan um paw pavaw miakaw elan rekunaw lang nynh a tang vae.
66018003	Pawccecize minphuin`ae balyn tuh amaw ohhuakunaw kya-e thinrianaw athua paw misutui kha phe a nia vae`ae, te laephi siapharan`ae tuh amaw ryte pung ohhuakuh vae`ae, te laephi kungku`ae tuh amaw kya-e phe beihpaw hoirungnaw liate houh a hoirung vae`ae,” a ci.
66018004	Te vaawran langte ccangpaw roi kha ka thae, tuh-e roi nynh, “Ka ccungccaw`ae, nanning tuh kha-e nung kya-e seinaw`ae a neethungkuh bua`ae paw na thua khyh nawlan oh, te a vawsawnawpi`ae na muebua khyh nawlan oh, amaw lungkhu te oun pou oh.
66018005	Pawccecize a seinaw`ae tuh vaawran kalan phe thua vae zah a tazae leinaw`ae kha Pachia nynh phe a liathui vae.
66018006	Aning nynh nanning kha ae liaru oh hawte amaw kha liaru oh; a cyisahnaw`ae thyhte leih ning liaru oh; aning nynh a pyde paw banang kyakhe leih ning pydepah oh.
66018007	Aning nynh amaw te amaw kha myarya phu-esahkuh zah eih hoysah kaesy lang a um hawkhate, tuasahnaw te ngaethyanaw kha amaw pya oh; pawccecize aning nynh a thinlung kyakhe, ‘Kae tuh siapharan nung hawte nynh ka um, numae ka thua khyh, ngaethyanaw tuh ka tung lan khyh,’ a ciku.
66018008	Tukeiccu amaw a vawsawnawpi`ae, chinaw, rawkhuinaw te ccakangnaw nynh ninkheit kya a thuanua cih zah aning tuh maee nynh pung a u cih; pawccecize amaw kha byapiatupaw Bawipaw Pachia tuh a thawsaepaw nynh thua.
66018009	“Te amaw ryte ohhuakuh`ae zah eih hoysah kaesy lang amaw ry a umkheih`ae paw laephi siapharan`ae nynh amaw a rhua unaw`ae paw maeekhuh kha he a muih`ae tuh amaw elan a rah a khui vae cih`ae.
66018010	Amaw tuasahnaw rawri keiccuze asawpi langkhe thadyn`ae zah, ‘Ezou, ezou, khu-e alepipaw Babilon khualipi khulou! Khu-e athungpaw khualipi khulou! Suimilan ccangkheit kya na byapianaw tuh yn thua vae rei!’ a ci cih`ae.
66018011	“Te laephi kungku`ae tuh amaw elan yn rah yn khui vae cih`ae; pawccecize mih kungkunaw kya-e kha hung ccungccaw nynh sanmah kharyh re vae lan khyh`ae.
66018012	Mih kungkunaw uccaw`ae sui, ngun, aphutepaw lung`ae, pale`ae, uccaw nebaleihpaw, kadipa uccaw, po-uccaw, sekakungpaw uccaw, thyine thingphe aphuinphuin, saepawnua te rae paw uccaw aphuinphuin, amynkhuhpaw thing te rae paw uccaw aphuinphuin, sohin uccaw, sivaw uccaw te lungrawpaw uccaw,
66018013	cinnamon te mynkhuhpaw u paw, zimuin te frankinsens, misutui te oliv satho, chanvui akhuipaw, te chanvui, tuanaw-saring`ae te, tuu`ae, marang`ae te maranglee`ae, pyn`ae te ccungccaw muisaw`ae kha hung nynh san re vae lan khyh`ae.
66018014	“Te na hiinnaw-muisaw nynh kou a dua paw thingthae`ae tuh na kyate phe a pou vae`ae, te kou na hoysah paw uccaw te phaephae ahpaw uccaw`ae balyn tuh na kyate phe a pou vae`ae, te kha-e`ae kha kharyh na muih vae lan khyh.
66018015	Kha-e khuapi liate a hoirung`ae paw, kha-e uccaw`ae khate kungku`ae paw tuh amaw tuasahnaw rawrinaw keiccuze, asawpi langkhe a thadyn cih`ae zah rawte, khuite,
66018016	‘Ezou, ezou, nebaleihpaw uccaw, kadipa uccaw te sekakungpaw uccaw lawkuh zah sui te aphutepaw lung`ae te, pale`ae te accaankuh paw khu-e alepipaw khualipi khulou!
66018017	Khacih alungpaw hoirungnaw`ae tuh suimilan ccangkheit kya ccakaepaw lang phe a tang vae rei,’ yn ci cih`ae. Te sanphalung uktu`ae miakaw, sanphalung kya a cceihbua`ae paw balyn, sanphalung mung`ae paw, rili kya kungku`ae paw balyn nynh asawpi langkhe thadyn`ae zah,
66018018	amaw a ruanaw`ae paw maeekhuh kha he a muih`ae tuh, ‘Khu-e alepipaw khualipi te tei-e khuapi mou alokuhpaw a um?’ cite a sia`ae.
66018019	“Te minmin nynh laenoi kha mih lu vawlan phingkuh`ae zah, ‘Ezou, ezou, rili kya a cceih paw sanphalung`ae a hoi`ae paw balyn kha amaw hoirungnaw liate a hoirungsah bua paw khu-e khualipi khulou! Suimilan ccangkheit kyamaw phe aroh vae rei,’ cite rawte khuite a sia`ae.
66018020	“Pou vaawran, te athyaapaw locceihtu`ae te profeh`ae, amaw tungvaw lungtua oh! Pawccecize Pachia nynh nanning hanlan amaw kha ccae phe a liaru vae!” a cipaw kha ka thae.
66018021	Te a thawsaepaw vaaw ccungccapaw nynh alepipaw sungmia-lung alopaw lung ccangkheit kha lawkuh zah rili lungkhu langkhe vua zah, “Hynh hawte Babilon khualipi tuh myarya ccih lang dae vuabung athua cih zah kharyh muih thua vae lan khyh.
66018022	Tintang a khua`ae paw roi, tyngdaw khua`ae paw roi, phyly tu`ae paw roi, mungkae tu`ae paw roi kha na kya kharyh thae um vae lan khyh; te kuih ryalawthya`ae paw ccungccaw lukheit san na kya muih lan um vae lan khyh; te sungmia-lung roi mah na kya kharyh thae um vae lan khyh.
66018023	Maeekhua a awnaw mah na kya kharyh aw vae lan khyh; te zudy ccangvaepaw te akaepaw liaccanung roi mah na kya kharyh thae um vae lan khyh; pawccecize na kungku`ae tuh laephi kya alesaepaw ccungccaw`ae nynh thua`ae; pawccecize minphuin`ae balyn tuh na nawthyanaw liate ling athua`ae.
66018024	Te profeh`ae chii, mithyaa`ae chii, te laephi vawlan chia athua`ae paw balyn chii tuh khae khuapi kyakhe muih athua`ae,” a ci.
66019001	Hynh-e koute vaawran kya ccungccaw zapi pi kyate thawte accaepaw roi nynh, “Halleluia! Khumnaw, phu-enaw, sawtuanaw te thungnaw tuh, Bawipaw ah Pachia kya-e nynh thua.
66019002	“Pawccecize a byapianaw`ae tuh kyh zah ading; pawccecize a ohhuakunaw liate laephi a rosah paw ohhuanung pi kha bya phe pia vae; te kha-e nung kuih liate luasah athua paw amaw see`ae chii hanlan a tungvaw phe ccaeliaru vae,” a cipaw kha ka thae.
66019003	Te minmin nynh, “Halleluia! A maeekhuh tuh zungzae te zungzae cia a kaethung,” bua a ci`ae.
66019004	Te piccang`ae lukuin laepali te ahiinpaw rangsaw`ae sapali nynh bakhung`ae zah suitungkhung vawlan a dahung paw Pachia kha beik`ae zah, “Amen! Halleluia!” a ci`ae.
66019005	Te suitungkhung kyate roi yn thua zah, “Nanning Pachia see`ae balynte amaw rawrih`ae paw, adihpaw te alepaw balyn nynh paryhte ah Pachia kha thehoysah oh,” a ci.
66019006	Te ccungccaw zapi pi roi hawte, tuiphua`ae pataepi roi accaepaw hawte, te myarya athungpaw riakawpaw roi hawkhate ka thae. Tuh-e roiccaepaw nynh, “Halleluia! Pawccecize Tynre Cyih Khotu Bawipaw Pachia nynh a uk.
66019007	Lungtua oh sih lah ah lungpaw sah, te amaw kha phu-enaw pya oh sih; pawccecize Tuutaw zudy poi tuh yn thua vae, te a zu tuh amaw te amaw paccynkute a um vae,” a ci.
66019008	Te tuh-e nung tuh nebaleihpaw uccaw, athyaapaw te arawpaw uccaw te ccaanku lan kaw a mue; pawccecize nebaleihpaw uccaw tuh mithyaa`ae kya-e adingpaw cyisahnaw nynh thua.
66019009	Te vaaw ccungccapaw nynh, “ ‘Tuutaw zudy poi kalan kobua athua`ae paw tuh hythuaccou`ae paw nynh thua,’ cite zei,” cite kamaw kha yn hopya. Te aning nynh, “Hynh-e bya`ae tuh Pachia nynh a hopaw ccaccing nynh thua,” yn cipya.
66019010	Te kae tuh amaw kha beik khylan a ccu leihpaw khe ka bakhung. Te aning nynh kamaw kha, “Dotua, khahte cyih nan; kae tuh nang ryte ryalahkheihtu nynh ka thua, Jesu kya-e ccaekia a hoi`ae paw na uno`ae ryte ryalahkheihtu nynh ka thua, Pachia kha beik! Pawccecize Jesu kya-e ccaekia tuh profehbyaho paw kya-e muisaw nynh thua,” yn cipya.
66019011	Te vaawran ahungkuhpaw kha ka muih. Te dotua, arawpaw marang a um. Te kha-e marang vawlan a ccikuh paw tuh Zyn lan um paw cite, Ahmepaw cite ko athua, te aning nynh dingnaw kya byapia zah rhaw a tuk.
66019012	A mit tuh maeesoi hawte nynh thua. A lu vawlan suilukhung`ae a khungkuh. Te amaw laelan hung ccungccaw nynh san a ny leipaw min azeikuh paw a hoi.
66019013	Te chii kya moh dung paw bania-angki kha a kiku. Te a min tuh “Pachia Bya” a cikuh.
66019014	Te vaawran e rhawkaw`ae nynh arawpaw marang`ae ccikute, raw zah athyaapaw nebaleihpaw uccaw`ae kha lawkute amaw kha a zui`ae.
66019015	Te minphuin`ae kha ziabua nawlan ahepaw thaloi tuh a khalang lungkhu te a pou. Aning nynh minmin kha sivaw hoitang te a uk cih`ae. Athung Huaccepaw Pachia thinrianaw te renaw athua paw misu mianawpaw kha aning nynh a syde cih.
66019016	Te a bania vawlan te a phae vawlan khe, “SIAPHARAN`AE SIAPHARAN, TE BAWI`AE BAWIPAW,” cite azeikuh paw min kha a hoi.
66019017	Te vaaw ccungccapaw lukheit nynh khuanin kya a thadyn paw kha ka muih. Aning nynh vawlae angaelung kya a zou`ae paw pavaw`ae balyn kha roi thawte accae lante ko`ae zah, “Rang oh lah alesaepaw Pachia kya-e loohdangkunaw kalan naemaw te naemaw oun sueluakuh oh;
66019018	ou tuhte siapharan`ae ngesaw, rhawbawi`ae ngesaw, a thawsaepaw ccungccaw`ae ngesaw, marang`ae ngesaw te marangccikuh`ae paw ngesaw, a luepaw te see, adihpaw te alepaw paryh, ccungccaw balyn ngesaw kha na ae ccaw oh oun sueluakuh oh,” cite a sia.
66019019	Te sarepaw, te laephi siapharan`ae te mih rhawkaw`ae nynh marang tungvaw a ccikuh paw te a rhawkaw`ae kha rhawtuk khylan pynkheihlan oun sueluaku`ae paw kha ka muih.
66019020	Te sarepaw kha phe a kyng`ae. Te sarepaw kyae syntawnaw a hoi`ae paw te sarepaw azuh a beik`ae paw kha ling`ae zah sarepaw malang muihsanaw a langsakuh paw ahme leipaw profeh kha mah amaw ryte a kynbua`ae. Hynh-e luning`ae hynh paryhte a hiin`ae pite, kemaee te aruanaw maee tuili lungkhu lang a vua`ae.
66019021	Tuhlaepaw kha marang tungvaw a ccikuh paw a khalang lungkhu te yn pou paw thaloi khate chia athua`ae; te pavaw`ae balyn nynh minmin ngesaw kha phe byn lan a ae`ae.
66020001	Te a kuih kya, alaethy um leipaw hunghua toh te alepipaw sivarui a ccyng paw vaaw ccungccapaw lukheit vaawran kyate yn rungbung paw kha ka muih.
66020002	Te aning nynh langmaw-e fupaw, diabolos te Setan athuapaw nakafupi kha kyng zah kum thungkheit lungkhu phang a khii.
66020003	Te kum thungkheit phe accing cia minphuin`ae kha kharyh a ling vae khyh ccaw cite amaw kha alaethy um leipaw hunghua lungkhu lang vua zah phang khawsung zah avawlan tazeih phe a khia. Kum thungkheit accing koute aning tuh ccyh sosoh supya athua cih.
66020004	Te suitungkhung`ae te kha-e vawlan a dahung`ae paw kha ka muih. Minmin tuh byapianaw kaw a mue`ae. Te sarepaw te amaw azuh kha a beik lei`ae paw, mih terui kya khyh ze mih kuih kya sarepaw syntawnaw a hoi lei`ae paw, te Jesu ccaekiakhannaw keiccu te Pachia bya keiccuze mih lupae`ae paw mih muisaw`ae kha ka muih; te minmin tuh hiin`ae zah Kri ryte kum thungkheit a uk`ae.
66020005	Thuasalama tuhlaepaw a chih`ae paw tuh kum thungkheit athang makhia bua hiin khyh`ae. Hynh-e thothuinaw tuh masaty thothuinaw nynh thua.
66020006	Masaty thothuinaw kya a ungbua paw tuh hythuaccoupaw te athyaapaw nynh thua. Tuhtahawpaw ccungccaw tungvaw kya vaeningnaw chinaw nynh kaw hoi vae khyh; thuasalama minmin tuh Pachia ranpibawi`ae te Kri ranpibawi`ae athua vae cih`ae zah Kri ryte kum thungkheit a uk vae cih`ae.
66020007	Te kum thungkheit he athang te Setan tuh thung a ccawnaw kyate supya athua cih zah,
66020008	Gog te Magog acikuh paw, laephi kipali kya a um`ae paw minphuin`ae kha ling khylan, te rhawtuk lan minmin kha suelua khylan po a cceih cih, minmin namba tuh ria lanze rili laesia hawte nynh thua.
66020009	Te minmin tuh laephi akonaw vawlan cceihthung`ae zah mithyaa`ae umnaw hmin te sungsahpaw khuapi kha po a voilu`ae. Te vaawran lungkhu te Pachia kyate maee ccahbung zah minmin kha marya a ro`ae.
66020010	Te sarepaw te ahme leipaw profeh a umnaw`ae athua paw, kemaee te maee tuili lungkhu langkhe minmin a ling`ae paw diabolos tuh ccaring vua athua, te minmin tuh khuazi khuadae zungzae te zungzae cia vawsawnaw pya athua vae cih`ae.
66020011	Te alepipaw arawpaw suitungkhung te kha-e vawlan a dahung paw kha ka muih, khae paw mitmae kyate laephi te vaawran tuh ccue`ae zah mih hanlan umnaw muih lan um vae khyh.
66020012	Te a chih`ae paw, adihpaw te alepaw nynh Pachia malang a thadyn`ae paw kha ka muih; te ccauh`ae kha a kia`ae. Te Hiinnaw Ccauh athua paw ccangpaw ccauh kha mah kia athua. A chih`ae paw tuh mimaw mih ryalaw`ae thyhte, ccauh`ae kya azeikuh paw uccaw`ae thyhte byapia athua`ae.
66020013	Te rili nynh a kya um paw a chih`ae paw kha a poukhae, te Chinaw te Michikhua nynh mih kya um paw a chih`ae paw kha a poukhae`ae. Te ccungccaw miakaw tuh mih ryalaw`ae thyhte byapia athua`ae.
66020014	Te Chinaw te Michikhua tuh maee tuili lungkhu lang vua athua`ae. Hynh-e chinaw tuh vaeningnaw chinaw nynh thua.
66020015	Te Hiinnaw Ccauh kya a min azeikuh paw muih athua leipaw miakaw tuh maee tuili lungkhu lang vua athua`ae.
66021001	Te athawpaw vaawran te athawpaw laephi kha ka muih; pawccecize masaty vaawran te masaty laephi tuh phe azo vae, te rili mah um vae khyh.
66021002	Te kae, Johan nynh athyaapaw khualipi athua paw, Athawpaw Jerusalem tuh a vawpaw hanlan a ccaankuh paw akaepaw liaccanung hawte paccynkute, vaawran lungkhu te Pachia kyate yn rungbung paw kha ka muih.
66021003	Te vaawran kyate roi accaepaw nynh, “Dotua oh, Pachia kya-e beikbuu tuh ccungccaw`ae ryte nynh a um vae, te Pachia tuh minmin ryte a um vae cih, te minmin tuh a ccungccaw`ae athua vae cih`ae. Te Pachia amaw tuh minmin ryte a um cih zah mih Pachia athua vae cih.
66021004	Te Pachia nynh mih mit kyate mitphi balyn kha a fupah cih`ae. Chinaw um vae lan khyh. Ngaethyanaw, rawnaw, accihpaw cipaw um vae lan khyh; pawccecize langmaw-e uccaw`ae tuh pung azo vae`ae,” cite a ho paw kha ka thae.
66021005	Te suitungkhung vawlan a dahung paw nynh, “Dotua oh, pawpaw balyn kha athawpaw lang ka rae vae,” a ci. Te aning nynh kamaw kha, “Zei, pawccecize hynh-e bya`ae tuh akyhpaw te zyn lan um paw nynh thua,” yn cipya.
66021006	Te aning nynh kamaw kha, “Phe athang vae. Kae tuh Alfa te Omega, Athonaw te Athangnaw nynh ka thua. A tuihawpaw ccungccaw kha hiinnaw tuivanaw kya-e tui kha alakaw te ka pya cih.
66021007	A taetupaw tuh pawpaw balyn rhoccou cih, te kae tuh a Pachia ka thua cih zah aning tuh ka ccapaw athua cih.
66021008	Thuasalama mih rawthah`ae paw, a zyn lei`ae paw, luathua-ae-ui lang um`ae paw, ccungccatheih`ae paw, a ohhuakuh`ae paw, nawthya`ae paw, zohtuhbeik`ae paw, a hyng`ae paw balyn tuh kemaee te maee ryte aruapaw maee tuili kyakhe nynh mih hanpaw a hoi cih`ae, tuh-e tuh vaeningnaw chinaw nynh thua,” yn cipya.
66021009	Te nyathyakou e vawsawnawpi ccangsari te phe beihpaw pakekhupaw ccangsari a ccyng`ae paw vaaw ccungccaw`ae lusari kyaze lukheit tuh kamaw kalan yn thua. Te kamaw kha bya yn beih zah, “Hynhlang rang, Tuutaw zu, akaepaw liaccanung kha kae muihsah cih,” yn cipya.
66021010	Te aning nynh alepipaw te ahangpaw mua kalan khe kamaw kha Muisaw kya yn cciakhae zah alepipaw khualipi, athyaapaw Jerusalem tuh vaawran lungkhu te Pachia kyate yn rungbung paw kha yn muihsah.
66021011	Tuh-e khualipi tuh Pachia kya-e phuenaw a hoi. A awnaw tuh lungawmito hawte accipaw jasper lung hawkhate, aphute huapaw lung te nynh aloku.
66021012	Te koikua haw laening um paw alepipaw te ahangpaw khua lungrua a hoi, tuh-e koikua`ae kya vaaw ccungccaw`ae haw laening a um, te kha-e koikua`ae kya Israel ccaaw`ae phin haw laening min kha zei athua.
66021013	Nithua lang koikua ccangthung, palung lang koikua ccangthung, deilang koikua ccangthung, te niccaw lang koikua ccangthung a um.
66021014	Te khuapi kya-e khua lungrua tuh athonaw lungbing haw laening a um, tuh-e`ae kya Tuutaw kya-e locceihtu`ae luhaw laening min a um.
66021015	Te kamaw ryte bya a ho paw tuh-e paw tuh khualipi, kha-e kya-e koikua`ae te kha-e khua lungrua kha tou nawlan sui phaeku ccangkheit a hoi.
66021016	Te khualipi tuh kipali te phe anginkuh. Asaepaw tuh akopaw cih ale. Te aning nynh khualipi kha phaeku te tou zah me thungkheit zapangaw acih. Kha-e kya-e asaepaw, akopaw te ahangpaw tuh phe nginkuh`ae.
66021017	Te kha-e khua lungrua kha tou zah vaaw ccungccapaw kya-e tounawpaw thyhte ccungccaw dung te, dung zakheit sungpali dung pali acih.
66021018	Kha-e khua lungrua saknawpaw tuh jasper lung nynh thua. Te khualipi tuh ccirarihpaw thawlang te alokuhpaw sui ccipaw nynh thua.
66021019	Te khuapi kya-e khua lungrua athonaw`ae tuh aphutepaw lung`ae aphuinphuin te nynh a ccaan`ae. Masaty athonaw tuh jasper lung, ccangningnaw tuh nila lung, ccangthungnaw tuh chalcedony lung, ccangpalinaw tuh emerald lung;
66021020	ccangpangawnaw tuh sardonyx lung, ccangtaruhnaw tuh sardias lung, ccangsarinaw tuh khrysolite lung, ccangtaryanaw tuh beryl lung, ccangtakuanaw tuh topaz lung, ccanghawnaw tuh chrysoprasus lung, haw laekheitnaw tuh jacinth lung, haw laeningnaw tuh amethyst lung nynh thua.
66021021	Te koikua haw laening`ae tuh pale haw laening nynh thua; koikua ccangkheit cci tuh pale ccangkheit cci nynh thua; te khualipi kya-e laanpi tuh awrarihpaw thawlang hawte sui ccipaw nynh thua.
66021022	Te kha-e khualipi kya tempal ka muih khyh; pawccecize Athung Huaccepaw Bawipaw Pachia te Tuutaw tuh kha-e khualipi kya-e tempal nynh thua.
66021023	Te kha-e khualipi kya a aw nawlan khuanin ho vae khyh, sawpaw mah ho vae khyh; pawccecize Pachia phuenaw nynh kha-e kha a awsah, te Tuutaw tuh kha-e kya-e awnaw nynh thua.
66021024	Te khumnaw a mue`ae paw minphuin`ae nynh kha-e khualipi a awnaw kyakhe a pae cih`ae; te laephi siapharan`ae nynh mih phu-enaw te sawtuanaw kha kha-e lungkhu lang a thuakhae cih`ae.
66021025	Te kha-e kya-e koikua kha khuadae ccyh kya kharyh khaw thua vae lan khyh; pawccecize tuin kya khuazi mazi um vae lan khyh.
66021026	Minphuin`ae kya-e phu-enaw te sawtuanaw kha minmin nynh kha-e lungkhu lang oun thuakhae cih`ae.
66021027	Kha-e lungkhu lang anungsikuhpaw uccaw teekhae thua lan khyh, luathua-ae-ui lang um paw ryalah paw, tukhyhze ahyngpaw tuh kha-e lungkhu lang kharyh tee lan khyh, thuasalama Tuutaw kya-e Hiinnaw Ccauh kya min zei athua`ae paw rou nynh a tee cih`ae.
66022001	Te Pachia suitungkhung te Tuutaw suitungkhung lungkhu te yn pou paw, lungawmito hawte accipaw, hiinnaw tui kya-e ccirarihpaw vaw kha vaaw ccungccapaw nynh kamaw kha yn muihsah.
66022002	Kha-e khuapi-e laanpi ngaelung te kha-e vawpi hawlang hawlang khe thingthae phin haw laening athae paw hiinnaw thingku a um. Tuh-e thingku tuh sawpaw takyhte a thae a pousah. Te tuh-e thingku anaw tuh minphuin`ae dansanaw hanlan nynh thua.
66022003	Thyalawnaw kharyh um vae lan khyh, thuasalama tuh-e khuapi kya Pachia kya-e te Tuutaw kya-e suitungkhung a um cih zah Pachia ryalawpatu`ae nynh amaw kha ryalawpah vae cih`ae.
66022004	Minmin nynh amaw mitmae kha a muih cih`ae zah amaw min tuh mih terui kya zei athua vae cih.
66022005	Tuin kya khuazi um vae lan khyh. Minmin tuh maeekhua ho vae lan khyh, khuanin kya-e awnaw mah ho vae lan khyh. Pawccecize Bawipaw Pachia nynh minmin kha awnaw a pya `ae, te minmin tuh zungzae te zungzae cia a uk vae cih`ae.
66022006	Te vaaw ccungccapaw nynh kamaw kha, “Hynh-e bya`ae tuh zyn lan um paw te ahmepaw nynh thua,” yn cipya. Athyaapaw profeh`ae mih Bawipaw Pachia nynh aro mawze yn cyikuh hahe cih paw uccaw`ae kha a ryalawpatu`ae kalan langsapya khylan a vaaw ccungccapaw kha yn saw vae.
66022007	“ Dotua oh, kae tuh arangte kae thua vae cih. Hynh-e ccauh kya-e phytypaw bya`ae kha a ccykekuh paw ccungccaw tuh hythuaccoupaw nynh thua,” a ci.
66022008	Te kae, Johan nynh hynh-e uccaw`ae kha ka muih zah ka thae. Te he ka thae zah he ka muih tuh hynh-e uccaw`ae kamaw yn muihsah paw vaaw ccungccapaw ccu leihpaw khe beik lan cite ka bakhung.
66022009	Oute aning nynh kamaw kha, “Dotua, hynhte cyih nan, pawccecize kae tuh namaw ryte ryalahkheihtu nynh ka thua, te na uno`ae profeh`ae te hynh-e ccauh kya-e bya a ccykekuh`ae paw ryte ryalahkheihtu nynh ka thua. Pachia palia kha beik,” yn cipya.
66022010	Te aning nynh kamaw kha, “Hynh-e ccauh kya-e phytypaw bya`ae kha tazeihkhia nan; pawccecize accyh tuh anae vae.
66022011	Atazae leipaw ccungccaw tuh tazae leite um ccaleih hin sah, a nungsikuh paw tuh nungsikuh ccaleih hin sah, adingpaw tuh ding ccaleih hin sah, athyaapaw tuh thyaa ccaleih hin sah,” yn cipya.
66022012	“Dotua oh, kae tuh arangte kae thua vae cih. Te ccungccaw miakaw kha a ryalaw thyhte pya khylan kamaw kya-e ryalaw mee kha kae ccyngbia.
66022013	Kae tuh Alfa te Omega, Athonaw te Athangnaw, Masaty te Nyathyakou nynh ka thua,” a ci.
66022014	Hiinnaw thingku kya kaw a hoibua nawlan`ae te khualipi lungkhu lang koikua`ae kyate a teebua nawlan`ae, a kawpyapaw`ae a zui`ae paw tuh hythuaccou`ae paw nynh thua`ae.
66022015	Tuhzemah atolang tuh ui`ae, nawthya`ae paw, a ohhuakuh`ae paw, ccungccaw theihtu`ae, zohtuhbeik`ae paw, te hyngbya kha sungsah zah a ho paw miakaw nynh a um`ae.
66022016	“Kae, Jesu nynh kriccawbu`ae kya hynh-e uccaw`ae hynh nanning kalan ccaekiakhan sah khylan ka vaaw ccungccapaw kha kae saw. Kae tuh David Atharui te a Ciihan nynh ka thua, Phaephae ahpaw te Nizy Awsi nynh ka thua,” a ci.
66022017	Te Muisaw te akaepaw liaccanung nynh, “Rang!” a ci`ae. Te a thae paw ccungccaw nynh, “Rang!” ci sah. Te a tuihawpaw ccungccaw tuh rang sah. Te hunghung zemah a ry paw ccungccaw tuh hiinnaw tui kha alakaw te lawkuh sah.
66022018	Pawccecize hynh-e ccauh kya-e hotypaw bya`ae a thae paw ccungccaw miakaw kalan kae nynh ccaekia ka khan paw tuh: lukhakheit nynh hynh-e uccaw`ae hynh a biachih lanze, hynh-e ccauh kya azeikuh paw vawsawnawpi`ae kha Pachia nynh kha-e paw tungvaw a biachih cih.
66022019	Te lukhakheit nynh hynh-e phytypaw ccauh kyae bya`ae kha a lawbang lanze, Hiinnaw Ccauh kyate thuasah, athyaapaw khualipi lungkhu te thuasah, hynh-e ccauh kya zei athua paw uccaw`ae kyate thuasah, a hanpaw kha Pachia nynh phe a lawpah ru cih.
66022020	Hynh-e uccaw`ae kong ccaekiakhantupaw nynh, “Thanccingte, kae tuh arangte kae thua vae cih,” a ci. Amen. Tuhmawte Bawipaw Jesu yn thua ccavae.
66022021	Ah Bawipaw Jesu Kri kya-e thawccinaw tuh nae balyn kya la um sah. Amen.
