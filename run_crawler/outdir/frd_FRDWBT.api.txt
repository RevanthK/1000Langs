40001001	Na'a daftar ini, na rtulis Yesus Kristus ubun a nusin ra. Yesus ubun a nusin tali Raja Daud i ubun a nusin Abraham.
40001002	Tali Abraham ti naran Daud, na Yesus ubun a nusin ra nararira ra wean ini: Abraham yanan Ishak, Ishak yanan Yakub, Yakub yanan verin Yehuda, novun a'an a warin ra.
40001003	Yehuda awan verin Tamar, yanarira verin Peres ovu Zerah. Peres yanan Hezron, na Hezron yanan Ram.
40001004	Ram yanan Aminadab, Aminadab yanan Nahason, Nahason yanan Salmon.
40001005	Salmon awan verin Rahab, yanarira verin Boas. Boas awan verin Rut, yanarira verin Obed. Obed yanan Isai.
40001006	Isai yanan verin Daud i notu raja na'a Israel. Daud awan verin Batsyeba, yanarira verin Salomo. Lan a Batsyeba nsifa vali ovu Uria.
40001007	Salomo yanan Rehabeam, Rehabeam yanan Abia, Abia yanan Asa.
40001008	Asa yanan Yosafat, Yosafat yanan Yoram, Yoram yanan Uzia.
40001009	Uzia yanan Yotam, Yotam yanan Ahas, Ahas yanan Hizkia.
40001010	Hizkia yanan Manasye, Manasye yanan Amon, Amon yanan Yosia.
40001011	Yosia yanan verin Yekhonya novun a'an a warin ra. Na'ut inyai, na tamata Babel ra rkiwal Israel ra ma ti rna'a Babel.
40001012	Na'ut i tamata Babel ra rkiwal Israel ra ma ti rna'a roak Babel, beti Yekhonya yanan verin Sealtiel, Sealtiel yanan a Zerubabel.
40001013	Zerubabel yanan Abihud, Abihud yanan Elyakim, Elyakim yanan Azor.
40001014	Azor yanan Zadok, Zadok yanan Akhim, Akhim yanan Eliud.
40001015	Eliud yanan Eleazar, Eleazar yanan Matan, Matan yanan Yakub.
40001016	Yakub yanan verin Yusuf i awan verin Maria. Maria ini yanan Yesus i rfanara vali Ia ne Kristus, Raja i ntevut dida salasilan ra.
40001017	Ba Yesus ubun a nusin ovi beti tbas yai: Tali Abraham ti naran Daud, na tuvu nkati tuvu ti naran vutu rahin ifa'at. Tali Daud ti naran na'ut i tamata Babel ra rkiwal Israel ra ma rti Babel, na tuvu nkati tuvu ti naran vutu rahin ifa'at vali. Tali na'ut i rna'a Babel ti naran i rarali Kristus, Raja i ntevut dida salasilan ra, na tuvu nkati tuvu ti naran vutu rahin ifa'at vali.
40001018	Yesus Kristus Ni tomu mnga'un a na'ut i rarali Ia wean ini. Ia renan naran Maria. Maria ini irua Yusuf ra'an vai isa roak mane rsifa. Ira wol rsifa obin, na'uk Maria nbarlewan roak, tevek ngrebat tali Ubu Ni Roh.
40001019	Yusuf ni vava'at nmalola, ovu wol inan ma nfama'it Maria na'a tamata rivun waharira ralan a, ba nanovak mane ntalik fanfonak watan ia.
40001020	Na'uk ti ma Yusuf nanovak munuk wean inyai ma ntuba, na Duila'a Ni sansinir isa ntali lanit ratan nma ma nfavotuk ia verin Yusuf na'a ni mifi a. Ia nfalak ne, “Yusuf, Daud ubun a nusin oa, deka ralam raruan ma mala Maria ma neluk awam, tevek kasiko'u yanat i na'a evun ralan yai ntali Ubu Ni Roh a.
40001021	Maria veka nrali kasiko'u brana isa, ma oa ki fwanara ia ne Yesus, tevek Ia veka nsikat Ni tamata ra tali rira salasilan ra.”
40001022	Afa avyai rvotuk munuk roak, boma rfakena afa ovi lan a Duila'a nfalak verin Ni nabi a ma ntulis ne,
40001023	“Vata mnelat isa veka nbarlewan ma nrali kasiko'u brana isa, velik ne wol ntuba ovu brana obin. Tamata ra veka rera Ia ne Imanuel, ihin a na'a vai Ibrani ne, ‘Ubu novun ita.’ ”
40001024	Ti ma Yusuf nbatar, na not-orang afa ovi Duila'a Ni sansinir yai nfalak verin ia. Ia nala Maria ma neluk awan,
40001025	na'uk irua wol rtuba isa ti naran i nrali kasiko'u brana yai. Ti ma nrali ia, na Yusuf nfanara kasiko'u yai ne, Yesus.
40002001	Rarali Yesus na'a ahu isa naran Betlehem, na'a propinsi Yudea. Na'ut inyai, na raja Herodes ntaha fareta. Rarali roak Yesus, beti tamata boku rtali wan raroa na'a lihir timur veli rma kota Yerusalem. Tamata avyai rira kaka'a dawan ma al rfaneak nara ra.
40002002	Ira rorat tamata ovi rna'a inyai ne, “Kasiko'u yanat i beti rarali Ia yai nana'a inba? Tamata Yahudi ra rira raja verin Ia. Ami amsi'ik roak na'a lihir timur ne, nara isa notu faneak ne rarali roak Ia, ba amama ini ma amsangatur ma amraning Ia.”
40002003	Ti ma raja Herodes nrenar afa avyai, na sara wor watan ia. Tamata ovi rna'a Yerusalem ra munuk wean vali inyai.
40002004	Ba nera Yahudi rira dawan mela falurut ra ovu dawan ovi rair Musa ni inukun ra ma rasdovu ira, beti norat ira ne, “Raja i ntevut dida salasilan ra, veka rarali Ia na'a inba?”
40002005	Ira rfalak ne, “Veka rarali ia na'a Betlehem na'a propinsi Yudea, tevek nabi isa ntulis roak na'a Surat Ralan ne,
40002006	‘O Betlehem, oa mna'a arun dawan Yehuda rira lanun. Oa ahu ko'u watan na'a Yehuda, na'uk mu dawan nlia munuk ahu ra, tevek dawan isa veka nvotuk tali oa ma nfareta ovu nsi'ik ma lolin Ning tamata Israel ra.’ ”
40002007	Herodes nrenar munuk afa avyai, na nera tamata kaka'a dawan avyai, ma rasdovu fanfonak ira. Rasdovu ira, beti norat ira ma al ndava ne, rarea nara yai lafira.
40002008	Nata nsinir ira ma rti Betlehem, ovu nfalak verin ira ne, “Miti ma mdyava ma lolin kasiko'u yanat yai ne, na'a inba. Wean i mdyav-nala roak ia, na fyaivar verin ya'a, boma uti ma usangatur ma uraning vali Ia!”
40002009	Rarenar munuk afa ovi Herodes nfalak ra, beti rti. Ira rti, na rarea ewal nara i lan rsi'ik na'a lihir timur yai, ba ralarira lolin urun. Nara yai nbana ula ia tali ira, beti na'a teri na'a wan i rarali kasiko'u yanat yai.
40002011	Ba rti rahan ralan ma rsi'ik kasiko'u yanat yai ovu renan a Maria, ma rsangatur ma raraning Ia. Nata rvadil rira sadawan ra ma rala afa ovi fyawar urun verin kasiko'u yanat yai. Ira rala masa ovu afa irua i fyawar ovu voarira lolin, nararira mur ovu kemenyan.
40002012	Na'uk na'a rira mifi a, na Ubu nfalak teri ma deka rewal ira rti verin Herodes, ba rban-talik wan yai, na'uk rahu linga'an liak watan ma rti ewal rira ahu.
40002013	Ti ma tamata ovi rira kaka'a dawan avyai rban-talik wan yai, na Duila'a Ni sansinir isa tali lanit ratan nfavotuk tenan a verin Yusuf na'a mifi. Ia nfalak ne, “Yusuf! Bwatar kikyai ma movun kasiko'u yanat yai ovu renan a ma mifla talik wan ini ma miti Mesir. Mnya'a ineri nata ti naran i ufalak ma myewal mia, tevek Herodes ndava mane nfedan Ia.”
40002014	Ovan yai, na Yusuf novun kasiko'u yanat yai ovu renan a ma irmunuk rti Mesir.
40002015	Ira rna'a inyai ti naran i raja Herodes nmata. Afa yai nvotuk munuk, boma nfakena lahir vaivatul ovi lan Duila'a nfalak verin nabi isa ma ntulis ne, “Ya'a era roak Yanak ma nti talik Mesir.”
40002016	Ti ma Herodes nka'a roak ne, tamata kaka'a dawan avyai rlabir ia, na nangrova urun, ba nsinir ni suldadu ra ma ti rfedan munuk kasiko'u brana ovi rira varat irua nsuta, na'a Betlehem ovu ahu ovi rna'a inyai. Herodes nka'a roak ne nara yai nvotuk na'a amar aka, tevek norat roak tamata kaka'a dawan avyai.
40002017	Afa sian ovi Herodes notu ra rfakena lahir afa ovi lan a nabi Yeremia ntulis ne,
40002018	“Tamata isa nvakar ovu nfaktanit ma vain a dawan urun na'a ahu isa naran Rama. Rahel nvakar yanan ra ovu nafena ma nmolu, tevek yanan ra rmata munuk roak.”
40002019	Na'ut i raja Herodes nmata ana, Yusuf, Maria ovu Yesus rna'a Mesir obin, na Duila'a Ni sansinir isa ntali lanit ratan nma ma nfavotuk tenan a verin Yusuf na'a mifi, ma nfalak ne,
40002020	“Herodes ovu ni tamata ovi rvolan mane rfedan kasiko'u yanat yai rmata munuk roak, ba bwatar ma movun ia ovu renan a ma myewal mia miti Israel rira lanun.”
40002021	Ba Yusuf nbatar ma novun kasiko'u yanat yai ovu renan a ma rewal ira rti Israel rira lanun.
40002022	Na'uk ti ma Yusuf nrenar ne, Arkhelaus nkati roak yaman i Herodes ma nfareta na'a Yudea, na nbobar ma nti inyai. Nata Yusuf ni mifi isa vali ne, Ubu nfalak verin ia ma novun ni rahan teta a ma rti propinsi Galilea.
40002023	Ba rti raran ineri, na rleal ahu isa naran Nazaret. Afa yai nvotuk, boma nfakena lahir afa ovi lalan a nabi ra rfamalik roak na'a Raja i ntevut dida salasilan ra. Ira rfalak ne, “Tamata ra veka rfalak ne, tamata Nazaret Ia.”
40003001	Varat ifira relak roak, na Yohanes i nbaptis tamata ra nti wan lean vu dawan na'a propinsi Yudea ma nfamalik Ubu Ni vaivatul ra. Ia nfalak ne,
40003002	“Myahil ma mtyalik tali bira salasilan ra, tevek sarseri roak ma Ubu nma ma nfareta tamata ra wean lahir Raja.”
40003003	Lan ana, nabi Yesaya nfamalik roak Yohanes na'a Surat Ralan ne, “Tamata isa nafwak na'a wan lean vu dawan, ma nfalak ne, ‘Misusan linga'an verin Duila'a, fyamalola linga'an verin Ia.’ ”
40003004	Yohanes ini ni ravit blawat i noru a, rotu tali afwatan isa naran unta, vulun ra, ovu ni ngesa a rotu tali afwatan ulin. Ni fana'an a kabina ovu wenan vahan i na'a nangan a.
40003005	Tamata rivun rma wan lean vu dawan yai. Boku rtali Yerusalem ovu wan ovi rna'a Yudea ra munuk, ovu vali boku rtali ahu ovi rna'a oar Yordan ni lihir timur ovu lihir varat a. Ira rma ma rarenar afa ovi Yohanes nfalak ra.
40003006	Ira rahil ma rtorung rira salasilan ra, ba Yohanes nbaptis ira na'a oar Yordan.
40003007	Tamata rivun rtali Yahudi rira sidovung isa naran Farisi, ovu sidovung isa vali naran Saduki, rma ma rera ma Yohanes nbaptis ira. Ia nsi'ik ira ma nfalak ne, “Hoi, mia sian urun mia wean nifa isa naran aru! Bira vava'at ra wol kena ovu bira vaivatul ra. Iki nfalak verin mia ne, wean i rbaptis mia, na Ubu Ni inukun wol nkena mia?
40003008	Ba fyaturu lahir na'a bira vava'at ra ne, myahil ma mtyalik roak tali bira salasilan ra!
40003009	Deka minovak na'a ralabira ra ne, ububir-nusibira Abraham, ba Ubu veka wol nukun mia! Mryenar ma lolin afa ovi ufalak ini! Ubu bis notu watan ma Abraham yanan ra rtali vatu ovi!
40003010	Ubu Ni amar sarseri roak ma nukun tamata ra. Ni inukun a wean tamata i ntaha savi ma veka netal aa ra tali rira wa'ar ra. Aa ovi vuarira wol lolin a, na veka netal vatuk ira ma nala ira rti yafu ralan.
40003011	Ubaptis mia ovu wear ma nfaturu ne, myahil ma mtyalik roak tali bira salasilan ra ma myorang Ubu, na'uk Ia i veka nma yai Ni ngrebat a nlia ya'a. Ya'a wol verang a ratang Ia, ba wol inovan lahir ma aling Ni tatea ra. Ia veka nbaptis mia ovu Ni Roh a ovu yafu.
40003012	Ia wean tamata isa i ntaha fanan lafan ma al ntafi gandum. Gandum vatul ovi lolin ra nfadok-aling ira na'a wan i ba'i rfadoku gandum ra na'a, na'uk ovi sian ra ovu kukan ra, nasnuri ira na'a yafu i wol nmat-nala.”
40003013	Na'ut inyai, na Yesus ntali propinsi Galilea nti oar Yordan, boma Yohanes nbaptis Ia.
40003014	Na'uk Yohanes nafena. Ia nfalak ne, “Velik aba Oa bwaptis ya'a, tevek wol verang a ratang Oa. Notu afakinimi mwa ma mera verin ya'a ma ubaptis Oa i?”
40003015	Na'uk Yesus nfalak verin ia ne, “Motu watan wean i ufalak yai, boma mot-orang munuk afa ovi Ubu ralan nfalak a.” Ba Yohanes norang watan ma nbaptis Ia.
40003016	Ti ma nbaptis munuk Ia ma ndata tali wear, na brian munuk lanit ratan a natvadil ma Ubu Ni Roh nsuta wean modarlaka ma ndoku tenan a.
40003017	Nata vai isa ntali lanit ratan nma ma nfalak ne, “Ini Ya'a Yanak i ulobang urun Ia. Ia notu ma ralang a lolin urun.”
40004001	Ira rotu afa avyai munuk roak, beti Ubu Ni Roh novun Yesus nti wan lean vu dawan isa ma nitdawan nlabir teman Ia.
40004002	Yesus ntolat ti naran amar vutfa'at, ba nablafar urun.
40004003	Ba nitdawan nma ma nlabir teman Ia ma nfalak ne, “Wean i Ubu Yanan urun Oa, na eka motu ma vatu ovi rna'a afamtahan ma muan.”
40004004	Na'uk Yesus nfalak ne, “Wol kena, tevek rtulis roak na'a Surat Ralan ne, ‘Tamata ra wol rva'at tali afamtahan watan, na'uk rva'at vali wean i rorang Ubu Ni vaivatul ra munuk.’ ”
40004005	Nata nitdawan novun ewal Yesus ma rati Yerusalem, kota i nmerat urun, ma nfadoku Ia na'a Yahudi rira Rahan Dawan Falurut ni wan i karatat lia munuk a.
40004006	Ia nfalak verin Yesus ne, “Wean i Ubu Yanan urun Oa, na eka muswatil tali ini msuta, tevek rtulis roak na'a Surat Ralan ne, ‘Ubu veka nfareta Ni sansinir ra rtali lanit ratan ma rsi'ik ma lolin Oa. Ira veka rvelar limarira ra ma rtada Oa, boma eam ra deka rkena vatu.’ ”
40004007	Yesus nfalak verin nitdawan ne, “Na'uk rtulis vali roak na'a Surat Ralan ne, ‘Tamata ra deka rlabir teman Duila'a, tevek Ia Ubu i rorang a.’ ”
40004008	Nata, nitdawan novun ewal Yesus ma rti vuar karatat isa ni tutul ma nfaturu negara ovi rna'a lanit ivavan munuk ovu rira metan ra, verin Ia.
40004009	Ia nfalak verin Yesus ne, “Ya'a veka ala munuk afa ovi verin Oa, wean i msangatur ma mraning Ya'a.”
40004010	Yesus nfalak ne, “Nitdawan, muti vatuk oa tali wahang ralan ini kikyai, tevek rtulis roak na'a Surat Ralan ne, ‘Msangatur ma mraning a'uk Duila'a, mu Ubu i morang a.’ ”
40004011	Ba nitdawan nti talik lahir Yesus, na Ubu Ni sansinir ra rtali lanit ratan rma ma rfatuang Ia ma rlobang Ia.
40004012	Ti ma Yesus nrenar ne, rtaha roak Yohanes ma ra'abu'i ia, na nti talik propinsi Yudea ma newal Ia nti propinsi Galilea.
40004013	Yesus nahu ahu Nazaret ma nbana nti ahu Kapernaum ma nleal inyai. Kapernaum na'a danau Galilea nelan a, na'a Yahudi rira arun dawan isa naran Zebulon ovu arun dawan isa vali naran Naftali, rira lanun a.
40004014	Yesus nleal inyai, boma nfakena lahir vaivatul ovi lan a Ubu nfalak verin nabi Yesaya ne,
40004015	“Arun dawan Zebulon ovu arun dawan Naftali rira lanun a, sarseri ovu danau Galilea, nana'a oar Yordan ni lihir a. Tamata rivun ovi wol Yahudi ra rleal vali propinsi Galilea.
40004016	Lan ana, tamata ra rna'a dedan ralan obin, na'uk rarea lyawan i dawan ila'a. Tamata ovi rleal wan matmatan a, ira rarea lyawan yai.”
40004017	Na'ut inyai vali, na Yesus nfamalik Ubu Ni vaivatul ra ma nfalak ne, “Myahil ma mtyalik tali bira salasilan ra, tevek sarseri roak ma Ubu nma ma nfareta tamata ra wean lahir Raja.”
40004018	Amar isa, na Yesus nbana na'a danau Galilea nelan a, na nrea tamata irua, iya'an iwarin ira. Isa naran Simon i rfanara vali ia ne, Petrus, ovu isa vali naran Andreas. Ira sinat roal ira, ba rfasuka rira jaring na'a inyai ma al rdava ian.
40004019	Ba Yesus nfalak verin ira ne, “Mya ma myorang Ya'a! Mia wol fyasuka jaring roak ma nala ian, tevek ala karya verin mia ma myair tamata ra ma rorang Ya'a.”
40004020	Ba rfadoku lahir rira jaring ra na'a inyai ma rorang Ia.
40004021	Nata Yesus nban-ewal ma nsi'ik tamata liak irua vali, iya'an iwarin ira. Nararira Yakobus ovu Yohanes, yamarira naran Zebedeus. Ira rdoku ovu yamarira na'a rira kumal a ma roar rira jaring ra, na Yesus nera ira ma rorang Ia.
40004022	Ba irua rsuta talik lahir yamarira na'a kumal yai ma rorang Ia.
40004023	Nata Yesus nban-lilit propinsi Galilea ma nsiair na'a Yahudi rira rahan falurut ra. Ia nfamalik Ubu Ni Ivar Lolin i nfalak ne, Ubu veka nfareta tamata ra wean lahir Raja. Yesus notu ma lolin vali tamata ra tali rira suhut ra, ovu notu ma lolin vali tamata ovi tenarira ra rmafun.
40004024	Ivar i nfamalik Yesus yai ti nsoru propinsi Siria roak, ba tamata rivun rma ma rtuan Ia. Ira rovun tamata ovi rira suhut ra, ovi rfarnuang wawa'uk ra, laklukut ra, tamata ovi nait sian ra rleal ira, ovu boku rira suhut manut a, rma ma Yesus notu ma lolin ewal ira.
40004025	Ba tamata rivun ila'a rban-orang Yesus. Boku rtali Galilea, boku rtali Dekapolis, ovu boku vali rtali Yerusalem. Boku rtali propinsi Yudea, ntafal vali boku rtali oar Yordan ni lihir timur.
40005001	Ti ma Yesus nsi'ik tamata rivun avyai, na nrata vuar isa na'a inyai ma ndoku. Ba Ni tamata ovi rorang Ia rti vali inyai ma irmunuk rasdovu ira.
40005002	Nata Yesus nair ira munuk ma nfalak ne,
40005003	“Ubu naflahar tamata ovi rfaklo'i a'uk rira vava'at verin Ia, tevek Ia wean lahir Raja ma nfareta tamata ovi rorang Ia.
40005004	Ubu naflahar tamata ovi ralarira lalau, tevek Ia veka nfaloling ralarira ra.
40005005	Ubu naflahar tamata ovi rfakabava tenarira ra, tevek Ia veka nfakena Ni tnorung a ma nala lanit ivavan verin ira.
40005006	Ubu naflahar tamata ovi inar urun ma rira vava'at ra rmalola, tevek Ia veka nala verin ira afa ovi rdava ra.
40005007	Ubu naflahar tamata ovi ralarira lolin ma rlobang tamata liak ra, tevek Ia veka nfaturu vali Ni silobang a verin ira.
40005008	Ubu naflahar tamata ovi ralarira rmerat urun, tevek ira veka rarea Ia.
40005009	Ubu naflahar tamata ovi rlobang tamata ma rotu ma malinan ewal ovu tamata liak ra, tevek Ia veka nala ira ma reluk yanan ra.
40005010	Ubu naflahar tamata ovi tamata liak ra rwi-rwa ira tevek rira vava'at ra rmalola. Ia Raja Ia ma nfareta tamata avyai.
40005011	Ubu naflahar mia na'ut i tamata liak ra rfalak sian mia ovu rwi-rwa mia, ovu vali rfalak sian mia ma rfangra narabira ra, tevek myorang Ya'a.
40005012	Lalan ana, rwi-rwa vali Ubu Ni nabi ra, ba ti ma rwi-rwa mia, na ralabira lolin ovu inabira lolin watan, tevek Ia veka naval ma dawan mia na'a bira rala lolin a, na'a lanit ratan.”
40005013	“Mia ini weabira sira verin tamata ovi rna'a lanit ivavan a. Wean i sira yai wol sarsiran roak, na veka myot-ewal wean inba ma sarsiran? Wol fyawan akataka roak, ba rvatuk ia ovu rta sorat watan ia.
40005014	Mia ini weabira lyawan verin tamata ra na'a lanit ivavan. Mia weabira vali kota i na'a vuar ratan, ba wol rfonak nala ia.
40005015	Wol tamata isa ntutun damar ma nulang teri ia ovu suran. Ia nfadoku na'a damar wan, boma nyeba munuk tamata ovi rna'a rahan ralan a.
40005016	Wean vali inyai na'a afa lolin ovi myotu ra musti lyawan verin tamata ra, boma rsi'ik afa lolin avyai ma rfadawang Yamabira i na'a lanit ratan a.”
40005017	“Mia deka minovak ne, uma lanit ivavan a ma aling vatuk Musa ni inukun ra, te afa ovi nabi rair ra, na'uk uma ma ufakena lahir afa avyai.
40005018	Afa i ufalak verin mia ini, kena urun! Lanit ovu lanit ivavan nana'a obin, na wol huruf te vaivatul isa tali Musa ni inukun ra veka rmamu, ti naran i Ubu nfakena munuk afa ovi nfalak ra.
40005019	Ba wean inyai bi ufalak verin mia ne, iki nangal kedan watan afa ovi Ubu nfareta roak, ma nair tamata ra ma rotu vali wean inyai, na tamata yai veka ko'u rahi lia munuk tali Ubu Ni tamata ovi rna'a Ni Fareta a. Na'uk tamata iki watan not-orang afa ovi Ubu nfareta roak ovu nair afa avyai verin tamata liak, na tamata yai veka dawan ia na'a Ubu Ni Fareta a.
40005020	Ba ufalak verin mia ne, ralabira ra musti rmalola rahi dida dawan ovi rair Musa ni inukun ra, ovu tamata ovi rtali sidovung Farisi. Na'uk ne wahal, na wol wabira na'a Ubu Ni Fareta a.”
40005021	“Mia mkya'a roak ne, lan a Ubu nfalak na'a Ni Surat Ralan verin ubud-nusid ra ne, deka msyifedan, tevek wean i tamata isa nsifedan, na musti rfaleka inukun verin ia.
40005022	Na'uk ufalak verin mia ne, tamata iki watan nangrova tamata liak, na Ubu veka nukun ia. Tamata iki watan nangrihi ma nworuk-nwak tamata liak, na veka rala ia ma ndiri dawan fareta Yahudi waharira ralan ra ma rfaleka inukun verin ia. Tamata iki watan nfalak tamata liak ne, nboda-nbadi, na nahu roak linga'an i nti yafwan kakiwal.
40005023	Ba wean i tamata isa mane ti nfadoku ni korban na'a wan i ba'i rasnuri rira korban ra na'a, na'uk nangnanang ne, tamata isa ralan sian ia, na
40005024	nfadok-aling ni korban yai, ma ti notu lolin ovu tamata yai veki, beti newal ia ma ti nfadoku ni korban yai verin Ubu.
40005025	Ba wean i tamata isa nala oa nti wan i ba'i rfaleka inukun verin tamata ra, na yarak ti motu ma lolin ewal ovu ia, ma deka ti maran wan yai. Tevek wean i wol motu ma lolin ewal ovu ia, na tamata yai veka nala oa ti verin tamata i ba'i nfaleka inukun verin tamata ra. Tamata inukun yai veka nala oa ti ma ra'abu'i oa.
40005026	Afa i ufalak verin mia ini, kena urun! Wean i wol bwahir nala mu utan ra obin, na wol rfatalik oa tali bu'i yai.”
40005027	“Mia mkya'a roak ne, lan a Ubu nfalak na'a Ni Surat Ralan ne, ‘Wean i msyifa roak, na deka mtyuba ovu tamata ovi wol awabira verin ira.’
40005028	Na'uk ufalak verin mia ne, tamata iki watan wean i nsi'ik vata isa ma ka'i norang ni ininan sian ma inan ma ntuba ovu vata yai, na na'a ralan a ntuba roak ovu vata yai.
40005029	Ba wean i matabira lihir mela notu ma myotu salasilan, na mkyivul vatuk ia. Ni lolin a matabira lihir watan, tevek wol lolin lahir ma rvatuk fatnemung tenabira na'a yafwan kakiwal.
40005030	Wean inyai vali, na wean i limabira mela notu ma myotu salasilan, na myetal vatuk ia. Ni lolin a limabira lihir watan, tevek wol lolin lahir ma rvatuk fatnemung tenabira na'a yafwan kakiwal.”
40005031	“Ubu Ni vaivatul ra rfalak vali ne, ‘Wean i brana isa mane ntalik awan a, na ia musti nasusan ni surat sitalik veki ma nala verin ia.’
40005032	Na'uk ufalak verin mia ne, wean i brana awan ntuba ovu tamata liak, na bis ntalik ia. Na'uk wean i awan a wol notu sala, ma brana ntalik watan ia, na brana yai notu ma awan a notu sala, wean lahir i awan ntuba ovu tamata i wol awan verin ia. Ba wean i brana iki watan nsifa ovu vata i brana ntalik roak ia yai, na ia notu sala vali, wean lahir i ntuba ovu tamata i wol awan verin ia.”
40005033	“Mia mkya'a roak ne, lan a Ubu nfalak na'a Ni Surat Ralan verin ubud-nusid ra ne, ‘Wean i mifwaba afa isa verin Ubu, na myot-orang lahir afa i mifwaba roak yai verin Ia.’
40005034	Na'uk ufalak verin mia ne, deka mifwaba na'a afaka watan. Deka myala lanit ratan al mifwaba, tevek inyai Ubu wan i ndoku ma nfareta a.
40005035	Deka myala lanit ivavan ma al mifwaba, tevek Ubu nfareta vali na'a inyai. Deka myala Yerusalem ma al mifwaba, tevek inyai Raja Dawan Ni kota a.
40005036	Deka myala ulubira ra al mifwaba, tevek wol bira ngrebat ma myotu ma bira vut van isa vali nangiar te nangtoan.
40005037	Ni lolin a, fyalak watan ne, ‘O'u, ya'a veka otu,’ te fyalak watan ne, ‘Wahal, ya'a wol otu.’ Wol lolin ma mifwaba al fyangrebat bira vaivatul ra, tevek myotu wean inyai, na inyai ntali watan nitdawan a.”
40005038	“Mia mkya'a roak ne, lan a Ubu nfalak na'a Ni Surat Ralan ne, ‘Iki not-visal matam a, na mot-visal vali matan a, ovu iki nfarofuk nifam a, na fwarofuk vali nifan a.’
40005039	Na'uk ufalak verin mia ne, deka myaval tamata ovi rotu sian mia. Wean i tamata isa ntafitil fifim mela, na mala vali fifim balit a ma ntafitil.
40005040	Wean i tamata isa nmangadu oa ma miti fareta, tevek inan ma nala mu ravit a, na mala vali mu ravit blawat verin ia.
40005041	Wean i tamata isa nkiwal oa ma bwara ni vnuat ra ma byana kil isa, na bwara ma ti naran kil irua.
40005042	Wean i tamata isa nera afa tali oa, na mala verin ia, ovu wean i tamata isa inan ma ner-teri afa boku tali oa, na deka mula'ing ia.”
40005043	“Mia mkya'a roak ne, lan a Ubu nfalak na'a Ni Surat Ralan ne, ‘Mlyobang tamata liak ra, na'uk wol inabira lahir tamata ovi rira sian mia.’
40005044	Na'uk Ya'a ufalak verin mia ne, mlyobang tamata ovi rira sian mia, ovu miflurut verin tamata ovi rwi-rwa mia.
40005045	Tevek wean i mlyobang tamata ovi rira sian mia, na fyaturu roak ne, Ubu i nleal lanit ratan veka nala mia ma neluk yanan, tevek Ia notu ma lera vanan verin tamata ra munuk, velik ne sian te lolin ira. Ia nala da'ut verin tamata ovi rira vava'at ra rmalola, ovu verin tamata ovi rira vava'at ra wol rmalola.
40005046	Wean i mlyobang watan tamata ovi rlobang mia, na deka minovak ne, Ubu veka nala akataka verin mia. Velik ne tamata ovi ba'i rera babahir kulu rira vava'at ra sian, na'uk rlobang vali tamata ovi rlobang ira.
40005047	Wean i mtyuli bira kida ra watan, na afa i myotu yai veka lolin lia aka? Tamata ovi wol rorang Ubu rotu vali wean inyai te wahal?
40005048	Ba dida vava'at ra musti rmalola, wean Yamadida i na'a lanit ratan, Ia wol Ni salasilan lahir.”
40006001	Yesus ntafal ma nfalak ne, “Msyi'ik wabira ma lolin, boma deka fyaturu afa lolin ovi myotu ra verin tamata ra. Wean i wol myorang afa i ufalak verin mia ini, na Yamad i na'a lanit ratan a veka wol naval mia na'a bira rala lolin.
40006002	Ba wean i myala afa boku verin tamata kasian ra, na deka fyamalik verin tamata ra, wean tamata ovi rfalak afa isa, na'uk rotu afa liak. Deka myotu wean tamata avyai, tevek rti rahan falurut ra ovu rdiri linga'an ralan ra, boma tamata liak ra rsi'ik afa ovi rotu ra ma raraning ira. Afa i ufalak verin mia ini, kena urun! Tamata avyai enarira na'a roak, tevek tamata ra raraning ira, ba Ubu wol nala akataka roak verin ira.
40006003	Na'uk wean i myala afa verin tamata kasian ra ovu limabira mela, na limabira balit deka nka'a, ba deka fyamalik afa yai verin tamata liak.
40006004	Myala fanfonak watan, tevek Yamabira i nka'a munuk afa fanfonak ra veka naval mia na'a bira rala lolin.”
40006005	“Wean i miflurut, na deka myot-orang tamata ovi rfalak afa isa, na'uk rotu afa liak. Tamata avyai inar ma rdiri Yahudi rira rahan falurut ra te na'a linga'an sinutun ra ma raflurut, boma tamata ra rsi'ik ira. Ba afa i ufalak verin mia ini kena urun! Ira enarira ra rna'a roak, ba Ubu wol nala akataka verin ira.
40006006	Na'uk wean i mane miflurut, na miti kamar ralan ma fyolat falfolat a veki, beti miflurut verin Yamadida i wol trea Ia. Tevek Ia nsi'ik afa fanfonak ra munuk, ovu Ia veka naval mia na'a bira rala lolin.
40006007	Ba ti ma miflurut, na deka tia ma watan mia na'a afa ovi fyalak ra, wean tamata ovi wol rorang Ubu. Ira ranovak ne, rira falurut ra blawat, ba Ubu veka nrenar ira.
40006008	Deka myot-orang ira, tevek wol myera verin Ia obin, na Yamadida nka'a roak afa ovi ralabira rfalak ra.
40006009	Miflurut wean ini: Yamamami, Oa mdoku lanit ratan. Ami amalang Oa, tevek naram a nmerat urun.
40006010	Mwa ovu Mu Fareta a ma fwareta ami. Fara amot-orang afa ovi ralam nfalak a na'a lanit ivavan a, wean lahir i na'a lanit ratan a.
40006011	Amera ma mala afamtahan verin ami ma naran ma ama'an amar ini.
40006012	Fara ma'i vatuk mami salasilan ra, wean ami amabun roak tamata ovi rotu salasilan verin ami.
40006013	Deka mtorung ma tamata te nitdawan nlabir teman ami, ba fwaroa tali ami nitdawan ovu ni siweang. [Tevek Oa mtaha fareta, Oa Mua ngrebat a, ovu vanam a nfitik nyadat ma ti wol ni wahan. Kena urun!]
40006014	Wean i myabun tamata ovi rotu salasilan verin mia, na Yamadida i na'a lanit ratan veka na'i vatuk vali bira salasilan ra.
40006015	Na'uk wean i mifena ma myabun tamata ovi rotu salasilan verin mia, na Yamadida i na'a lanit ratan veka wol na'i vatuk vali bira salasilan ra.”
40006016	“Wean i mtyolat, na deka myotu ma felabira ra wean tamata ovi rfalak afa isa, na'uk rotu afa liak. Wean i tamata avyai rtolat, na rotu ma felarira sian ovu wol rmadua tenarira ra, boma tamata ra rsi'ik, na rtolat. Afa i ufalak verin mia ini, kena urun! Ubu veka wol nala akataka verin ira.
40006017	Ba wean i mtyolat, na msyisir bira vut ra ovu miflarut wahabira ra,
40006018	boma tamata ra deka rka'a ne, mtyolat. Yamabira i tamata ra wol rarea Ia yai sa'i nka'a ne, mtyolat. Ia sa'i nrea nka'a munuk afa fanfonak ovi myotu ra, ba veka naval mia na'a bira rala lolin.”
40006019	“Deka misdovuk bira metan ra na'a lanit ivavan ini, tevek ngafat ovu arawan ra rot-visal ira, ovu tamata barborin ra veka rti bira rahan ra ma rbori bira metan ra.
40006020	Ni lolin ana, misdovuk bira metan ra na'a lanit ratan, tevek ngafat ovu arawan ra wol rna'a ma rot-visal bira metan ra. Tamata barborin ra vali wol rti bira rahan ralan ma rbori bira metan ra.
40006021	Tevek wean i fyadoku bira metan ra na'a wan isa, na ralabira ra veka rna'a vali inyai.”
40006022	“Matadida ra reluk damar verin tenadida ra, ba wean i matabira ra lolin, na lyawan a nsoru lahir tenabira ra.
40006023	Na'uk wean i matabira ra lavlova, na mnya'a dedan ralan watan. Ba wean i lyawan i na'a tenabira ra wol lyawan roak ma dedan watan, na veka deda fafyat lahir.
40006024	Wol tamata isa bisma nkarya verin duan irua. Ia veka wol inan lahir isa, na'uk nlobang isa. Te veka not-orang lalawatan afa ovi nfalak ra verin isa, na'uk isa wahal. Mia weabira vali inyai, ma wol bisma myala bira vava'at ra verin Ubu, ovu vali myala bira vava'at ra verin bira metan ra.”
40006025	“Ba ufalak verin mia ne, deka ralabira kako'u na'a bira vava'at ra, ovu bira fana'an-fanenu ra. Deka ralabira kako'u vali na'a afa ovi veka myung a myeluk ra, tevek bira vava'at a fyawan lia bira fana'an ra te bira kadaravit ra.
40006026	Eka msyi'ik manut nangan ra. Ira wol ravuri-rava nabat ra, wol rafdiar, ovu vali wol rasdovuk afamtahan na'a manlenan ra, na'uk Yamabira na'a lanit ratan nala afamtahan verin ira ma ra'an. Mia wol mkya'a ne, fyawabira nlia manut nangan ra, ovu Ia nlobang mia nlia manut nangan ra?
40006027	Wean i tamata isa ralan kako'u na'a ni vava'at a, na ia veka wol ntafal amar isa vali na'a ni vava'at a.
40006028	Afakinimi ralabira kako'u na'a afa ovi myung a myeluk mia i? Eka msyi'ik aa ovi rira fafun ra na'a va'i ra. Ira wol rkarya te rafedu ma rotu rira kadaravit ra.
40006029	Mryenar ma lolin afa i ufalak ini! Raja Salomo nka'i urun, na'uk ni kadaravit ovi neluk ra, wol isa vali lolin lia tali fafun avyai.
40006030	Ubu notu ria ovi rna'a va'i ra ma felarira lolin, velik ne amar ini rva'at obin, na'uk ilyan te ravrua, na rasnuri roak ira. Mia fyawabira nlia munuk ira! Ia nsi'ik mia nlia tali ria avyai. Na'uk wol myorang ne, Ubu nlobang mia nlia ria avyai!
40006031	Ba ralabira deka kako'u na'a bira fana'an-fanenu ra, te na'a kadaravit ovi veka myala ma al myung a myeluk mia.
40006032	Tamata ovi wol rorang Ubu rdava lalawatan afa avyai, na'uk mia deka myotu wean inyai, tevek Yamabira i na'a lanit ratan nka'a munuk afa ovi mdyava na'a bira vava'at ra.
40006033	Ba mtyorung ma Ubu nfareta mia wean lahir Raja, ovu myot-orang afa ovi ralan nfalak ra. Myotu wean inyai, na Ia veka nala munuk afa ovi mdyava ra.
40006034	Ba ralabira ra deka kako'u na'a ilyan te ravrua, tevek ilyan, na ni angangal ra rna'a vali. Dida susa rivun na'a amar ini, ba tanovak watan amar ini.”
40007001	Yesus nfalak ne, “Deka fyasala tamata ra, boma Ubu deka nfaleka inukun verin mia.
40007002	Tevek Ubu veka nfaleka inukun verin mia wean lahir i fyasala tamata ra. Tevek afa i myala al myukur tamata ra, na Ubu veka nala vali al nukur mia.
40007003	Notu afakinimi msyi'ik aa mumun i na'a terabira isa matan a, na'uk wol msyi'ik nala aa etal dawan i na'a matabira ra?
40007004	Wean inba ma fyalak verin terabira yai ne, ‘Mwa ma aling vatuk aa mumun i na'a matam a,’ na'uk aa etal dawan a nana'a matabira obin?
40007005	Hoi, mia fyalak afa isa, na'uk myotu afa liak! Eka myaling vatuk aa etal dawan yai tali matabira ra veki, boma msyirea ma lolin, beti myaling vatuk aa mumun tali terabira yai matan a.”
40007006	“Deka myala afa marmerat ovi rtali Ubu verin tamata ovi wol inar ra. Tevek myala verin ira, na inyai wean i myala afa marmerat verin yaha ra, te myala mutiara ra verin vavu ra. Ira veka rta mutiara avyai, beti rewal ira ti ma rkaras mia.”
40007007	“Myera verin Ubu na'a afa ovi ralabira ra rfalak ra, na Ia veka nala verin mia. Mdyava urun ia, na veka mtyuan. Myevan falfolat a, na falfolat a veka natvadil verin mia.
40007008	Tamata ovi rera verin Ubu, ira veka rala afa ovi rera yai tali Ia. Tamata ovi rdava afa ovi ralarira ra rfalak ra, ira veka rtuan vali. Tamata ovi revan falfolat a, falfolat a veka natvadil vali verin ira.
40007009	Did tinemun, wean i yanabira nera afamtahan ma na'an, na veka myala vatu verin ia?
40007010	Te wean i yanabira nera ian tali mia, na veka myala nifa verin ia?
40007011	Velik ne bira salasilan rivun, na'uk mkya'a ma myala afa ovi lolin ra verin yanabira ra. Ba Yamabira i na'a lanit ratan veka notu ma nlia tali inyai! Ia nka'a lahir ma nala afa ovi lolin ra verin tamata ovi rera tali Ia.
40007012	Ba wean i inabira ma tamata ra rotu lolin mia wean inyai, na mia musti myotu lolin vali wean inyai verin tamata ra, tevek ini nfakena lahir Musa ni inukun ra ovu afa ovi nabi rair ra.”
40007013	“Did tinemun, na'a bira vava'at a, na myahu a'uk falfolat i katkotat a. Wean i myahu falfolat i ngluar a, na nti yafwan kakiwal, ma tamata rivun veka rahu linga'an yai.
40007014	Na'uk falfolat ovu linga'an i katkotat a nti vava'at kakiwal, ma tamata ifira watan rahu inyai.”
40007015	“Msyi'ik wabira ma lolin na'a nabi siklabir ra. Ira rma ma rotu felarira ra wean domba, wean tamata ovi rorang Yesus. Na'uk ira wearira serigala ra ma rot-visal tamata rira inorang a.
40007016	Mia mkya'a lahir rira siweang ra, wean i msyi'ik afa ovi rotu ra. Mia wol fyufu anggur vuan ra na'a kadkadir ralan, ovu vali wol fyufu aa ara vuan ra na'a karwamus ralan.
40007017	Aa ovi lolin ra, vuarira veka lolin urun, na'uk aa ovi sian ra, vuarira ra veka sian vali.
40007018	Wol mane aa ovi lolin ra, vuarira ra sian, te aa ovi sian ra vuarira ra lolin.
40007019	Ba aa ovi vuarira ra wol lolin a, na retal watan ma ti rvatuk ira, beti rasnuri ira.
40007020	Aa avyai wearira nabi siklabir ra. Ba tali afa ovi rotu ra, na bisma mkya'a ne, rsiklabir te wahal.”
40007021	“Tamata rivun veka rera Ya'a ne, ‘Duila'a, Duila'a,’ na'uk wol mane ira munuk ti rna'a Ubu Ni Fareta a. Tamata ovi rot-orang Yamang i na'a lanit ratan Ni afa ovi ralan nfalak ra, na ira watan veka rna'a Ni Fareta a.
40007022	Na'ut amar i Ubu veka nukun tamata ra, na tamata ra veka rfalak ne, ‘Duila'a, wol mrenar ami ma amala naram ma amfamalik Mu vaivatul ra? Amala vali naram a al amala'ing vatuk nait sian ra tali tamata ra, ovu amotu mujizat rivun.’
40007023	Na'uk veka ungrihi velar ira ma ufalak ne, ‘Ya'a wol uka'a mia! Miti vatuk mia tali wahang ralan a, tevek myotu lalawatan salasilan ra.’ ”
40007024	“Ba tamata ovi rarenar ovu rot-orang Ning vaivatul ra, na ira wearira tamata ovi rira kaka'a dawan ma rfadiri rira rahan ra na'a fanderen ngrebat i rotu tali vatu ra.
40007025	Ti ma da'ut dawan ma wear ndata ma nbubul, ovu nait dawan a nean rahan yai, na'uk wol nama'ar, tevek rfadiri ia na'a vatu ratan.
40007026	Tamata ovi rarenar afa ovi ufalak ra, na'uk wol rot-orang, na ira wean tamata boda-badi ovi rfadiri rira rahan ra na'a ngur ratan.
40007027	Ba ti ma da'ut dawan ma wear ndata ma nbubul, ovu nait dawan nean rahan yai, na rahan yai veka nama'ar munuk.”
40007028	Yesus nfalak munuk afa avyai verin ira, na tamata ovi rarenar afa ovi nair ra rtalkaka lahir,
40007029	tevek Yesus nsiair ovu Ubu Ni ngrebat. Yahudi rira dawan ovi rair Musa ni inukun ra, rira afa ovi rair ra wol wean afa ovi Yesus nair ra.
40008001	Ti ma Yesus nsuta tali vuar, na tamata rivun rorang Ia.
40008002	Na'ut inyai, na tamata i ni suhut ngabaa nma ma nsangatur na'a Yesus wahan ralan a, ma nfalak ne, “Duila'a, wean i mtorung, na fara motu ma lolin ewal ya'a.”
40008003	Ba Yesus nlauk liman a ma nkena ia ma nfalak ne, “Ya'a utorung ma ulobang oa, ba lolin roak oa!” Brian munuk, na tamata yai lolin lahir ia tali ni suhut a.
40008004	Nata Yesus nfalak verin ia ne, “Mungnanang ma deka fwamalik afa ini verin tamata iki watan, na'uk ti ma fwaturu tenam a verin mela falurut a ma nsi'ik ne, lolin roak oa. Mala mu korban verin Ubu, wean i rfalak roak na'a Musa ni inukun ra, boma tamata munuk rka'a ne, lolin roak oa.”
40008005	Yesus nbana nti ahu Kapernaum. Roma rira suldadu dawan isa nma ma ntuan Ia, ma nera lablobang verin Ia ne,
40008006	“Duila'a, ya'a ning tamata sansinir nawar ma dawan ia ma naklukut, ba ntuba watan rahan eri.”
40008007	Ba Yesus nfalak verin ia ne, “Baba, Ya'a ki uti mu rahan ma otu ma lolin ia.”
40008008	Na'uk suldadu dawan yai nfalak ne, “Duila'a, ya'a wol verang a ratang Oa, ba deka muti ning rahan. Fwalak watan vaivatul isa na'a ini, na ning tamata sansinir veka lolin lahir ia.
40008009	Uka'a lahir ne, afa ovi fwalak ra kena, tevek usoak vali verin ning dawan a, ovu suldadu ra rsoak vali verin ya'a. Wean i ufareta suldadu isa ma ufalak ne, ‘Muti’, na ia nti. Wean i ufalak verin isa vali ne, ‘Mwa ini’, na ia nma. Wean i ufalak verin ning tamata sansinir a ne, ‘Mkarya afa ini’, na ia notu.”
40008010	Yesus nrenar afa ovi suldadu dawan yai nfalak a, na ntalkaka, ma nfalak verin tamata ovi rban-orang Ia ne, “Afa i ufalak verin mia ini kena urun! Tamata ini ni inorang a dawan urun. Na'a Israel, na wol utuan tamata isa obin ni inorang a dawan wean tamata ini!
40008011	Ufalak vali verin mia ne, tamata ovi wol Yahudi ra veka rtali timur ovu rtali varat rma ma rdoku rafna'an ovu Abraham, Ishak ovu Yakub, na'a Ubu Ni Fareta a.
40008012	Na'uk, velik ne tali lalan Ubu nera tamata Yahudi ra ma rleal Ni Fareta a, Ia veka nvatuk ma rivun vali ira ti rna'a dedan ralan i raroa tali Ia. Ira veka rvakar lalawatan ovu nifarira ra rsitutu ira, tevek rfarnuang wawa'uk i dawan a.”
40008013	Nata Yesus nfalak verin ia ne, “Mewal oa kikyai, tevek morang urun ne, veka otu ma mu tamata sansinir yai lolin ia. Wean urun i morang yai, ba mu sansinir a lolin roak ia.” Na'ut inyai, na tamata sansinir yai lolin lahir ia.
40008014	Nata Yesus nti Petrus ni rahan ma nsi'ik, na Petrus avan a ntuba watan, tevek tenan ngnea.
40008015	Ti ma Yesus ntaha vata yai liman a, na lolin lahir ia. Itvata yai nbatar lahir ma ti nasusan afamtahan verin Ia ma na'an.
40008016	Ya'i laflofan roak, na tamata ra rovun tamata rivun rma verin Yesus. Tamata avyai nait sian ra rleal ira. Yesus nfareta nait sian ra ma rti rtalik tamata avyai, ovu notu ma tamata ovi rira suhut ra lolin ewal ira.
40008017	Afa ovi Yesus notu ra rfakena lahir Ubu Ni vaivatul ovi nabi Yesaya ntulis roak na'a Surat Ralan a ne, “Ia veka nvara dida wawa'uk ra, ovu notu ma lolin ita tali dida suhut ra.”
40008018	Amar isa, na tamata rivun rdir-lilit Yesus, ba nfareta Ni tamata ra ma rovun Ia rti danau Galilea ni lihir a.
40008019	Yesus mane nti, na tamata isa tali Yahudi rira dawan ovi rair Musa ni inukun ra, nma ma nfalak verin Ia ne, “Tuan Guru, muti inba watan, na orang Oa!”
40008020	Yesus nfalak verin ia ne, “Serigala ra warira ma rna'a, ovu manut nangan ra rira renga, na'uk Ya'a, Tamata Yanan Ya'a, wol wang ma uyari Ya'a.”
40008021	Nata tamata isa tali tamata ovi rorang Yesus nfalak verin Ia ne, “Duila'a, fara mtorung ma ewal ya'a veki ti ma oving yamang a.”
40008022	Yesus nfalak verin ia ne, “Morang a'uk Ya'a! Tamata ovi wol rorang Ya'a, ira wearira tamata ovi rmata roak. Ba ira ka'i roving rira tamata ovi rmata roak a.”
40008023	Tali inyai, na Yesus nrata ula Ia na'a kumal isa, beti Ni tamata ra rorang Ia rarata, ma rti talik wan yai.
40008024	Brian munuk, na nait fufakmetan nkena ira na'a danau yai ralan a, ba saksakan dawan ra mane rulang ira ovu vali vaha mane nngora roak na'a rira kumal ralan a. Na'uk Yesus ntub-lufa watan.
40008025	Ni tamata ra rkadu Ia ma rfalak ne, “Duila'a, bwatar ma mlobang ami! Ita mane takduvul roak ini!”
40008026	Yesus nfalak verin ira ne, “Notu afakinimi byobar i? Bira inorang a ko'u da'in.” Nata Yesus ndiri ma nfareta nait ovu saksakan ra, ma rtalik ma ngarlina ma latlatan.
40008027	Ni tamata avyai rtalkaka ma rsifalak afa verin ira ne, “Tamata ini iki Ia? Ia nfaret-nala nait ovu saksakan ra ma rorang Ia!”
40008028	Yesus ovu Ni tamata ovi rorang Ia ti raran roak danau ni lihir a, na'a wan i tamata Gadara rleal. Raran inyai, na tamata irua nait sian ra rleal ira, rtali van ovi rfadoku tamata matmatan na'a rma ma rtuan Yesus. Tamata irua yai rira afa ovi rotu ra sian urun ma rfabobar tamata ra, ba tamata ra wol rabrahi ma rahu linga'an yai.
40008029	Nait sian avyai rsi'ik Yesus ma rafwak ne, “Ubu Yanan Oa, mwa ini ma motu afaka verin ami? Deka motu sian ami, tevek Ubu Ni amar wol naran obin ma nukun ami!”
40008030	Nata Yesus nsi'ik tali raroa ma nrea vavu dur dawan isa rafnuak ma al rdava rira fana'an na'a inyai.
40008031	Nait sian avyai rera lablobang verin Yesus ne, “Wean i mane mula'ing ami tali tamata irua ini, na fara msinir ami ma ti amna'a vavu avyai.”
40008032	Ba Yesus nfalak verin ira ne, “Miti kikyai!” Nata nait sian avyai rti talik tamata irua yai ma ti rna'a vavu dur yai. Vavu avyai rafla ma rti rtobur tali bili'in nelan a ma rsuta danau yai, ba rakduvul ma rmata munuk.
40008033	Tamata ovi rfawatak vavu avyai ka'i rsi'ik afa avyai, ba rafla rti rira kota ma rfamalik afa avyai verin tamata ra. Ira rfamalik vali tamata irua i inlangin a nait sian ra rleal ira.
40008034	Ba ti nata tamata ovi rna'a ahu yai rti munuk ma rtuan Yesus. Rarea Yesus, na rera lablobang verin Ia ma nti talik warira yai.
40009001	Yesus ovu Ni tamata ovi rorang Ia rarata kumal isa ma retal danau Galilea, ma rti ahu i nleal a, naran Kapernaum.
40009002	Ira raran inyai, na tamata ifira rovun tamata laklukut isa na'a ni dari a, rma verin Yesus. Yesus nsi'ik tamata avyai, na nka'a lahir ne, rira inorang a dawan, ba nfalak verin tamata laklukut yai ne, “Ralam deka kako'u ta baba! Ya'a a'i vatuk roak mu salasilan ra.”
40009003	Yahudi rira dawan ovi rair Musa ni inukun ra, boku rarenar vali afa ovi Yesus beti nfalak yai, ba ranovak na'a ralarira ne, “Tamata ini nfalak sian Ubu, tevek Ubu sa'i na'i vatuk salasilan ra!”
40009004	Na'uk Yesus nka'a lahir afa i ranovak na'a ralarira ra, ba nfalak verin ira ne, “Notu afakinimi minovak na'a afa sian i wean inyai?
40009005	Inabira ma ufalak verin tamata laklukut yai ne, ‘A'i vatuk roak mu salasilan ra’, te ufalak ne, ‘Mdiri ma bwana kikyai!’ Afaka maraan ma ufalak na'a afa irua ini?
40009006	Ya'a Tamata Yanan Ya'a mane ufaturu verin mia, boma mkya'a ne, na'a lanit ivavan ini Ya'a Ning ngrebat ma a'i vatuk tamata rira salasilan ra.” Ba Yesus nfalak verin tamata laklukut yai ne, “Baba, mdiri ma mlulung mu dari a ma mewal oa muti mu rahan kikyai.”
40009007	Ba ndiri ma newal ia nti ni rahan.
40009008	Ti ma tamata rivun avyai rsi'ik afa i Yesus notu yai, na rbobar ma raraning Ubu, tevek nala roak ngrebat i wean inyai verin tamata ra.
40009009	Nata Yesus nban-talik wan yai, na nsi'ik tamata isa naran Matius ndoku rahan i ba'i rera babahir kulu na'a. Yesus nfalak verin ia ne, “Morang Ya'a!” Ba Matius ndir-talik lahir ni karya ma norang Ia.
40009010	Na'ut inyai, na Yesus ovu tamata ovi rorang Ia rafna'an na'a Matius ni rahan. Tamata rivun ovi ba'i rera babahir kulu tali tamata ra, ovu tamata ovi tamata liak rfalak ira ne, tamata salasilan, rma vali ma irmunuk rafna'an.
40009011	Ti ma tamata ovi rtali sidovung Farisi rsi'ik afa yai, na rorat Yesus Ni tamata ra ne, “Afakinimi bira guru nafna'an ovu tamata ovi ba'i rera babahir kulu ovu tamata ovi rotu salasilan ra?”
40009012	Yesus nrenar afa ovi rfalak yai, ba nfalak verin ira ne, “Tamata ovi wol rira suhut ra wol rti dokter, na'uk ovi rira suhut ra ki rti dokter.
40009013	Myair ma fyan-aran vaivatul ovi Ubu nfalak na'a Ni Surat Ralan ne, ‘Ya'a inak ma fwaturu mu silobang verin tamata ra, nlia tali myala bira korban ra verin Ya'a.’ Tevek Ya'a wol uma ma era tamata ovi rira vava'at ra rmalola, na'uk uma ma era tamata salasilan ra ma rorang Ya'a.”
40009014	Na'ut inyai, na tamata ovi rorang Yohanes i nbaptis tamata ra ti rtuan Yesus ma rorat Ia ne, “Baba, notu afakinimi ami ovu tamata Farisi ra amtolat, na'uk tamata ovi rorang Oa wol rtolat?”
40009015	Yesus nala vaivatul kamkuma ma nfalak verin ira ne, “Na'a snobsifa isa, na brana i mane nsifa yai ni kida ra ralarira ra wol lalau ovu wol rtolat, tevek irmunuk obin. Brana i mane nsifa yai ni amar a veka nma ma rala ia, ma wol nana'a roak ini. Na'ut inyai beti rtolat.”
40009016	Yesus nala vaivatul kamkuma irua ewal ma nfalak ne, “Wol tamata isa nlavan ni kadaravit mnanat ovu maloli ngorva'an, tevek maloli ngorva'an yai wol naslura obin, ba veka notu watan ma kadaravit yai ntafal ma namsat.
40009017	Wean vali inyai ma wol tamata isa vali nli'i anggur ngorva'an na'a sadawan mnanat i rotu tali karba ulin. Wean i tamata isa notu wean inyai, na sadawan veka naksat ma anggur yai nvoat, ovu sadawan yai veka sian lahir. Ba tli'i anggur ngorva'an na'a sadawan ovi ngorva'an ra watan, boma irua rmela ma wer isa.”
40009018	Yesus nangrihi nulu Yohanes ni tamata avyai obin, na Yahudi rira dawan i nban-ulu na'a rira rahan falurut a nma ma nsangatur ma nsoak wahan a na'a Yesus wahan ralan a ma nfalak ne, “Baba, yanak vata beti nmata i. Fara mlobang ma ti fwadoku watan limam na'a tenan a ma nva'at ewal!”
40009019	Ba Yesus ovu Ni tamata ra, irmunuk Yahudi rira dawan yai, rbana mane rti ni rahan a.
40009020	Ira rbana obin, na vata isa, laran nvoat ma dawan da'in ti naran varat vutu rahin irua roak, nma ma nfaseri Yesus. Ia nanovak na'a ralan a ne, “Fara ukena watan Ni ravit blawat a, na lolin lahir ya'a!” Ba ia nahu Yesus murin a ma nkena Ni ravit wahan a.
40009022	Yesus nfulak Ia ma nsi'ik vata yai ma nfalak ne, “Titi, ralam a dawan a'uk! Oa morang Ya'a, ba lolin roak oa.” Na'ut inyai, na lolin lahir ia.
40009023	Nata Yesus nban-ewal nti Yahudi rira dawan yai ni rahan a. Ti naran inyai, na nsi'ik tamata ra rafraik flo'its ovu rvakar ma rfaktanit ma vairira dawan ila'a.
40009024	Yesus nfalak verin ira ne, “Miti kikyai, tevek kasiko'u vata yai wol nmata, na'uk ntub-lufa watan.” Ira rmalit waweang Ia, tevek rarenar afa i nfalak yai.
40009025	Ba Yesus nsinir ira ma rti murin, beti nti wan i kasiko'u yai ntuba ma ntaha liman a, na nva'at ewal ma nbatar lahir.
40009026	Ivar yai ti nsoru munuk propinsi Galilea.
40009027	Yesus nban-talik wan yai, na tamata kibu irua rorang Ia ma rafwak ne, “Oa ubum a nusim verin Raja Daud, fara fwaturu Mu silobang a verin ami!”
40009028	Ti ma Yesus nti rahan isa ralan a, na tamata kibu irua yai rorang Ia rti inyai vali. Ia norat ira ne, “Mia myorang ne, Ya'a bis ot-nala ma msyirea ewal?” Ira rvalat Yesus ma rfalak ne, “Duila'a, ami amorang Oa!”
40009029	Ba Yesus nkena matarira ra ma nfalak ne, “Mia veka msyirea ewal, tevek bira inorang a dawan.”
40009030	Na'ut inyai, na rsirea lahir. Nata Yesus nsurak ira ne, “Deka fyamalik verin tamata ra na'a afa i beti otu yai!”
40009031	Na'uk ira rti ma rfamalik watan afa yai na'a ahu ra munuk na'a propinsi Galilea.
40009032	Ira rti murin roak, na tamata ifira rovun tamata manu isa rti verin Yesus. Tamata manu yai nait sian a nleal ia.
40009033	Ti ma Yesus naling vatuk nait sian yai tali tamata manu yai, na nangrihi nala lahir. Tamata rivun ovi rna'a inyai rtalkaka munuk lahir ma rfalak ne, “Ya'i yo! Wol trea afa i wean ini na'a Israel obin!”
40009034	Na'uk tamata ovi rtali sidovung Farisi rfalak ne, “Ia naling vatuk nait sian ra, tevek nitdawan a nala ngrebat verin Ia.”
40009035	Yesus nban-lilit ahu ra munuk, ko'u ovu dawan, ma nsiair na'a Yahudi rira rahan falurut ra. Ia nfamalik Ubu Ni Ivar Lolin ne, Ubu nfareta tamata ra wean lahir Raja. Ia notu ma tamata ovi rira suhut afaka watan lolin ira, ovu notu ma lolin vali tamata ovi tenarira ra rmafun.
40009036	Ia nsi'ik tamata rivun avyai, na nlobang urun ira ma nfaturu Ni silobang verin ira, tevek rira susa rivun ovu wol tamata ma rlobang ira, wean domba ovi wol duarira ra.
40009037	Nata Yesus nala vaivatul kamkuma ma nfalak verin Ni tamata ra ne, “Tamata rivun avyai wearira wanat ovi rwavar ma rivun ila'a roak, na'uk tamata ifira watan ti ma rafdiar.
40009038	Ba wean inyai, na myera verin va'i duan a ma nala tamata ma ti rafdiar. Wean inyai vali, na myera verin Ubu ma ntafal tamata ma rfaivar Ni vaivatul ra verin tamata ovi wol rarenar obin.”
40010001	Yesus nasdovu Ni tamata vutu rahin irua ovi rorang Ia, ma nala Ni ngrebat verin ira ma raling vatuk nait sian ra tali tamata ra, ovu rotu ma lolin tamata ra tali rira suhut afaka watan, ovu rotu ma lolin vali tamata ovi tenarira ra rmafun.
40010002	Yesus Ni tamata vutu rahin irua ovi reluk rasul nararira: Simon i rfanara ia ne, Petrus; Andreas i warin verin Simon; Yakobus irua warin a Yohanes, yamarira naran Zebedeus; Filipus; Bartolomeus; Tomas; Matius i ba'i nera babahir kulu; Yakobus i yaman naran Alfeus; Tadeus; Simon i ntali sidovung isa naran Zelot; ovu Yudas Iskariot i nfedi Yesus.
40010005	Yesus nsurak Ni tamata vutu rahin irua yai, beti nsinir ira ma rti. Ia nfalak verin ira ne, “Deka miti tamata ovi wol Yahudi ra, ovu deka miti vali tamata Samaria rira ahu ra.
40010006	Na'uk miti watan tamata Israel ra, tevek rafena roak ma rorang Ya'a. Ira wearira domba ovi rban-sala roak.
40010007	Miti ma fyalak verin ira ne, ‘Sarseri roak ma Ubu nma ma nfareta tamata ra wean lahir Raja.’
40010008	Myotu ma lolin tamata ra tali rira suhut ra, ovu fyava'at ewal tamata ovi rmata roak ra. Myotu ma lolin ewal tamata ovi rira suhut ngabaa, ovu myaling vatuk nait sian ra tali tamata ra. Ya'a ala ngrebat verin mia, na'uk wol era ma byahir, ba mlyobang watan tamata ra, na'uk deka myera akataka tali ira.
40010009	Miti ovu tenabira vu watan, ba deka mtyaha kubang te masa te perak.
40010010	Na'a bira banbanan a, deka mtyaha sadawan. Bis watan ma mtyaha ravit, takil te tatea, na'uk sasan watan. Tamata ovi rkarya ra, inovan ma rala afa ovi rperlu tali tamata ovi rlobang nala roak ira.
40010011	Wean i miti ahu te kota isa, na mdyava tamata ovi inar ma mnya'a teri rira rahan ra. Mnya'a teri inyai veki, ti naran i mane miti talik wan yai.
40010012	Ba wean i miti rahan isa ma milola ira, na myala salam verin ira.
40010013	Wean i rahan duan avyai ralarira ra lolin ma mnya'a teri rira rahan ra, na Ubu veka nala malinan a ma nturat ira. Na'uk wean i wol rtorung ma mnya'a rira rahan ra, na myera verin Ubu ma deka nala malinan verin ira.
40010014	Wean i rahan duan te ahu ra wol rtorung ma mnya'a teri rira rahan ra, te rafena ma rarenar afa ovi fyalak ra, na byan-talik ira. Byan-talik ira, beti misnabar vatuk kyavu ovi rna'a eabira ralan ra, tevek rafena ma rarenar afa ovi fyalak ra.
40010015	Afa i ufalak verin mia ini, kena urun! Ba na'a amar i Ubu nma ma nukun tamata ra, na Ni inukun i veka nala verin tamata avyai nlia inukun i veka nala verin tamata ovi lan a rleal kota Sodom ovu Gomora.”
40010016	“Mingnanang afa ini! Usinir mia ma miti wan ovi tamata sian ra rna'a. Mia weabira domba ovi rva'at na'a serigala warira i rna'a, ba fara msyi'ik wabira ma lolin wean nifa ra, na'uk ralabira ra rmerat wean modarlaka ra.
40010017	Msyi'ik wabira ma lolin, tevek tamata ra mane rtaha ma rala mia ti verin tamata dawan ovi rfaleka inukun verin tamata ra. Ira veka rvaval vali mia na'a Yahudi rira rahan falurut ra.
40010018	Ira veka rala vali mia ti verin dawan fareta ra ovu raja ra, tevek myorang Ya'a. Na'ut inyai, na mia veka fyamalik Ya'a verin ira ovu vali verin tamata ovi wol Yahudi ra.
40010019	Ti ma rtaha mia ti verin dawan i nfaleka inukun verin tamata ra, na ralabira deka kako'u na'a afa ovi mane fyalak ra, te wean inba ma byalat ira. Tevek na'ut inyai, na Ubu veka nala vaivatul verin mia ma mingrihi verin ira.
40010020	Ba afa ovi fyalak ra wol rtali mia, na'uk Yamabira Ni Roh veka nala vaivatul ra verin mia ma mingrihi.
40010021	Na'ut inyai, na tamata ra veka rsifedi-sikual ira. Ira veka rfedi a'arir-waririra ra ma tamata ra rfedan ira. Brana ra rotu vali wean inyai, ma veka rfedi yanarira ra, ovu vali yanarira ra veka rangal renarir-yamarira ra ma rala ira ti verin tamata ra ma rfedan ira.
40010022	Tamata ra munuk veka wol inar lahir mia, tevek myorang Ya'a. Na'uk tamata ovi rorang Ya'a ti naran amar i rmata, na Ubu veka nsikat ira tali rira salasilan ra, boma rira vava'at kakiwal.
40010023	Ba wean i miti ahu isa ma rwi-rwa mia, na miti ahu liak watan. Afa i ufalak verin mia ini, kena urun! Mia wol fyamalik Ubu Ni vaivatul ra verin tamata Israel rira ahu ra munuk obin, na Ya'a, Tamata Yanan Ya'a ini, uma ewal roak.
40010024	Wol tamata isa ni dawan nlia ni guru a, ovu tamata sansinir ra wol rlia duarira ra.
40010025	Naran watan ma tamata isa ni kaka'a veran ni guru a, ovu tamata sansinir isa ni dawan a veka veran watan duan a. Ya'a wean rahan duan Ya'a, na mia wean tamata ovi rna'a rahan yai. Tamata ovi wol rorang Ya'a rfalak ne, Beelzebul Ya'a, ma uban-ulu verin nait sian ra munuk. Wean inba ovu mia? Ira veka rfalak sian mia nlia tali Ya'a!”
40010026	Yesus ntafal ma nfalak ne, “Na'uk mia deka byobar tamata ra, tevek afa fanfonak ovi rotu ra veka rvotuk, ovu afa ovi rfonak na'a ralarira ra veka lyawan vali.
40010027	Afa ovi ufalak fanfonak verin mia yai, ti fyamalik ma lyawan verin tamata ra. Te afa ovi ufifi roak na'a arubira ra, ti fyamalik na'a rahan ratan ra ma tamata rivun rarenar.
40010028	Deka byobar tamata ovi inar ma rfedan tenabira ra, tevek wol rira ngrebat ma rvatuk bira roh a na'a yafwan kakiwal. Byobar a'uk Ubu, tevek Ia Ni ngrebat ma nfedan tenabira ra ovu not-visal vali bira roh a ma mnya'a yafwan kakiwal.
40010029	Tamata ra rfedi subit irua ma fyawarira ko'u lalean, na'uk wean i Yamabira Ubila'a ralan wol nfalak, na wol subit isa vali ka'i nleka watan nsuta lanun.
40010030	Vut ovi rna'a ulubira ra, na Ubu nrekan ovu nka'a munuk vali roak.
40010031	Ba deka byobar, tevek Ubu nsi'ik ma lolin mia. Mia fyawabira lia subit ra!
40010032	Tamata iki watan ntorung ne, norang Ya'a na'a tamata waharira ralan ra, na Ya'a veka utorung vali verin Yamang na'a lanit ratan ne, tamata yai norang Ya'a.
40010033	Na'uk tamata iki watan wean i nalak ia ne, wol nka'a Ya'a na'a tamata waharira ralan ra, na Ya'a veka alak vali ia ne, wol uka'a ia na'a Yamang wahan ralan a na'a lanit ratan.”
40010034	“Deka minovak ne, Ya'a uma lanit ivavan ini ma otu ma malinan. Wahal! Uma ma otu ma tamata ra rsingarahi.
40010035	Ya'a uma ma otu ma brana ra rangal yamarira ra, ovu vata ra rangal renarira ra. Etan ra rangal vali avarira ra.
40010036	Tamata ra veka rsingarahi ma dawan vali na'a rira rahan teta ra.
40010037	Tamata iki watan i nlobang renan te yaman a nlia tali nlobang Ya'a, na wol fyawan lahir ma norang Ya'a. Tamata iki watan i nlobang yanan vata te yanan brana nlia tali nlobang Ya'a, na wol fyawan lahir ma norang Ya'a.
40010038	Tamata i norang Ya'a musti ntuan susa, te nmata, wean i nvara ni aa walwalur a. Ba tamata i nafena ma nvara ni aa walwalur, na wol fyawan lahir ma norang Ya'a.
40010039	Tamata iki watan ka'i nfikir a'uk ni vava'at na'a lanit ivavan ini, na ia veka wol ni vava'at kakiwal. Na'uk tamata iki watan wol nfikir ni vava'at a, velik ne nmata, tevek norang Ya'a, na ia veka ni vava'at kakiwal.
40010040	Tamata iki watan notu lolin mia, na ia notu lolin roak Ya'a. Tamata iki watan notu lolin Ya'a, na ia notu lolin roak Ubu, tevek Ia nsinir Ya'a.
40010041	Tamata iki watan notu lolin nabi isa tevek nabi mnga'un ia, na Ubu veka nka'a ia, wean i nka'a nabi ra. Tamata iki watan notu lolin tamata i ni vava'at nmalola tevek tamata yai ni vava'at nmalola, na Ubu veka nka'a vali ia, wean i nka'a tamata i ni vava'at nmalola.
40010042	Tamata iki watan nala wear ngneridin gelas isa verin tamata kasian isa, tevek tamata kasian yai norang Ya'a, na Ubu veka naval ia na'a ni rala lolin a.”
40011001	Na'ut i Yesus nair munuk roak Ni tamata vutu rahin irua ovi rorang Ia, na nban-talik wan yai ma ti nair tamata ra ovu nfamalik Ubu Ni Ivar Lolin na'a ahu ovi rna'a propinsi Galilea.
40011002	Na'ut inyai, na Yohanes i nbaptis tamata ra nana'a roak bu'i ralan. Ia nrenar na'a afa ovi Yesus notu ra,
40011003	ba nsinir ni tamata ifira ma ti rorat Yesus ne, “Bapa, Oa ini Raja i veka mtevut mami salasilan ra, wean i Ubu nfadoku roak na'a Ni tnorung a, te musti amnaban tamata liak?”
40011004	Ba Yesus nfalak verin ira ne, “Myewal mia ma fyamalik verin Yohanes na'a afa ovi mryenar, ovu afa ovi msyi'ik ra.
40011005	Tamata ovi rkibu rsirea ewal, tamata ovi raklukut rbana nala ewal. Tamata ovi rira suhut ngabaa lolin ewal ira, ovu tamata ovi raktun, rafrenar ewal. Tamata ovi rmata roak rva'at ewal, ovu ufamalik Ubu Ni Ivar Lolin verin tamata ovi kasian ra.
40011006	Ubu naflahar tamata ovi ralarira ra wol raruan na'a rira inorang verin Ya'a.”
40011007	Ti ma Yohanes ni tamata ra rban-talik wan yai, na Yesus nfamalik Yohanes verin tamata rivun ovi rna'a inyai. Ia nfalak ne, “Na'ut i miti wan lean vu dawan yai ma msyi'ik Yohanes, na minovak aka? Miti ma msyi'ik tavtevu ovi nait nean tia ma watan ira a? Wahal!
40011008	Inabira ma ti msyi'ik aka? Beta ne inabira ma msyi'ik tamata isa i neluk kadaravit ovi lolin urun a? Wahal, tevek tamata ovi reluk kadaravit lolin ra rleal raja rira rahan dawan ra.
40011009	Inabira ma ti msyi'ik aka? Beta ne inabira ma msyi'ik nabi isa? Wean inyai, na kena lahir, ovu Yohanes ni dawan a nlia nabi ra.
40011010	Tevek lan a, Ubu nfamalik ia na'a Ni Surat Ralan a, ma nfalak ne, ‘Ini Ya'a Ning tamata sansinir a, Ya'a usinir lan ia, beti Oa, ma nasusan Mu linga'an a.’
40011011	Afa i ufalak verin mia ini, kena urun! Tali lalan ma naran amar ini, wol tamata isa vali ni dawan a veran lia Yohanes i nbaptis tamata ra. Na'uk tamata ovi rtorung ma Ubu nfareta rira vava'at ra, na rira dawan a nlia Yohanes, velik ne tamata ko'u ira watan.
40011012	Tali amar i Yohanes betmane nfamalik Ubu Ni banbanan a, ma naran amar ini, na tamata ovi rsitaha sian ra rangal Ubu Ni Fareta a.
40011013	Tevek Yohanes wol nma obin, na tali lalan ana, Musa ni inukun ra ovu nabi ra rfamalik roak Ubu Ni Fareta a.
40011014	Wean i inabira ma myorang afa ovi ufalak ra, na eka mryenar. Lan ana, rfadoku roak na'a Surat Ralan ne, nabi Elia veka nma ewal. Velik aba, ia nfamalik Yohanes.
40011015	Iki arun, na eka nrenar ma lolin!
40011016	Ya'a veka ala vaivatul kamkuma aka ma ufamalik tamata ovi rva'at na'a tuvu ini? Ira wearira kasiko'u ovi rdoku wan i rfedi-rfaha afa na'a, ma rafwak verin rira kida ra ne,
40011017	‘Amafraik flo'its verin mia, na'uk mifena ma msyo'i-msyomar. Amdedang dadedang ovi lalau ra, na'uk wol byakar.’
40011018	Wean inyai vali verin Yohanes i nma ma ntolat ovu wol nenu anggur a, na'uk rafena ia ma rfalak ne, ‘Nait sian nleal ia.’
40011019	Ya'a, Tamata Yanan Ya'a, uma ma ufna'an ovu ufnenu. Ira rafena vali Ya'a, ma rfalak ne, ‘Ia nafna'an sian ovu ba'i nanavut, ovu notu kida ovu tamata ovi ba'i rera babahir kulu ra, ovu vali notu kida ovu tamata salasilan ra!’ Velik ne wean inyai, na'uk tali afa ovi Ubu Ni tamata ra rotu, na tamata ra veka rsi'ik ne, Ni kaka'a dawan a kena.”
40011020	Yesus ntabu tamata ovi rleal ahu ovi notu roak mujizat rivun na'a, tevek wol rahil ma rtalik tali rira salasilan ra obin.
40011021	Ia nfalak ne, “Sian urun i lahir verin mia tamata ovi mtyali ahu Korazim ovu ahu Betsaida! Ya'a otu mujizat rivun roak na'a bira ahu ra, na'uk wol myahil ma mtyalik tali bira salasilan ra obin. Lalan a, tamata ra na'a kota Tirus ovu Sidon rira sian a dawan urun, ovu wol rsi'ik mujizat i wean mujizat avyai. Na'uk wean i otu mujizat wean avyai na'ut lalan a na'a inyai, na ira rahil ma mnanat roak ma rtalik tali rira salasilan ra, ovu reluk roak kadaravit ovi rotu tali bibi vulun ra, ovu vali rdoku fun ma rfadoku kfuan na'a ulurira ra.
40011022	Na'uk ufalak verin mia ne, na'a amar i Ubu veka nukun tamata ra, na inukun i nala verin tamata ovi rna'a Tirus ovu Sidon maraan lia mia.
40011023	Tamata ovi mnya'a ahu Kapernaum! Mnyarin ne Ubu veka nfasaka mia ma mirata lanit ratan? Wahal lahir! Ubu veka naling vatuk mia ma ti mnya'a yafwan kakiwal. Otu mujizat rivun roak na'a wahabira ralan ra, na'uk wol myahil. Wean i mujizat avyai na'a kota i ni sian a dawan naran Sodom, na ira rahil roak ma kota yai ndiri obin ma naran amar ini.
40011024	Na'uk ufalak verin mia ne, na'a amar i Ubu veka nukun tamata ra, na Ni inukun i veka nala verin mia aleman lia tali inukun i veka nala verin tamata ovi rna'a kota Tirus ovu kota Sidon.”
40011025	Nata Yesus naflurut ma nfalak ne, “Duila'a, Yamang Oa! Oa fwareta lanit ratan ovu lanit ivavan a! Ufalak fara weninyai verin Oa, tevek wol fwalyawang munuk afa avyai verin tamata ovi rira kaka'a dawan a, ovu tamata ovi rbitar ra. Na'uk Oa fwalyawang verin tamata ovi ka'i rfikir ne, ira wearira kasiko'u ra.
40011026	Bapa, afa avyai rotu ma ralam lolin urun.
40011027	Yamang nala munuk roak afakataka verin Ya'a. Tamata ovi rna'a lanit ivavan a wol rka'a Ya'a. Yamang a'uk sa'i nka'a Ya'a. Tamata ovi rna'a lanit ivavan a vali wol rka'a Yamang a. Ya'a a'uk sa'i uka'a Ia, ovu vali tamata ovi ralang a nfalak ma ufalyawang Yamang a verin ira.
40011028	Ya'a era ma tamata ovi mifrea ra, ovu vali tamata ovi bira varvara aleman ra, mya boma otu ma myari mia.
40011029	Myorang afa ovi air verin mia ovu afa ovi ufalak ra, tevek ufakabava tenang a ovu ufamafung ralang verin mia. Mia ralabira ra veka malinan vali.
40011030	Varvara i ala verin mia yai maraan watan, ovu afa ovi ufalak ma myotu ra wol susa ma fyabana.”
40012001	Amar isa, na'ut i Yahudi ra ryari ira, na Yesus ovu Ni tamata ovi rorang Ia rban-etal va'i gandum ra. Ira rablafar, ba rfufu gandum ni funu boku ma ra'an.
40012002	Tamata Farisi boku rarea ira, ba rfalak verin Yesus ne, “Msi'ik Mu tamata ovi rorang Oa! Ira rangal dida agama ni inukun ra, ma rotu afa i wol bisma totu na'a amar i tyari ita!”
40012003	Yesus nfalak verin ira ne, “Mia byas roak afa ovi Raja Daud notu ra, na'ut i ia ovu ni tamata ovi rorang ia rablafar.
40012004	Ia nti befak dawan i ba'i raraning Ubu na'a. Ia nti ralan ma nala roti ovi rfadok-aling roak verin Ubu, ma ia ovu ni kida ra'an. Na'uk dida inukun ra rfalak ne, mela falurut ra a'uk sa'i bisma ra'an, ba ira wol rot-orang roak dida inukun ra.
40012005	Mia mkya'a vali ne, Musa ni inukun ra rfalak ne, na'a amar i tyari ita, na mela falurut ra rkarya na'a Rahan Dawan Falurut ralan a, na'uk wol sala ira.
40012006	Na'uk ufalak verin mia ne, na'a ini, na isa a'uk sa'i ni dawan nlia Rahan Dawan Falurut a.
40012007	Ubu Ni Surat Ralan nfalak ne, ‘Ya'a inak ma fyaturu bira silobang verin tamata ra, nlia tali myala bira korban verin Ya'a.’ Wean i fyan-aran vaivatul avyai, na wol fyasala tamata ovi wol rotu sala ra.
40012008	Tevek Ya'a, Tamata Yanan Ya'a, Ningu ngrebat ma ufadoku munuk afa ovi inovan ma totu na'a amar i tyari ita.”
40012009	Nata Yesus nban-talik wan yai ma nati Yahudi rira rahan falurut isa ralan a.
40012010	Na'a inyai, na brana isa liman lihir nmata. Tamata Farisi ra rdava mane rfasala Yesus, ba rorat Ia ne, “Dida agama ntorung ma tamata isa bis notu ma lolin tamata ra na'a amar i tyari ita, te wahal?”
40012011	Yesus nfalak verin ira ne, “Wean i tamata isa ni domba nleka nsuta bilaman ralan na'a amar i tyari ita, na veka mlyobang ma msyikat ia tali bilaman yai te wahal?
40012012	Ba wean inyai, na tamata ra fyawar lia domba ra! Ba dida agama ntorung ma bis totu afa ovi lolin ra na'a amar i tyari ita na'a.”
40012013	Nata Yesus nfalak verin brana yai ne, “Mlauk limam a mwa!” Ba nlauk liman a, ma Yesus notu ma liman i nmata yai lolin lahir, ma wean liman lihir a.
40012014	Ba tamata Farisi ra rdir-talik wan yai ma rti murin, ma rasdovu ira al ranovak ma ra'an vai isa mane rfedan Yesus.
40012015	Na'uk Yesus nka'a lahir ne, mane rotu sian Ia, ba nban-talik wan yai. Tamata rivun ila'a rorang Ia, ba notu ma tamata ovi rira suhut ra lolin munuk ira.
40012016	Na'uk Yesus nfalak teri ira ma deka rfamalik Ia verin tamata ra.
40012017	Yesus notu mujizat avyai ma nfakena lahir afa ovi lan a nabi Yesaya nfalak roak na'a Ubu Ni Surat Ralan ne,
40012018	“Ini Ning sansinir i ufili a, Ulobang urun Ia. Ia notu ma ralang a lolin urun. Ya'a veka ala Ning Roh verin Ia, ma nfamalik na'a wean inba ma tamata ra munuk rira vava'at ra rmalola.
40012019	Ia veka wol nsingarahi te nafwak tia ma watan, ovu wol nangrihi ma vain a dawan na'a linga'an ralan.
40012020	Ia veka wol nkametal tavtevu i mane nleka roak, ovu wol nfedan damar i ongan a ko'u lalean roak, na'uk wol nmata obin. Ba Ning sansinir a veka nlobang tamata ovi wol rangrebat. Ia nfabana lalawatan afa ini, ti naran tamata ra rtorung ne, afa ovi notu ra kena.
40012021	Ba tali arun dawan ra munuk na'a lanit ivavan a, na tamata rivun veka rfaklo'i a'uk rira vava'at ra verin Ia.”
40012022	Nata tamata ifira rovun brana isa rti verin Yesus. Brana yai nait sian nleal ia ma notu ma nkibu ovu nmanu, ba Yesus naling vatuk nait sian yai tali ia, ma nangrihi ovu nsirea ewal roak!
40012023	Tamata rivun ovi rna'a inyai rtalkaka munuk, ma rsifalak afa verin ira ne, “Beta ne tamata ini Raja Daud ubun te nusin i lan a Ubu nfadoku roak na'a Ni tnorung a.”
40012024	Ti ma tamata Farisi ra rarenar vaivatul avyai, na rfalak ne, “Tamata ini naling vatuk nait sian ra tali tamata ra, tevek nait sian rira dawan a, naran Beelzebul, nala ngrebat verin Ia.”
40012025	Na'uk Yesus nka'a afa ovi ranovak ra, ba nfalak verin ira ne, “Wean i rsiduk nuhu dawan isa na'ut ifira ma sidovung ra rotu rihi, na nuhu dawan yai veka nama'ar. Wean inyai vali wean i tamata ra rsingarahi na'a ahu isa te rahan teta isa, na rira ahu a te rira rahan teta a veka nama'ar vali.
40012026	Ba nitdawan ni fareta veka wean watan inyai. Wean i nitdawan nsingarahi-sikual ovu ni nait sian ra, na ni fareta veka nama'ar vali.
40012027	Wean i fyalak ne, aling vatuk nait sian ra ovu ngrebat i ntali Beelzebul, na tamata ovi rorang mia yai rala ngrebat tali iki ma raling vatuk nait sian avyai? Tamata ovi rorang mia yai ka'i rfaturu lahir ne, sala mia.
40012028	Na'uk wean i ala ngrebat tali Ubu Ni Roh ma aling vatuk nait sian ra tali tamata ra, na inyai nfaturu ne, Ubu nma roak ma nfareta tamata ra wean lahir Raja.
40012029	Wean i tamata isa mane nti tamata ngrebat isa ni rahan ma nbori ni metan ra, na musti nkeak ia veki, beti nbor nala ni metan ra tali ni rahan a.
40012030	Tamata iki watan wol norang Ya'a, na ia nangal roak Ya'a. Tamata iki watan wol nkarya ovu Ya'a, na ia not-visal Ning karya.
40012031	Ba ufalak verin mia ne, Ubu veka na'i vatuk tamata rira salasilan ra, velik ne rfalak sian Ia. Na'uk tamata iki nfalak sian Ubu Ni Roh a, na Ubu wol na'i vatuk roak ni salasilan ra.
40012032	Tamata iki watan nfalak sian Ya'a, Tamata Yanan Ya'a ini, na Ubu veka na'i vatuk ni salasilan yai. Na'uk wean i nfalak sian Ubu Ni Roh a, na Ubu wol na'i vatuk roak ni salasilan ra, na'a amar ini ovu na'a amar ovi veka rma.
40012033	Wean i mane mdyav-nala aa vuan ovi lolin ra, na mdyava na'a aa ovi lolin ra. Wean i aa ovi wol ihirira ra, na vuarira ra sian vali. Ita tka'a ne, aa lolin te sian tali vuan ra.
40012034	Hoi, mia sian urun mia weabira nifa isa naran aru, ba wean inba ma fyamalik afa ovi lolin ra? Vaivatul ra tali sumarbira ra rfaturu lahir ralabira ra.
40012035	Tamata lolin ra rfamalik afa lolin ra, tevek ralarira ra lolin. Na'uk tamata ovi raktufan ra, veka rotu watan afa ovi sian ra, tevek ralarira ra rngora lahir ovu afa ovi sian ra.
40012036	Ba ufalak verin mia ne, naran amar i Ubu nma ma nukun lanit ivavan a, na lokat tamata veka ka'i rvara rira vaivatul ra munuk, ma rvalat Ia na'a rira vaivatul vu ra.
40012037	Ba Ubu veka nukun mia tali bira vaivatul ra. Wean i fyalak afa ovi lolin ra, na veka nfadoku ne, wol sala mia. Na'uk wean i fyalak afa ovi sian ra, na veka nfadoku vali ne, sala mia.”
40012038	Tamata Farisi boku ovu tamata boku tali Yahudi rira dawan ovi rair Musa ni inukun ra rfalak verin Ia ne, “Tuan Guru, inamami ma motu mujizat ma nfaturu ne, Mu ngrebat a tali Ubu.”
40012039	Yesus nfalak verin ira ne, “Tamata ovi rva'at na'a tuvu ini raktufan urun, ovu wol rot-orang Ubu Ni vaivatul ra. Ira rera ma otu faneak i tamata ra wol rot-nala, na'uk otu watan faneak i wean lan a Ubu notu roak verin nabi Yunus.
40012040	Tevek Yunus nana'a ian dawan isa evun ralan a, ma amar itelu ovan itelu, wean vali Ya'a, Tamata Yanan Ya'a ini, veka una'a lanun ralan amar itelu ovan itelu vali.
40012041	Na'ut amar i Ubu veka nma ma nukun lanit ivavan a, na tamata Niniwe veka rdiri vali ovu tamata ovi rva'at na'a tuvu ini ma rta'i nuang ira, tevek tamata Niniwe avyai rahil roak ma rtalik tali rira salasilan ra na'ut i Yunus nangrihi verin ira. Na'uk Ia i nana'a fiang ini Ni dawan a nlia Yunus!
40012042	Na'ut amar i Ubu veka nukun lanit ivavan a, na ratu i ntali nuhu dawan isa i raroa ila'a na'a tranan a, veka nma ma irmunuk tamata ovi rva'at na'a tuvu ini. Ia veka nfaturu lahir tamata ovi rva'at na'a tuvu ini rira sala ra. Ratu ini nma ma nrenar Raja Salomo i ni kaka'a dawan tali Ubu. Na'uk Ia i nana'a fiang ini, Ni dawan a nlia Salomo!”
40012043	“Wean i nait sian nti talik roak tamata isa, na nait sian yai veka nlilin watan na'a wan ovi wol wear na'a ma ndava wan ma nyari ia, na'uk wol ndav-nala wan.
40012044	Ba wean inyai, na nait sian veka ka'i nfalak ne, ‘Ya'a veka ewal ya'a ma ti una'a ewal rahan i uti talik roak ia yai!’ Ba nait sian yai newal ia nti rahan yai ma nsi'ik, na rbitin roak ma rahan yai nmerat, ovu rasusan roak ma afakataka munuk rna'a warira ra.
40012045	Ba nait sian yai novun nait sian ifitu i rira sian veran lia ia. Ira rti ma rleal tamata yai. Ti nata tamata yai ni sian veran rahi roak lan a. Wean inyai vali verin tamata ktufan ovi rva'at na'a tuvu ini.”
40012046	Yesus nangrihi verin tamata rivun avyai obin, na renan ovu warin ra rma. Ira inar ma rangrihi ovu Ia, na'uk rdiri watan murin.
40012047	Ba tali tamata rivun avyai, na tamata isa nfalak verin Yesus ne, “Baba, eka ti ma msi'ik renam a ovu warim ra rdiri watan murin eri. Ira inar ma rangrihi nulu Oa.”
40012048	Yesus nfalak verin ia ne, “Ya'a renang iki te waring aba?”
40012049	Nata Yesus nfaturu Ni tamata ovi rorang Ia ma nfalak ne, “Ira ini renang ovu waring ra!
40012050	Tevek tamata iki watan not-orang afa ovi Yamang i nleal lanit ratan, ralan nfalak a, na Ya'a renang ovu urang a waring ira.”
40013001	Amar yai vali, na Yesus nban-talik rahan yai ma ti ndoku danau Galilea nelan a.
40013002	Tamata rivun ila'a rma ma rdir-lilit Ia, ba nroal ma ndata kumal isa ma ndoku ralan a. Tamata rivun avyai rdiri watan ngur ratan.
40013003	Yesus nala vaivatul kamkuma ra al nair afa rivun verin ira, ma nfalak ne, “Amar isa, na tamata va'i isa nti navuri nabat ra.
40013004	Na'ut i navuri nabat ra obin, na boku rleka na'a linga'an ralan, ba manut nangan ra rma ma ra'an munuk watan.
40013005	Nabat boku vali rleka na'a vatralan i lanun kadkedan watan. Wol mnanat, na nabat ra rarubu lahir, tevek lanun a masnifit watan.
40013006	Na'uk ti ma lera ndirlola, na nabat ovi rarubu roak yai roarira ra rakla munuk ma rangaran, tevek wol rabwa'ar ma lolin obin.
40013007	Nabat boku vali rleka na'a kadkadir ralan. Kadkadir avyai rmel-yatak irubun ra, ma irubun ra rmata.
40013008	Tali nabat avyai, na boku vali rleka na'a lanun tinemun, ba vuarira. Funu boku rira vatul ra ratratut sasan, boku vatvutun nanean ovu vali boku vatvutun taltelun.
40013009	Iki arun, na eka nrenar ma lolin!”
40013010	Yesus Ni tamata ovi rorang Ia rma ma rorat Ia ne, “Notu afakinimi mair tamata ra ovu vaivatul kamkuma ra?”
40013011	Yesus nfalak verin ira ne, “Ubu notu ma fyan-aran afa ovi Ia wol nfavotuk obin verin tamata ra, na'a i wean inba ma nfareta tamata ra wean lahir Raja. Na'uk verin tamata liak ra, na wol rfan-aran afa avyai.
40013012	Tevek tamata iki watan inan ma nfan-aran Ubu Ni Fareta a, na ni kaka'a na'a Ni fareta veka ntafal ma dawan. Na'uk tamata iki watan wol inan ma nfan-aran Ubu Ni Fareta a, velik ne nka'a kadkedan roak, na Ubu veka nala munuk kaka'a yai tali ia.
40013013	Wean inyai bi air ira ovu vaivatul kamkuma ra, boma rsi'ik afa ovi otu ra, na'uk wean lahir i wol rarea afa avyai. Rarenar Ning vaivatul ra, na'uk wean i wol rarenar ovu wol rfan-aran vali.
40013014	Ba afa ovi lan nabi Yesaya nfadoku ra nkena ira. Ia nfalak ne, ‘Ira rarenar, na'uk wol rfan-aran afa ovi rarenar ra. Ira rsi'ik, na'uk wol rfan-aran afa ovi rsi'ik ra.
40013015	Tevek tamata ovi ralarira ra rasmotak, ba rsibi arurira ra ovu rkubak matarira ra, boma deka rsi'ik ovu matarira ra, deka rarenar ovu arurira ra, ovu deka rfan-aran ovu ralarira ra. Deka rahil ma rtalik tali rira salasilan ra, ovu deka rdava Ya'a i bis otu ma lolin ewal ira.’
40013016	Na'uk Ubu naflahar roak mia tamata ovi myorang roak Ya'a, tevek msyi'ik afa ovi otu ra, ovu vali mryenar afa ovi air ra.
40013017	Afa i ufalak verin mia ini, kena urun! Nabi rivun ovu tamata rivun ovi rira vava'at ra rmalola inar ma rsi'ik afa ovi msyi'ik ra, na'uk wol rarea. Ira inar ma rarenar afa ovi mryenar ra, na'uk wol rarenar afa avyai.”
40013018	“Eka mryenar ta did tinemun. Mane ufalyawang vaivatul kamkuma yai na'a tamata va'i i navuri nabat ra.
40013019	Nabat ovi rleka na'a linga'an nelan, ira wearira tamata ovi rarenar Ubu Ni vaivatul ra na'a i wean inba ma Ubu nfareta tamata ra wean lahir Raja, na'uk wol rfan-aran ihin a. Ba nitdawan a nma ma nal-ewal vaivatul avyai tali ralarira ra.
40013020	Nabat ovi rleka na'a vatralan, ira wearira tamata ovi rarenar Ubu Ni vaivatul ra, ma rtorung lahir ovu ralarira lolin.
40013021	Na'uk ira wearira irubun ovi wol rabwa'ar, ba wol rtahang ma mnanat. Ba ti ma rtuan susa te tamata ra rwi-rwa ira, tevek rorang Ya'a, na rafla talik lahir rira inorang a.
40013022	Nabat ovi rleka na'a kadkadir ralan, ira wearira tamata ovi rarenar Ubu Ni vaivatul ra, na'uk ralarira ra raruan na'a afa rivun, ma inar ma rira metan rivun. Ba Ubu Ni vaivatul ra wol wan roak na'a ralarira ra, ma rira vava'at ra wol vuarira.
40013023	Nabat ovi rleka na'a lanun tinemun, ira wearira tamata ovi rarenar Ubu Ni vaivatul ra ma rfan-aran na'a ralarira ra, ba vuar ma dawan. Ira wearira gandum ni funu ovi rira vatul ra ratratut sasan, boku vatvutun nanean, boku vali vatvutun taltelun.”
40013024	Yesus nfamalik vaivatul kamkuma isa vali verin tamata rivun avyai ne, “Ubu Ni Fareta wean tamata i navuri nabat gandum ovi lolin ra na'a ni va'i a.
40013025	Na'uk ti ma tamata ra rtub-lufa munuk, na tamata i ni sian tamata va'i yai nti ma navuri yatak lavurun nabat ra na'a gandum avyai, beti newal ia.
40013026	Nata ti ma gandum ra rarubu ma betmane vuarira, na lavurun ra rarubu vali na'a va'i yai.
40013027	Tamata sansinir ovi rkarya na'a va'i yai rma ma rtuan tamata i ni va'i yai ma rfalak ne, ‘Baba, oa muvuri nabat ovi lolin ra na'a mu va'i a. Wean inbinimi lavurun avyai rarubu vali?’
40013028	Ia nfalak verin ira ne, ‘Tamata isa i ni sian ya'a nma ma notu afa yai.’ Ba tamata sansinir avyai rorat ia ne, ‘Inam ma amati amvutuk lavurun avyai?’
40013029	Ia nfalak ne, ‘Deka, tevek wean i byutuk lavurun avyai, na gandum ra veka ratvutuk vali.
40013030	Mnyaban watan ma rmel-yatak ira, nata ti naran amar i tafdiar. Na'ut inyai, na ki ufalak verin tamata ovi rafdiar ra ma rasdovuk lan lavurun avyai ma rtenak ira, beti rasnuri ira, ki rdiar gandum ra ma rasdovuk na'a ning syahawan a.’ ”
40013031	Yesus nfamalik ewal vaivatul kamkuma liak verin ira ne, “Ubu Ni Fareta wean ini. Tamata isa nala sesawi ni vatul a, ma nava na'a ni va'i a.
40013032	Sesawi ni vatul yai ko'u lia munuk tali afa ovi rira vatul ra munuk, na'uk ti ma narubu, na dawan lia munuk afa liak ovi rna'a va'i a. Sesawi nmela wean aa ma sanan ra dawan, ba manut nangan ra rti ma rotu rira renga na'a.”
40013033	Yesus nfamalik vaivatul kamkuma liak isa ewal verin ira ne, “Ubu Ni Fareta wean ragi. Vata isa nala ragi yai ma nsileti na'a terigu loyang dawan isa, nata terigu yai nmela ma dawan.”
40013034	Yesus nala vaivatul kamkuma ra ma nfamalik munuk afa avyai verin tamata rivun avyai. Ia wol nair ira wean i wol nala vaivatul kamkuma ra.
40013035	Ia nsiair wean inyai, boma nfakena lahir vaivatul ovi lan a nabi isa ntulis ne, “Ya'a veka ala vaivatul kamkuma ra ma ungrihi verin mia. Ya'a ufamalik afa fanfonak ovi tamata wol rka'a obin, tali na'ut i Ubu notu lanit ivavan a.”
40013036	Nata Yesus nban-talik tamata rivun avyai ma newal Ia nti rahan ralan. Ni tamata ovi rorang Ia rma ma rfalak verin Ia ne, “Baba, eka fwalyawang vaivatul kamkuma yai na'a lavurun ovi rna'a va'i.”
40013037	Yesus nfalak ne, “Ya'a, Tamata Yanan Ya'a, uvuri nabat lolin avyai.
40013038	Va'i yai wean lanit ivavan a. Nabat ovi lolin, inyai tamata ovi Ubu nfareta ira. Lavurun avyai wean tamata ovi nitdawan nfareta ira.
40013039	Tamata i ni sian tamata va'i yai, nitdawan ia. Ia navuri lavurun vatul avyai. Amar fadiar yai nfaturu amar i lanit ivavan veka namwear. Tamata fadiar avyai, Ubu Ni sansinir ra tali lanit ratan.
40013040	Ba wean lavurun ovi rasdovuk ma rasnuri ira na'a yafralan, na wean inyai vali na'ut amar i lanit ivavan veka namwear.
40013041	Ya'a, Tamata Yanan Ya'a veka usinir Ning sansinir ra tali lanit ratan ma rma lanit ivavan ini. Ira veka rasdovu munuk tamata ovi rweang tamata ra ma rotu salasilan ra, ovu vali tamata ovi rotu afa ovi sian ra, ma rala'ing ira tali Ning Fareta.
40013042	Sansinir avyai veka rvatuk ira rti yafwan kakiwal. Na'a inyai, na veka rvakar ma dawan ovu nifarira ra rsitutu ira tevek rfarnuang wawa'uk i dawan a.
40013043	Na'uk tamata ovi rira vava'at ra rmalola veka vanar wean lera na'a Yamarira Ubila'a, Ni Fareta a. Iki arun, na eka nrenar ma lolin!”
40013044	“Ubu Ni Fareta wean metan ovi fyawarira ma roving fanfonak ira na'a va'i isa. Tamata isa nma ma nrea metan avyai, na noving fanfonak ewal. Ralan a lolin urun ma nti ma nfedi munuk ni metan ra ma nfaha va'i yai.
40013045	Vaivatul kamkuma isa vali nfalak ne, Ubu Ni Fareta wean vali tamata i nfedi-nfaha afa ma ndava mutiara ovi fyawarira ra.
40013046	Ba ti ma nrea mutiara isa i fyawan dawan a, na ti ma nfedi ni metan ra munuk, ma ti nfaha mutiara yai.”
40013047	“Ubu Ni Fareta wean tamata ovi rfalau jaring na'a danau, ma nala ian rivun.
40013048	Ti ma jaring nala ma rivun roak, na raravut jaring rara ngur ratan, ma rdoku rtakal ian ra. Ira rasdovuk ian ovi lolin ra na'a ahir ra, na'uk rvatuk watan ian ovi sian ra.
40013049	Wean inyai vali na'ut amar i lanit ivavan veka namwear. Ubu Ni sansinir ra tali lanit ratan veka rma ma raling tamata ovi lolin ra tali tamata sian ra.
40013050	Nata sansinir avyai veka rvatuk tamata sian ra ma ti rna'a yafwan kakiwal. Na'a inyai, na veka rvakar ma dawan ovu nifarira ra rsitutu ira, tevek rfarnuang wawa'uk i dawan a.
40013051	Wean inba? Fyan aran munuk afa avyai te wahal?” Ira rvalat ma rfalak ne, “O'u, amfan-aran.”
40013052	Ba Yesus nfalak verin ira ne, “Tamata ovi rair Musa ni inukun ra ovu rorang roak Ubu Ni Fareta a, na ira wearira tamata isa i ni rahan. Ia nala metan ovi ngorva'an ra, ovu mnanat ra tali wan i ba'i nfadoku metan ra na'a.”
40013053	Yesus nfamalik munuk vaivatul kamkuma avyai, beti nban-talik wan yai.
40013054	Ti ma naran Ni ahu livur a, na Yesus nair tamata ra na'a rira rahan falurut. Ira rarenar afa ovi nair ra, ba rtalkaka ma rfalak ne, “Ia nka'a afa avyai tali inba? Iki nala ngrebat verin Ia ma not-nala mujizat ra?
40013055	Ita tka'a basil ne, Ia yaman a tukan kayu ia, na renan a naran Maria. Warin ra nararira Yakobus, Yusuf, Simon ovu Yudas.
40013056	Ita tka'a vali ne, itmunuk uran ra! Ba nala ni kaka'a ovu ngrebat tali inba ma notu mujizat ra?”
40013057	Ba rangrova Ia ma rafena ma rorang Ia. Yesus nfalak verin ira ne, “Tamata ra ralang nabi isa na'a wan inba watan, na'uk wol ralang ia na'a ni ahu, ovu na'a ni rahan teta, ovu ni tiniman ra wol ralang vali ia.”
40013058	Yesus wol notu mujizat rivun na'a inyai, tevek wol rorang Ia.
40014001	Na'ut inyai, na tamata i ntaha fareta na'a propinsi Galilea naran Herodes. Ia nrenar roak afa ovi Yesus notu ra,
40014002	ba nfalak verin tamata ovi rkarya verin ia ne, “Yohanes i nbaptis tamata ra nva'at ewal roak tali matmatan, ba ni ngrebat ma not-nala mujizat ra.”
40014003	Herodes nfalak wean inyai, tevek lan ana, nfareta ma rtaha Yohanes ma rkeak ia, beti rovun ia ti rfadoku ia na'a bu'i ralan. Herodes notu wean inyai, tevek awan a Herodias. Herodes nala roak warin i Filipus awan a, Herodias, ma neluk awan.
40014004	Ba Yohanes nfalak lalawatan verin Herodes ne, “Wol bisma msifa ovu ia, tevek motu wean inyai, na mangal roak Ubu Ni inukun ra!”
40014005	Velik aba, Herodes inan ma nfedan Yohanes, na'uk tamata rivun rna'a inyai, ba nbobar, tevek ira rfalak ne, Yohanes nabi ia.
40014006	Na'ut i Herodes ni amar vulan kena, na ia notu snoba. Herodias yanan vata nti snoba ralan ma nso'i-nsomar na'a mangun waharira ralan ra, ma notu ma Herodes inan urun.
40014007	Ba Herodes nafwaba lahir verin vata mnelat yai ne, “Mera afaka watan tali ya'a, na veka ala verin oa.”
40014008	Vata yai renan a nsinir ia ma nfalak verin Herodes ne, “Era ma fwadoku Yohanes i nbaptis tamata ra, ulun a, na'a binan dawan isa ma mala verin ya'a.”
40014009	Ti ma Herodes nrenar afa yai, na ralan lalau urun, na'uk nafwaba roak ma ni mangun ra rarenar. Ba nfareta ni tamata ra ma rot-orang afa i vata mnelat yai nera a.
40014010	Ba nsinir ni suldadu ra rti ma rvangal Yohanes ulun a.
40014011	Nata rfadoku ulun a na'a binan dawan isa, beti rala verin vata mnelat yai, ma ntaha ti verin renan a.
40014012	Yohanes ni tamata ovi rorang ia rarenar ne nmata roak, ba rti ma rala tbunan a ma ti rfanuba na'a van isa ralan. Nata ti ma rfamalik verin Yesus.
40014013	Ti ma Yesus nrenar ivar ne, Yohanes nmata roak, na nrata kumal isa ma aksa Ia nti wan lean vu isa. Na'uk tamata rivun rarenar ne Yesus nti roak, ba rbana earira rtali rira ahu ra ma rorang Ia.
40014014	Yesus nda ma nsuta tali kumal ma nsi'ik tamata rivun avyai, na nfaturu Ni silobang verin ira, ba notu ma tamata ovi rira suhut ra lolin ewal ira.
40014015	Ya'i laflofan roak, ba Yesus Ni tamata ovi rorang Ia rma ma rfalak verin Ia ne, “Wol tamata rleal wan lean vu ini ovu ya'i laflofan roak. Ba ni lolin a, msinir tamata rivun avyai ma rti ahu ovi sarseri ra ma rfaha rira afamtahan.”
40014016	Yesus nfalak verin ira ne, “Tamata rivun avyai deka rti. Mia musti fya'an ira!”
40014017	Ira rfalak ne, “Ami amtaha watan roti ilima ovu ian irua.”
40014018	Ba Yesus nfalak ne, “Mtyaha ian ovu roti avyai mya ini.”
40014019	Nata nsinir tamata rivun avyai ma rdoku ngrova yanat ratarira ra. Yesus nala roti ilima ovu ian irua yai, beti ntadata nrata lanit ma nfalak fara weninyai verin Ubu. Ia notu munuk wean inyai, beti nvisul roti ovu ian avyai ma nala verin Ni tamata ovi rorang Ia, boma rti rsiduk verin tamata rivun avyai.
40014020	Tamata avyai munuk rafna'an ma evurira rveda. Rafna'an munuk roak, beti rasdovuk roti ovu ian teran ra na'a ahir vutu rahin irua rngora.
40014021	Tali tamata ovi rafna'an ra, na rarekan brana ra watan, na ka'a bi rivun ilima. Wol rarekan vata ovu kasiko'u ra obin.
40014022	Nata Yesus nsinir lahir Ni tamata ovi rorang Ia ma ravul kumal yai ma ula ira rti Danau Galilea ni lihir a. Yesus nfalak ma tamata rivun avyai rewal a'uk ira.
40014023	Ia nfalak ma rewal ira, beti nva'al vuar isa na'a inyai ma naflurut. Ovan roak, na aksa Ia nana'a watan inyai obin.
40014024	Kumal i Ni tamata ra ravul yai natlitir ma nfaroa ngur a, ma ti rna'a roak danau ni fruan a. Nait dawan a nangal ira ma saksakan ra rfari kumal yai tia ma watan.
40014025	Nfada'ing amar, na Yesus nroal ma nbana na'a wear ratan ma ntuan ira.
40014026	Ni tamata ra rarea Ia nbana na'a wear ratan, ba rbobar urun i lahir ma rafwak ne, “Ya'i yo, ini nitu ngran a!”
40014027	Yesus nfalak lahir verin ira ne, “Ralabira ra deka kako'u, tevek ini Ya'a, ba deka byobar!”
40014028	Ba Petrus nfalak verin Ia ne, “Duila'a, wean i Oa mna'a urun inyai, na msinir ya'a ma ubana na'a wear ratan ma uti wan i mna'a yai.”
40014029	Ba Yesus nfalak ne, “Mwa ini kikyai!” Petrus nsuta tali kumal yai ma nbana roak na'a wear ratan mane ti ntuan Yesus.
40014030	Na'uk nfarnuang nait dawan a, ba nbobar urun ma tenan a nsuta lahir wear ralan. Ia nafwak ne, “Duila'a, mlobang ya'a!”
40014031	Ba Yesus nlauk lahir liman a ma ntaha ia, ma nfalak ne, “Mu inorang a kako'u obin. Notu afakinimi ralam raruan na'a Ya'a i?”
40014032	Ti ma Yesus irua Petrus rarata kumal yai, na nait ntalik lahir.
40014033	Ni tamata ra rsangatur ma raraning Ia na'a kumal ralan yai ma rfalak ne, “Oa Ubu Yanan urun Oa!”
40014034	Yesus ovu Ni tamata ovi rorang Ia retal roak danau Galilea, ma rda raran ngur tavun i rfanara ia ne, Genesaret.
40014035	Tamata ovi rna'a inyai ref nala roak Yesus, ba ti rfaivar verin ahu ovi rfaseri wan yai. Ba tamata ra rvara munuk tamata ovi rira suhut ra rma verin Yesus.
40014036	Ira rera verin Yesus ma fara rkena watan Ni ravit blawat wahan a. Ba tamata ovi rkena Ni ravit blawat a, lolin munuk ira.
40015001	Amar isa, na tamata boku tali Yahudi rira sidovung isa naran Farisi ovu tamata boku vali tali Yahudi rira dawan ovi rair Musa ni inukun ra, rtali Yerusalem rma ma rtuan Yesus. Ira rorat ne,
40015002	“Afakinimi Mu tamata ovi rorang Oa rangal dida adat ovi rtali ubud-nusid ra? Ira rafna'an, na'uk wol raraming limarira ra obin.”
40015003	Yesus nfalak ne, “Afakinimi myangal vali Musa ni inukun ra ma myorang a'uk bira adat ovi rtali ububir-nusibira ra?
40015004	Ubu nfalak ne, ‘Myalang renabir-yamabira ra.’ Ia nfalak vali ne, ‘Tamata iki watan nfalak sian renan a te yaman a, na musti rfedan ia.’
40015005	Na'uk mia fyalak ne, tamata iki watan wean i nfalak verin renan te yaman a ne, ‘Mane ala afa boku verin mia ma al ulobang mia, na'uk ala roak verin Ubu.’
40015006	Ba tamata yai wol nalang roak renan a ovu yaman a. Wean inyai, na fyaturu lahir ne, wol fyabana roak Ubu Ni vaivatul ra, tevek myorang a'uk bira adat ra.
40015007	Mia ba'i msyiklabir ma fyalak afa isa, na'uk myotu afa liak! Afa ovi lan ana, nabi Yesaya ntulis roak na'a Surat Ralan a, nfamalik lahir mia.
40015008	Yesaya nfalak ne, ‘Tamata ovi rfadawang Ya'a ovu rira vaivatul ra, na'uk ralarira ra raroa tali Ya'a.
40015009	Ira raraning Ya'a, na'uk wol ihin lahir, tevek afa ovi rair ra wol rtali Ubu, na'uk rtali watan tamata.’ ”
40015010	Yesus nera ewal tamata rivun avyai ma nfalak verin ira ne, “Eka mryenar ma lolin boma fyan-aran.
40015011	Afa ovi mian ra wol rfangra mia. Na'uk vaivatul ovi rtali sumarbira ra sa'i rfangra mia.”
40015012	Ba Yesus Ni tamata ra rma ma rorat Ia ne, “Baba, Oa wol mka'a ne, afa ovi fwalak avyai rotu ma tamata Farisi ra rangrova?”
40015013	Ba Yesus nfalak verin ira ne, “Deka ralabira raruan na'a tamata avyai! Ira wean afa ovi Yamang a na'a lanit ratan wol nfau ra, ma veka ratvutuk watan. Ira tamata dawan ira ma rban-ulu verin tamata ra, na'uk ira wearira tamata ovi matarira ra rkibu. Wean i tamata kibu isa nfabana tamata kibu liak, na irua veka rleka rsuta bilaman ralan.”
40015015	Petrus nfalak verin Yesus ne, “Baba, fwalyawang vaivatul kamkuma yai verin ami.”
40015016	Yesus nfalak verin ira ne, “Ba mia wol fyan-aran obin?
40015017	Wol fyan-aran obin ne, afamtahan ra rahu tamata sumarn ma nsuta evun ralan, beti ntimuri vatuk?
40015018	Na'uk vaivatul ovi rtali tamata sumarn a ma rti murin, inyai ntali tamata ralan a, ma sa'i rfangra ia.
40015019	Tevek afa ovi rtali tamata ralarira ra, rotu ma tamata ra rfikir a'uk afa ovi sian ra. Ira rsifedan, rsifa roak, na'uk rtuba ovu tamata ovi wol awarira verin ira, rsifa tia ma watan ovu tamata ovi wol awarira verin ira, rbori, rsiklabir ovu rfalak sian tamata ra.
40015020	Afa sian avyai rfangra tamata ra, na'uk wean i mifna'an, na wol mryaming limabira ra, inyai wol nfangra tamata ra.”
40015021	Nata Yesus nban-talik wan yai ma nti naran wan i nfaseri kota Tirus ovu kota Sidon.
40015022	Vata Kanaan isa ntali wan yai nma ma nafwak ne, “Duila'a, raja Daud ubun a nusin Oa, fara fwaturu Mu silobang verin ya'a, tevek nait sian isa nleal yanak vata, ovu notu ma nleka aleman roak.”
40015023	Yesus wol nfalak afakataka verin vata yai, ba Ni tamata ra rti ma rera verin Ia ne, “Baba, fara msinir vata ini ma nti, tevek nban-orang ita ovu nafwak lalawatan.”
40015024	Yesus nfalak verin ia ne, “Ubu nsinir Ya'a ma ulobang a'uk tamata Israel ra, tevek ira wearira domba ovi wol rka'a roak ne, duarira na'a inba.”
40015025	Na'uk vata yai nma ma nsangatur verin Ia ma nfalak ne, “Duila'a, fara mlobang ya'a!”
40015026	Ba Yesus nfalak verin ia ne, “Wol lolin, wean i tala kasiko'u rira afamtahan ra ma tvatuk verin yaha ra ma ra'an.”
40015027	Vata yai nfalak verin Yesus ne, “Kena ta Duila'a, na'uk yaha ra ba'i ra'an afamtahan mumun ovi rleka na'a duarira rira meja vavan a.”
40015028	Ba Yesus nfalak verin ia ne, “Titi, mu inorang a dawan urun, ba vek nfakena afa i ralam nfalak a.” Brian munuk, na vata yai yanan a lolin lahir ia.
40015029	Yesus nban-talik wan yai ma ti nban-oli danau Galilea nelan a. Ia nrata vuar isa ma ndoku inyai.
40015030	Tamata rivun ila'a rma ma rtuan Ia na'a inyai. Ira rovun tamata ovi ratlukut ra, tamata ovi limarira te earira ra sian, tamata ovi rkibu ra, tamata ovi rmanu ra ovu vali tamata suhut liak ra. Ira rfadoku tamata avyai na'a Yesus wahan ralan a, ma notu ma lolin munuk ira.
40015031	Ba tamata rivun avyai rtalkaka, tevek rsi'ik Yesus notu ma lolin ewal tamata ra. Tamata ovi rmanu ra rangrihi nala roak, tamata ovi limarira te earira ra sian lolin roak ira, tamata ovi ratlukut ra rbana nala roak ovu tamata ovi rkibu ra rsirea ewal roak. Ba rir tinemun rfadawang tamata Israel rira Ubu a.
40015032	Yesus nera Ni tamata ovi rorang Ia ma nfalak ne, “Ufaturu Ning silobang verin tamata rivun ovi, tevek rorang Ya'a amar itelu roak, ovu wol rira afamtahan ma ra'an. Wol mane usinir ma rewal ira ovu evurira vu, boma deka renweringun na'a linga'an ralan.”
40015033	Ba Yesus Ni tamata ra rfalak verin Ia ne, “Wol tamata na'a wan lean vu ini, ba ki tala afamtahan tali inba ma al tfa'an tamata rivun ovi?”
40015034	Yesus norat ira ne, “Bira roti ifira?” Ira rfalak ne, “Roti ifitu ovu ian ko'u ifira watan.”
40015035	Yesus nsinir tamata rivun avyai ma rdoku lanun,
40015036	beti nala roti ifitu yai ovu ian ra ma naflurut ovu nfalak fara weninyai verin Ubu. Nata nvisul roti ovu ian ra ma nala verin Ni tamata ra, ma rtanang verin tamata rivun avyai.
40015037	Ira munuk rafna'an ma evurira rveda roak, beti Yesus Ni tamata ra rasdovuk teran ra na'a ahir ifitu ma rngora.
40015038	Tali tamata ovi rafna'an, na rarekan brana ra watan rivun ifa'at. Wol rarekan vata ovu kasiko'u ra obin.
40015039	Yesus nsinir tamata rivun avyai ma rewal ira. Nata Ia nrata kumal isa ma nti wan i naran Magadan.
40016001	Amar isa, na tamata boku tali sidovung Farisi ovu Saduki rma mane rlabir teman Yesus. Ira rera ma notu faneak i tamata ra wol rot-nala ma nfaturu ne, Ubu nsinir urun Ia.
40016002	Yesus nfalak verin ira ne, “Wean i lera mane nakduvul, na fyalak ne, ‘Ilyan veka lera, tevek lanit a navuli watan.’
40016003	Wean i varverak obin, na fyalak ne, ‘Lanit navuli ovu mutan ra rdiri, ba veka da'ut.’ Mia mkya'a ma msyi'ik lanit, na fyalak lahir ne, veka da'ut te wahal, na'uk wol fyan-aran faneak ovi fiang ini Ubu notu ra.
40016004	Notu afakinimi tamata ktufan ovi rva'at na'a tuvu ini wol rorang Ya'a, na'uk rera ma otu faneak i tamata ra wol rot-nala? Fiang ini wol otu faneak akataka verin ira, na'uk ki ufaturu faneak isa watan verin ira, wean faneak i lan a Ubu notu roak verin nabi Yunus.” Yesus nfalak munuk wean inyai, beti nban-talik ira.
40016005	Yesus ovu Ni tamata ovi rorang Ia raran danau ni lihir a, na'uk Ni tamata ra rablufang ma rtaha roti. Na'ut inyai, na
40016006	Yesus nfalak verin ira ne, “Msyi'ik wabira ma lolin. Msyi'ik ma lolin tamata Farisi ovu tamata Saduki rira ragi a!”
40016007	Yesus Ni tamata ra wol rfan-aran Ni vaivatul ra, ba ka'i rsifalak afa verin ira ne, “Ia nfalak wean inyai, tevek tablufang ma tataha roti.”
40016008	Na'uk Yesus nka'a afa ovi rfalak ra, ba norat ira ne, “Notu afakinimi msyifalak afa na'a i wol mtyaha roti i? Mia bira inorang a ko'u da'in!
40016009	Mia wol fyan-aran obin! Wol mingnanang amar i uvisul roti ilima ma ufa'an tamata rivun ilima? Miblufang vali ne, misdovuk teran ra na'a ahir ifira?
40016010	Wean inba vali na'a amar i uvisul roti ifitu ma ufa'an tamata rivun ifa'at a? Misdovuk teran ra na'a ahir ifira?
40016011	Notu afakinimi wol fyan-aran obin ne, wol ufamalik na'a roti! Msyi'ik ma lolin tamata Farisi ovu tamata Saduki rira ragi a.”
40016012	Ba Ni tamata ra beti rfan-aran ne, Yesus wol nfamalik ragi i tamata ra ba'i rfadoku na'a roti. Ia nfamalik wean inyai, boma rsi'ik warira ma lolin na'a Farisi ovu Saduki rira afa ovi rair ra.
40016013	Yesus ovu Ni tamata ovi rorang Ia rti wan ovi sarseri ovu kota Kaisarea Filipi. Ia nana'a inyai, na norat ira ne, “Tamata ra rfalak ne, Tamata Yanan yai, iki ia?”
40016014	Ira rfalak ne, “Tamata boku rfalak ne, Oa ini Yohanes i nbaptis tamata ra. Boku rfalak ne, Oa ini nabi Elia. Boku vali rfalak ne, Oa ini nabi Yeremia, te nabi liak isa vali.”
40016015	Ba norat ewal ira ne, “Na'uk mia fyikir ne, Ya'a ini iki?”
40016016	Simon Petrus nfalak ne, “Oa ini Raja i mtevut mami salasilan ra, ovu Ubu i nva'at a, Yanan Oa.”
40016017	Yesus nfalak verin ia ne, “Ubu naflahar oa, Simon i yamam verin Yunus, tevek tamata ra wol rfavotuk afa ini verin oa, na'uk tali Yamang i na'a lanit ratan a.
40016018	Ufalak vali verin oa ne, naram a Petrus, ihin a vatminan. Ya'a veka ufadiri Ning sidovung tamata ovi rorang Ya'a na'a vatminan ini ratan a. Matmatan ni ngrebat wol nfalek-nala ira.
40016019	Ya'a wean ala kusi tali Ubu Ni Fareta ma ufadoku na'a limam ralan a, boma wean i fwalak teri afaka watan na'a lanit ivavan a, na Ubu nfalak teri vali na'a lanit ratan. Wean i mtorung afaka watan na'a lanit ivavan a, na Ubu veka ntorung vali na'a lanit ratan.”
40016020	Nata nfalak teri ma deka rfamalik verin tamata ra ne, Ia Raja i ntevut rira salasilan ra.
40016021	Tali amar yai vali, na Yesus nfalyawang verin Ni tamata ovi rorang Ia ne, afaka veka nkena Ia. Ia nfamalik verin ira ne, musti nti Yerusalem ma dawan Yahudi ra, Yahudi rira dawan mela falurut ra ovu vali Yahudi rira dawan ovi rair Musa ni inukun ra veka rotu sian Ia tia ma watan. Ira vali veka rfedan Ia, na'uk amar itelu nelak, na Ubu veka nfava'at ewal Ia.
40016022	Ba Petrus novun Ia ma rdir-aling ira, beti ntabu Ia nfalak ne, “Duila'a, deka fwalak wean inyai! Era verin Ubu, boma afa yai deka nkena Oa.”
40016023	Na'uk Yesus ndir-tamuri Petrus, beti nfalak verin ia ne, “Nitdawan, muti vatuk oa tali ini! Oa mangal Ya'a ma deka ot-orang Ubu Ni banbanan verin Ya'a. Afa ovi fwikir ra wol rtali Ubu, na'uk rtali watan tamata ra.”
40016024	Nata, Yesus nfalak verin Ni tamata ra ne, “Tamata iki inan ma norang Ya'a, na ia musti nalak tenan a ovu nvara ni aa walwalur ma norang a'uk Ya'a.
40016025	Tamata iki watan inan ma ntahang teri ni vava'at i na'a lanit ivavan a, na ia wol ni vava'at kakiwal a. Na'uk tamata iki nablufang ni vava'at a tevek norang Ya'a, na veka ni vava'at kakiwal.
40016026	Wean i tamata isa nasdovu munuk metan ovi rna'a lanit ivavan a, na'uk wol ni vava'at kakiwal, na ihin aka? Ia ki nala aka ma al nkati vava'at kakiwal yai? Wol nala akataka lahir!
40016027	Ba myorang a'uk Ya'a ovu ralabira urun, tevek Ning amar veka nma ma Ya'a, Tamata Yanan Ya'a veka uma ewal, ovu Yamang Ni ngrebat i nfitik nyadat a, ovu vali Ni sansinir ra tali lanit ratan rovu vali Ya'a. Na'ut amar yai, na veka ukun tamata ra munuk ma inovan ovu afa ovi rotu ra.
40016028	Afa i ufalak verin mia ini, kena urun! Tali bir tinemun na'a wan ini, na tamata boku wol rmata obin, na'ut inyai na ira vek rsi'ik lahir Ya'a Tamata Yanan Ya'a veka uma ma ufareta wean lahir Raja.”
40017001	Amar inean nelak roak, na Yesus novun Petrus, Yakobus irua warin a Yohanes, ma rva'al vuar karatat isa, ma aksa ira watan na'a inyai.
40017002	Ira rsi'ik, na Yesus felan a naling roak Ia. Wahan a vanan ma wean lera, ovu vali afa ovi nung a neluk ra, rangiar urun ma rfitik-ryadat.
40017003	Brian munuk, na rsi'ik Musa irua Elia rvotuk ma rangrihi nulu Yesus.
40017004	Ba Petrus nfalak verin Ia ne, “Duila'a, lolin urun ma tna'a wan ini. Ni lolin a amfadiri befak itelu, ma isa verin Oa, isa verin Musa, isa vali verin Elia.”
40017005	Petrus nangrihi obin, na brian munuk mutan isa vanan urun ma nkum-teri irtelu. Ira rarenar vai isa ntali mutan ralan yai ne, “Ini Yanak i ulobang urun Ia. Ia notu ma ralang a lolin urun, ba mryenar afa ovi nfalak ra!”
40017006	Yesus Ni tamata avyai rarenar vai yai, na rbobar urun ma rleka lahir rsuta lanun ma rtub-fangofak ira.
40017007	Yesus nma ma nkena ira, beti nfalak ne, “Deka byobar, ba mdyiri kikyai!”
40017008	Ba rvanung waharira ra ma rsi'ik, na wol tamata roak na'a inyai. Yesus a'uk sa'i nana'a inyai.
40017009	Nata rsuta tali vuar ma rna'a rira banbanan obin, na Yesus nsurak ira ne, “Deka fyamalik afa i mryea inlangin yai verin tamata ra veki. Mnyaban ma Ubu nfava'at ewal Ya'a, Tamata Yanan Ya'a tali matmatan, beti fyamalik.”
40017010	Ira rorat Ia ne, “Notu afakinimi Yahudi rira dawan ovi rair Musa ni inukun ra rfalak ne Elia nma ula ia, beti Raja i ntevut dida salasilan ra nma?”
40017011	Yesus nfalak ne, “Kena, Elia nma ula ia, boma nasusan afakataka munuk.
40017012	Na'uk ufalak verin mia ne, Elia nma roak, na'uk tamata ra wol rka'a ia ma rotu tia ma watan ia. Wean inyai vali verin Ya'a Tamata Yanan Ya'a ini, veka utuan sian rivun ma tamata ra veka rwi-rwa Ya'a.”
40017013	Na'ut inyai beti Yesus Ni tamata ra rka'a ne, Yesus nfamalik Yohanes i nbaptis tamata ra. Yohanes wean nabi Elia.
40017014	Yesus ovu Ni tamata itelu yai rsuta tali vuar yai ma rtuan tamata rivun. Tali tamata rivun avyai, na brana isa nma ma nsangatur na'a Yesus wahan ralan a ma nfalak ne,
40017015	“Duila'a, fara fwaturu Mu silobang a verin yanak brana. Ia ni suhut manut ma notu ma wean i nfoar, ba nawar ma dawan ia, ovu ba'i nleka na'a yafralan ovu vali na'a wear.
40017016	Ya'a ovun roak ia uma verin Mu tamata ovi rorang Oa, na'uk wol rot-nala ma lolin ia.”
40017017	Yesus ntabu ira ma nfalak ne, “Wean inba mia? Wol bira inorang lahir ovu wol myorang afa ovi kena ra. Amar ifira vali ma udoku ovu mia ma utahang nal ralang ovu mia, tamata ovi wol bira inorang a? Myovun kasiko'u yai mya ini!”
40017018	Ba Yesus nfareta nait sian i nleal kasiko'u yai ma nti talik ia. Nait sian yai nti talik lahir ia, ma lolin ewal ia.
40017019	Afa yai nlia roak, beti Yesus ovu Ni tamata ovi rorang Ia rban-talik wan yai ma aksa ira watan, ma rorat Ia ne, “Afakinimi ami wol amaling nala nait sian yai?”
40017020	Yesus nfalak verin ira ne, “Wol myot-nala, tevek bira inorang a kako'u da'in. Afa i ufalak verin mia ini, kena urun! Ba wean i bira inorang a veran sesawi ni vatul watan, na bisma fyalak ma vuar yai nti wan liak, na vuar yai veka nti lahir, ba bis myot-nala afaka watan. [
40017021	Na'uk linga'an isa watan ma mila'ing vatuk nala nait sian i felan wean inyai. Musti miflurut verin Ubu ovu mtyolat.]”
40017022	Amar isa, na Yesus ovu Ni tamata ovi rorang Ia rasdovu ira na'a Galilea, ma nfalak verin ira ne, “Tamata ra veka rala Ya'a, Tamata Yanan Ya'a ini, verin tamata ra,
40017023	ma rfedan Ya'a, na'uk amar itelu nelak, na Ubu veka nfava'at ewal Ya'a.” Rarenar afa i Yesus nfalak yai, na ralarira ra lalau urun.
40017024	Yesus ovu Ni tamata ovi rorang Ia raran ahu Kapernaum. Amar isa, na tamata ovi ba'i rera babahir kulu verin Yahudi rira Rahan Dawan Falurut, ti ma rtuan Petrus ma rorat ia ne, “Mu guru nbahir kulu verin dida Rahan Dawan Falurut, te wahal?”
40017025	Petrus nfalak ne, “Ia nbahir kulu yai!” Nata nti rahan i Yesus nleal a mane norat afa yai tali Ia. Wol norat Yesus obin, na Yesus norat lan roak ia ne, “Simon, munovak aka na'a afa ini: raja ovi rna'a lanit ivavan rfareta tamata aba ma rbahir kulu? Rera tali rira tamata ra, te tali tamata dakan ra?”
40017026	Petrus nfalak ne, “Tali tamata dakan ra.” Yesus nfalak ne, “Ba wean inyai, na raja rira tamata ra deka rbahir kulu.
40017027	Na'uk totu ma ralarira deka sian ita, ba mtaha mu snar a ma ti mdava ian na'a danau. Mngal ian i bwing lan a, vavan a, na veka mrea kubang isa. Kubang yai naran ma tbahir kulu, ba mala ma bwahir kulu verin itrua.”
40018001	Na'ut inyai, na Yesus Ni tamata ovi rorang Ia rma ma rtuan Ia, ma rorat ne, “Na'a Ubu Ni Fareta, na iki ni dawan a nlia munuk?”
40018002	Yesus nera kasiko'u isa ma ndiri waharira ralan ra,
40018003	ma nfalak verin ira ne, “Afa i ufalak verin mia ini, kena urun! Wean i wol myahil ma mtyalik tali bira salasilan ra, ovu fyakabava tenabira ra wean kasiko'u ini, na mia veka wol ti mnya'a Ubu Ni Fareta a.
40018004	Tamata iki watan nfakabava tenan a wean kasiko'u ini, na ia veka dawan lia munuk tamata ovi rna'a Ubu Ni Fareta a.
40018005	Tamata iki watan nalang kasiko'u ra wean kasiko'u ini tevek narang a, na ia nalang roak Ya'a.
40018006	Na'uk tamata iki watan notu ma kasiko'u i norang Ya'a nleka ma notu salasilan, na Ubu veka nukun ia. Ni lolin a, rkeak vatu dawan isa na'a relan a, ma rfanebar ia na'a tahat ralan.”
40018007	“Ya'i yo! Veka sian urun i lahir, tevek afa ovi rna'a lanit ivavan ini veka rotu ma tamata ra rira salasilan. Ita tka'a roak ne, afa sian avyai rotu ma tamata ra rira salasilan rna'a watan, na'uk sian urun verin tamata ovi rotu ma tamata liak ra rotu salasilan.
40018008	Ba wean i limabira te eabira ra rotu ma myotu salasilan, na myetal vatuk watan ira. Ni lolin a, limabira lihir te eabira lihir watan, na'uk bira vava'at kakiwal ovu Ubu. Sian urun i lahir wean limabira ovu eabira ratnemu, na'uk rvatuk mia ma mnya'a yafwan kakiwal.
40018009	Wean i matabira lihir notu ma myotu salasilan, na mkyivul vatuk watan ia. Ni lolin a, matabira lihir watan, na'uk bira vava'at kakiwal ovu Ubu. Sian urun ia lahir ma matabira irua, na'uk rvatuk mia ma mnya'a yafwan kakiwal.”
40018010	“Msyi'ik wabira ma lolin, boma deka minovak ne, kasiko'u ovi wearira kasiko'u ini wol fyawarira. Mingnanang, tevek ufalak verin mia ne, Ubu Ni sansinir ra tali lanit ratan rsi'ik ma lolin kasiko'u avyai, ovu rdiri lalawatan Yamang i na'a lanit ratan wahan ralan a. [
40018011	Tevek Ya'a, Tamata Yanan Ya'a, uma lanit ivavan ini ma udava tamata ovi rfaroa ira tali Ubu, ma usikat ira tali rira salasilan ra, ma rira vava'at kakiwal.]
40018012	Mia minovak aka na'a vaivatul kamkuma ini? Tamata isa ni domba ratut isa, na'uk isa nban-sala ma wol nleal roak. Domba duan yai veka nti talik ni domba vutsi rahin isi yai ma rna'a vuar ni dadudur watan, ma ti ndava domba i nban-sala yai.
40018013	Afa i ufalak verin mia ini, kena urun! Ti ma ndav-nala roak ia, na inan urun i lahir, nlia tali domba vutsi rahin isi ovi wol rban-sala.
40018014	Ba Yamadida i na'a lanit ratan wean vali inyai. Ia wol inan ma kasiko'u isa vali tali kasiko'u avyai rban-sala ma veka wol rleal.”
40018015	“Wean i teram-valim tamata inorang isa notu salasilan verin oa, na muti ma fwalyawang verin ia na'a ni sala, na'uk mirua watan ma deka tamata liak rka'a. Wean i nrenar mu snurak a, na nfaturu roak ne, mirua ralabira lolin ewal roak.
40018016	Na'uk wean i wol nrenar oa, na movun tamata isa te irua ewal ma msurak ewal ia, ma rarenar afa ovi fwalak ra. Rtulis roak na'a Surat Ralan ne, ‘Wean i mane rmangadu tamata, na tamata irua te itelu musti rna'a inyai vali ma rarenar afa ovi rfalak ra.’
40018017	Wean i nafena ma nrenar obin, na fwamalik ni sala yai verin sidovung tamata ovi rorang Ya'a. Wean i nafena vali ma nrenar ira, na deka myotu kida ovu ia, wean tamata ovi ba'i rera babahir kulu ra te tamata liak ovi wol rka'a Ubu.
40018018	Afa i ufalak verin mia ini, kena urun! Afa ovi fwalak teri na'a lanit ivavan ini, Ubu veka nfalak teri vali na'a lanit ratan. Wean i mtorung afaka watan na'a lanit ivavan ini, na Ubu veka ntorung vali na'a lanit ratan.
40018019	Ufalak ewal verin mia ne, wean i tamata irua tali mia na'a lanit ivavan ini mian vai isa ma myera afaka watan tali Yamang a na'a lanit ratan, na Ia veka nvalat bira falurut a.
40018020	Tevek na'a inba watan, wean i tamata inorang irua te itelu rasdovu ira, na Ya'a una'a vali inyai.”
40018021	Petrus nma ma nfalak verin Yesus ne, “Duila'a, veka abun nala fafira salasilan ovi terang a valing isa notu verin ya'a? Abun nala fafitu?”
40018022	Yesus nfalak verin ia ne, “Wol fafitu watan. Oa musti mabun salasilan ovi tamata ra rotu verin oa, ti naran favutfitu, fafitu.
40018023	Ufamalik afa yai tevek Ubu Ni Fareta a wean raja isa i mane nsi'ik ne, ni tamata ovi rkarya verin ia rira utan ifira verin ia.
40018024	Ti ma nrekan utan avyai, na rovun vali ni tamata isa nma verin ia. Tamata yai ni utan dawan urun i lahir, talenta rivun vutu a.
40018025	Tamata yai wol nbahir nala ni utan yai, ba raja yai nfareta ni tamata ra ma rfedi ia ovu awan a yanan ra ovu vali ni metan ra munuk ma nbahir ni utan yai.
40018026	Ba tamata yai nsuta ma nsangatur verin ia ma nfalak ne, ‘Baba, fara mnaban kedan veki, ma ki ubahir munuk ning utan a.’
40018027	Nata raja yai nfaturu ni silobang verin ia, ma nfatalik ia ovu na'i vatuk tamata yai ni utan.
40018028	Na'uk ti ma nban-talik raja yai, na ntuan tamata isa i nkarya vali verin raja yai. Tamata yai nutang roak ni kubang a, na'uk ko'u watan, dinar ratut isa. Ia ntaha ngurus tamata yai relan a, beti nfalak ne, ‘Bwahir kikyai mu utan verin ya'a!’
40018029	Ba tamata yai nsangatur verin ia ma nfalak ne, ‘Baba, fara mnaban kedan a, ma ki ubahir munuk ning utan.’
40018030	Na'uk nafena ma na'i vatuk tamata yai ni utan, ba nala ia ma ti ra'abu'i ia, ti naran i nbahir munuk ni utan a.
40018031	Ti ma tamata liak ovi rkarya verin raja yai rsi'ik afa i tamata yai notu, na ralarira lalau urun. Ba ti rfamalik afa yai verin raja.
40018032	Nata raja yai nsinir ma ti rera tamata yai ma nfalak ne, ‘Oa muktufan urun! A'i vatuk munuk roak mu utan a, tevek mera lablobang verin ya'a.
40018033	Notu afakinimi wol mlobang tamata i nkarya ovu oa, wean i ulobang roak oa yai?’
40018034	Raja nangrova urun, ba nfalak ma rtaha ia ti verin tamata ovi ba'i rwi-rwa tamata ra, ti naran i nbahir munuk ni utan a.
40018035	Ba Yamang a na'a lanit ratan veka notu vali wean inyai verin lokat tamata, wean i wol ralabira urun ma myabun salasilan ovi terabir-valibira ra rotu verin mia.”
40019001	Yesus nair munuk na'a afa avyai, na ntali propinsi Galilea nti propinsi Yudea ma nana'a oar Yordan ni lihir a.
40019002	Na'a inyai na, tamata rivun rma ma rorang Ia, ovu notu ma ovi rira suhut ra lolin ewal ira.
40019003	Tamata Farisi boku rma ma rlabir teman Yesus. Ira rorat Ia ne, “Na'a dida inukun ra, na brana ra bisma rtalik tia ma watan awarira te wahal?”
40019004	Yesus nfalak ne, “Mia wol byas Ubu Ni vaivatul ra? Tali na'ut i Ubu notu lanit ivavan a, na Ia notu roak brana ovu vata.
40019005	Ubu Ni vaivatul a nfalak ne, ‘Wean inyai, bi brana veka nsuta talik renan ovu yaman a, ma irua awan a rleal isa. Vata irua brana ralarira isa ma ikisa watan ira.’
40019006	Ba irua ikisa watan roak. Wean inyai, bi Ubu notu roak ma irua rleal isa, ba tamata ra wol bis rotu ma rsitalik.”
40019007	Tamata Farisi avyai rorat Yesus ne, “Ba wean inyai, na afakinimi Musa nfalak ma wean i brana isa mane ntalik awan a, na nasusan ni surat sitalik ma nfasuka ia?”
40019008	Yesus nfalak verin ira ne, “Musa ntorung ma mtyalik awabira ra, tevek ralabira ra rangrebat da'in. Tali lalan ana, Ubu wol ntorung ma msyitalik.
40019009	Ufalak verin mia ne, brana iki watan ntalik awan a ma nsifa ewal ovu vata liak, na ia naflidan roak. Na'uk wean i awan a ntuba ovu brana liak, beti bisma ntalik awan a.”
40019010	Nata Yesus Ni tamata ovi rorang Ia rfalak ne, “Ba wean i brana mane nsifa ovu ntuan angangal wean inyai, na ni lolin a deka nsifa lahir.”
40019011	Yesus nfalak verin ira ne, “Tamata boku watan rtahang nala afa i fyalak yai. Na'uk Ubu nala ngrebat verin tamata boku ma rtorung ma wol rsifa.
40019012	Tamata boku wol rsifa, tevek tali amar i rarali ira, na ira wearira watan inyai. Tamata boku wol rsifa, tevek tamata ra rotu ma ira wearira inyai. Boku vali tali watan ira ma rfili ma wol rsifa, tevek ranovak ma rkarya verin Ubu na'a Ni Fareta a. Iki nfan-aran Ning vaivatul ra, na ni lolin a not-orang.”
40019013	Tamata ra rovun yanarira ra rma verin Yesus, ma nfadoku liman a na'a ira ovu naflurut verin ira, na'uk Ni tamata ovi rorang Ia rangrova tamata avyai.
40019014	Yesus nfalak verin ira ne, “Msyi'ik watan ma kasiko'u avyai rma ma rtuan Ya'a. Deka myotu teri ira, tevek tamata ovi wearira avyai, ira veka warira vali ovu Ubu na'a Ni Fareta a.”
40019015	Nata Yesus nfadoku liman a na'a kasiko'u avyai ma naflahar ira, beti nban-talik wan yai.
40019016	Amar isa, na brana isa nma ma norat Yesus ne, “Tuan Guru, ya'a musti otu afa lolin aka, boma ning vava'at kakiwal?”
40019017	Yesus nfalak verin ia ne, “Afakinimi morat Ya'a na'a afa i lolin a? Ubu a'uk sa'i lolin Ia. Wean i inam ma mu vava'at kakiwal, na mot-orang Ubu Ni inukun ra.”
40019018	Ba brana yai norat ewal ne, “Inukun inba?” Yesus nfalak verin ia ne, “Deka msifedan, wean i msifa roak, na deka mtuba ovu tamata i wol awam verin ia, deka bwori, ovu vali deka mdiri fareta waharira ralan ra ma msiklabir na'a afa ovi fwalak ra na'a tamata liak.
40019019	Malang renam ovu yamam a, ovu vali mlobang tamata ra munuk, wean watan i mlobang tenam a.”
40019020	Varverun yai nfalak ne, “Baba, ya'a ot-orang munuk roak afa avyai, ba afaka wahal obin?”
40019021	Yesus nfalak verin ia ne, “Wean i inam ma mu vava'at a nmalola, na muti ma fwedi munuk mu metan ra, ma mtanang kubang avyai verin tamata kasian ra. Motu wean inyai, na veka mu metan na'a lanit ratan, beti mwa ma morang Ya'a.”
40019022	Ti ma nrenar afa i Yesus nfalak yai, na newal ia ovu ralan lalau, tevek ni metan a rivun.
40019023	Nata Yesus nfalak verin Ni tamata ra ne, “Afa i ufalak verin mia ini, kena urun! Susa buas ma tamata ovi rka'i ra rtorung ma Ubu nfareta ira wean lahir raja!
40019024	Ufalak fasa ewal ne, susa dalang ma unta nuruk nala nti dirin ni bilahin a, na'uk susa lia inyai vali verin tamata ka'i ra rtorung ma Ubu nfareta ira wean lahir raja!”
40019025	Ti ma Ni tamata ra rarenar afa ovi nfalak ra, na rtalkaka lahir ma rfalak ne, “Ba wean inyai, na iki veka ni vava'at kakiwal?”
40019026	Yesus nsi'ik ira ma nfalak ne, “Tamata ra wol rot-nala lahir afa yai, na'uk Ubu bis not-nala munuk akataka.”
40019027	Ba Petrus nfalak ne, “Ami amban-talik roak mami afakataka munuk ma amorang Oa, ba ami veka enamami aka?”
40019028	Yesus nfalak verin ira ne, “Afa i ufalak verin mia ini, kena urun! Ti naran amar i Ubu veka notu ma akataka ngorva'an munuk, na Ya'a, Tamata Yanan Ya'a ini veka udoku wang i nfitik nyadat a ma ufareta. Na'ut inyai, na mia tamata ovi myorang roak Ya'a, lokat mia veka mdyoku vali na'a wan vutu rahin irua ma fyareta. Na'a wan avyai vali, na mia veka fyaleka inukun verin Israel ni arun dawan vutu rahin irua.
40019029	Tamata iki watan nban-talik a'an a warin ra, renan ovu yaman a, yanan ra ovu uran ra, ni rahan teta te ni va'i ra, tevek norang Ya'a, na tamata yai enan a veka ntafal ma faratratut, ovu vali veka ni vava'at kakiwal.
40019030	Na'uk tamata rivun ovi fiang ini dawan ira ma rban-ulu verin tamata ra, ira veka rban-muri watan. Tamata ovi ko'u watan ira fiang ini ma rban-muri, ira veka dawan ira ma rban-ulu verin tamata ra.”
40020001	Yesus nfalak ne, “Na'ut i Ubu nfareta tamata ra wean lahir Raja, na Ni Fareta yai wean vaivatul kamkuma ini: Va'i duan isa nbatar varverak sumatan, ma ti ndava tamata ma rkarya na'a ni va'i anggur a.
40020002	Va'i duan yai na'an vai isa ovu tamata ovi ndav-nala roak ira ma nbahir kubang dinar isa na'a amar isa, tevek fyawan i wean ini ba'i rala na'a amar isa. Ba nsinir ira ma ti rkarya na'a ni va'i anggur.
40020003	Ka'a bi jam sembilan varverak, na ia nti wan i rfedi-rfaha afa na'a ma nsi'ik tamata liak boku vali. Tamata avyai wol rira karya, ma rdiri watan.
40020004	Ba nfalak verin ira ne, ‘Miti ma mkyarya na'a ning va'i anggur a, ki ubahir bira kadi ra ma inovan ovu bira karya.’ Ba rti ni va'i a.
40020005	Lera ndirlola roak, na nti ewal ma ndava tamata. Jam tiga lerasian sian, na notu vali wean inyai.
40020006	Ti ma jam lima lera sian roak, na nti ewal inyai ma ntuan tamata ovi rdiri watan. Ia nfalak verin ira ne, ‘Notu afakinimi mdyiri watan ma wol mkyarya na'a amar lolan ini?’
40020007	Ira rfalak verin ia ne, ‘Wol tamata rera ami ma amkarya.’ Ba nfalak verin ira ne, ‘Miti ma mkyarya na'a ning va'i anggur a.’
40020008	Lervava roak, na va'i duan yai nfalak verin ni tamata i nfili ma nfareta ovi rkarya ra ne, ‘Mera tamata rkarya ra ma bwahir rira kadi ra. Bwahir lan verin tamata ovi rban-muri ra, beti ovi ula ira.’
40020009	Ba tamata ovi rkarya tali jam lima lersian yai rma, ma nbahir rira kadi ra na'a amar isa. Lokat ira rira kadi kubang dinar isa.
40020010	Nata tamata ovi rkarya tali varverak yai rma. Ia nbahir ira kubang dinar isa vali. Tamata avyai ranovak ne, rira kadi veka nlia dinar isa, na'uk rira kadi ra wean watan ovi rban-muri ra.
40020011	Ba rala rira kadi ra, na rafngamu'ur watan verin va'i duan yai.
40020012	Ira rfalak ne, ‘Tamata ovi rban-muri lalean rkarya jam isa watan, na'uk bwahir ma wean watan ami! Velik ne ami amkarya amar lolan lahir, ma lera ntunu ami!’
40020013	Va'i duan yai nfalak verin tamata isa tali rir tinemun ne, ‘Kida, ya'a wol ulabir oa. Ita ta'an vai isa roak ma ubahir oa, kubang dinar isa na'a amar isa.
40020014	Ya'a mane ubahir tamata ovi rban-muri lalean rira kadi ra ma wean watan mu kadi a. Ba mala mu kadi a ma mewal oa.
40020015	Tali watan ralang a ma otu wean inyai, tevek ya'a ning kubang avyai. Oa betane ralam sian ya'a, tevek ralang lolin ma ala verin ira wean i ala verin oa.’ ”
40020016	Nata Yesus nfalyawang vaivatul kamkuma yai ihin a verin Ni tamata ra ne, “Wean vali inyai verin tamata ovi fiang ini rban-muri, ira veka rban-ulu. Tamata ovi fiang ini rban-ulu, ira veka rban-muri watan.”
40020017	Na'ut i Yesus nti Yerusalem, ma na'a linga'an ralan obin, na nera Ni tamata vutu rahin irua ovi rorang Ia yai, ma rti nelan kedan a ma nfalak verin ira ne,
40020018	“Fiang ini mane tati Yerusalem, na tamata ra veka rala Ya'a, Tamata Yanan Ya'a ini, verin dawan mela falurut ra ovu dawan ovi rair Musa ni inukun ra. Ira veka rukun Ya'a ma umata.
40020019	Ira veka rala Ya'a verin tamata ovi wol Yahudi ra. Tamata avyai veka rlabir waweang Ya'a ovu rira vaivatul ra, rasveva Ya'a, beti rbaku Ya'a na'a aa walwalur. Na'uk ti ma amar itelu nelak, na Ubu veka nfava'at ewal Ya'a.”
40020020	Nata Zebedeus awan a ovu yanan ra, rma ma rtuan Yesus. Zebedeus awan a nsoak ma nsangatur verin Yesus, mane nera afa tali Ia.
40020021	Ba Yesus norat ia ne, “Inam ma otu afaka verin oa?” Vata yai nfalak verin Yesus ne, “Era ma mtorung ne, veka mala yanak ra ma isa ndoku Mu lihir mela ovu isa ndoku vali Mu lihir balit a, ma mimunuk fyareta tamata ra na'a Mu Fareta a.”
40020022	Na'uk Yesus nfalak verin ia ne, “Mia wol mkya'a afa i myera tali Ya'a. Mtyahang nala ma rotu sian mia wean i veka rotu sian Ya'a?” Ira rfalak ne, “O'u. Amtahang nala watan.”
40020023	Ba Yesus nfalak verin ira ne, “Fyalak kena urun, tevek ira veka rotu sian mia wean i veka rotu sian Ya'a. Na'uk Ya'a wol bisma ufadoku ne, iki ndoku Ning lihir mela ovu balit a. Ning lihir mela ovu Ning lihir balit a. Yamang a'uk sa'i nfadoku ne, tamata aba veka rdoku ovu Ya'a.”
40020024	Nata Yesus Ni tamata vutu rarenar afa ovi rira kida irua yai rfalak ra, ba rangrova ira.
40020025	Ba Yesus nera ira munuk ma nfalak ne, “Mia mkya'a roak ne, tamata fareta ra ovu tamata dawan ovi wol Yahudi ira rfareta rira tamata ra ovu limarira tma'an ma rta'i ira.
40020026	Na'uk mia deka weabira tamata avyai. Tamata iki inan ma ni dawan nlia tamata ra, na ia musti neluk tamata sansinir verin mia.
40020027	Iki inan ma nlia munuk mia, na ia musti neluk tamata sansinir verin mia.
40020028	Wean vali inyai verin Ya'a, Tamata Yanan Ya'a. Ya'a wol uma ma usinir tamata ra ma rlobang Ya'a. Na'uk uma ma ulobang tamata ra ovu umata al ukvanak tamata rivun tali rira salasilan ra.”
40020029	Na'ut i Yesus ovu Ni tamata ovi rorang Ia rban-talik kota Yerikho, na tamata rivun rorang vali ira.
40020030	Na'a linga'an nelan, na tamata kibu irua rdoku. Ira rarenar ne, Yesus nahu inyai, ba rafwak ne, “Yesus, Oa ubum a nusim Raja Daud, ba fara fwaturu Mu silobang verin ami!”
40020031	Tamata rivun rtabu ira ma deka vairira. Na'uk rtafal ma rafwak ila'a ne, “Oa ubum-nusim Raja Daud, ba fara fwaturu Mu silobang verin ami!”
40020032	Nata Yesus ndir-teri ma nera tamata kibu irua yai ma norat ira ne, “Inabira ma otu aka verin mia?”
40020033	Ira rfalak ne, “Duila'a, fara ne mlobang ami ma motu ma amsirea ewal!”
40020034	Yesus nfaturu Ni silobang verin ira, ba nkena matarira ra, na rsirea lahir. Ba rdiri ma rorang Yesus.
40021001	Yesus ovu Ni tamata ovi rorang Ia ti rfaseri Yerusalem, ma raran roak ahu Betfage i nana'a vuar Zaitun. Ba Yesus nsinir tamata irua tali Ni tamata ovi rorang Ia ma rti ula ira.
40021002	Ia nfalak verin ira ne, “Miti ahu i na'a ulu eri. Na'a ineri, na mia veka mtyuan lahir keledai vata i rkeak siebang watan ia ovu yanan a. Mryuvat ni kakeak a ma fyabana ira mya verin Ya'a.
40021003	Wean i tamata isa ntabu mia, na fyalak verin ia ne, ‘Duila'a nperlu keledai yai,’ na npake munuk, beti rtaha lahir rma.”
40021004	Rotu wean inyai, boma nfakena lahir vaivatul ovi nabi isa ntulis roak a. Ia ntulis ne,
40021005	“Fyalak verin tamata ovi rna'a Sion ne, ‘Msyi'ik kikyai, bira raja nma. Ia nfakabava tenan a, ma rata ndoku watan keledai isa i wol ka'i dawan ia obin.’ ”
40021006	Ba Yesus Ni tamata irua yai rti ma rot-orang afa ovi nfalak ra.
40021007	Tamata irua yai rovun keledai vata yai ovu yanan a rti verin Yesus, ma rala rira ravit blawat ra ma al raraang tetarira ratan ra, beti Yesus rata ndoku keledai ko'u yai.
40021008	Tamata rivun ovi rna'a inyai rvelar rira ravit a blawat ra na'a linga'an ralan. Boku retal aa sanan tutul ra ma relir na'a linga'an ralan.
40021009	Tamata rivun rban-orang Yesus, boku rbana ula ira ovu boku vali rban-muri, ovu rafwak ne, “Mya ma traning Raja Daud ubun a nusin a! Ubu naflahar Ia i nma ovu Duila'a naran a. Ubu nana'a wan i karatat lia munuk a, ba traning Ia!”
40021010	Na'ut i Yesus ti naran Yerusalem, na tamata ovi rna'a kota ralan yai vairira dawan. Ira rorat ne, “Ini tamata iki?”
40021011	Ba tamata rivun ovi rban-orang Yesus yai rfalak ne, “Ini Yesus i nabi Ia, ntali ahu Nazaret na'a propinsi Galilea.”
40021012	Nata Yesus nati Yahudi rira Rahan Dawan Falurut ni lean a, ma nala'ing vatuk tamata ovi rfedi-rfaha afa na'a inyai. Ia nir-nar tamata ovi rsikati kubang rira meja ra, ovu vali dakdokwan ovi tamata ra rdoku ma ala rfedi modarlaka.
40021013	Ia nfalak verin tamata avyai ne, “Surat Ralan nfalak wean ini, ‘Ning rahan a neluk rahan falurut ma tamata raflurut na'a, na'uk mia myotu ma neluk wan ma tamata barborin ra rna'a.’ ”
40021014	Ba tamata ovi rkibu ra ovu tamata ovi ratlukut ra, rma rtuan Yesus na'a Rahan Dawan Falurut a, ma notu ma lolin ewal ira.
40021015	Na'uk Yahudi rira dawan mela falurut ra ovu dawan ovi rair Musa ni inukun ra rangrova. Ira rangrova, tevek rsi'ik mujizat ovi Yesus notu ra, ovu vali kasiko'u ra rafwak na'a Rahan Dawan Falurut ni lean a ne, “Mya ma traning Yesus, Raja Daud ubun-nusin a!” Ba ralarira sian urun.
40021016	Nata rfalak verin Yesus ne, “Oa mrenar afa ovi kasiko'u ra rfalak te wahal?” Yesus nfalak ne, “O'u, Ya'a urenar roak, na'uk wean inba ovu mia? Mia wol byas obin na'a Surat Ralan ne, tali kasiko'u ra ovu kasiko'u yanat ovi rsusu obin, na veka rfadawang Ia?”
40021017	Nata Yesus nban-talik ira na'a kota Yerusalem ma nti ahu Betania, ma Ni ovan na'a inyai.
40021018	Ni ilyan varverak a, na Yesus ovu Ni tamata ovi rorang Ia rewal ira rti kota Yerusalem, na Yesus nfarnuang Ni balafar roak.
40021019	Yesus nsi'ik na'a linga'an nelan, na nrea aa ara isa. Ba nbana nti inyai, na'uk wol nrea vuan isa vali, tevek aa ara yai roan lalawatan. Ba Yesus nfalak verin aa ara yai ne, “Tali amar ini, na wol vuam roak nata ti mungaran watan.” Brian munuk, na aa ara yai nangaran lahir.
40021020	Yesus Ni tamata ra rsi'ik afa yai, na rtalkaka. Ba rorat Ia ne, “Afakinimi brian munuk, na aa ara yai nangaran lahir i?”
40021021	Yesus nfalak ne, “Afa i ufalak verin mia ini, kena urun! Wean i myorang Ya'a ovu ralabira wol raruan, na mia bisma myot-nala vali afa i otu verin aa ara yai. Wol wean inyai watan, na'uk bisma fyalak verin vuar isa ne, ‘Mlaun talik wam a kikyai, ma roal mtuba tahat ralan’, na veka wean urun inyai.
40021022	Myorang urun Ubu ma miflurut verin Ia, ma myera afaka watan tali Ia, na veka nala verin mia.”
40021023	Nata Yesus nati nsiair na'a Rahan Dawan Falurut ralan a. Na'ut i nsiair, na Yahudi rira dawan mela falurut ra ovu rira dawan ra rma ma rtuan Ia na'a inyai, ba rorat Ia ne, “Oa mu ngrebat aka ma al motu afa ovi? Iki nala ngrebat yai verin Oa?”
40021024	Yesus nfalak verin ira ne, “Ya'a mane orat mia na'a afa isa, ba byalat Ya'a veki, beti ufalak vali verin mia ne iki nala ngrebat ini verin Ya'a ma otu afa ovi.
40021025	Yohanes nbaptis tamata ra ovu ngrebat tali iki? Ngrebat tali lanit ratan, te tali tamata?” Ira rsifalak afa verin ira ne, “Wean i tfalak ne, ‘Yohanes ni ngrebat ntali lanit ratan,’ na Ia veka nfalak verin ita ne, ‘Notu afakinimi wol myorang ia?’
40021026	Na'uk wean i tfalak ne, ‘Ngrebat tali tamata,’ na tbobar tamata rivun veka rotu sian ita, tevek ranovak ne, Yohanes yai nabi ia.”
40021027	Ba rfalak verin Yesus ne, “Ami wol amka'a.” Yesus nfalak vali verin ira ne, “Ba wean inyai, na Ya'a veka wol ufalak vali verin mia ne, ala ngrebat tali iki ma otu afa avyai.”
40021028	“Mia minovak aka na'a vaivatul kamkuma ini? Tamata isa yanan a brana irua. Amar isa, na ia nti ma nfalak verin yanan iya'an a ne, ‘Baba, amar ini muti ma mkarya na'a va'i anggur.’
40021029	Yanan iya'an yai nfalak ne, ‘Bapa, ya'a ufena uti.’ Na'uk nfikir ewal, ba nti nkarya na'a va'i anggur yai.
40021030	Tamata yai nti ma nfalak vali verin yanan iwarin a ne, ‘Baba, amar ini muti ma mkarya na'a va'i anggur.’ Yanan iwarin yai nfalak ne, ‘O'u ta bapa.’ Na'uk ia wol nti ma nkarya.
40021031	Ba tali yanan a brana irua yai, na iki not-orang afa i yaman a nfalak a?” Ira rfalak ne, “Yanan iya'an.” Ba Yesus nfalak verin dawan Yahudi avyai ne, “Afa i ufalak verin mia ini, kena urun! Tamata ovi ba'i rera babahir kulu, ovu vatlean ra, veka ula ira ma ti rna'a Ubu Ni Fareta, beti mia.
40021032	Tevek Yohanes nma ma nair mia ma nfaturu banbanan ovi kena ra verin mia, na'uk wol myorang ia. Na'uk tamata ovi ba'i rera babahir kulu ra, ovu vatlean ra, sa'i rorang ia. Mia mryenar ovu msyi'ik ne, ira rahil roak ma rtalik tali rira salasilan ra, na'uk wol myahil ma mtyalik tali bira salasilan ra ma myorang vaivatul ovi Yohanes nfalak a.”
40021033	“Eka mryenar vaivatul kamkuma isa ewal. Tamata isa notu va'i anggur na'a ni lanun a. Ia notu ngean ma nlilit ni va'i a, ovu nkear wan isa ma al raramat anggur vuan ra na'a. Ia nfadiri sari isa felan a wean farwan ma rata rdoku al rwanar ni va'i a. Notu munuk wean inyai, na nala verin tamata va'i ra, ma rasusan ni va'i yai, ma ki rsiduk anggur boku verin ia. Nata nban-talik ni ahu ma nti wan raroa.
40021034	Ba ti ma naran amar i rfufu anggur vuan ra, na va'i duan nsinir ni tamata sansinir boku ti ma rala ni wahat tali tamata ovi rwanar ni va'i a.
40021035	Na'uk tamata sansinir avyai rati raran va'i anggur yai, na tamata ovi rwanar va'i yai rtaha lahir ira. Ira rvaval isa, rfedan isa ovu vali rteva isa.
40021036	Ba va'i duan nsinir ni tamata sansinir liak boku vali ma rti ewal, na'uk ira rivun rahi tamata sansinir ovi rti ula roak ira. Na'uk tamata ovi rwanar va'i yai rotu sian vali ira, wean sansinir ovi rti lan roak a.
40021037	Ti nata va'i duan a nanovak ne, ‘Tamata avyai veka ralang yanan brana a, ba nsinir yanan a ma nati vali.’
40021038	Na'uk ti ma tamata ovi rwanar va'i yai rarea va'i duan yanan brana yai, na rsifalak afa verin ira ne, ‘Tamata ini va'i duan yanan a brana a, ba mya ma tfedan ia, boma tala va'i ini verin ita.’
40021039	Ba rtaha yanan yai ma ti rvatuk ia na'a va'i yai murin a, beti rfedan ia.”
40021040	Yesus norat dawan Yahudi ra ne, “Ba wean i va'i duan a nma, na veka notu afaka verin tamata ovi rwanar ni va'i a?”
40021041	Ira rfalak verin Yesus ne, “Ia veka nma ma nfedan tamata ktufan avyai. Ia nala ni va'i a verin tamata liak ma rwanar, boma naran ni amar i rfufu anggur ra, na rala vali ni wahat a verin ia.”
40021042	Yesus nfalak verin ira ne, “Mia wol byas obin Ubu Ni vaivatul ovi na'a Surat Ralan? Vaivatul avyai wean ini: Vatu i tukan ra rvatuk yai, fyawan lia munuk ma al nfangrebat rahan a. Afa i Duila'a notu lolin urun, ovu notu ma tamata ra rtalkaka.
40021043	Ba ufalak verin mia ne, Ubu veka notu ma wol wabira roak na'a Ni Fareta a, na'uk veka nala tamata ovi rot-orang afa ovi ralan a nfalak ra ma notu ma rna'a Ni Fareta a. [
40021044	Tamata iki watan wol norang Ubu, na ia wean tamata i nleka nsuta vatu yai ratan a ma nablewar lahir. Wean i vatu yai nleka ma nta'i tamata isa, na tamata yai veka manminan lahir ia.”]
40021045	Ti ma Yahudi rira dawan mela falurut ra ovu tamata Farisi ra rarenar vaivatul kamkuma yai, na ira rfan-aran lahir, tevek vaivatul avyai Yesus nala al nta'ing ira.
40021046	Ba ira rdava linga'an mane rtaha Yesus, na'uk rbobar, tevek tamata rivun rorang ne, Yesus yai nabi Ia.
40022001	Yesus nal-ewal vaivatul kamkuma ma nfalak verin ira ne,
40022002	“Ubu Ni Fareta ralan wean raja isa i mane notu snobsifa verin yanan brana a.
40022003	Ia nsinir ni tamata sansinir ra ma ti rera tamata ovi nasweang roak ira ma rma snobsifa yai, na'uk tamata avyai rafena rma.
40022004	Ia nsinir ni tamata sansinir liak boku vali ma nfalak verin ira ne, ‘Fyalak verin tamata ovi usweang roak ira yai ne, tasusan munuk roak afamtahan ra, ovu tfedan roak afwatan ra, wean sapi brana, ovu sapi yanat ovi rfa'an ma dawan roak ira. Fyalak vali verin ira ne, afa avyai ramtahan munuk roak, ba rma kikyai snobsifa ini.’
40022005	Na'uk tamata ovi rasweang ira yai wol rkamlabir ma rti snobsifa yai. Boku rti rira va'i ra, na boku vali rti ma rasusan rira karya liak ra.
40022006	Boku vali rtaha tamata sansinir ovi raja nsinir ira yai ma rwi-rwa ira, ovu rfedan ira.
40022007	Ti ma raja nrenar afa avyai, na nangrova urun, ba nsinir ni suldadu ra ma ti rfedan munuk tamata ovi rfedan ni sansinir ra, ovu rasnuri rira kota.
40022008	Nata nfalak verin ni tamata sansinir liak boku vali ne, ‘Tasusan munuk roak ma totu snobsifa, na'uk tamata ovi tasweang roak ira, wol inovan ma rma snoba ini.
40022009	Ba miti linga'an dawan ra ma misweang tamata iki watan na'a ineri, ma fyalak ma rma snobsifa ini.’
40022010	Tamata sansinir avyai rti ma rasdovu munuk tamata ovi rtuan ira na'a linga'an ra, ba ti nata wan i rotu snobsifa na'a yai nngora lahir. Tali tamata ovi rasweang ira yai, na boku rmarkai, na'uk boku vali raktufan.
40022011	Nata raja yai nti snobsifa ralan ma ntuan ni mangun avyai, na nsi'ik tamata isa ni kadaravit wol inovan ma nma snobsifa yai.
40022012	Ba nfalak verin ia ne, ‘Kida, notu afakinimi mwa ini, na meluk kadaravit i wol inovan na'a snoba i?’ Tamata yai wol vain.
40022013	Raja nfalak verin ni tamata ra ne, ‘Mkyeak tamata yai ean ovu liman a ma ti byatuk ia na'a deda fafyat ralan. Na'a inyai, na tamata ra rvakar ovu nifarira ra rsitutu watan ira, tevek rfarnuang wawa'uk i dawan a.’ ”
40022014	Yesus nfamalik munuk roak vaivatul kamkuma yai, beti nfalak ne, “Ubu nera tamata rivun, na'uk nfili ifira watan.”
40022015	Tamata boku tali sidovung Farisi rti ma rfamalik ne, wean inba ma rangrihi waweang Yesus, ma al rdava mane rfaleka Ia na'a Ni vaivatul ra.
40022016	Ba rsinir rira tamata boku, ovu boku vali tali ovi rorang Herodes ma ti rorat Yesus ne, “Tuan Guru, ami amka'a ne, afa ovi fwalak ra kena lalawatan, ovu vali Oa msiair ovu ni malolan a wean Ubu ralan nfalak a. Oa wol bwobar tamata, tevek wol fwili tamata ovu wol mdava waham ralan.
40022017	Amera verin Oa ma eka fwalak verin ami ne, dida agama nfalak ne, kena ma tbahir kulu verin Kaisar te wahal?”
40022018	Yesus nka'a rira siweang ra, ba nfalak verin ira ne, “Hoi, mia ba'i msyiklabir ma fyalak afa isa, na'uk myotu afa liak. Notu afakinimi mane mlyabir teman Ya'a i?
40022019	Eka fyaturu kubang i ba'i myala ma al byahir kulu a ma usi'ik.” Ba rala kubang dinar isa ma nsi'ik.
40022020	Ba norat ira ne, “Tamata iki walun ovu naran a na'a kubang ini?”
40022021	Ira rfalak ne, “Kaisar walun ovu naran a.” Yesus nfalak verin ira ne, “Myala verin Kaisar afa ovi ia nia ra, ovu vali myala verin Ubu afa ovi Ubu Nia ra.”
40022022	Yesus nfalak wean inyai, na rtalkaka lahir, ba rban-talik Ia.
40022023	Amar yai vali, na tamata boku tali sidovung Saduki rma ma rorat afa tali Yesus. Ira wol rorang ne, tamata matmatan ra veka rva'at ewal, ba rorat Ia ne,
40022024	“Tuan Guru, Musa nfalak ne, ‘Wean i brana isa nmata ma teran a'uk awan a, na'uk wol yanarira, na brana yai a'an te warin nal-ewal varu yai ma neluk awan, ma fara ia i nmata roak yai veka duan yanan boku.’
40022025	Lan ana, brana ifitu iya'an iwarin ira. Iya'an nsifa roak, na'uk wol yanan obin, na nmata. Ia warin nsifa ewal ovu varu yai.
40022026	Na'uk wol yanar obin, na brana yai nmata. Ba varu yai nsifa ewal ovu warin isa vali. Wean inyai lalawatan, nata ti naran iwarin tutul a.
40022027	Brana ifitu yai rmata munuk, beti vata yai nmata vali.
40022028	Ba wean inyai, na ti naran amar i tamata matmatan ra rva'at ewal, na iki veka awan mnga'un vata yai, tevek brana ifitu yai awar munuk roak ia?”
40022029	Yesus nfalak verin ira ne, “Mia sala ma dawan mia, tevek wol fyan-aran Surat Ralan a, ovu wol mkya'a Ubu Ni ngrebat a!
40022030	Na'ut i tamata ovi rmata roak rva'at ewal, na ira veka wol rsifa roak, ba rva'at wean Ubu Ni sansinir ra na'a lanit ratan.
40022031	Mia wol byas obin na'a Ubu Ni vaivatul ovi rfamalik na'a tamata ovi rmata roak, na'uk veka rva'at ewal a? Ubu nfalak verin mia na'a Ni Surat Ralan ne,
40022032	‘Ya'a ini Ubu i Abraham, Ishak ovu Yakub ba'i raraning a.’ Matmatan ra wol raraning Ubu, na'uk tamata ovi rva'at ra sa'i raraning Ia.”
40022033	Ti ma tamata rivun avyai rarenar afa ovi Yesus nair ra, na rtalkaka lahir.
40022034	Ti ma tamata Farisi rarenar ne, Yesus nangrihi ma tamata Saduki ra wol rvalat nala roak Ia, na Farisi avyai rasdovu ewal ira.
40022035	Tali rir tinemun, na dawan Yahudi isa i nair Musa ni inukun ra mane nlabir teman Yesus. Ia norat Yesus ne,
40022036	“Tuan Guru, inukun bi nlia munuk tali Musa ni inukun ra?”
40022037	Yesus nfalak verin ia ne, “ ‘Oa musti mlobang Duila'a, mu Ubu i mraning Ia a, ovu ralam urun. Mala munuk mu vava'at verin Ia, ovu mala munuk mu kaka'a al mlobang Ia.’
40022038	Inyai inukun i nlia munuk tali inukun ra. Inukun ini ula lalean ia, beti inukun liak ra.
40022039	Inukun isa vali i norang i ula lalean yai wean ini, ‘Oa musti mlobang vali tamata liak ra, wean watan i mlobang tenam a.’
40022040	Musa ni inukun ra munuk ovu afa ovi nabi rair ra, raklo'i a'uk na'a inukun irua ini.”
40022041	Tamata Farisi avyai rasdovu ira obin, na Yesus norat ira ne,
40022042	“Mia minovak aka na'a Kristus, Raja i veka ntevut bira salasilan ra? Ia ubun nusin verin iki?” Ira rfalak ne, “Raja Daud ubun-nusin Ia.”
40022043	Ba Yesus norat ewal ira ne, “Wean i afa i fyalak yai kena, na notu afakinimi Ubu Ni Roh nfalak verin Daud ma nfalak ne, ni Duila'a verin Ia. Daud nfalak ne,
40022044	‘Ubu nfalak verin ning Duila'a ne: Mdoku Ning lihir mela a, ti naran i otu ma tamata ovi rira sian Oa rsoak nulu Oa.’
40022045	Ba wean i Daud nera Kristus ne, ‘Ning Duila'a,’ na wean inba ma ubun-nusin vali Ia?”
40022046	Wol tamata isa vali nvalat nala Ia. Ba tali amar yai, na wol tamata isa vali nabrahi ma norat afa tali Yesus.
40023001	Ba Yesus nfalak verin Ni tamata ovi rorang Ia ovu tamata rivun vali ne,
40023002	“Tamata Yahudi rira dawan ovi rair Musa ni inukun ra ovu Yahudi ovi rtali sidovung Farisi, ira rfalyawang Musa ni inukun ra, tevek rka'a ma lolin afa ovi Musa ntulis.
40023003	Ba myot-orang munuk afa ovi rair verin mia, na'uk deka myot-orang afa ovi rotu ra. Ira rira vava'at ra wol kena ovu afa ovi rair ra.
40023004	Ira rala varvara aleman verin tamata ra tali afa ovi rair ra, na'uk ira wol rlauk limarira ra al rlobang tamata ra, ma rot-nala afa ovi rair ra.
40023005	Ira rtulis vaivatul boku tali Surat Ralan a ma rkeak na'a ulurira te na'a limarira ra. Ira roru ravit blawat i ni wahan nsoli lanun a. Ira rotu munuk afa avyai na'a tamata rivun waharira ralan ra, boma tamata ra rsi'ik ma rfadawang ira.
40023006	Ira inar ma rdoku wan ovi tamata ra ba'i ralang ira na'a snoba ra ovu na'a rahan falurut ra.
40023007	Ira inar vali ma tamata ra ralang ira, ma rala salam verin ira na'a wan i rfedi-rfaha afa na'a, ovu inar ma tamata ra rera ira ne, ‘Tuan guru.’
40023008	Na'uk mia deka inabira ma tamata ra rfadawang mia ma rera mia ne, ‘Tuan guru.’ Tevek Tuan Guru mnga'un isa watan, ovu vali bir tinemun weabira isa watan.
40023009	Mia deka fyadawang tamata ovi rna'a lanit ivavan ini ma fyalak ne, ‘Bapa,’ tevek Yamadida ikisa watan na'a lanit ratan.
40023010	Mia deka inabira vali ma tamata ra rfalak mia ne, tamata dawan mia, tevek Ya'a Raja i utevut bira salasilan ra, ovu Ya'a sa'i uban-ulu verin mia.
40023011	Ba tamata i ni dawan a nlia tamata ra munuk na'a bira sidovung a, na ia musti neluk tamata sansinir verin mia.
40023012	Tevek tamata iki watan nfakaratat tenan a, na Ubu veka nfakabava ia. Na'uk tamata iki watan nfakabava tenan a, na Ubu veka nfakaratat ia.”
40023013	“Mia dawan Yahudi ovi myair Musa ni inukun ra ovu ovi mtyali sidovung Farisi, veka sian urun i lahir verin mia! Mia ba'i fyalak afa isa, na'uk myotu afa liak! Ba afa ovi myair verin tamata ra wol kena ovu Ubu Ni vaivatul ra, tevek fyalak teri tamata ra ma deka ti rna'a Ni Fareta a. Mia wol wabira na'a Ubu Ni Fareta a, ovu vali myotu teri tamata ovi mane ti rna'a Ni Fareta. [
40023014	Mia dawan Yahudi ovi myair Musa ni inukun ra ovu ovi mtyali sidovung Farisi, veka sian urun i lahir verin mia! Mia ba'i fyalak afa isa, na'uk myotu afa liak! Mia mingrihi ma mlyabir tia ma watan varu ra ma myala rira metan ra, ti naran i myala rira rahan ra. Bira falurut ra blawat urun, ma al mtyeri afa sian ovi myotu ra. Na'uk Ubu veka nukun mia ovu inukun i aleman urun, ma nlia tamata liak ra!]
40023015	Mia dawan Yahudi ovi myair Musa ni inukun ra ovu ovi mtyali sidovung Farisi, veka sian urun i lahir verin mia! Mia ba'i fyalak afa isa, na'uk myotu afa liak! Mia myobal te bya'al vuar ra ala mdyava tamata liak i mane norang bira inukun ra. Tamata yai norang roak mia, ba myotu sian roak tamata yai ma ni salasilan nlia nala farua mia. Ba ia veka nti urun yafwan kakiwal wean vali mia.
40023016	Mia Yahudi ovi byan-ulu verin tamata ra, veka sian urun i lahir verin mia! Mia weabira tamata kibu ovi rfaturu linga'an verin tamata liak ra. Myair tamata ra ne, wean i tamata iki watan nala Rahan Dawan Falurut naran a al nafwaba, na inyai wol ihin akataka. Na'uk tamata iki watan nala masa i na'a Rahan Dawan Falurut ma al nafwaba, na ia musti nfakena ni tnorung a.
40023017	Ya'i yo! Mia tamata ovi mkyibu ovu byoda ra. Mia mkya'a roak ne, Rahan Dawan Falurut fyawan lia munuk masa ovi rna'a ralan a. Rahan Dawan Falurut ka'i notu ma masa yai nmerat urun ovu fyawan.
40023018	Mia fyalak vali ne, tamata iki watan nala wan i ba'i rasnuri rira korban ra na'a ma al nafwaba, na wol ihin akataka, tevek wol nfakena ni tnorung a. Na'uk tamata iki watan nfalak ne, afa ovi nfadoku roak na'a wan yai ma al nafwaba, na ia musti nfakena ni tnorung a.
40023019	Hoi! Matabira ra betane rkibu urun roak! Mia mkya'a roak ne wan i ba'i rasnuri rira korban ra na'a yai, fyawan lia korban i rasnuri roak a. Tevek wan i rasnuri rira korban ra na'a yai nmerat urun, ba rira korban ra rmerat urun vali.
40023020	Wean i tamata isa nala wan i rasnuri rira korban ra na'a yai ma ala nafwaba, na ia nafwaba vali verin afa ovi rna'a wan i ba'i rasnuri rira korban ra na'a yai ratan a.
40023021	Wean i tamata isa nala Rahan Dawan Falurut al nafwaba, na ia nafwaba roak ovu Rahan Dawan Falurut yai naran a ovu Ubu i nleal inyai.
40023022	Wean i tamata isa nala lanit ratan al nafwaba, na ia nafwaba roak ovu wan i Ubu ndoku ma nfareta, ovu vali Ubu i ndoku wan yai.
40023023	Mia dawan Yahudi ovi myair Musa ni inukun ra ovu ovi mtyali sidovung Farisi, veka sian urun i lahir verin mia! Mia ba'i fyalak afa isa, na'uk myotu afa liak! Mia myala persen vutu tali bira va'i bumbu ra, nararira selasih, adas manis ovu jintan verin Ubu, na'uk wol myot-orang inukun ovi rbana ula lalean ra na'a Musa ni inukun ra. Inukun avyai wean ini: Myotu afa ovi kena ra verin tamata ra munuk ovu fyaturu bira silobang verin tamata liak, ovu vali myot-orang munuk afa ovi Ubu nfalak roak verin mia. Myot-orang inukun ovi ula lalean avyai, ovu vali deka miblufang ma myotu vali afa liak ovi Ubu nfareta roak.
40023024	Mia Yahudi ovi byan-ulu verin tamata ra, weabira tamata kibu ovi rfaturu linga'an verin tamata liak ra! Myaling vatuk afwatan ko'u wean barboras tali wear i myenu a, na'uk afwatan dawan i naran unta mtyelas watan!
40023025	Mia dawan Yahudi ovi myair Musa ni inukun ra ovu ovi mtyali sidovung Farisi, veka sian urun i lahir verin mia! Mia ba'i fyalak afa isa, na'uk myotu afa liak! Mia mryaming bira moko ovu bira binan muririra ra ma rmerat, na'uk ralarira ra ngra-ngrodi obin. Mia vali ralabira ra ngra-ngrodi wean inyai, ba inabira ma myala tamata liak rira metan ra, ovu fyikir a'uk tenabira ra.
40023026	Hoi Farisi averi, matabira rkibu! Fyamerat lan ralabira ra veki, boma bira afa ovi myotu ovu fyalak ra veka lolin vali. Inyai wean mryaming bira moko ralarira ra veki ma rmerat, na muririra ra veka rmerat vali.
40023027	Mia dawan Yahudi ovi myair Musa ni inukun ra ovu ovi mtyali sidovung Farisi, veka sian urun i lahir verin mia! Mia ba'i fyalak afa isa, na'uk myotu afa liak! Mia weabira kubur ovi rsoka ira ma rangiar ma rsi'ik tali murin, na lolin. Na'uk na'a ralarira ra, na rngora ovu tamata luririra ra, ovu vali afa ovi ngra-ngrodi ra munuk.
40023028	Mia weabira vali inyai. Tamata ra rsi'ik bira afa ovi myotu ra kena, na'uk ralabira ra rngora ovu bira salasilan ra, wean lahir tamata ovi ba'i rfalak afa isa, na'uk rotu afa liak!
40023029	Mia dawan Yahudi ovi myair Musa ni inukun ra ovu ovi mtyali sidovung Farisi, veka sian urun i lahir verin mia! Mia ba'i fyalak afa isa, na'uk myotu afa liak! Myotu ma nabi rira kubur ra lolin buas, ovu mya'ang vatu ra ma karatat na'a kubur avyai. Tamata ovi lan a rira vava'at ra rmalola rna'a kubur avyai.
40023030	Mia fyalak ne, wean i bya'at na'ut i ububir-nusibira rva'at a, na mia wol mtyorung ma rfedan nabi ra.
40023031	Na'uk tali bira vaivatul ra, na fyaturu roak ne, mia weabira ububir-nusibira ovi rfedan nabi ra.
40023032	Mia fyabana munuk afa sian ovi ububir-nusibira ra rotu a, ba Ubu veka nukun mia vali.
40023033	Mia sian mia ovu vali ububir-nusibira ra wearira nifa isa naran aru. Deka minovak ne, Ubu wol nukun mia ma miti mnya'a yafwan kakiwal.
40023034	Eka mryenar! Wean inyai bi veka usinir nabi ra ovu tamata ovi rira kaka'a dawan ra, ovu vali dawan ovi rair Musa ni inukun ra ma ti rtuan mia. Na'uk mia veka fyedan boku tali ira, ovu byaku boku na'a aa walwalur, boku vali myi-mya ira na'a bira rahan falurut ra. Mlyabas boku vali tali ahu isa ma miti ahu liak vali ma fyedan ira.
40023035	Ba mia veka byara munuk varvara na'a tamata ovi rira vava'at ra rmalola yai, tevek fyedan ira. Tali lalan ana, ububir-nusibira ra rsifedan. Ira rfedan lan Habel i ni vava'at a nmalola. Mia fyedan vali tamata liak ovi rira vava'at rmalola a, ti naran i fyedan Bereka yanan a Zakharia. Mia fyedan ia na'a Rahan Dawan Falurut a, ovu wan i ba'i misnuri bira korban ra verin Ubu, fruarira ra.
40023036	Afa i ufalak verin mia ini, kena urun! Mia ka'i byara munuk afa sian ovi ububir-nusibira rotu ra, ba Ubu veka nukun mia.”
40023037	Nata Yesus nfalak ne, “Tamata ovi mnya'a Yerusalem! Mia fyedan nabi ra ovu mtyev-fedan tamata ovi Ubu nsinir ira rma rtuan mia! Ya'a umaseak dalang roak ma usdovu mia, wean manut itai isa nkoka yanan ra na'a manin vavan a, na'uk mifena ma otu wean inyai.
40023038	Eka mryenar ma lolin! Ubu veka nti talik bira Rahan Dawan Falurut a, ba veka vu watan.
40023039	Ufalak verin mia ne, tali amar ini veka wol msyi'ik roak Ya'a, nata ti naran i veka fyalak ne, ‘Ubu naflahar Ia i nma ovu Duila'a naran a.’ ”
40024001	Ti ma Yesus nban-talik Yahudi rira Rahan Dawan Falurut yai ma wol ka'i raroa obin, na Ni tamata ovi rorang Ia rma ma rebang Ia, beti rfaturu Rahan Dawan Falurut ovu rahan ovi rdir-ebang Rahan Dawan Falurut.
40024002	Yesus nfalak verin ira ne, “Mia msyi'ik roak ne, rahan averi felar lolin urun? Afa i ufalak verin mia ini, kena urun! Ni amar veka nma, ma vatu ovi rotu na'a rahan averi veka rama'ar munuk, ma wol teran vatu isa vali na'a wan a.”
40024003	Yesus ti ma ndoku vuar Zaitun a, na Ni tamata ovi rorang Ia rti ma rorat aling afa tali Ia. Ira rorat Ia ne, “Bapa, amera ma fwalak verin ami ne, na'ut inba na afa ovi beti fwalak yai veka rvotuk? Faneak aka veka nvotuk ma nfaturu ne, mane mwa ewal? Faneak aka vali veka nvotuk ma nfaturu ne, lanit ivavan a mane namwear?”
40024004	Ba Yesus nfalak verin ira ne, “Msyi'ik wabira ma lolin, boma tamata ra deka rlabir nala mia!
40024005	Ufalak wean inyai, tevek tamata rivun veka rma ma rala narang a, ma lokat ira ka'i rfalak ne, ‘Ya'a Raja i ntevut bira salasilan ra.’ Ira veka rlabir nala tamata rivun.
40024006	Mia veka mryenar ne, tamata ra rotu rihi, ovu ivar ne, rihi ra rvotuk, na'uk deka byobar. Afa avyai veka rma urun, na'uk lanit ivavan a wol namwear obin.
40024007	Bangsa isa veka notu rihi ovu bangsa liak. Fareta dawan isa veka notu rihi ovu fareta dawan liak. Na'a lanit ivavan a, na veka ruru ovu lafar dawan na'a wan rivun.
40024008	Na'uk afa avyai munuk reluk faneak ne, susa ra beti rvotuk. Wawa'uk ovi na'a amar avyai wean wawa'uk i vata ovi mane rarali ira rfarnuang a.
40024009	Na'ut inyai, na tamata ovi rangal mia veka rtaha mia ti verin tamata ovi veka rwi-rwa mia ma rotu sian mia, ovu veka rfedan mia. Tamata ra tali inba watan na'a lanit ivavan a veka wol inar lahir mia, tevek myorang Ya'a.
40024010	Na'ut inyai, na tamata rivun vali veka rafla talik lahir rira inorang a, ma rotu a'uk afa ovi sian ra. Ira veka rsifedi-sikual ira, ovu vali isa wol inan lahir isa.
40024011	Tamata rivun veka rma ma rsiklabir ma rfalak ne, nabi ira. Ira veka rlabir tia ma watan tamata ra ma rorang ira.
40024012	Afa sian ovi tamata ra rotu veka ntafal ma dawan, ma tamata rivun veka wol rsilobang roak ira.
40024013	Na'uk tamata ovi rorang Ya'a ti naran amar i rmata, na Ubu veka nsikat ira tali rira salasilan ra, ma rira vava'at kakiwal.
40024014	Tamata ovi rorang Ya'a veka rfamalik Ubu Ni Ivar Lolin i nfalak ne, Ubu veka nfareta tamata ra wean lahir Raja. Ira veka rfamalik Ivar yai verin bangsa ra munuk, beti lanit ivavan a namwear.”
40024015	“Lan a, na nabi Daniel nfamalik ne, mia veka msyi'ik afa isa i sian urun ndiri wan i nmerat urun na'a Ubu Ni Rahan Dawan Falurut ralan a, ma nfangra ia. Mia tamata ovi byas ini, eka msyi'ik ma lolin, boma fyan-aran ni vaivatul ra.
40024016	Amar yai, na tamata ovi rna'a propinsi Yudea musti rafla talik wan yai ma rti vuar ra.
40024017	Tamata ovi ryari ira na'a rira rahan ratan ra, deka rsuta ma rala rira afa ovi rna'a rira rahan ralan.
40024018	Tamata ovi rkarya na'a rira va'i ra deka rewal ira rma rira rahan ra ma rala rira kadaravit ra.
40024019	Na'ut inyai, na veka sian urun i lahir verin vata ovi rbarlewan ra ovu ovi rsusu kasiko'u yanat ra.
40024020	Miflurut verin Ubu, boma na'a amar i mifla yai, na deka na'ut i da'ut ovu radridin, te na'a amar i tyari ita.
40024021	Amar ovi veka rma yai, na tamata ra veka rtuan susa dawan ila'a. Tali amar i Ubu notu lanit ivavan a ti naran amar ini, na tamata ra wol rtuan susa i wean inyai obin. Susa i wean inyai, tamata veka wol rtuan roak.
40024022	Wean i Ubu wol nfaketa amar avyai, na veka wol tamata isa nva'at vali. Na'uk Ubu nlobang Ni tamata ovi nfili ra, ba veka nfaketa amar avyai.
40024023	Na'ut inyai, na wean i tamata ra rfalak verin mia ne, ‘Eka msyi'ik. Raja i ntevut dida salasilan ra nma roak, ma nana'a ini te nana'a ineri,’ na'uk deka myorang ira!
40024024	Tevek na'ut inyai, na tamata boku veka rsiklabir ma rfalak ne, ira Raja i ntevut bira salasilan ra, ovu rfalak vali ne, nabi ira. Ira veka rotu faneak ovi wol tfikir aran ra, ovu mujizat ra ma rlabir tamata ra, boma tamata ranovak ne, rira ngrebat a ntali Ubu. Wean i rot-nala afa avyai, na ira veka rlabir nala vali tamata ovi Ubu nfili ra.
40024025	Ba msyi'ik wabira ma lolin! Velik ne wol naran ni amar obin, na'uk ufalak lan roak verin mia, boma tamata ra wol rlabir nala mia.
40024026	Wean i tamata ra rfalak verin mia ne, ‘Eka msyi'ik Kristus nana'a wan lean vu dawan eri.’ Te rfalak ne, ‘Ia nana'a rahan ralan eri,’ na deka myorang afa avyai.
40024027	Tevek fitik nfitik tali lihir timur ma nyelar nti lihir varat, ba Ya'a, Tamata Yanan Ya'a, veka uma ewal lanit ivavan ini wean vali inyai, ma tamata ra munuk rsi'ik.
40024028	Wean i msyi'ik ne, manut nangan dawan ovi ba'i ra'an afa matmatan ra rasdovu ira, na tka'a vali ne, afa matmatan nana'a inyai. Inyai neluk faneak roak ne, Ya'a veka uma ewal.”
40024029	“Na'ut i susa dawan avyai rlia roak, na amar yai lahir lera a veka wol vanan, vulan wol nyeba, ovu vali nara ra veka rleka tali lanit rsuta. Afa ovi rira ngrebat ra na'a lanit veka rarwa'ung ma rasmoang tia ma watan ira.
40024030	Na'ut inyai, na faneak veka nvotuk na'a lanit ma nfaturu ne, Ya'a, Tamata Yanan Ya'a ini, veka uma ewal. Tamata ra munuk na'a lanit ivavan ini veka rvakar ma rfaktanit, tevek rsi'ik Ya'a, Tamata Yanan Ya'a, una'a mutan ratan ra uma ovu Ning ngrebat dawan a, ovu vali vanang a nfitik nyadat.
40024031	Ba Ubu veka nafraik tvuri ma ngoan dawan ila'a ovu ufareta Ning sansinir ra tali lanit ratan ma rti rasdovu tamata ovi Ubu nfili roak ma rorang Ya'a, tali inba watan na'a lanit ivavan.
40024032	Eka myair tali aa i rfanara ia ne, ara. Wean i anan ra raftuvul ewal ma rafroang, na inyai neluk faneak verin mia ne, lera dawan sarseri roak.
40024033	Wean i mryea munuk roak afa ovi ufalak avyai, na veka mkya'a lahir ne, sarseri roak ma uma ewal.
40024034	Afa i ufalak verin mia ini, kena urun! Tamata ovi rva'at fiang ini veka wol rmata munuk obin, na afa avyai munuk rvotuk roak.
40024035	Lanit ovu afa ovi rna'a lanit ivavan a veka ramwear, na'uk Ning vaivatul ra rna'a kakiwal watan.”
40024036	“Wol tamata isa nka'a ne, lafira ki amar i ufalak yai nma. Ubu Ni sansinir ra na'a lanit ratan wol rka'a vali. Ubu Yanan Ya'a ini wol uka'a vali. Yamang a'uk sa'i nka'a.
40024037	Amar i Ya'a, Tamata Yanan a, veka uma, na tamata ra veka wean lahir na'ut i Nuh nva'at a.
40024038	Na'ut i wear dawan wol nma obin, na tamata ra rafna'an-rafnenu, ovu rsifa wean watan wean a, ti naran amar i wear dawan nma ma Nuh nrata ni kabal a.
40024039	Ira wol rka'a ne, wear dawan mane nma ma nfedan munuk ira. Ya'a, Tamata Yanan Ya'a, veka uma wean vali inyai, ma ufabriang tamata ra munuk.
40024040	Na'ut inyai, na wean i tamata irua rkarya na'a va'i, na Ubu veka nala isa, na'uk isa nana'a watan.
40024041	Wean i vata irua rbutar slaru na'a batu putar, na Ubu veka nala isa, na'uk isa nana'a watan.
40024042	Ba wean inyai, na msyi'ik wabira ma lolin, tevek wol mkya'a ne, lafira ki bira Duila'a nma.
40024043	Mingnanang afa ovi ufalak ini! Wean i rahan duan nka'a ne, ovan jam ifira, na tamata barborin veka nma ni rahan, na ia veka nsi'ik ma lolin ni rahan a, boma deka nti ni rahan ralan.
40024044	Ba wean inyai bi lokat amar, na mia musti msyi'ik wabira ma lolin, tevek Ya'a, Tamata Yanan Ya'a, veka uma na'ut i wol mkya'a.”
40024045	“Wean i tamata sansinir isa ni kaka'a dawan ovu not-orang lalawatan afa ovi duan nfalak ra, na duan a veka nfili ia ma nfareta tamata sansinir liak ra, ovu lokat amar nala afamtahan ma ra'an.
40024046	Tamata sansinir yai veka utun urun na'ut i duan a newal ia, na ntuan ia nfabana ni karya ra.
40024047	Afa i ufalak verin mia ini, kena urun! Tamata sansinir yai duan a veka nfili ia ma nasusan munuk ni metan ra.
40024048	Na'uk wean i tamata sansinir yai naktufan ma nanovak na'a ralan a ne, ‘Mnanat obin beti duang nma ewal.’
40024049	Ba ti ma nvaval tamata sansinir liak ra, ovu nafna'an-nafnenu ovu tamata ovi ranavut sian ra.
40024050	Nata duan newal ia nma na'ut i sansinir yai wol nka'a.
40024051	Duan a veka nfar-visal sansinir yai ma nvatuk ia ovu tamata ovi ba'i rfalak afa isa, na'uk rotu afa liak. Irmunuk veka rvakar ovu nifarira ra rsitutu, tevek rfarnuang wawa'uk dawan a.”
40025001	Yesus nfalak verin Ni tamata ovi rorang Ia ne, “Na'ut i veka uma ewal, na Ubu Ni Fareta a wean vaivatul kamkuma na'a vata mnelat vutu i rtaha rira damar ra, ma ti rsa'a brana i mane nsifa a.
40025002	Tali vata vutu yai, na ilima rboda, na ilima vali rira kaka'a dawan.
40025003	Vata ilima i rboda yai rtaha rira damar ra, na'uk wol rtaha ngul fre'i.
40025004	Na'uk vata ilima i rbitar yai, rtaha rira ngul fre'i na'a rira suran ra.
40025005	Ira rnaban brana i mane nsifa yai, na'uk mnanat i nma a, ba matarira ra waswosu roak ma rtuba.
40025006	Ti ma nafafruan tenan roak, na rarenar fawak isa ne, ‘Byatar kikyai! Brana i mane nsifa yai sarseri ma nma roak! Miti murin ma msya'a ia.’
40025007	Ba vata avyai rbatar lahir ma rasusan rira damar ra.
40025008	Vata ovi rboda yai rera lablobang tali vata ovi rira kaka'a dawan yai ne, ‘Myala bira ngul kedan a verin ami, tevek mami damar ra mane rmata roak.’
40025009	Na'uk vata ovi rira kaka'a dawan yai rfalak verin ira ne, ‘Ami wol amala verin mia, beta ne mami ngul a wol naran ami, ovu vali verin mia. Ba miti ma fyaha ngul na'a wan i ba'i rfedi ngul na'a.’
40025010	Ba vata ovi rboda yai rti ma rfaha rira ngul. Na'ut i rti ma rfaha ngul a, na brana i mane nsifa yai nma, ba vata ovi rira kaka'a dawan yai rorang ia rti rahan ralan ma rotu snoba, nata falfolat a natfolat.
40025011	Ba vata ovi rboda yai rma ewal rahan yai, ma rafwak ne, ‘Bapa, mlobang ma bwadil falfolat a verin ami!’
40025012	Na'uk brana i mane nsifa yai nfalak ne, ‘Afa i ufalak verin mia ini, kena urun! Ya'a wol uka'a mia!’
40025013	Ba wean inyai, na msyi'ik wabira ma lolin, tevek mia wol mkya'a ne, veka ewal Ya'a na'a amar ba te na'ut inba.”
40025014	“Na'ut i veka uma ewal a, na Ubu Ni Fareta wean vali vaivatul kamkuma ini. Tamata isa mane nti talik ni rahan a. Ia wol nti obin, na nasdovu ni tamata sansinir ra ma nala karya verin ira ma rasusan ni kubang ra.
40025015	Ia nsiduk ni kubang a verin ni tamata sansinir ra ma inovan ovu rira kaka'a a. Ia nala kubang masa kadut ilima verin ni sansinir isa. Ia nala vali kubang masa kadut irua verin sansinir isa, beti nala kubang masa kadut isa verin sansinir isa vali. Nsiduk munuk ni kubang masa avyai, beti nfalak verin ira ma ti rfabana kubang avyai. Nata nti talik ira ma nobal.
40025016	Tamata sansinir i nala roak kubang masa kadut ilima yai nti ma nfabana lahir kubang yai, ma utun kubang masa kadut ilima vali.
40025017	Tamata sansinir i nala kubang masa kadut irua yai nti vali ma nfabana kubang yai, ma utun kubang masa kadut irua vali.
40025018	Na'uk tamata sansinir i nala kubang masa kadut isa yai nti ma nkear voat, ma noving fanfonak kubang i duan a nala verin ia.
40025019	Ya'i mnanat roak, ba tamata sansinir itelu avyai duarira a newal ia ma nasdovu ira, ma nera ma rfamalik na'a i wean inba ma rfabana kubang masa ra, boma nka'a ne, utur ifira.
40025020	Ba sansinir i nfabana kubang masa kadut ilima yai nma ma ntuan duan a. Ia nala kubang masa kadut vutu verin duan a. Nata nfalak verin duan a ne, ‘Baba, oa mala kubang masa kadut ilima verin ya'a. Eka msyi'ik, utung vali kubang masa kadut ilima, ba utaha uma verin oa.’
40025021	Ba duan nfalak verin ia ne, ‘Mu karya a lolin buas ovu mot-orang afa ovi ufalak ra. Oa mot-nala roak afa ovi ufalak ra na'a varvara ovi maraan a, ba veka al vali varvara ovi aleman a verin oa. Mwa ma totu snoba, tevek inad lolin.’
40025022	Tamata sansinir i nfabana kubang masa kadut irua yai nma vali ma ntuan duan a. Ia nfalak verin ia ne, ‘Baba, oa mala kubang masa kadut irua verin ya'a. Eka msyi'ik, utung vali kubang masa kadut irua ba utaha uma verin oa.’
40025023	Ba duan nfalak verin ia ne, ‘Mu karya a lolin buas ovu mot-orang afa ovi ufalak ra. Oa mot-nala roak afa ovi ufalak ra na'a varvara ovi maraan a, ba veka al vali varvara ovi aleman a verin oa. Mwa ma totu snoba, tevek inad lolin.’
40025024	Nata tamata sansinir i nala kubang masa kadut isa yai nma ma ntuan vali duan a ma nfalak ne, ‘Baba, ya'a uka'a ne oa msingarova sian. Oa mala afamtahan na'a va'i ovi wol muvuri na'a. Oa mnaban watan ma mala tamata liak rira karya enan ra.
40025025	Wean inyai bi ubobar, beta ne otu ma mu kubang a wol nleal ma mukun ya'a, ba uti wan isa ma ukear voat ma oving mu kubang a. Eka msyi'ik, mu kubang a hi ini, ba al ewal verin oa.’
40025026	Na'uk duan nfalak ne, ‘Hoi, tamata ktufan! Oa bwosa sian. Oa fwalak ne, al afamtahan na'a va'i ovi wol uvuri na'a, ovu unaban watan ma ala tamata liak rira karya enan ra?
40025027	Ba wean urun inyai, na velik aba mala ning kubang yai verin tamata ovi rfabana kubang, boma wean i ewal ya'a, na al-ewal ning kubang a ovu ni bunga.’
40025028	Nata tamata yai nfalak verin ni tamata sansinir liak ra ne, ‘Myal-ewal kubang yai tali ia ma myala verin tamata i ni kubang masa kadut vutu a.’
40025029	Tevek tamata iki watan npake ma lolin afa ovi rna'a roak ia, na Ya'a veka ala ma rivun ila'a matan verin ia. Na'uk tamata iki watan wol npake ma lolin afa ovi rna'a roak ia, na velik ne ko'u watan, veka ala munuk tali ia.
40025030	Ba byatuk vali tamata i nbosa sian yai nti murin ma na'a dedan ralan. Na'a wan yai, na tamata ra rvakar lalawatan ovu nifarira ra rsitutu ira tevek rfarnuang wawa'uk dawan a.”
40025031	“Wean i Ya'a, Tamata Yanan Ya'a, uma ovu vanang i nfitik nyadat a, na Ning sansinir ra tali lanit ratan veka rovu vali Ya'a ma una'a wan i udoku ma ufareta, ma ukun tamata ra munuk.
40025032	Bangsa ra munuk veka rasdovu ira ma rdiri wahang ralan a, ma ukun ira. Ya'a veka usiduk ira na'a sidovung irua, wean tamata i ba'i nfawatak domba notu a. Ia notu ma domba ra rna'a wan isa, na bibi ra rna'a wan liak.
40025033	Ya'a veka usdovu tamata ovi rira vava'at ra rmalola na'a Ning lihir mela a. Na'uk tamata ovi rira vava'at ra wol rmalola, veka ala ira ma ti rna'a Ning lihir balit a.
40025034	Nata Ya'a Raja Ya'a ini veka ufalak verin ovi rna'a Ning lihir mela yai ne, ‘Yamang a naflahar roak mia, ba mya ini ma mnya'a Ni Fareta ralan a. Ubu nasusan roak Ni Fareta yai verin mia na'ut i notu lanit ivavan a.
40025035	Tevek na'ut i ublafar a, na myala afamtahan roak ma uan. Na'ut i ubroa, na myala roak wear ma enu. Na'ut i Ya'a wean tamata dakan, na myala roak Ya'a ma ti una'a bira rahan.
40025036	Na'ut i wol Ning kadaravit a, na myala roak ma ung eluk Ya'a. Na'ut i nawar Ya'a, na mlyobang roak Ya'a. Na'ut i una'a bu'i ralan, na mya roak ma milola Ya'a.’
40025037	Ba tamata ovi rira vava'at rmalola veka rfalak verin Ia ne, ‘Duila'a, na'ut inba ma amrea ne, mublafar ma amala afamtahan ma muan. Te na'ut inba ma amrea ne, mubroa ma amala wear ma menu?
40025038	Baba, ami wol amka'a vali ne, na'ut inba ma amrea Oa wean tamata dakan, ma amala Oa ti mna'a mami rahan, ovu na'ut inba ma amrea Oa wol mu kadaravit ma amala ma mung-meluk Oa?
40025039	Duila'a, ami wol amka'a ne, na'ut inba ma nawar Oa, ovu na'ut inba ma mna'a bu'i ralan ma ti amalola Oa?’
40025040	Raja Ya'a ini veka ufalak verin ira ne, ‘Afa i ufalak verin mia ini, kena urun! Na'ut i myotu wean inyai verin terang a valing ovi rira kasian a dawan, na inyai wean i myotu roak verin Ya'a.’
40025041	Ya'a veka ufalak vali verin ovi rna'a Ning lihir balit a ne, ‘Yamang a veka near nfasoba mia, ba miti vatuk mia tali ini, ma ti mnya'a yafwan kakiwal. Wan yai Ubu nfadoku roak verin nitdawan ovu ni sansinir ra.
40025042	Inyai mia bira varvara a, tevek na'ut i ublafar a, na wol myala afamtahan ma uan. Na'ut i ubroa, na wol myala wear ma enu.
40025043	Ti ma aksa Ya'a wean tamata dakan, na wol myala vali Ya'a ma ti una'a bira rahan. Na'ut i wol Ning kadaravit ma ung a eluk Ya'a, na wol myala vali kadaravit verin Ya'a. Ti ma nawar Ya'a ovu una'a bu'i ralan, na wol mya ma milola vali Ya'a.’
40025044	Ba veka rfalak ne, ‘Duila'a, na'ut inba ma ami amka'a ne, mublafar, mubroa te tamata dakan Oa, te amrea ne wol Mu kadaravit? Na'ut inba ma amka'a ne, nawar Oa ovu mna'a bu'i ralan ma wol amati ma amalola Oa?’
40025045	Ba Raja Ya'a ini veka ufalak verin ira ne, ‘Afa i ufalak verin mia ini, kena urun! Na'ut i mifena ma mlyobang tamata ovi rira kasian dawan avyai na'a rira susa ra, na fyaturu roak ne, wol mlyobang Ya'a.’
40025046	Ba tamata ktufan ovi rna'a Ning lihir balit a, veka rti yafwan kakiwal, na'uk tamata ovi rira vava'at ra rmalola veka rira vava'at kakiwal.”
40026001	Yesus nair munuk roak afa avyai, na nfalak verin Ni tamata ovi rorang Ia ne,
40026002	“Mia mkya'a roak ne, amar irua ewal, na ita, tamata Yahudi, mane totu snoba Paskah. Na'ut inyai, na tamata ra veka rtaha Ya'a, Tamata Yanan Ya'a, ma rala Ya'a ma ti rbaku Ya'a na'a aa walwalur.”
40026003	Na'ut inyai vali, na Yahudi dawan ra ovu rira dawan mela falurut ra rasdovu ira na'a rira Mela Falurut Ila'a, naran Kayafas, ni rahan a.
40026004	Rasdovu ira ma rdava linga'an mane rtaha fanfonak Yesus ma rfedan Ia.
40026005	Na'uk ira rfalak ne, “Deka totu na'ut i snoba nbana roak a, beta ne tamata rivun veka vangoa-vanga.”
40026006	Yesus nti ahu i naran Betania, ma nti tamata isa naran Simon ni rahan a ma nalola ia. Tamata ini lan a, ni suhut ngabaa.
40026007	Na'a rahan yai, na vata isa nma ma ntaha botal ko'u isa i rotu tali vatu lolin isa naran pualam. Botal yai nsa'a ngul i voan a lolin ovu fyawan urun a. Na'ut inyai, na Yesus nafna'an obin, na vata yai ti ntuan Ia ma nli'i ngul yai na'a ulun a.
40026008	Yesus Ni tamata ovi rorang Ia rsi'ik afa i vata yai notu a, na rangrova ma rfalak ne, “Notu afakinimi nawahak watan ngul i voan lolin yai?
40026009	Ngul yai fyawan urun, ba bisma tfedi ma kubang a, tala verin tamata kasian ra.”
40026010	Na'uk Yesus nka'a lahir afa i ranovak na'a ralarira ra, ba nfalak ne, “Notu afakinimi fyasala vata ini? Ia notu roak afa i lolin urun a verin Ya'a.
40026011	Tamata kasian ra rna'a lalawatan ovu mia, na'uk Ya'a wol mane una'a lalawatan ovu mia.
40026012	Ia nli'i ngul voan lolin yai na'a tenang a, ma neluk faneak ne, nvilu lan roak Ya'a na'ut amar i veka umata a.
40026013	Afa i ufalak verin mia ini, kena urun! Na'a wan inba watan ma rfamalik Ubu Ni Ivar Lolin na'a lanit ivavan a, na veka rfamalik vali afa i notu roak ini ma al rangnanang ia.”
40026014	Tamata isa tali Yesus Ni tamata vutu rahin irua ovi rorang ia, naran Yudas Iskariot, nti ma ntuan Yahudi rira dawan mela falurut ra.
40026015	Ia norat ira ne, “Veka myala afaka verin ya'a, boma ala Ia verin mia?” Ira rbahir ia ovu kubang perak vututelu.
40026016	Tali amar yai vali, na ia ndava amar kena mane nfedi Yesus.
40026017	Na'a amar i nban-ulu na'a tamata Yahudi rira snoba ma ra'an roti i wol rfadoku ragi na'a, na Yesus Ni tamata ovi rorang Ia rma ma rtuan Ia ma rfalak ne, “Bapa, ralam nfalak wan inba ma amasusan verin Oa ma mufna'an Paskah?”
40026018	Yesus nsinir Ni tamata ra ma nfalak ne, “Miti ma fyalak a verin tamata i mkya'a roak ia na'a kota ralan eri. Fyalak verin ia ne: Tuan Guru nfalak ne, ‘Ning amar sarseri roak ma umata, ovu mane ufna'an Paskah ovu Ning tamata ovi rorang Ya'a na'a mu rahan.’ ”
40026019	Ba ira rotu wean i nfalak yai, ma rasusan afamtahan ma al rotu rira snoba Paskah.
40026020	Ti ma ovan roak, na Yesus nma ma ndoku ma nafna'an ovu Ni tamata vutu rahin irua yai.
40026021	Rdoku rafna'an obin, na Yesus nfalak verin ira ne, “Afa i ufalak verin mia ini, kena urun. Tali ovi tdoku tafna'an ini, na tamata isa veka nfedi Ya'a.”
40026022	Rarenar munuk afa i Yesus nfalak yai, na ralarira lalau urun i lahir. Ba rsikati ira al rfalak verin Yesus ne, “Duila'a, ya'a wahal!”
40026023	Ia nfalak ne, “Tamata i mane nfedi Ya'a yai, fiang ini amrua amsovu mami roti na'a moko ini.
40026024	Ya'a, Tamata Yanan Ya'a, veka umata wean i rfalak roak na'a Ubu Ni Surat Ralan a. Na'uk sian urun i lahir verin tamata i nfedi Ya'a. Ni lolin a, tamata yai deka rarali lahir ia.”
40026025	Yudas i mane nfedi Yesus yai nfalak ne, “Tuan Guru, ya'a wahal!” Yesus nfalak verin ia ne, “Oa ka'i fwalak roak yai.”
40026026	Yesus ovu Ni tamata ra rafna'an obin, na Ia nala roti a ma nfalak fara weninyai verin Ubu, beti nvisul roti yai ma nsiduk verin ira. Ia nfalak ne, “Myala ma mian kikyai. Ini Ya'a tenang a.”
40026027	Nata Yesus nala vali kobi i nsa'a anggur ma nfalak fara weninyai verin Ubu, beti nala ma renu. Ia nfalak ne, “Mia munuk myenu anggur i na'a kobi ini,
40026028	tevek ini Ya'a larang i nvoat al nakvanak tamata rivun rira salasilan ra, ma neluk faneak ne, Ubu nfakena roak Ni tnorung a.
40026029	Na'uk ufalak verin mia ne, tali amar ini, na Ya'a veka wol enu roak anggur ini, ti naran amar i veka enu ewal anggur ngorva'an ovu mia na'a Yamang Ni Fareta a.”
40026030	Yesus ovu Ni tamata ra rdedang ma rfadawang roak Ubu, beti ira rarata vuar Zaitun.
40026031	Nata Yesus nfalak verin ira ne, “Ovan ini lahir, bira inorang veka wol nangrebat ma mifla talik Ya'a, tevek afa sian ovi tamata veka rotu verin Ya'a. Surat Ralan nfalak roak ne, ‘Ubu veka nfedan domba duarira a, ba domba ra veka rlilin watan.’
40026032	Na'uk Ubu veka nfava'at ewal Ya'a tali matmatan, ba veka ula Ya'a uti Galilea.”
40026033	Petrus nfalak verin Yesus ne, “Velik ne ira munuk rira inorang a wol nangrebat ma rafla talik Oa, na'uk ya'a wahal lahir.”
40026034	Yesus nfalak verin ia ne, “Afa i ufalak verin oa ini, kena urun! Ovan ini lahir manut wol nkukuwai obin, na oa veka malak nala fatelu roak ne, wol mka'a Ya'a.”
40026035	Na'uk Petrus nfalak verin Ia ne, “Velik ne musti umata vali ovu Oa, na'uk wol alak ya'a ne, wol uka'a Oa.” Yesus Ni tamata liak ra munuk rfalak vali wean i nfalak a.
40026036	Yesus ovu Ni tamata ovi rorang Ia rbana ma raran va'i isa naran Getsemani. Ia nfalak verin ira ne, “Mdyoku ini veki, ma ti uflurut na'a ineri.”
40026037	Ia novun vali Petrus ovu Zebedeus yanan irua. Yesus ralan nmulai lalau urun Ia ovu wol malinan.
40026038	Ba nfalak verin ira ne, “Ralang a lalau urun i lahir, wean i ufarnuang ne, mane umata roak. Fyatuang Ya'a na'a ini ovu msyi'ik wabira ma lolin.”
40026039	Nata Yesus nbana ma ya'i nfaroa tali ira, beti nsangatur na'a lanun ma naflurut ne, “Bapa, ne wean urun inyai, na fara maling vatuk varvara i aleman urun ini tali Ya'a, na'uk deka wean i ralang a nfalak a, ba wean watan i ralam a nfalak a.”
40026040	Yesus naflurut munuk ma newal ia, na Ni tamata itelu i rfatuang Ia yai rtub-lufa roak. Ba nfalak verin Petrus ne, “Wol mtyahang nala jam isa vali ma fyatuang Ya'a ma tsi'ik wadida ma lolin?
40026041	Msyi'ik wabira ma lolin ovu miflurut, boma nitdawan deka nlabir nala mia ma myotu salasilan. Mia ralabira rfalak ma myotu afa lolin, na'uk wol myot-nala, tevek myafun da'in.”
40026042	Nata Yesus nti ewal vali ma naflurut. Ia nfalak ne, “Bapa, wean i mtorung ma uvara wawa'uk ini, na wean watan i ralam a nfalak a!”
40026043	Naflurut munuk ma newal Ia, na Ni tamata itelu yai rtuba watan obin, tevek matarira ra raswosu da'in roak.
40026044	Ba nsi'ik watan ma rtuba inyai, na nti ewal ma naflurut nala fatelu roak. Ia naflurut wean inlangin a.
40026045	Nata nma ma ntuan ewal Ni tamata itelu yai. Ia nfalak verin ira ne, “Mtyuba watan obin? Eka msyi'ik Ning amar a naran roak ma rala Ya'a Tamata Yanan verin tamata salasilan ra.
40026046	Byatar ma tati kikyai. Eka msyi'ik! Tamata i mane nfedi Ya'a nma ma sarseri roak.”
40026047	Na'ut i Yesus nangrihi obin, na Yudas i ntali Ni tamata vutu rahin irua yai nma. Tamata rivun ovi rtaha nahin blawat ovu rira navnaval ra rban-orang vali ia. Yahudi rira dawan mela falurut ra ovu dawan Yahudi ra rsinir ira ma rti inyai.
40026048	Yudas i nfedi Yesus nfalak lan roak verin tamata rivun avyai ne, veka notu faneak. Faneak yai wean ini: “Tamata i uvoan Ia yai, Ia hi inyai i. Ba mtyaha lahir Ia ma myovun Ia ovu msyi'ik ma lolin Ia.”
40026049	Ba ti nfaseri lahir Yesus ma nfalak verin Ia ne, “Oo Tuan Guru.” Nata nvoan Ia.
40026050	Yesus nfalak verin ia ne, “Kida, motu kikyai afa ovi ralam nfalak a.” Ba tamata avyai rti rtaha lahir Ia.
40026051	Tamata isa i norang vali Yesus ntavar ni nahin blawat a ma nafat vatuk lahir Yahudi rira Mela Falurut Ila'a ni tamata sansinir isa arun a.
40026052	Yesus nfalak verin Ni tamata yai ne, “Ma'adoru ewal nahin blawat yai na'a ni tlanan a, tevek wean i iki nsingarahi ovu nahin blawat, na veka nmata vali ovu nahin blawat.
40026053	Mia wol mkya'a ne, Ya'a bis watan ma era verin Yamang a ma nlobang Ya'a? Bis watan ma era verin Ia ma nsinir lahir Ni sansinir ra tali lanit ratan, na'a sidovung dawan nlia tali vutu rahin irua, ma rma.
40026054	Na'uk wean i Ubu notu wean inyai ma nlobang Ya'a, na wean inba ma nfakena lahir afa ovi rfadoku roak na'a Surat Ralan a, na'a Ning matmatan a?”
40026055	Na'ut inyai, na Yesus nfalak verin tamata rivun avyai ne, “Mia beta mnyari ne Ya'a ini tamata ktufan Ya'a, ma mya lahir ovu bira nahin blawat ra ovu navnaval ra ma mtyaha Ya'a? Lokat amar, na mryea Ya'a udoku ma usiair na'a Rahan Dawan Falurut, na'uk wol mtyaha Ya'a.
40026056	Na'uk ma wean urun ini, boma nfakena lahir afa ovi nabi ra rfadoku roak na'a Surat Ralan a.” Nata Ni tamata ra munuk rafla talik Ia.
40026057	Tamata avyai rtaha roak Yesus, beti rovun Ia rti Yahudi rira Mela Falurut Ila'a, naran Kayafas, ni rahan a ma ndiri wahan ralan a. Yahudi rira dawan ovi rair Musa ni inukun ra ovu dawan Yahudi ra rasdovu roak ira na'a inyai.
40026058	Petrus nban-orang Yesus tali raroa watan, nata ti naran Mela Falurut Ila'a yai ni lean a. Tamata avyai rovun roak Yesus rati lean ralan. Petrus ndoku watan ovu tamata ovi rwanar wan yai, ma al nanaban ne, veka rotu Yesus wean inba.
40026059	Dawan Mela Falurut ra, ovu dawan fareta Yahudi ovi rdoku na'a rira sidovung dawan yai rdava tamata boku ma rala vaivatul siklabir al rfasala Yesus, boma rukun Ia ma nmata.
40026060	Na'uk wol rtuan Ni sala isa vali, velik ne tamata rivun rma ma rfalak rira afa siklabir ra na'a Yesus. Ti nata tamata siklabir irua rma ma rfalak ne,
40026061	“Tamata ini nfalak ne, ‘Ya'a bis a'ar vatuk Ubu Ni Rahan Dawan Falurut a, ma na'a amar itelu, na veka ufadiri ewal ia.’ ”
40026062	Ba Mela Falurut Ila'a ndiri ma norat Yesus ne, “Notu afakinimi wol mlotar tenam a, ma fwalak na'a afa ovi tamata avyai rfalak a?”
40026063	Na'uk Yesus wol vain. Ba Mela Falurut Ila'a nfalak verin Ia ne, “Ya'a ufalak verin Oa ne, Ubu i nva'at a nrenar afa ovi fwalak ra, ba fwalak urun verin ami! Oa ini Raja i veka mtevut tamata ra rira salasilan ra? Oa ini Ubu Yanan a?”
40026064	Yesus nfalak ne, “Wean i fwalak roak yai. Na'uk ufalak verin mia ne, tali amar ini vali, na veka msyi'ik Ya'a, Tamata Yanan Ya'a ini, udoku Ubu i nfareta munuk afakataka Ni lihir mela a, ovu veka utali lanit ma una'a mutan ratan ra uma.”
40026065	Ba Mela Falurut Ila'a nangrova urun ma nkamadir ni ravit blawat a. Ba nfalak ne, “Ia nfalak sian Ubu, tevek nfalak ne, Ubu Yanan Ia. Wol tperlu ma tdava tamata liak roak ma rfalak ni sala ra. Mia ka'i mryenar afa sian i nfalak a.
40026066	Ba minovak ma wean inba?” Ira rfalak ne, “Musti rukun Ia ma nmata!”
40026067	Nata tamata boku rafnit na'a wahan ralan a ovu raskevu tia ma watan Ia. Boku rvaval vali Ia ovu rfalak ne,
40026068	“Hoi, Oa ini Raja i veka mtevut tamata ra rira sala silan ra? Wean i nabi Oa, na eka fwalak verin ami ne, abovi rvaval Oa ini!”
40026069	Amar yai, na Petrus ndoku watan lean obin. Mela Falurut Ila'a ni vata sansinir isa nma ma nfalak verin Petrus ne, “Oa ba'i morang vali Yesus, tamata Galilea eri.”
40026070	Na'uk Petrus nalak ia na'a tamata rivun avyai waharira ralan ra ne, “Ya'a wol uka'a afa i fwalak yai.”
40026071	Petrus ti ma ndiri tembok dawan ni falfolat ngoran a, na Mela Falurut Ila'a ni vata sansinir liak isa vali nrea ia ma nfalak verin tamata ovi rna'a inyai ne, “Tamata ini ba'i norang Yesus tamata Nazaret eri.”
40026072	Na'uk nalak ewal vali ia, ma nafwaba lahir ne, “Ya'a wol uka'a tamata yai!”
40026073	Ba wol mnanat, na tamata ovi rna'a inyai rma ma rfalak verin Petrus ne, “Oa ini vali morang Yesus, tevek tka'a lahir na'a mu vai a.”
40026074	Petrus nalak matmatan watan ia ma ka'i nafwaba tenan a ma nfalak ne, “Ya'a wol uka'a tamata yai.” Na'ut inyai lahir, na manut nkukuwai.
40026075	Ba Petrus nangnanang nal-ewal vaivatul ovi Yesus nfalak lan roak verin Ia ne, “Manut wol nkukuwai obin, na oa veka malak nala fatelu roak ne, wol mka'a Ya'a.” Nata Petrus nti talik wan yai ma nvakar ma na'a samsekur.
40027001	Ti ma varverak sumatan, na Yahudi rira dawan mela falurut ra munuk ovu dawan Yahudi liak ra vali rasdovu ira ma ranovak ma ra'an vai isa mane rfedan Yesus.
40027002	Ba rkeak Yesus, beti rovun Ia ti verin Pilatus, tamata Roma i nfareta propinsi Yudea.
40027003	Ti ma Yudas i nfedi Yesus nsi'ik ne, rvolan roak ma rfedan Yesus, na ralan lalau urun na'a ni sala i notu a. Ba nal-ewal kubang perak vututelu yai verin Yahudi rira dawan mela falurut ra ovu dawan Yahudi liak ra.
40027004	Ba nfalak verin ira ne, “Ya'a sala roak ya'a, tevek ufedi tamata i wol Ni sala ma rukun roak Ia ma nmata.” Na'uk Yahudi rira dawan avyai rfalak ne, “Ami wol amkamlabir afa yai. Inyai oa mu varvara.”
40027005	Ba Yudas nasba vatuk kubang avyai rti Rahan Dawan Falurut ralan a. Ia nban-talik wan yai ma ka'i ti nesa relan a ma naklo'i ma nmata.
40027006	Nata Yahudi rira dawan mela falurut ra rala kubang avyai ma rfalak ne, “Ita wol bisma tfadoku ewal kubang ovi na'a vatvatat i tamata ra ba'i rfadoku rira kubang ra, ma reluk rira persembahan verin Ubu. Ita tala roak kubang avyai ma al rotu ma tamata laran nvoat.”
40027007	Ba rasdovu ira ma ra'an vai isa ma rala kubang avyai al rfaha lanun i ba'i rala ma al rotu suran. Ba rfaha lanun yai, boma wean i tamata dakan ra rmata, na roving ira na'a inyai.
40027008	Wean inyai bi ma naran amar ini, na tamata ra rfanara wan yai ne, lanun i tamata laran nvoat na'a.
40027009	Ba afa yai nfakena lahir afa ovi lan a nabi Yeremia ntulis ne, “Ira rala roak kubang perak vututelu. Ira rfadoku roak fyawan wean inyai verin tamata ovi rna'a Israel.
40027010	Ira rala vali kubang avyai ma al rfaha lanun i ba'i rala ma al rotu suran, wean lahir i Duila'a nfalak roak verin ya'a.”
40027011	Na'ut i Yesus ndiri Gubernur Pilatus wahan ralan a, na Pilatus norat Ia ne, “Yahudi rira raja verin Oa?” Yesus nfalak ne, “Oa ka'i fwalak roak yai.”
40027012	Yahudi rira dawan mela falurut ra ovu dawan Yahudi liak ra rmangadu Yesus, na'uk Ia wol nangrihi vaivatul isa vali.
40027013	Ba Pilatus norat ewal Yesus ne, “Wol mrenar ngrihi sian ovi rala al rmangadu Oa yai!”
40027014	Na'uk Yesus wol nala vaivatul isa vali, ba Pilatus ntalkaka lahir.
40027015	Lokat varat na'ut amar dawan Paskah, na gubernur ba'i nfatalik tamata isa. Yahudi ra rfili tamata yai tali bu'i ralan.
40027016	Na'ut inyai, na tamata isa nana'a bu'i ralan naran Yesus Barabas. Tamata ra munuk rka'a roak ia, tevek afa sian ovi notu ra.
40027017	Ba ti ma tamata rivun rasdovu ira, na Pilatus norat ira ne, “Inabira ma ufatalik iki verin mia? Yesus Barabas te Yesus i rfanara Ia ne, Kristus?”
40027018	Pilatus nka'a roak ne, Yahudi rira dawan ra ralarira sian Yesus, ba rovun Ia verin Pilatus.
40027019	Na'ut i Pilatus ndoku kadera i ba'i ndoku ma nfaleka inukun verin tamata ra, na awan a nsinir tamata isa ma nfalak verin ia ne, “Deka movu ma mukun tamata i wol ni sala yai, tevek Ia bi indean a umdedar lalean na'a ning mifi a.”
40027020	Na'uk Yahudi rira dawan mela falurut ra ovu Yahudi rira dawan liak ra rtuar tamata rivun avyai, boma rera verin Pilatus ma nfatalik Barabas verin ira, ovu nsinir ma rfedan Yesus.
40027021	Nata Gubernur Pilatus norat ira ne, “Ba tali tamata irua ini, na inabira ma ufatalik iki verin mia?” Ira rfalak ne, “Barabas.”
40027022	Pilatus norat ewal ira ne, “Ba wean inyai, na ya'a musti otu afaka verin Yesus i rfanara Ia ne, Kristus?” Ira munuk rafwak ne, “Bwaku Ia na'a aa walwalur!”
40027023	Pilatus nfalak verin ira ne, “Afakinimi? Notu sala afaka?” Na'uk rafwak ma vairira dawan ila'a ne, “Bwaku Ia na'a aa walwalur!”
40027024	Pilatus nsi'ik roak ne, veka wol not-nala roak tamata rivun avyai, tevek mane rotu vangoa-vanga. Ba nala wear ma nraming liman a na'a waharira ralan ra ma nfalak ne, “Ya'a wol ning varvara na'a tamata ini ni matmatan a. Mia bira varvara ini.”
40027025	Tamata rivun avyai rafwak ne, “Ami ovu yanamami ra ki amvara tamata ini laran a.”
40027026	Nata Pilatus nfatalik Barabas verin ira. Na'uk ia nfalak verin ni suldadu ra ma rasveva Yesus veki, beti nala Ia verin ira ma rbaku Ia na'a aa walwalur.
40027027	Gubernur Pilatus ni suldadu ra rovun Yesus rti Pilatus ni rahan fareta dawan, beti rasdovu rira suldadu liak ra munuk ma rdir-lilit Yesus.
40027028	Nata ira raling Ni kadaravit ra, ma rala ravit blawat ungu isa ma ra'adoru na'a Ia.
40027029	Ira ranan aa anan ovi imarira ra na'a sabe'u ma rfadoku na'a Yesus ulun a. Ira rala vali takil isa ma ntaha na'a liman mela a, beti rsangatur na'a wahan ralan a ma rworuk-rwak Ia ma rfalak ne, “Yahudi rira Raja verin Oa, ba fara nam a blawat!”
40027030	Ira rafnit na'a Ia, ovu rala takil i ntaha yai ma rsikati ira al rvaval ulun a.
40027031	Ba ti ma rworuk-rwak munuk Ia, na raling ewal ravit blawat ungu i neluk a, beti rung a reluk ewal Ia ovu Ni kadaravit ra. Nata rovun Ia nti murin ma rbaku Ia na'a aa walwalur.
40027032	Na'ut i mane rbana rti kota Yerusalem murin a, na rtuan tamata isa ntali kota Kirene naran Simon. Suldadu ra rkiwal ia ma nvara Yesus Ni aa walwalur a.
40027033	Nata ti raran wan isa naran Golgota. Vaivatul yai ihin a, “Kalkulun Wan.”
40027034	Tamata avyai rala anggur i rsileti ovu afa i kfera, beti rala verin Yesus ma nenu. Na'uk ti ma Yesus nfatemang, na nafena ma nenu.
40027035	Rbaku Yesus na'a aa walwalur, beti rbataru ma rsiduk ni kadaravit ra.
40027036	Nata rdoku aa walwalur nelan a ma rwanar Ia.
40027037	Na'a aa walwalur ni tutul a, na rtulis vaivatul ra na'a kba etal isa ma nfalyawang ne wean inbinimi rukun Yesus. Vaivatul avyai ngoarira ra wean ini, “Yahudi rira Raja verin Yesus.”
40027038	Amar yai, na rbaku vali tamata ktufan irua na'a aa walwalur. Isa na'a Yesus Ni lihir mela a, na isa na'a Ni lihir balit a
40027039	Tamata ovi rahu inyai rarwa'ung ulurira ra ma rfalak sian Yesus.
40027040	Ira rfalak ne, “Ya'i yo! Oa fwalak ne, bisma ma'ar vatuk dida Rahan Dawan Falurut a ovu fwadiri ewal na'a amar itelu. Wean i Ubu Yanan urun Oa, na msuta tali aa walwalur yai, boma deka mwata.”
40027041	Yahudi rira dawan mela falurut ra ovu rira dawan ovi rair Musa ni inukun ra, ovu vali rira dawan liak ra rdiri vali wan yai ma rworuk-rwak Ia. Ira rfalak ne,
40027042	“Ia not-nala ma tamata liak wol rmata, na'uk wol not-nala ma deka nmata. Wean i Israel rira Raja verin Ia, na nsuta tali aa walwalur yai, boma torang Ia.
40027043	Ia norang Ubu ovu nfalak ne, Ubu Yanan Ia. Eka tsi'ik, wean i Ubu veka nala Ia, na nva'at te wahal?”
40027044	Tamata ktufan irua i rbaku roak ira na'a aa walwalur ma rna'a Yesus Ni lihir mela ovu balit yai, rangrihi visal-vasil vali Ia wean inyai.
40027045	Na'ut inyai lera ndirlola, na deda fafyat nsoru munuk wan yai, ti naran jam tiga lersian.
40027046	Ba na'ut jam tiga lersian, na Yesus nafwak ne, “Eli, Eli lama sabaktani?” Yesus Ni vaivatul avyai ihin a wean ini, “O Ubu i uraning a, O Ubu i uraning a! Afakinimi muti talik Ya'a i?”
40027047	Tamata ovi rdiri inyai rarenar afa i Yesus nfalak a, ba rfalak ne, “Ia nera nabi Elia!”
40027048	Ba tamata isa ti nala spons etal isa ma nsovu na'a anggur i nakbia, ma nngatan teri spons yai na'a aa etal isa ni tutul a ma nlauk rata verin Yesus ma nbuk.
40027049	Na'uk tamata boku rfalak ne, “Tnaban veki! Eka tsi'ik, beta ne Elia nma ma nlobang Ia ma deka nmata.”
40027050	Nata Yesus nafwak ewal ma vain a dawan, na nan nakbosal lahir.
40027051	Na'ut inyai vali, na maloli dawan amafal i naklo'i Yahudi rira Rahan Dawan Falurut ralan a namadir lahir na'ut irua, tali ratan nsuta naran fun. Ruru dawan vali, ba vatu dawan ra rablihir munuk.
40027052	Van ovi rfadoku matmatan ra ratvadil, ba tamata rivun ovi rorang urun Ubu, na'uk rmata roak yai, Ubu nfava'at ewal ira.
40027053	Tamata matmatan avyai rva'at ewal ma rti talik warira ra na'a van ra. Ti ma Yesus nva'at ewal tali matmatan, na ira rti Yerusalem, kota i nmerat urun, ma tamata rivun rsi'ik ira.
40027054	Roma rira suldadu dawan isa ovu ni suldadu ovi rwanar Yesus, rsi'ik Yesus ti naran i nan a nakbosal a, ovu rfarnuang ruru i dawan a, ba rbobar urun i lahir. Ba rfalak ne, “Kena urun, tamata ini Ubu Yanan a!”
40027055	Na'a wan yai, na vata rivun rsi'ik afa avyai tali raroa watan. Vata avyai rorang Yesus tali Galilea, boma rlobang Ia.
40027056	Tali vata avyai, na boku nararira Maria Magdalena, Maria i yanan verin Yakobus ovu Yusuf, ovu vali Zebedeus awan a. Zebedeus irua awan a yanarira verin Yohanes ovu Yakobus.
40027057	Ya'i laflofan roak, na tamata ka'i isa naran Yusuf, ntali ahu Arimatea nma. Ia norang roak Yesus.
40027058	Ia ti ntuan Pilatus ma nera Yesus tenan a. Ba Pilatus nsinir ni tamata ra ma rala Yesus tenan a verin Yusuf.
40027059	Yusuf nala Yesus tenan a ma nkuma Ia ovu maloli ngangiar marmerat i naran lenan.
40027060	Nata Yusuf nti ma nfanuba Yesus tenan a na'a vatu i rtivan roak ia ma wean van. Van yai, Yusuf nia ovu ngorva'an obin. Ia nlawar vatu dawan isa ma al nulang teri van ngoran a, beti nti talik wan yai.
40027061	Maria Magdalena ovu Maria isa vali rna'a inyai. Ira rdoku van yai ngoran a.
40027062	Ni ilyan a, na'a amar i Yahudi ra ryari ira, na Yahudi rira dawan mela falurut ra ovu tamata Farisi ra, irmunuk rti ma rtuan Pilatus.
40027063	Ira rfalak verin Pilatus ne, “Baba, ami amangnanang na'ut i tamata siklabir eri nva'at obin, na nfalak roak ne, ‘Ti ma amar itelu nelak, na veka uva'at ewal.’
40027064	Ba wean inyai bi fwareta mu suldadu ra ma ti rwanar van i rfanuba Ia na'a, ti naran amar itelu. Tevek wean i wahal, na Ni tamata ra veka rti ma rbori tenan a ma rfalak verin tamata rivun ne, ‘Ia nva'at ewal roak tali matmatan!’ Ba wean i afa yai nvotuk, na rira siklabir ra veka ntafal ma dawan ila'a.”
40027065	Pilatus nfalak verin dawan Yahudi avyai ne, “Myovun suldadu ra miti ma myanar kakiwal van yai.”
40027066	Ba rati van yai ma rfadoku faneak na'a vatu i nteri van ngoran a, boma wean i tamata ra rlabir van yai, na rka'a. Rotu munuk wean inyai, beti rfalak ma suldadu avyai rwanar ma lolin van yai.
40028001	Amar i Yahudi ra ryari ira yai nelak roak, na Maria Magdalena ovu Maria liak isa vali rti ma rsi'ik van matmatan i rfanuba Yesus tenan a. Na'ut inyai, na lera sarseri mane ndata roak na'a amar kareda.
40028002	Ruru dawan urun na'a inyai, tevek Duila'a Ni sansinir isa ntali lanit ratan nsuta ma nlawar vatu i nteri van ngoran yai, ma ndoku vatu yai ratan a.
40028003	Felan a nyadat ma wean fitik, ovu ni ravit blawat a nangiar ma wean avat minan.
40028004	Suldadu ovi rwanar van yai rbobar ma raruru lalean ira, ba rleka rsuta fun ma wean tamata ovi rmata roak.
40028005	Na'uk sansinir yai nfalak verin vata avyai ne, “Deka byobar, tevek uka'a roak ne, mya ma mdyava Yesus i rbaku roak Ia na'a aa walwalur a.
40028006	Ia wol nleal roak ini. Ia nva'at ewal roak, wean i nfalak lan roak verin mia. Eka mya ma msyi'ik wan i rfanuba Ia na'a.
40028007	Ba myewal lahir mia ma ti fyamalik verin Ni tamata ovi rorang Ia ne, Yesus nva'at ewal roak tali matmatan, ma veka ula Ia nti propinsi Galilea. Mia veka mtyuan Ia na'a ineri. Afa ovi ufamalik roak verin mia ini, kena urun!”
40028008	Vata irua yai rafla talik van matmatan yai. Ira rbobar urun, na'uk ralarira lolin urun i vali, ba rfarlan mane ti rfamalik afa ini verin Yesus Ni tamata ovi rorang Ia.
40028009	Brian munuk, na Yesus ntuan ira ma nfalak ne, “Oo Titi averi!” Ba vata irua yai rfaseri Ia, ma rsangatur ovu rangabuk ean a ma rfadawang Ia.
40028010	Ba Yesus nfalak verin ira ne, “Deka byobar! Miti ma fyalak verin Ning tamata ra ma rti Galilea, tevek na'a ineri, na veka rsi'ik Ya'a.”
40028011	Vata irua yai rbana obin, na suldadu ifira tali ovi rwanar van yai rti kota ralan ma rfamalik afa ovi rarea yai verin Yahudi rira dawan mela falurut ra.
40028012	Ti ma suldadu ovi rwanar van yai rfalak munuk afa avyai verin mela falurut ra ovu dawan Yahudi ra, na ira ra'an vai isa ma rala kubang dawan verin suldadu avyai.
40028013	Yahudi rira mela falurut ra rfareta ira ne, “Mia musti fyalak ne, ‘Ovan yai, na amtub-lufa munuk roak, beti Ni tamata ovi rorang Ia rma ma rbori tenan a.’
40028014	Wean i Gubernur Pilatus nrenar afa ini, na ami ki amangrihi ma amlotar mia, boma deka angangal akataka verin mia.”
40028015	Ba ira rala kubang avyai ma rewal roak ira, ma ti rfamalik wean i rsurak roak verin ira yai. Ivar ini ti nsoru roak Yahudi ra ma naran amar ini.
40028016	Yesus Ni tamata vutu rahin isa yai rti Galilea, ma rna'a vuar i Yesus nfalak roak verin ira.
40028017	Ti ma rsi'ik Ia, na rsangatur lahir ma rfadawang Ia, na'uk boku ralarira ra raruan obin.
40028018	Yesus nfaseri ira ma nfalak ne, “Ubu nala munuk roak ngrebat verin Ya'a na'a lanit ratan ovu lanit ivavan a.
40028019	Ba miti ma fyamalik Ubu Ni Ivar Lolin verin bangsa ra munuk na'a lanit ivavan a, boma rorang Ya'a. Byaptis ira na'a Yamang a naran a, Yanan a, ovu Ni Roh a.
40028020	Myair ira ma rot-orang afa ovi ufareta munuk roak verin mia yai. Ya'a veka ufatuang mia, nata ti naran i lanit ivavan namwear a.”
41001001	Ivar Lolin i nfamalik Ubu Yanan a Yesus Kristus beti nvotuk.
41001002	Lalan ana, nabi Yesaya ntulis Ivar Lolin yai ne, “Ubu nfalak ne, ‘Ini Ya'a Ning tamata sansinir; Ya'a usinir lan ia ma nasusan linga'an verin oa.’
41001003	Tamata isa nafwak na'a wan lean vu dawan ne, ‘Misusan linga'an verin Duila'a, fyamalola linga'an ra!’ ”
41001004	Tamata i Ubu nsinir ia yai naran Yohanes. Ia nleal wan lean vu dawan isa ma nbaptis tamata ra. Ni ravit a blawat i noru a, rotu tali afwatan i naran unta, vulun ra. Ni ngesa rotu vali tali afwatan ulin. Ni fana'an a kabina ovu wenan vahan i na'a nangan. Ia nfamalik Ubu Ni vaivatul ra verin tamata ra, ma rahil ma rtalik tali rira salasilan ra, boma Ubu na'i vatuk rira salasilan ra, beti rala tenarira ra ma nbaptis ira. Tamata rivun ila'a rtali propinsi Yudea ovu kota Yerusalem rti ma rarenar afa ovi Yohanes nfalak ra. Ira rahil ma rfavotuk rira salasilan ra verin Ubu, ba Yohanes nbaptis ira na'a oar Yordan.
41001007	Ia nfamalik lalawatan verin tamata ra ne, “Wol mnanat, na tamata isa veka nma, ovu Ni ngrebat a nlia ya'a. Ya'a wol verang a ratan Ia, ba wol inovan ma usangatur ma aling ni tatea ni tatur a.
41001008	Ya'a ubaptis mia ovu wear, na'uk Ia veka nbaptis mia ovu Ni Roh a.”
41001009	Na'ut i Yohanes nbaptis tamata ra, na Yesus ntali ahu Nazaret i nana'a propinsi Galilea nma ma Yohanes nbaptis Ia na'a oar Yordan.
41001010	Na'ut i Yesus ndata tali wear, na brian munuk nsi'ik, na wean i lanit natvadil, ma Ubu Ni Roh nsuta wean modarlaka ma ndoku tenan a.
41001011	Vai isa ntali lanit ratan nfalak ne, “Oa ini Yanak i ulobang urun a. Oa motu ma ralang a lolin urun.”
41001012	Ubu Ni Roh novun lahir Yesus ma nti wan lean vu dawan isa.
41001013	Ba Ia nana'a wan lean vu dawan yai, na nitdawan nlabir teman Ia ma naran amar vutfa'at. Yesus nana'a inyai ovu afwatan ra, na Ubu Ni sansinir ra tali lanit ratan rfatuang Ia ma rlobang Ia.
41001014	Fareta ra ra'abu'i roak Yohanes. Nata Yesus nti propinsi Galilea ma nfamalik Ubu Ni Ivar Lolin a.
41001015	Ba Ia nfalak ne, “Amar nma ma naran roak ma Ubu nfareta wean lahir Raja. Myahil ma mtyalik tali bira salasilan ra ma myorang a'uk Ubu Ni Ivar Lolin!”
41001016	Amar isa, na Yesus nbana na'a danau Galilea nelan a, na nrea tamata irua, iya'an iwarin ira. Isa naran Simon ovu isa vali naran Andreas. Ira sinat roal ira, ba rfasuka rira jaring na'a inyai ma al rdava ian.
41001017	Ba Yesus nfalak verin ira ne, “Mya ma myorang Ya'a! Mia wol fyasuka jaring roak ma nala ian, tevek ala karya verin mia ma myair tamata ra ma rorang Ya'a.”
41001018	Ba rfadoku lahir rira jaring ra na'a inyai ma rorang Ia.
41001019	Nata nban-ewal ma nsi'ik Yakobus irua warin a naran Yohanes, yamarira naran Zebedeus. Ira rna'a rira kumal ralan ma rlavan rira jaring ra.
41001020	Yesus nera lahir ira ma rorang Ia, ba rsuta talik yamarira ovu tamata ovi ra'an kadi tali ira na'a rira kumal yai, ma rorang Ia.
41001021	Yesus ovu Ni tamata ovi rorang Ia rti raran ahu isa naran Kapernaum. Na'ut amar i Yahudi ryari ira, na Yesus nti lahir Yahudi rira rahan falurut ralan a, ma nsiair na'a inyai.
41001022	Tamata ovi rarenar afa ovi nair ra rtalkaka lahir, tevek nsiair ovu Ubu Ni ngrebat a, wol wean Yahudi ovi rair Musa ni inukun ra.
41001023	Brian munuk, na brana isa i nait sian nleal ia nti Yahudi rira rahan falurut ralan a, ma nait sian notu ma brana yai nafwak ne,
41001024	“Hoi, Yesus tamata Nazaret, deka mlabir ami! Oa mwa ini mane fwedan ami? Ya'a uka'a ne iki Oa. Oa sansinir i ralam nmerat urun tali Ubu.”
41001025	Yesus nfalak verin nait sian yai ne, “Deka vaim! Muti talik brana ini!”
41001026	Nait sian yai notu ma brana yai nafwak ma vain a dawan, ovu notu ma tenan raruru lalean, nata nti talik ia.
41001027	Tamata ra munuk rtalkaka, ba rsiorat ira ne, “Ya'i yo, ini afaka? Ia Ni ngrebat ma nair afa ngorva'an! Ia bisma nfareta nait sian ra vali ma rot-orang afa ovi nfalak ra.”
41001028	Tamata ra rfamalik Yesus verin tamata rivun na'a wan Galilea munuk.
41001029	Yesus irtelu Yakobus ovu Yohanes rtali Yahudi rira rahan falurut ralan rti murin, beti rti Simon ovu Andreas rira rahan a.
41001030	Tamata ovi rna'a rahan yai rfalak verin Yesus ne, “Simon avan a tenan ngnea, ba ntuba watan.”
41001031	Yesus nti wan i vata yai nana'a ma ntaha liman a, ma nfabatar ia, na lolin lahir ia. Ba vata yai nasusan afamtahan verin ira ma ra'an.
41001032	Lera nakduvul ma laflofan roak, beti tamata ra rovun tamata ovi raruru ira, ovu ovi nait sian ra rleal ira ti verin Yesus.
41001033	Tamata ra munuk na'a ahu yai rasdovu ira na'a rahan ngoran.
41001034	Yesus notu ma lolin tamata rivun tali rira suhut afaka watan, ovu naling vatuk nait sian ra tali tamata ra. Ia wol ntorung ma nait sian ra rangrihi, tevek rka'a munuk roak ne, Ubu Yanan Ia.
41001035	Nfada'ing amar, na Yesus nbatar ma nti talik rahan yai. Ia nti wan lean vu isa, ma naflurut na'a inyai.
41001036	Nata Simon ovu ni kida ra ti rdava Ia.
41001037	Ba rdav-nala Ia, na rfalak ne, “Tamata rivun rdava Oa!”
41001038	Yesus nfalak ne, “Eka tati ahu liak ra vali ma ufamalik Ubu Ni Ivar Lolin a verin tamata ovi rna'a ineri, tevek Ubu Ni Ivar Lolin yai bi uma ini.”
41001039	Ba nban-soru wan Galilea munuk ma nfamalik Ubu Ni Ivar Lolin na'a Yahudi rira rahan falurut ra, ovu naling vatuk nait sian ra tali tamata ra.
41001040	Tamata isa ni suhut ngabaa nma ma ntuan Yesus, ma nsangatur na'a wahan ralan al nera verin Ia ne, “Baba, wean i mtorung, na fara motu ma lolin ewal ya'a.”
41001041	Yesus nfaturu Ni silobang verin tamata yai, ba nlauk liman a ma nkena ia, ma nfalak ne, “Ya'a ulobang oa, ba lolin kikyai oa!”
41001042	Brian munuk, na tamata yai lolin ia, tevek ni suhut nlia roak.
41001043	Ba Yesus nsinir lahir ia ma nfalak ne, “Ufangnanang oa ne, deka fwamalik afa ini verin tamata iki watan. Na'uk muti lahir ma fwaturu tenam a verin Yahudi rira mela falurut a ma nsi'ik oa. Mala mu korban verin Ubu, wean i rfalak roak na'a Musa ni inukun ra, boma tamata ra rka'a ne, lolin roak oa.”
41001045	Na'uk tamata yai ti nfaivar soru ne, lolin roak ia. Ba Yesus wol nti ahu ralan, boma tamata ra deka rarea Ia. Ia nti ahu murin watan ma nleal wan i wol tamata rna'a, na'uk tamata ra rtali wan rivun rma lalawatan ma rtuan Ia na'a inyai.
41002001	Nata amar ifira nelak roak, na Yesus nati ewal ahu Kapernaum, ma tamata ra rarenar ivar ne, newal roak Ia.
41002002	Ba tamata rivun rasdovu ira na'a rahan i Yesus nana'a, ma rahan ralan ovu falfolat ngoran nngora lahir na'a tamata ra, ma Yesus nfamalik Ubu Ni vaivatul ra verin ira.
41002003	Tamata ifa'at rsikat brana laklukut isa ma rati inyai.
41002004	Na'uk wol rti nala rahan ralan ma rtuan Yesus, tevek tamata rivun da'in. Ba rarata rahan ratan a, ma rotu ma nablahi ma rtolar tamata laklukut yai ovu ni dari i ntuba na'a.
41002005	Yesus nsi'ik tamata avyai, na nka'a lahir ne, rira inorang a dawan, ba nfalak verin tamata laklukut yai ne, “Baba, a'i vatuk roak mu salasilan ra.”
41002006	Nata tamata boku tali Yahudi rira dawan ovi rair Musa ni inukun ra rdoku inyai ma ranovak na'a ralarira ne,
41002007	“Afakinimi tamata ini nangrihi wean ini? Ia nfalak sian Ubu! Wol tamata isa bisma na'i vatuk tamata rira salasilan ra. Ubu sa'i na'i vatuk.”
41002008	Yesus nka'a lahir afa i ranovak na'a ralarira ra, ba nfalak verin ira, “Afakinimi minovak wean inyai na'a ralabira ra?
41002009	Inabira ma ufalak verin tamata laklukut yai ne, ‘A'i vatuk roak mu salasilan ra,’ te ufalak ne, ‘Mdiri ma mlulung mu dari ma bwana.’ Afaka maraan ma ufalak na'a afa irua ini?
41002010	Boma mkya'a ne, na'a lanit ivavan ini, na Ya'a, Tamata Yanan Ya'a, Ning ngrebat ma a'i vatuk tamata rira salasilan ra.” Ba Yesus nfalak verin tamata laklukut yai ne,
41002011	“Ufalak verin oa ma mdiri, ovu mlulung mu dari a ma mewal oa muti mu rahan kikyai!”
41002012	Tamata laklukut yai ndiri ma nlulung ni dari a, ma nbana na'a tamata rivun avyai wahar ralan ra ma nati murin, ba tamata rivun rtalkaka ma rfadawang Ubu ma rfalak ne, “Afa i wean ini ita wol trea obin.”
41002013	Nata Yesus newal Ia nti danau Galilea nelan a, na tamata rivun rma ma rdir-lilit Ia, ba nair ira.
41002014	Ti ma Yesus nbana, na nrea tamata isa ndoku rahan i ba'i rera babahir kulu na'a. Ia naran Lewi, yaman a naran Alfeus. Yesus nfalak verin ia ne, “Morang Ya'a.” Ba Lewi ndir-talik ni karya a ma norang Yesus.
41002015	Na'ut inyai, na Yesus ovu Ni tamata ovi rorang Ia rafna'an na'a Lewi ni rahan. Tamata rivun ovi rera babahir kulu tali tamata ra, ovu tamata ovi tamata liak ra rfalak ira ne, tamata salasilan ra, rafna'an vali ovu Yesus, tevek tamata rivun rban-orang Ia.
41002016	Yahudi rira dawan boku ovi rair Ubu Ni inukun ra rtali Yahudi rira sidovung isa naran Farisi. Ira rorat Yesus Ni tamata ovi rorang Ia ne, “Afakinimi Yesus nafna'an ovu tamata sian avyai?” Ira rfalak wean inyai, tevek rarea Yesus nafna'an ovu tamata ovi rera babahir kulu ra, ovu tamata ovi rotu salasilan.
41002017	Yesus nrenar rira afa ovi rfalak ra, ba nfalak ne, “Tamata ovi wol rira suhut ra wol rti dokter, na'uk ovi rira suhut ra a'uk sa'i rti dokter. Ya'a wol uma ma era tamata ovi rira vava'at ra rmalola, na'uk uma ma era tamata salasilan ra, ma rorang Ya'a.”
41002018	Na'ut inyai, na tamata ovi rorang Yohanes i nbaptis tamata ra, ntafal vali tamata ovi rtali sidovung Farisi, rtolat ma raflurut verin Ubu. Ba tamata boku rma ma rorat Yesus ne, “Afakinimi Yohanes ni tamata ra ovu ovi rorang tamata Farisi ra rtolat, na'uk Mu tamata ra wol rtolat i?”
41002019	Yesus nala vaivatul kamkuma ma nfalak verin ira ne, “Na'a snobsifa isa, na wean i brana i mane nsifa irmunuk ni kida ra obin, na musti rtolat? Wahal, ira veka rafna'an ovu rotu rira snobsifa.
41002020	Brana i mane nsifa yai ni amar a veka nma ma rala ia, ma wol nana'a roak ini. Na'ut inyai, beti rtolat.”
41002021	Yesus nfamalik vaivatul kamkuma isa ewal wean ini: “Wol tamata isa nlavan ni kadaravit mnanat ovu maloli ngorva'an, tevek maloli ngorva'an yai wol naslura obin, ba veka notu watan ma kadaravit yai ntafal ma namsat.
41002022	Wean vali inyai, ma wol tamata isa vali nli'i anggur ngorva'an na'a sadawan mnanat i rotu tali karba ulin a. Wean i tamata isa notu wean inyai, na sadawan veka naksat ma anggur yai nvoat, ovu vali sadawan sian lahir. Ba tli'i anggur ngorva'an na'a sadawan ovi ngorva'an ra a'uk.”
41002023	Amar isa na'ut i Yahudi ra ryari ira, na Yesus ovu Ni tamata ovi rorang Ia rban-etal va'i gandum ra, na Yesus Ni tamata ra rfufu gandum ni funu boku.
41002024	Tamata Farisi ra rfalak verin Yesus ne, “Msyi'ik kikyai! Afakinimi ira rangal dida agama ni inukun ra, ma rotu afa i wol bisma totu na'a amar i tyari ita?”
41002025	Yesus nfalak ne, “Mia wol byas obin afa ovi Raja Daud notu ra na'ut Abyatar neluk Yahudi rira Mela Falurut Ila'a? Daud ovu ni tamata ra rablafar, ba Ia nti befak dawan i ba'i raraning Ubu na'a. Ia nti ralan ma nala roti i rfadok-aling roak verin Ubu ma na'an. Nata ntanang vali roti avyai verin ni tamata ovi rorang ia, velik ne na'a dida agama ni inukun ra, na mela falurut ra a'uk sa'i bisma ra'an roti avyai.”
41002027	Nata Yesus ntafal ma nfalak verin ira ne, “Ubu nala amar isa ma tamata ra ryari ira. Ia wol nfadoku tamata verin amar i ryari ira.
41002028	Ya'a Tamata Yanan Ya'a, ba Ning fareta ti naran vali amar i tyari ita.”
41003001	Yesus newal Ia nti Yahudi rira rahan falurut ralan a, na brana isa na'a inyai liman lihir nmata.
41003002	Tamata Farisi ovi rna'a inyai rsi'ik nanuang Ia, betane notu ma lolin brana yai na'a amar i Yahudi ra ryari ira, boma rmangadu Ia.
41003003	Ia nfalak verin brana i liman nmata yai ne, “Mwa ma mdiri tamata ovi rna'a ini waharira ralan ra!”
41003004	Nata, Yesus norat tamata avyai ne, “Dida agama ni inukun ra rfalak ma bis totu afaka na'ut amar i tyari ita? Totu afa ovi lolin ra, te afa ovi sian ra? Tlobang tamata ra ma rva'at, te tfedan ira?” Na'uk ira wol vair lahir.
41003005	Yesus ralan a lalau, tevek ralarira ra rangrebat dalang, ba nsi'ik lilit ira ovu wahan nangrova. Ia nfalak verin brana yai ne, “Mlauk limam a mwa.” Ia nlauk liman a ma Yesus notu ma lolin lahir ia.
41003006	Tamata Farisi ra rdir-talik wan yai ma rti murin. Ba Farisi ra ovu tamata ovi rorang Herodes rasdovu lahir ira ma al ranovak ma ra'an vai isa mane rfedan Yesus.
41003007	Yesus ovu Ni tamata ovi rorang Ia rewal ira rti danau Galilea. Tamata rivun ila'a rtali propinsi Galilea rorang ira, ovu tamata ovi rma vali rtali propinsi Yudea, rtali kota Yerusalem, propinsi Idumea, wan ovi rna'a oar Yordan ni lihir a, ovu vali rtali wan ovi sarseri ovu kota Tirus ovu kota Sidon. Tamata rivun ila'a rarenar ne, Yesus notu mujizat rivun, ba rma ma rtuan Yesus.
41003009	Ia nfalak verin Ni tamata ovi rorang Ia ma ti rala kumal isa verin Ia, boma wean i tamata rivun avyai rdir-sidekin ira, na wol rdekin kena Ia.
41003010	Ia notu ma lolin roak tamata rivun ovi rira suhut ra, ba tamata liak ovi rira suhut obin rdir-sidekin ira ma rkiwal ma rkena Ia.
41003011	Tamata liak boku vali nait sian ra rleal ira, ma na'ut i rsi'ik Yesus, na rsangatur lahir verin Ia ma rafwak ne, “Ubu Yanan Oa!”
41003012	Na'uk Yesus nfalak teri lahir ma deka rfalak ne, iki Ia.
41003013	Yesus nva'al vuar isa ma nera tamata ovi ralan nfalak a ma rorang Ia. Ba tamata avyai rma ma rtuan Ia.
41003014	Ia nfili tamata vutu rahin irua ma reluk Ni rasul ma rorang Ia, boma nsinir ma rti rfamalik Ubu Ni Ivar Lolin,
41003015	ovu nala Ni ngrebat verin ira ma raling vatuk nait sian ra tali tamata ra.
41003016	Tamata ovi Yesus nfili ra, nararira Simon i Yesus nfanara ia ne Petrus,
41003017	Yakobus irua warin a Yohanes, yamarira naran Zebedeus (Yesus nfanara ira ne Boanerges, ihin a vairira wean dodung).
41003018	Andreas, Filipus, Bartolomeus, Matius, Tomas, Yakobus i yaman naran Alfeus, Tadeus, Simon i ntali sidovung isa naran Zelot,
41003019	ovu Yudas Iskariot i nfedi Yesus.
41003020	Nata Yesus ovu Ni tamata ovi rorang Ia rewal ira rti rahan i nleal a, na tamata rivun rasdovu ewal ira, ba Yesus ovu Ni tamata ra wol bisma rafna'an.
41003021	Ni tiniman rarenar afa yai, ba rti lahir ma rala Ia. Ira rfalak ne, “Yesus nfoar-nlakat roak!”
41003022	Yahudi rira dawan boku ovi rair Ubu Ni inukun ra rtali Yerusalem rma ma rfalak ne, “Beelzebul i nitdawan ia nleal Yesus! Nait sian rira dawan ini nala ngrebat verin Ia ma naling vatuk nait sian ra.”
41003023	Ba Yesus nera tamata rivun avyai ma nala vaivatul kamkuma al nfalak verin ira ne, “Nitdawan wol naling nala ni nait sian ra tali tamata.
41003024	Wean i rsiduk nuhu dawan isa na'ut ifira ma sidovung ra rotu rihi, na nuhu dawan yai veka nama'ar.
41003025	Wean i tamata ra rsingarahi na'a rahan teta isa, na rira rahan teta veka nama'ar vali.
41003026	Ba wean vali i nitdawan nsingarahi-sikual ovu ni nait sian ra, na ni fareta veka nama'ar ma wol nfaret-nala roak ira.
41003027	Wean vali inyai, wol tamata nti nala tamata ngrebat isa ni rahan ma nbori ni metan ra, na'uk musti nkeak ia veki, beti nbor-nala ni metan ra.
41003028	Afa i ufalak verin mia ini, kena urun! Ubu bisma na'i vatuk tamata rira salasilan ra, velik ne rfalak sian Ia.
41003029	Na'uk tamata ovi rfalak sian Ubu Ni Roh, na Ubu veka wol na'i vatuk roak rira salasilan ra. Ba rira salasilan yai nana'a, nata ti wol ni wahan.”
41003030	Yesus nfalak wean inyai, tevek tamata boku rfalak ne, nait sian nleal Ia.
41003031	Nata Yesus renan ovu warin ra rma, na'uk rdiri rahan murin watan, ba rsinir tamata ra ma ti rera Ia.
41003032	Tamata rivun rdok-lilit Yesus ma rfalak verin Ia ne, “Baba, ti ma msi'ik renam ovu warim ra rna'a murin eri. Ira inar ma rangrihi nulu Oa.”
41003033	Yesus nfalak verin ira ne, “Ya'a renang iki te waring aba?”
41003034	Yesus nsi'ik tamata ovi rdok-lilit Ia ma nfalak ne, “Mia ini renang ovu waring ra!
41003035	Tamata iki watan not-orang afa ovi Ubu ralan nfalak a, na Ya'a urang ia, waring ia, ovu renang ia.”
41004001	Amar isa, na Yesus nsiair ewal vali na'a danau Galilea nelan a, na tamata rivun ila'a rdir-lilit Ia. Ba Yesus nti ma nrata ndoku kumal isa i nlau na'a danau, ma nsiair na'a inyai.
41004002	Yesus nala vaivatul kamkuma ra al nair afa rivun verin ira. Ba nair ira ma nfalak ne,
41004003	“Eka mryenar! Amar isa, na tamata va'i isa nti navuri nabat ra.
41004004	Na'ut i navuri nabat ra obin, na boku rleka na'a linga'an ralan, ba manut nangan ra rma ma ra'an munuk watan.
41004005	Nabat boku vali rleka na'a vatralan i lanun kadkedan watan. Wol mnanat, na nabat ra rarubu lahir, tevek lanun a masnifit watan.
41004006	Na'uk ti ma lera ndirlola, na nabat ovi rarubu roak yai roarira ra rakla munuk ma rangaran, tevek wol rabwa'ar ma lolin obin.
41004007	Nabat boku vali rleka na'a kadkadir ralan. Kadkadir avyai rmel-yatak irubun ra, ba wol vuarira.
41004008	Tali nabat avyai, na boku vali rleka na'a lanun tinemun, ba rarubu rmela ma lolin, ovu vuarira; funu boku rira vatul ra vatvutun taltelun, boku vatvutun nanean, boku vali ratratut sasan.”
41004009	Nata Yesus nfalak verin ira ne, “Iki arun, na eka nrenar ma lolin!”
41004010	Ti ma Yesus ovu Ni tamata vutu rahin irua, ntafal vali tamata boku ovi rorang Ia, rti talik roak tamata rivun avyai, na rorat Yesus ne, “Vaivatul kamkuma inlangin a, ihin wean inba?”
41004011	Yesus nfalak verin ira ne, “Ubu notu ma fyan-aran afa ovi Ia wol nfavotuk obin verin tamata ra na'a i wean inba ma nfareta tamata ra wean lahir Raja. Na'uk verin tamata liak ra, na air ira ovu vaivatul kamkuma ra,
41004012	boma: velik ne rsi'ik afa ovi otu ra, na'uk wol rfan-aran afa avyai. Rarenar Ning vaivatul ra, na'uk wol rfan-aran vali, boma deka rahil ma rtalik tali rira salasilan ra, ma Ubu wol na'i vatuk rira salasilan ra.”
41004013	Ba Yesus nfalak verin tamata ovi rorang Ia ne, “Mia wol mkya'a vaivatul kamkuma ini, ba wean inba ma mkya'a munuk vaivatul kamkuma ovi veka ufamalik verin mia?
41004014	Tamata va'i yai navuri nabat ra, wean ia nfamalik Ubu Ni vaivatul ra.
41004015	Tamata ovi rarenar Ubu Ni vaivatul ra, wean nabat ovi rleka na'a linga'an ralan. Na'ut i rarenar, na nitdawan nma lahir ma nal-ewal Ubu Ni vaivatul avyai ma wol rna'a ralarira ra.
41004016	Tamata liak boku wean nabat ovi rleka na'a vatralan. Tamata avyai rarenar Ubu Ni vaivatul ra ma rtorung lahir ovu ralarira lolin.
41004017	Na'uk ira wean irubun ovi wol rabwa'ar, ba wol rtahang ma mnanat. Ba ti ma rtuan susa te tamata ra rwi-rwa ira, tevek rorang Ya'a, na rafla talik lahir rira inorang a.
41004018	Tamata liak boku vali wean nabat ovi rleka na'a kadkadir ralan. Ira rarenar Ubu Ni vaivatul ra,
41004019	na'uk ralarira ra raruan na'a afa rivun, ma inar ma rira metan rivun, ovu inar ma rira afa liak ra vali. Ba Ubu Ni vaivatul ra wol wan roak na'a ralarira ra, ma rira vava'at ra wol vuarira.
41004020	Na'uk tamata liak boku wean nabat ovi rleka na'a lanun tinemun. Ira rarenar Ubu Ni vaivatul ra ovu rtorung ma rala na'a ralarira ra, ba vuarira rivun, ma boku vatvutun taltelun, boku vatvutun nanean, ovu vali ratratut sasan.”
41004021	Ba Yesus nfalak verin tamata avyai ne, “Tamata ra wol rtutun damar ma rulang teri ovu ngusi, te rfadoku na'a ko'i vavan a. Na'uk ira veka rfadoku damar na'a damar wan, te wahal?
41004022	Afa fanfonak ra veka lyawan, ovu afa ovi tamata ra wol rka'a veka rvotuk.
41004023	Ba iki arun, na eka nrenar ma lolin!”
41004024	Nata Yesus ntafal ma nfalak ewal ne, “Fyikir ma lolin na'a afa i mryenar! Tamata i norang afa ovi air verin ia, na Ubu veka ntafal ma nfan-aran afa ovi ufalak ra.
41004025	Tamata iki watan inan ma nfan-aran Ubu Ni vaivatul ra, na Ubu veka ntafal ni kaka'a. Tamata iki watan wol inan ma nfan-aran Ubu Ni vaivatul ra, velik ne nka'a kadkedan roak, na Ubu veka nala munuk kaka'a yai tali ia.”
41004026	Yesus nfalak ewal ne, “Ubu nfareta tamata ra wean lahir Raja veka wean ini. Tamata isa nti ni va'i ma nava nabat ra.
41004027	Tamata yai ovan-amar tuba-batar watan ia. Nabat avyai rarubu ovu rmela ma dawan ira, na'uk ia wol nka'a ne, afakinimi wean inyai.
41004028	Lanun sa'i nfaihing afamtahan ra ma vuarira. Ba kan ra ula ira, nata funu ra, beti vuan ra.
41004029	Wean i vuarira rwavar roak, na tamata va'i yai nti ma nafdiar, tevek naran roak amar fadiar a.”
41004030	Yesus norat vali ira ne, “Ubu nfareta tamata ra wean lahir Raja, na felan a veka wean inba? Ufamalik vaivatul kamkuma aka al ufalyawang Ni Fareta a?
41004031	Na'ut i Ubu nfareta tamata ra wean lahir Raja, na veka wean ini: tamata isa nala sesawi ni vatul a ma nava na'a ni va'i a. Sesawi ni vatul yai ko'u lia munuk tali afa ovi rira vatul ra munuk na'a lanit ivavan a.
41004032	Na'uk ti ma narubu, na dawan lia munuk afa liak ovi rna'a va'i a. Sanan ra dawan, ba manut nangan ra ti rotu rira renga na'a.”
41004033	Yesus nair tamata ra ovu vaivatul kamkuma rivun ovi wean vaivatul kamkuma avyai, ma inovan ovu rira kaka'a.
41004034	Ia nair ira ovu vaivatul kamkuma ra watan, na'uk ti ma nana'a aling Ia ovu Ni tamata vutu rahin irua ovi rorang Ia, na nfalyawang munuk afa avyai verin ira.
41004035	Nata lera nakduvul ma laflofan roak, na Yesus nfalak verin Ni tamata ovi rorang Ia ne, “Mya ma tati danau Galilea ni lihir a.”
41004036	Yesus ndoku kumal ralan obin, na Ni tamata ovi rorang Ia raroal ma rarata kumal yai, beti rti talik tamata rivun avyai. Kumal liak boku rorang vali ira.
41004037	Nata nait fufakmetan nkena ira, ba saksakan ra mane rulang ira, ovu wear ndata lahir rira kumal ralan a, ba sarseri ma rakduvul.
41004038	Yesus naluni bantal isa na'a kumal ni muri a, ma ntub-lufa. Ni tamata ra rkadu Ia ma rfalak ne, “Tuan Guru, Oa wol fwaduli lahir! Ita mane takduvul roak ini!”
41004039	Yesus nbatar ma nfareta nait a, ma nfalak verin saksakan ra ne, “Ngarlina kikyai!” Nait ovu saksakan rtalik lahir ma danau yai ngarlina ma latlatan.
41004040	Ba Yesus nfalak verin ira ne, “Mia byobar aka? Afakinimi wol myorang Ya'a?”
41004041	Ira rbobar urun i lahir ma rsifalak afa verin ira ne, “Ini tamata iki mnga'un, ma nfaret-nala nait ovu saksakan ra ma rorang Ia?”
41005001	Yesus ovu Ni tamata ovi rorang Ia raran roak danau ni lihir a, na'a wan i tamata Gerasa rleal.
41005002	Yesus nsuta tali kumal ralan a, na brana isa nait sian nleal ia, ntali van ovi rfadoku tamata matmatan na'a nma ma ntuan Yesus.
41005003	Brana yai nana'a watan van matmatan avyai, ovu tamata ra wol rdadul nala roak ia, velik ne rdadul ia ovu kakeak tma'an.
41005004	Tamata ra rdadul ma rivun roak liman a ean a ovu kakeak tma'an, na'uk not-visal watan kakeak ra. Wol tamata isa ntaha teri nala ia, tevek nangrebat da'in.
41005005	Ovan-amar ia nbana tia ma watan na'a van avyai, ovu nafwak lalawatan na'a vuar ra, ovu vali nala vatu ovi ramneran ra ma al nfamngala tenan a.
41005006	Na'ut i nsi'ik Yesus tali raroa nma, na nafla ti ntuan Ia ma nsangatur ma nraning Ia.
41005007	Yesus nfalak verin nait sian i nleal brana yai ne, “Oa nait sian oa, ba muti talik brana ini!” Nait sian yai notu ma brana yai nafwak ne, “Yesus mwa ini ma motu afaka verin ya'a? Oa ini Ubu i Ni dawan nlia munuk afakataka Yanan Oa. Ala Ubu naran a ma era verin Oa ne, deka motu sian ya'a!”
41005009	Ba Yesus norat ia ne, “Oa naram iki?” Ia nfalak ne, “Ya'a narang Legion, tevek nait sian rivun ami.”
41005010	Ba nera lalawatan verin Yesus ma deka nsinir ira ma rti talik wan yai.
41005011	Vavu dur dawan isa rfaseri wan yai ma rafnuak al rdava rira fana'an na'a vuar ni dadudur a.
41005012	Nata nait sian avyai rera lablobang verin Yesus ne, “Fara msinir ami ma ti amna'a vavu averi.”
41005013	Yesus ntorung, ba nait sian ra rti talik brana yai ma ti rna'a vavu dur yai. Vavu avyai, snain nlabas rivun irua, rafla ma rti rtobur tali bili'in nelan ma rsuta danau ralan ma rakduvul ma rmata munuk.
41005014	Tamata ovi rfawatak vavu avyai rafla ma ti rfamalik na'a kota isa ovu ahu ovi rfaseri inyai ne, Yesus nsinir nait sian ra ma ti rna'a vavu dur isa. Ba tamata ra ti ma ramunin afa i Yesus beti notu a.
41005015	Ba rma ma rtuan Yesus, na rarea brana i lan a, nait sian ra rleal ia. Nait sian ra wol rleal roak ia ma nka'a wan roak. Ia ndoku ovu noru-neluk ni kadaravit roak, ba rbobar.
41005016	Tamata ovi rarea brana i lolin roak ia yai, ti rfamalik ne, Yesus naling vatuk roak nait sian ra tali tamata i nait sian ra rleal ia, ma ti rna'a vavu dur isa.
41005017	Ba rera lablobang verin Yesus ma nti talik warira yai.
41005018	Ba Yesus mane nrata kumal ralan, na brana i lan a nait sian ra rleal ia, nera verin Yesus ma novu vali.
41005019	Na'uk Yesus wol ntorung ma novu, ma nfalak verin ia ne, “Ni lolin a, mewal a'uk oa muti mu ahu a, ma fwamalik verin mu rahan teta na'a Duila'a Ni afa lolin ovi notu munuk roak verin oa, ovu Ni silobang i nfaturu roak verin oa.”
41005020	Ba brana yai nti wan i naran Dekapolis ma nfamalik na'a afa lolin ovi Yesus notu verin ia, ma tamata ovi rarenar ra rtalkaka munuk.
41005021	Yesus navul kumal ma netal ewal nti danau ni lihir a. Na'a danau yai nelan a, tamata rivun rma ma rdir-lilit Ia.
41005022	Tamata dawan isa, naran Yairus. Ia nban-ulu na'a Yahudi rira rahan falurut a. Ia nma ma nsi'ik Yesus, na nsangatur ma nsoak wahan a na'a Yesus wahan ralan a,
41005023	ma nera ovu ralan urun ne, “Baba, yanak vata nawar ma dawan ia, ma sarseri ma nmata. Fara mwa ma mlobang ia ma fwadoku limam na'a tenan a, boma deka nmata!”
41005024	Ba Yesus irua Yairus rti, na tamata rivun ila'a rorang Ia, ba tamata avyai rsidekin ira.
41005025	Tali tamata rivun avyai, na vata isa laran nvoat ma dawan da'in, ti naran varat vutu rahin irua roak.
41005026	Vata yai ni vava'at wol lolin lahir, ovu nala munuk roak ni metan ra al nbahir dokter ra, na'uk nawar watan ia ovu ntafal ma aleman.
41005027	Ia nrenar roak ne, Yesus notu ma lolin ewal tamata ra, ba na'a tamata rivun fruarira ra, na vata yai nahu Yesus murin nma ma nebang Ia, ma nkena Ni ravit blawat a.
41005028	Ia nanovak na'a ralan a ne, “Fara ukena watan Ni ravit blawat a, na veka lolin ewal ya'a!”
41005029	Na'ut i nkena Yesus Ni ravit blawat a, na brian munuk laran i nvoat a ntalik lahir, ba ia nfarnuang ne, lolin ewal ia tali ni suhut a.
41005030	Na'ut inyai lahir, na Yesus a nka'a ne, Ni ngrebat a ntali tenan nti ma notu ma tamata suhut ra lolin ewal ira. Ba nfulak Ia na'a tamata rivun avyai fruarira ma norat ira ne, “Iki nkena Ning ravit blawat i?”
41005031	Yesus Ni tamata ovi rorang Ia rfalak ne, “Bapa ka'i msi'ik watan, tamata rivun rdir-lilit Oa, ba rdekin kena Oa, na'uk morat watan obin ne, ‘Iki nkena Ya'a?’ ”
41005032	Na'uk Yesus nsi'ik lilit ira obin al ndava tamata i nkena Ia.
41005033	Vata yai nka'a roak ne lolin roak ia, ba nbobar ma raruru ia, ma nma ma nsangatur na'a Yesus wahan ralan a, ma nfamalik verin Ia na'a afakataka munuk.
41005034	Ba Yesus nfalak verin vata yai ne, “Titi, morang Ya'a, ba lolin roak oa! Lolin roak oa, ba mewal oa, ovu fara Ubu nala Ni malinan verin oa.”
41005035	Na'ut i Yesus nangrihi obin, na Yairus i nban-ulu na'a Yahudi rira rahan falurut yai, ni tamata ifira rtali ni rahan rma. Ira rfalak verin Yairus ne, “Itrana, yanam vata nmata roak, ba deka fwafrea Tuan Guru.”
41005036	Na'uk Yesus nafena ma nrenar afa ovi rfalak ra, ba nfalak verin Yairus ne, “Deka bwobar, ba morang watan Ya'a!”
41005037	Yesus wol ntorung ma tamata rivun avyai rban-orang Ia, na'uk ntorung watan ma Petrus, Yakobus irua warin a Yohanes rovu Ia.
41005038	Ti ma raran Yairus ni rahan, na Yesus nsi'ik rahan ralan a vangoa-vanga, ovu rvakar al rfaktanit ma vair dawan.
41005039	Yesus nti ralan ma nfalak verin ira ne, “Afakinimi vangoa-vanga ovu byakar i? Kasiko'u yai wol nmata, na'uk ntub-lufa watan!”
41005040	Ira rmalit waweang Yesus, ba Ia nsinir ira ma rti murin. Ia novun kasiko'u yai renan ovu yaman a, ntafal vali tamata itelu ovi rorang Ia ma rti wan i kasiko'u yai ntuba a.
41005041	Yesus ntaha kasiko'u yai liman a ma nfalak verin ia ne, “Talita kum.” Faliak ini ihin a ne, “Titi, ufalak verin oa ma bwatar kikyai!”
41005042	Kasiko'u yai nva'at ewal ma nbatar lahir ma nbana. Ia ni varat vutu rahin irua. Tamata ovi rsi'ik afa i Yesus notu yai rtalkaka urun i lahir!
41005043	Na'uk Yesus nfalak teri lahir ma deka rfaivar verin iki watan na'a afa i notu a. Ia nfalak munuk wean inyai, na nsinir ira ma rala afamtahan ma kasiko'u yai na'an.
41006001	Yesus ovu Ni tamata ovi rorang Ia rti talik wan yai, ma rti Ni ahu.
41006002	Na'ut amar i Yahudi ra ryari ira, na Yesus nsiair na'a rira rahan falurut. Tamata rivun rarenar afa ovi nfalak ra, na rtalkaka. Ba rsiforat ira ne, “Ia nka'a afa avyai tali inba? Ia Ni kaka'a ntali iki? Iki nala ngrebat ini verin Ia ma not-nala mujizat ra?
41006003	Ia tukan kayu Ia. Renan naran Maria ovu warin ra verin Yakobus, Yoses, Yudas ovu Simon. Uran ra rleal vali ini.” Tamata rivun avyai ralar sian Ia, ba rafena ma rorang Ia.
41006004	Yesus nfalak verin ira ne, “Tamata ra ralang nabi isa na'a wan inba watan, na'uk wol ralang ia na'a ni ahu, ovu na'a ni rahan teta, ovu ni tiniman ra wol ralang vali ia.”
41006005	Yesus wol notu mujizat na'a inyai, tevek wol rorang Ia. Na'uk nfadoku liman nana'a tamata ifira watan ovi rira suhut ra, ma lolin ewal ira.
41006006	Yesus nabrian, tevek wol rorang Ia. Nata Yesus nban-lilit ahu ovi rna'a wan yai, ma nsiair.
41006007	Na'ut inyai, na Ia nasdovu Ni tamata vutu rahin irua ovi rorang Ia, beti nsinir ma raruan ira rti, ovu nala Ni ngrebat verin ira ma raling vatuk nait sian ra tali tamata ra.
41006008	Yesus nsurak ira ma nfalak ne, “Deka mtyaha afa rivun na'a bira banbanan, ba mtyaha watan bira takil ra. Deka mtyaha kesi, sadawan, ovu vali kubang.
41006009	Mya'adoru tatea ra na'a eabira ra, na'uk deka mtyaha ravit blawat, nlia tali isa.”
41006010	Ia ntafal ma nfalak verin ira ne, “Wean i miti rahan isa, na mnya'a inyai, ti naran i mane miti talik wan yai.
41006011	Wean i tamata ovi rna'a ahu isa wol rtorung ma mnya'a inyai, ovu vali wol rarenar bira vaivatul ra, na byan-talik wan yai. Misnabar vatuk kyavu tali eabira ra, boma neluk faneak ne, Ubu veka nukun ira.”
41006012	Ba Yesus Ni tamata ovi rorang Ia rti rfamalik Ubu Ni Ivar Lolin verin tamata ra, boma rahil ma rtalik tali rira salasilan ra.
41006013	Ira raling vatuk nait sian rivun tali tamata ra. Raslofi vali ngul na'a tamata rivun ovi rira suhut ra, ma lolin ewal ira.
41006014	Raja Herodes nrenar roak afa ovi Yesus notu ra, tevek tamata rivun rka'a roak naran a. Tamata boku rfalak ne, “Yohanes i nbaptis tamata ra nva'at ewal roak tali matmatan a, ba ia ni ngrebat ma not-nala mujizat ra.”
41006015	Na'uk tamata liak boku rfalak ne, “Ia ini nabi Elia.” Boku rfalak vali ne, “Yesus yai nabi Ia, wean nabi lalan ra.”
41006016	Herodes nrenar afa ovi tamata ra rfamalik yai, na nfalak ne, “Wahal, inyai Yohanes i usinir tamata ra ma rvangal ia nva'at ewal roak!”
41006017	Herodes nala roak warin i Filipus awan a naran Herodias ma neluk awan, ba Yohanes nfalak lalawatan verin ia ne, “Wol bisma msifa ovu ia, tevek motu wean inyai, na mangal roak Ubu Ni inukun ra!” Afa i Yohanes nfalak yai notu ma Herodias ntonan mane nfedan ia, na'uk wol not-nala, tevek Herodes nalang Yohanes ovu nka'a ne, ni vava'at a nmalola ovu wol ni salasilan lahir. Velik ne afa ovi Yohanes nfalak yai rotu ma Herodes ralan raruan, na'uk inan ma nrenar watan. Herodes nfalak ma rtaha Yohanes ma rkeak ia ma ti rfadoku ia na'a bu'i ralan a. Notu wean inyai tevek awan a, na'uk nsinir tamata ovi rna'a bu'i ralan a ma rwanar Yohanes.
41006021	Ti nata Herodias ndav-nala roak linga'an mane nfedan Yohanes. Na'ut inyai, na Herodes notu ni snoba ma al nfangnanang ni amar vulan kena. Ia nasdovu munuk ni dawan fareta ra, dawan suldadu ra, ovu vali tamata dawan ra na'a propinsi Galilea.
41006022	Herodias yanan vata nti snoba ralan ma nso'i-nsomar. Ba notu ma raja Herodes ovu ni mangun ra inar urun. Herodes nfalak verin vata mnelat yai ne, “Mera afaka watan tali ya'a, na veka ala verin oa!”
41006023	Ia nafwaba lahir verin vata yai ne, “Mera afaka watan tali ya'a, na veka ala verin oa, velik ne wang i ufareta ni lihir vali, veka ala watan verin oa.”
41006024	Ba vata yai nti murin ma norat renan ne, “Veka era afaka tali ia?” Renan nfalak ne, “Mera Yohanes i nbaptis tamata ra, ulun a.”
41006025	Nata vata yai newal lahir ia ma ti nfalak verin Herodes ne, “Era ma fwadoku Yohanes i nbaptis tamata ra, ulun a, na'a binan dawan isa ma mala verin ya'a.”
41006026	Herodes nrenar afa i vata yai nfalak a, na ralan lalau urun, na'uk wol nala'ing nala roak afa i vata yai nera, tevek nafwaba roak ma ni mangun ra rarenar.
41006027	Ba Herodes nsinir lahir suldadu isa ma ti nfedan Yohanes, ma nala ulun a verin ia. Suldadu yai nti bu'i ralan ma nvangal Yohanes ulun a.
41006028	Ia nfadoku Yohanes ulun a na'a binan dawan isa, beti rala verin vata mnelat yai, ma ntaha ti verin renan a.
41006029	Ti ma Yohanes ni tamata ovi rorang ia rarenar ne nmata roak, na rti ma rala tbunan a ma ti rfanuba na'a van isa ralan a.
41006030	Yesus Ni tamata ovi lan nsinir ira ma rti rfamalik Ubu Ni vaivatul ra rewal ira ma ti rtuan Ia. Ira rfamalik munuk afa ovi rotu ra, ovu vali rira afa ovi rair ra verin Ia.
41006031	Yesus nfalak verin ira ne, “Mya ma did tinemun tati wan lean vu isa ma myari kedan mia.” Ia nfalak wean ini, tevek tamata ra rma ma rtuan lalawatan ira, ma wol rafna'an ovu wol rot-nala akataka vali.
41006032	Ba aksa ira ravul kumal rti wan lean vu isa.
41006033	Tamata rivun rarea ira rti, na ref nala ira, ma tamata avyai rtali ahu munuk na'a wan yai rafla watan rahu raa ma raran lan, beti Yesus ovu Ni tamata ra raran.
41006034	Ti ma Yesus nsuta tali kumal ma nda, na nsi'ik tamata rivun avyai. Ia nfaturu Ni silobang verin ira, tevek ira wean domba ovi wol duarira. Nata nair afa rivun verin ira.
41006035	Lera nakduvul ma laflofan roak, ba Yesus Ni tamata ovi rorang Ia rma rtuan Ia ma rfalak ne, “Wol tamata rleal wan lean vu ini, ovu vali lera sian roak,
41006036	ba msinir ira ma rti ahu ovi sarseri ma rfaha afamtahan ma ra'an.”
41006037	Na'uk Ia nfalak verin ira ne, “Mia musti fya'an ira!” Ira rfalak verin Ia ne, “Ba ami musti amfaha roti fyawan dinar ratut irua ma amfa'an tamata rivun ovi?”
41006038	Ba Ia norat ira ne, “Bira roti ifira? Eka miti ma msyi'ik.” Ira rti ma rsi'ik, ma rewal ira ma rfalak ne, “Roti ilima ovu ian irua.”
41006039	Yesus nsinir tamata avyai munuk ma rotu rira sidovung ma rdoku ngrova yanat ratarira ra.
41006040	Ba tamata rivun avyai rdoku na'a sidovung ra, ma tali sidovung avyai, na boku tamata vatvutun lamliman, boku vali ratratut sasan.
41006041	Yesus nala roti ilima ovu ian irua yai, beti ntadata nrata lanit ma nfalak fara weninyai verin Ubu. Ia notu munuk wean inyai, beti nvisul roti avyai ma nala verin Ni tamata ovi rorang Ia, boma rti rsiduk verin tamata rivun avyai. Nvisul vali ian irua yai ma rsiduk verin tamata ra munuk.
41006042	Ira rir tinemun rafna'an ma evurira ra rveda munuk roak,
41006043	beti Yesus Ni tamata ovi rorang Ia rasdovuk munuk roti teran ovu ian teran avyai na'a ahir vutu rahin irua rngora.
41006044	Tali tamata ovi ra'an roti ovu ian avyai, brana ra watan rivun ilima.
41006045	Yesus nsinir lahir Ni tamata ovi rorang Ia ma ravul kumal yai, ma ula ira rti ahu Betsaida na'a danau Galilea ni lihir a. Ia nana'a wan yai obin ma nsinir tamata rivun avyai ma rewal ira.
41006046	Ti ma tamata rivun avyai rsilyaha, beti Yesus nva'al vuar ma naflurut.
41006047	Ti ma ovan roak, na Ni tamata ra rna'a kumal yai ma rti raran roak danau ni fruan a, na aksa Ia na'a da obin.
41006048	Yesus nsi'ik ira rvahi ma nawar ira, tevek nait a dawan nangal ira. Ka'a bi nfada'ing amar roak, beti Yesus nbana na'a wear ratan ma norang ira, ovu notu mane nbana lia ira.
41006049	Na'uk ti ma rarea Ia nbana na'a wear ratan, na rnarin ne nitu ngran Ia, ba rafwak,
41006050	tevek ira munuk rarea Ia ovu rbobar urun i lahir. Na'uk Ia nfalak lahir verin ira ne, “Ralabira ra deka kako'u, tevek ini Ya'a, ba deka byobar!”
41006051	Yesus nrata kumal yai ma ntuan ira, na nait ntalik lahir. Ira rabrian munuk,
41006052	tevek wol rka'a Yesus Ni dawan obin. Velik ne rsi'ik roak Ia nfamela roti ovu ian ra, na'uk ralarira rasmotak watan.
41006053	Ira ravul kumal yai ma retal nala roak danau Galilea, ma rda raran ngur tavun i rfanara ia ne Genesaret, ma rfalau rira kumal a.
41006054	Rsuta tali kumal yai, na brian munuk, tamata ra ref-nala lahir Yesus.
41006055	Ba tamata ra rban-lilit lahir wan yai, ma rfaivar verin tamata ra ne, Yesus nana'a wan yai. Nata, tamata ovi wol rira suhut ra rvara ovi rira suhut ra na'a rira dari ra, ma rti wan inba watan ovi rarenar ne, Yesus nana'a.
41006056	Na'a wan inba watan Yesus nma, na'a ahu te kota te wan liak, ira rovun tamata ovi rira suhut ra rti wan i rfedi-rfaha afa na'a. Nata tamata ovi rira suhut ra rvakar al rera verin Ia ne, “Fara mtorung ma amkena watan mu ravit a blawat ni wahan a.” Ba tamata ovi rkena Ia, lolin munuk ira.
41007001	Amar isa, na tamata boku tali Yahudi rira sidovung isa naran Farisi, ovu boku vali tali Yahudi rira dawan ovi rair Ubu Ni inukun ra, rtali Yerusalem rma ma rtuan Yesus.
41007002	Tamata Farisi ra ovu tamata Yahudi liak ra munuk rorang ma dawan adat ovi rtali uburir-nusirira ra. Adat avyai rfalak ma raraming limarira ra beti rafna'an, wean tamata isa newal ia tali wan i rfedi-rfaha afa na'a, na nliru ia ma nmerat veki, beti nafna'an. Ira rorang vali inukun rivun tali uburir-nusirira ra, wean raraming rira ketal, kobi ovu afa ovi rala al rafva'ak ra ma rmerat. Tamata Farisi ra ovu Yahudi rira dawan avyai rsi'ik Yesus Ni tamata boku ovi rorang Ia rafna'an, na'uk wol rot-orang rira adat ma raraming limarira ra.
41007005	Ba ira mane rfasala Ni tamata ra ma rfalak ne, “Afakinimi Mu tamata ovi rorang Oa wol rorang dida adat ovi rtali ubud-nusid ra? Ira rafna'an, na'uk wol raraming limarira ra.”
41007006	Yesus nfalak verin ira ne, “Mia ini wean lahir tamata ovi rfalak afa isa, na'uk rotu afa liak! Afa ovi lan ana, nabi Yesaya ntulis roak na'a Surat Ralan a, rfamalik lahir mia. Yesaya ntulis ne, ‘Tamata ovi rfadawang Ya'a ovu rira vaivatul ra, na'uk ralarira ra raroa tali Ya'a.
41007007	Ira raraning Ya'a, na'uk wol ihin lahir, tevek afa ovi rair ra wol rtali Ubu, na'uk rtali tamata!’
41007008	Mia wol myorang afa ovi Ubu nfareta ma myotu a, ba inabira ma myorang a'uk adat ovi tamata ra rotu.”
41007009	Yesus ntafal ma nfalak vali verin ira ne, “Mia mkya'a dalang ma mifena ma myorang afa ovi Ubu nfareta, ma myorang a'uk bira adat ra!
41007010	Lalan ana, Musa nfalak roak ne, ‘Myalang renabir-yamabira ra,’ ovu vali, ‘Tamata iki watan i nfalak sian renan te yaman a, na musti rfedan ia.’
41007011	Na'uk mia myair tamata Yahudi ra ne, wean i tamata isa nfalak verin renan te yaman a ne, ‘Mane ala afa boku verin mia ma al ulobang mia, na'uk ala roak verin Ubu, ma neluk ning korban verin Ia.’
41007012	Mia fyalak ne, lolin watan ma tamata yai wol nlobang renan te yaman a.
41007013	Ba wean inyai, na sala ma dawan mia. Mia wol fyabana roak Ubu Ni vaivatul ra, tevek myorang a'uk ububir-nusibira rira adat ra. Afa ovi wean inyai, mia myotu ma rivun obin.”
41007014	Nata Yesus nera ewal tamata rivun avyai ma nfalak verin ira ne, “Eka mryenar ma lolin afa ovi ufalak ra, boma mkya'a.
41007015	Afa ovi mian ra wol rfangra mia. Na'uk afa ovi rtali ralabira ra ka'i rfangra mia. [
41007016	Ba tamata iki watan tali mia inan ma nka'a Ning vaivatul ra, na eka nrenar ma lolin!”]
41007017	Nata Yesus nban-talik tamata rivun avyai ma nti rahan isa ralan a, na Ni tamata ovi rorang Ia rorat Ia na'a vaivatul kamkuma i nfamalik a.
41007018	Ia nfalak verin ira ne, “Ba mia wol fyan-aran obin? Wol mkya'a ne, afa ovi rtali murin rti tamata evun ralan wol rot-nala ma ni vava'at wol nmalola na'a Ubu wahan ralan a.
41007019	Afamtahan wol nsuta tamata ralan a, na'uk nsuta evun a, beti ntimuri vatuk ia.” (Yesus nfalak wean ini ma nfaturu ne, bisma ta'an afamtahan afaka watan, ovu afamtahan ovi ta'an avyai wol rotu ma dida salasilan.)
41007020	Yesus ntafal ma nfalak ne, “Afa ovi rtali tamata ralan sa'i rfangra tamata rira vava'at ra.
41007021	Ba afa ovi rtali tamata ralan rotu ma tamata ra rfikir a'uk afa ovi sian ra. Ira rsifa tia ma watan ovu tamata ovi wol awarira verin ira, rbori, rsifedan,
41007022	tamata ovi rsifa roak, na'uk rtuba ovu tamata ovi wol awarira verin ira, tamata ovi inar ma rtafal ila'a rira metan ra, inar urun ma rot-visal tamata rira vava'at ra, rsiklabir sian, rorang rira ininan sian ra, rbo'itea tamata liak rira metan ra, rfalak sian tamata, rfakaratat tenarira ra, ovu vali rboda-rbadi.
41007023	Afa sian avyai munuk rtali tamata ralan ovu rotu ma ni vava'at a wol nmalola na'a Ubu wahan ralan.”
41007024	Yesus nban-talik propinsi Galilea ma nti wan i nfaseri kota Tirus. Ia nti rahan isa ralan a, ovu nafena ma tamata ra rka'a ne, nleal inyai. Na'uk wol nfonak nala tenan, tevek tamata rivun rka'a roak.
41007025	Na'ut inyai, na vata isa, nait sian nleal yanan vata ko'u a. Na'ut i nrenar afa ovi Yesus notu ra, na nma lahir ma nsangatur nulu Yesus.
41007026	Vata ini wol tamata Yahudi ia. Ia ntali wan isa naran Fenisia i na'a propinsi Siria. Ia nera lablobang verin Yesus ma naling vatuk nait sian tali yanan vata yai.
41007027	Yesus nfalak verin ia ne, “Wol lolin, wean i tala kasiko'u rira afamtahan ra ma tvatuk verin yaha ra ma ra'an.”
41007028	Vata yai nfalak verin Yesus ne, “Kena ta Duila'a, na'uk yaha ra ba'i ra'an kasiko'u rira afamtahan mumun ovi rleka na'a meja vavan.”
41007029	Ba Yesus nfalak verin ia ne, “Oa mu vaivatul ovi fwalak yai lolin, ba bisma mewal a'uk oa, tevek nait sian nti talik roak yanam vata.”
41007030	Vata yai newal ia nti naran ni rahan ma nsi'ik, na yanan ntuba ko'i ratan. Nait sian nti talik roak ia.
41007031	Nata Yesus nti talik Tirus ma nti kota Sidon, beti newal Ia nahu wan Dekapolis ma nti danau Galilea.
41007032	Tamata ra rovun brana isa nma ma ntuan Yesus. Brana yai nangrihi, na'uk ni vaivatul ra wol lyawan, ovu naktun. Ira rera lablobang verin Ia ma nfadoku liman na'a brana yai.
41007033	Ba Yesus novun ia ma rfaroa ira tali tamata rivun ovi rna'a inyai, ma na'adoru liman tanan ra rti brana yai arun ra, beti notu beran na'a liman a ma nkena brana yai earn a.
41007034	Nata ntadata nrata lanit ma nanak ma dodun, beti nfalak ne, “Efata!” Ihin ne: “Natvadil lahir!”
41007035	Brian munuk, na arun ra lolin lahir ma nafrenar, ovu earn maraan vali ma nangrihi ma lyawan roak.
41007036	Yesus nfalak teri tamata ovi rna'a inyai ma deka rfamalik afa yai verin tamata iki watan. Velik ne Yesus nfalak teri ira, na'uk rfamalik lalawatan afa yai na'a inba watan.
41007037	Tamata ra rtalkaka lahir ma rfalak ne, “Ya'i yo! Ia notu munuk afa ovi ma lolin buas, tevek notu ma tamata i naktun bisma nafrenar, ovu notu ma tamata i nmanu bisma nangrihi.”
41008001	Na'ut inyai, na tamata rivun ila'a rasdovu ira. Ira wol rira afamtahan ma ra'an, ba Yesus nera Ni tamata ovi rorang Ia ma nfalak verin ira ne,
41008002	“Ufaturu Ning silobang verin tamata rivun ovi, tevek rorang Ya'a amar itelu roak, ovu wol rira afamtahan ma ra'an.
41008003	Wean i usinir ma rewal ira ovu evurira vu, na veka renweringun na'a linga'an ralan, tevek boku rtali raroa rma.”
41008004	Ira rfalak ne, “Na'a wan lean vu ini, na tala roti tali inba ma naran ma al tfa'an tamata rivun ovi?”
41008005	Yesus norat ira ne, “Bira roti ifira?” Ira rfalak ne, “Roti ifitu.”
41008006	Ia nsinir tamata rivun avyai ma rdoku lanun, beti nala roti ifitu yai ma naflurut ovu nfalak fara weninyai verin Ubu. Nata nvisul roti ra ma nala verin Ni tamata ra, ma ki rtanang verin tamata rivun avyai. Ba rtanang verin tamata rivun avyai.
41008007	Ira rira ian ko'u boku vali, ba Yesus naflurut ovu nfalak fara weninyai verin Ubu na'a ian avyai, beti nsinir Ni tamata ra ma rtanang vali ian avyai verin tamata ra.
41008008	Rafna'an ma evurira ra rveda roak, beti Yesus Ni tamata ovi rorang Ia rasdovuk teran ra na'a ahir dawan ifitu rngora.
41008009	Tamata ovi rafna'an ini nlabas rivun ifa'at. Ba Yesus nsinir ira ma rewal ira,
41008010	beti Ia ovu Ni tamata ovi rorang Ia rarata lahir kumal isa ma rti wan i naran Dalmanuta.
41008011	Amar isa, na tamata Farisi boku rma ma rtuan Yesus, ma rsisoal ira ovu Ia. Ira rlabir teman Ia ma rera ma notu mujizat isa ma nfaturu ne, Ubu nsinir Ia.
41008012	Yesus nanak ma dodun, ma nfalak verin ira ne, “Afakinimi tamata ovi rva'at fiang ini rera ma otu mujizat? Afa i ufalak verin mia ini, kena urun! Ya'a veka wol otu mujizat verin mia!”
41008013	Nata nti talik ira ma nrata kumal ovu Ni tamata ovi rorang Ia, ma retal danau yai rti ni lihir a.
41008014	Yesus Ni tamata ovi rorang Ia rablufang ma rtaha roti rivun. Ira rtaha roti isa watan na'a kumal a.
41008015	Yesus nala vaivatul kamkuma al nsurak ira ne, “Msyi'ik ma lolin tamata Farisi ra ovu raja Herodes rira ragi a.”
41008016	Ira ka'i rsifalak afa verin ira ne, “Ia nfalak wean inyai, tevek wol dida roti.”
41008017	Yesus nka'a afa ovi rfalak ra, ba norat ira ne, “Notu afakinimi msyifalak afa na'a i wol mtyaha roti? Mia wol mkya'a ovu wol fyan-aran obin? Ralabira rangrebat da'in ma wol fyikir aran afa ini?
41008018	Matabira, na'uk wol msyi'ik? Arubira, na'uk wol mifrenar? Mia wol mingnanang ne,
41008019	amar i uvisul roti ilima verin tamata rivun ilima ma ra'an, ovu vali rasdovuk teran ra na'a ahir ifira?” Ira rfalak ne, “Ahir vutu rahin irua.”
41008020	Yesus norat ewal ira ne, “Amar i uvisul roti ifitu ma tamata rivun ifa'at ra'an, na misdovuk teran ra na'a ahir ifira?” Ira rfalak ne, “Ahir ifitu.”
41008021	Ia nfalak verin ira ne, “Notu afakinimi wol fyan-aran obin?”
41008022	Yesus ovu Ni tamata ovi rorang Ia rbana ma raran ahu Betsaida, na tamata boku ovi rna'a ahu yai rovun brana isa i nkibu verin Ia, ma rera lablobang ma nkena tamata kibu yai, boma nsirea ewal.
41008023	Ba Yesus ntaha tamata kibu yai liman a ovu nfabana ia ma rti ahu murin. Nata nafnit na'a tamata yai matan a ovu nfadoku liman a na'a matan a, beti norat ia ne, “Msirea roak?”
41008024	Tamata yai ntadata ma nfalak ne, “Ya'a usi'ik tamata ra, na'uk wearira aa ra rbana.”
41008025	Ba Yesus nfadok-ewal liman a na'a tamata yai matan a, ma lolin roak ia ba nsirea urun, ma nsi'ik afa ra munuk ovu lyawan.
41008026	Tamata yai lolin roak ia, beti Yesus nsinir ma newal ia nti ni rahan, ovu nsurak ia ne, “Deka muti ahu ralan veki.”
41008027	Yesus ovu Ni tamata ovi rorang Ia rban-talik Betsaida ma rti ahu ovi rfaseri kota Kaisarea Filipi. Ira rna'a linga'an ralan obin, na Ia norat ira ne, “Tamata ra rfalak ne, Ya'a ini iki?”
41008028	Ira rfalak verin Ia ne, “Tamata boku rfalak ne, Oa ini Yohanes i nbaptis tamata ra. Boku rfalak ne, nabi Elia, ovu vali boku rfalak ne, tamata isa tali nabi ra.”
41008029	Ia norat ira ne, “Na'uk mia fyikir ne, Ya'a ini iki?” Petrus nfalak ne, “Oa ini Raja i mtevut mami salasilan ra!”
41008030	Ba Yesus nfalak teri lahir ma deka rfamalik afa yai verin tamata iki watan.
41008031	Tali amar yai, Yesus nair Ni tamata ovi rorang Ia ne, “Ya'a, Tamata Yanan Ya'a, musti utuan susa rivun. Dawan Yahudi ra, ovu Yahudi rira dawan mela falurut ra ovu vali Yahudi rira dawan ovi rair Musa ni inukun ra veka rala'ing Ya'a ma rfedan Ya'a, na'uk amar itelu nelak, na Ubu veka nfava'at ewal Ya'a.”
41008032	Yesus nfalyawang lahir afa yai verin ira. Ba Petrus novun Ia ma rdir-aling ira, beti ntabu Ia.
41008033	Na'uk Yesus ndir-tamuri Ia, beti nfalak verin ia ne, “Nitdawan, muti vatuk oa tali ini! Afa ovi fwikir ra wol rtali Ubu, na'uk rtali watan tamata ra.”
41008034	Tamata rivun rna'a wan yai, ba Yesus nera ira ovu vali Ni tamata ra ma nfalak ne, “Tamata iki watan inan ma norang Ya'a, na ia musti nalak tenan a ovu nvara ni aa walwalur a. Notu wean inyai, beti bisma norang Ya'a.
41008035	Tamata iki watan inan ma ntahang teri ni vava'at i na'a lanit ivavan a, na ia veka wol ni vava'at kakiwal a. Na'uk tamata iki watan nmata tevek norang Ya'a, ovu nfamalik Ubu Ni Ivar Lolin a, na ia veka ni vava'at kakiwal a.
41008036	Wean i tamata isa nasdovu munuk metan ovi rna'a lanit ivavan a, na'uk wol ni vava'at kakiwal, na ihin aka?
41008037	Ia ki nala aka ma al nkati vava'at kakiwal? Wol nala akataka lahir!
41008038	Fiang ini, mlyeal tamata sian ovi rafena ma rorang Ya'a, fruarira ra. Na'uk tamata iki watan nma'it ma nfalak ne norang Ya'a, ovu wol ntorung afa ovi ufalak ra, na Ya'a, Tamata Yanan Ya'a, veka wol utorung vali tamata yai, na'ut i uma ewal a ovu Yamang vanan i nfitik nyadat a, ovu vali Ubu Ni sansinir ovi rmerat urun tali lanit ratan.”
41009001	Ia ntafal ma nfalak verin ira ne, “Afa i ufalak verin mia ini, kena urun! Tali bir tinemun na'a wan ini, na boku wol rmata obin, na'ut inyai, na ira veka rsi'ik Ubu Ni Fareta nma ovu ngrebat!”
41009002	Ba amar inean nelak roak, na Yesus novun Petrus, Yakobus ovu Yohanes ma rva'al vuar karatat isa, ma aksa ira watan na'a inyai. Ira rsi'ik, na Yesus felan a naling roak ia.
41009003	Afa ovi nung a neluk ra, rangiar urun ma rfitik-ryadat. Wol tamata isa na'a lanit ivavan a veka ntof nala ma ravit ra rangiar wean inyai.
41009004	Brian munuk, na irtelu rsi'ik, na nabi Elia ovu nabi Musa rvotuk ma rangrihi nulu Yesus.
41009005	Ba Petrus nfalak verin Ia ne, “Tuan Guru, lolin urun ma tna'a wan ini. Ni lolin a amfadiri befak itelu, ma isa verin Oa, isa verin Musa, isa vali verin Elia.”
41009006	Velik aba, Petrus wol nka'a afa ovi nfalak ra, tevek irtelu rbobar urun, na'uk nangrihi watan wean inyai.
41009007	Na'ut inyai, na mutan isa nkum-teri ira, ovu rarenar vai isa ntali mutan ralan yai ne, “Ini Ya'a Yanak i ulobang urun Ia. Mryenar afa ovi nfalak ra!”
41009008	Brian munuk, na rsi'ik lilit wan yai, na wol tamata roak na'a inyai. Yesus a'uk sa'i nana'a inyai.
41009009	Nata rsuta tali vuar ma rna'a rira banbanan obin, na Yesus nsurak ira ne, “Deka fyamalik afa i mryea inlangin yai verin tamata ra veki. Mnyaban ma Ubu nfava'at ewal Ya'a, Tamata Yanan Ya'a ini tali matmatan, beti fyamalik.”
41009010	Ira rot-orang Ni snurak yai, na'uk ka'i rsiforat ira na'a Yesus Ni afa i nfalak a ne, “Veka uva'at ewal tali matmatan.”
41009011	Ba rorat Yesus ne, “Notu afakinimi Yahudi rira dawan ovi rair Musa ni inukun ra rfalak ne, Elia veka nma ula ia, beti Raja i ntevut mami salasilan ra?”
41009012	Yesus nfalak ne, “Kena, Elia nma ula ia, boma nasusan afakataka munuk. Na'uk mia mkya'a roak ne, rtulis na'a Surat Ralan ne, Ya'a, Tamata Yanan, veka utuan sian rivun ovu vali rangrihi visal-vasil Ya'a.
41009013	Ba ufalak verin mia ne, Elia nma roak, na'uk tamata ra ka'i rorang rira ininan ra ma rotu tia ma watan ia. Inyai kena lahir ovu vaivatul ovi lalan a rtulis roak na'a Surat Ralan a.”
41009014	Yesus, Petrus, Yakobus ovu Yohanes rtali vuar rsuta roak mane rasdovu ira ovu Yesus Ni tamata liak ovi rorang Ia. Ira rsi'ik, na tamata rivun ila'a rdir-lilit rira kida ra. Yahudi rira dawan ovi rair Musa ni inukun ra, boku rsingarahi ovu ira.
41009015	Ti ma tamata rivun avyai rsi'ik Yesus, na rtalkaka munuk, ba rafla lahir rti ma rtuan Yesus.
41009016	Yesus norat ira ne, “Msyingarahi ovu ira na'a aka?”
41009017	Tali tamata rivun avyai, na tamata isa nfalak verin Yesus ne, “Tuan Guru, ya'a ovun yanak a brana nma verin Oa ma motu ma lolin ia, tevek nait sian nleal ia ma notu ma nmanu.
41009018	Wean i nait sian nlabir ia, na notu ma nvatuk tenan nsuta lanun, ovu vali bera faluvur ia, nifan ra rsitutu ira, ovu nablingu lahir. Era roak verin Mu tamata ovi rorang Oa ma raling vatuk nait sian yai, na'uk wol rot-nala.”
41009019	Ba Yesus nfalak verin Ni tamata ovi rorang Ia ne, “Wol bira inorang lahir! Amar ifira vali ma udoku ovu mia ma utahang nal ralang ovu mia, tamata ovi wol bira inorang a? Myovun kasiko'u yai mya ini!”
41009020	Ba rovun kasiko'u yai verin Yesus. Na'ut i nait sian yai nrea Yesus, na notu lahir ma kasiko'u yai tenan a raruru lalean ia, ovu nleka ma nlawar ia na'a lanun, ovu vali bera faluvur ia.
41009021	Yesus norat kasiko'u yai yaman a ne, “Nait sian ini nleal ia mnanat roak?” Yaman nfalak ne, “Tali ni kako'u roak!
41009022	Nait sian ini nleal ia ma nfaleka dalang ia na'a yafu ovu vali na'a wear mane nfedan ia. Ba wean i Oa bisma mlobang ia, na mlobang ma fwaturu Mu silobang verin ami!”
41009023	Yesus nfalak ne, “Oa fwalak ne, wean i bis ot-nala? Tamata i norang Ubu ovu ralan urun veka not-nala afakataka munuk lahir!”
41009024	Kasiko'u yai yaman nafwak lahir ne, “Ya'a orang, na'uk ning inorang a kako'u obin, ba mlobang ya'a ma mtafal ning inorang verin Oa!”
41009025	Yesus nsi'ik, na tamata rivun rma roak, ba nfalak ne, “Hoi, nait sian oa, ovu motu tamata ra ma raktun ovu rmanu. Ufareta ma muti talik kasiko'u ini, ovu deka mewal kikyai oa ma mleal ia.”
41009026	Nait sian yai nafwak ovu notu ma kasiko'u yai raruru lalean ia, ma nleka nsuta ntuba wean tamata matmatan roak, beti nait sian nti ntalik ia. Ba tamata rivun avyai rfalak ne, “Ia nmata roak.”
41009027	Na'uk Yesus ntaha kasiko'u yai liman a ma nfadiri ia ma ndiri.
41009028	Nata Yesus ovu Ni tamata ovi rorang Ia sa'i rna'a rahan, beti rorat Ia ne, “Afakinimi ami wol amaling nala nait sian yai?”
41009029	Yesus nfalak ne, “Nait sian i wean inyai, wol bisma mila'ing ia, wean i wol miflurut.”
41009030	Ira rti talik wan yai ma rban-oli propinsi Galilea. Yesus nafena ma tamata ra rka'a ne, ira rna'a inyai,
41009031	tevek Ia nair Ni tamata ovi rorang Ia. Yesus nair ira ma nfalak ne, “Tamata ra veka rala Ya'a, Tamata Yanan Ya'a ini, verin tamata ra ma rfedan Ya'a, na'uk amar itelu nelak, na uva'at ewal”
41009032	Na'uk Yesus Ni tamata ovi rorang Ia wol rfan-aran afa ovi nfalak ra, ovu rbobar ma wol rorat Ia na'a afa avyai.
41009033	Rewal ira rti Kapernaum, na rti rahan isa ralan a. Yesus norat ira ne, “Inlangin a na'a linga'an, na vaibira na'a afaka?”
41009034	Wol rfalak akataka verin Ia, boma deka nka'a, tevek inlangin a rsitaku ulurira na'a rira fikiran ra ma rdava ne, iki dawan lia munuk tali ira.
41009035	Yesus ndoku ma nera Ni tamata vutu rahin irua ma nfalak ne, “Iki mane dawan lia munuk ia, na nfakabava tenan veki ma neluk sansinir ovu nlobang tamata ra munuk.”
41009036	Nata Yesus nala kasiko'u isa ma nfalak ma ndiri waharira ralan ra. Yesus nangabuk kasiko'u yai ma nfalak verin ira ne,
41009037	“Tamata iki watan nalang kasiko'u ra wean kasiko'u ini tevek narang a, na ia nalang roak Ya'a. Tamata iki watan nalang Ya'a, na wol nalang watan Ya'a, na'uk nalang roak Ubu i nsinir Ya'a.”
41009038	Yohanes nfalak verin Yesus ne, “Tuan Guru, ami amsi'ik tamata isa nala naram a ma naling vatuk nait sian tali tamata, ba amtab-teri ia, tevek wol ntali mami sidovung.”
41009039	Yesus nfalak ne, “Deka mtyab-teri ia, tevek wol tamata isa bisma nala narang a ma notu mujizat, beti nangrihi lahir ma nfalak sian Ya'a.
41009040	Tamata iki watan wol nangal ita, na ia nlobang roak ita.
41009041	Afa i ufalak verin mia kena urun! Tamata iki watan nala wear gelas isa ma myenu tevek myorang Kristus, na Ubu veka naval ia na'a ni rala lolin a.”
41009042	“Na'uk tamata iki watan notu ma kasiko'u i norang Ya'a nleka ma notu salasilan, na Ubu veka nukun ia. Ni lolin a rkeak vatu dawan isa na'a relan a, ma relik ia na'a tahat ralan.
41009043	Wean i limabira lihir notu ma myotu salasilan, na myetal vatuk ia. Ni lolin a, bira vava'at kakiwal ovu Ubu, velik ne limabira lihir watan, tevek wol lolin lahir ma miti yafwan kakiwal ovu limabira irua. [
41009044	Na'a wan yai yafu wol nmat-nala, ovu bwa ovi ra'an matmatan ra wol rmat-nala vali.]
41009045	Wean i eabira lihir notu ma myotu salasilan, na myetal vatuk ia. Ni lolin a, bira vava'at kakiwal ovu Ubu, velik ne eabira lihir watan, tevek wol lolin lahir ma miti yafwan kakiwal ovu eabira irua. [
41009046	Na'a wan yai, na bwa ovi ra'an matmatan ra wol rmat-nala ovu yafu wol nmat-nala vali.]
41009047	Wean i matabira lihir notu ma myotu salasilan, na mkyivul vatuk ia. Ni lolin a, ti mnya'a Ubu Ni Fareta, velik ne matabira lihir watan, tevek wol lolin lahir ma nvatuk mia na'a yafwan kakiwal ovu matabira irua.
41009048	Na'a wan yai, na yafu wol nmat-nala ovu bwa ovi ra'an matmatan ra wol rmat-nala vali.
41009049	Yafu veka notu ma tamata ovi rorang Ubu rmerat.
41009050	Sira lolin, na'uk wean i wol sarsiran roak, na myotu wean inba ma sarsiran ewal? Fara bira vava'at lolin, wean afamtahan ovi rtafal sira ma lanun. Deka vaibira na'a iki dawan lia munuk, ba msyiotu lolin watan mia, boma bira vava'at ra malinan.”
41010001	Yesus ndir-talik ahu Kapernaum ma nti Propinsi Yudea na'a oar Yordan ni lihir a. Tamata rivun rma ewal ma rdir-lilit Yesus ma nair ira, wean i ba'i nsiair a.
41010002	Tamata Farisi boku rma ma rlabir teman Ia, ma rorat Ia ne, “Na'a dida agama ni inukun ra, na brana i nsifa roak bisma ntalik awan te wahal?”
41010003	Ba Yesus norat ira ne, “Musa nfareta aka verin mia na'a ni inukun ra?”
41010004	Ira rfalak ne, “Musa ntorung verin brana ra ne, wean i brana isa mane ntalik awan a, na ia nasusan ni surat sitalik, beti nfasuka ia.”
41010005	Yesus nfalak verin ira ne, “Musa nala ni inukun yai verin mia, tevek ralabira ra rangrebat da'in.
41010006	Tevek na'ut i Ubu notu lanit ivavan a, na Ia notu vali brana ovu vata.
41010007	Wean inyai, bi brana veka nsuta talik renan ovu yaman a, ma irua awan a rleal isa.
41010008	Vata irua brana ralarira isa ma ikisa watan ira. Ba irua ikisa watan roak.
41010009	Wean inyai, bi Ubu notu roak ma irua rleal isa, ba tamata ra wol bis rotu ma rsitalik.”
41010010	Nata Yesus ovu Ni tamata ovi rorang Ia rti rahan ralan ewal ma rorat Yesus na'a afa avyai.
41010011	Yesus nfalak ne, “Brana iki watan i ntalik awan a ma nsifa ewal ovu vata liak, na ia naflidan roak, ba notu sala roak verin awan lan a.
41010012	Wean vali inyai verin vata ra. Vata iki watan i ntalik awan a ma nsifa ovu brana liak, na ia naflidan vali.”
41010013	Tamata ra rovun yanarira rma verin Yesus, boma nfadoku liman na'a ira, na'uk Ni tamata ovi rorang Ia rangrova tamata avyai.
41010014	Yesus nsi'ik afa yai, na nangrova ma nfalak verin ira ne, “Msyi'ik watan ma kasiko'u avyai rma ma rtuan Ya'a. Deka myotu teri ira, tevek tamata ovi wearira avyai, ira veka warira vali ovu Ubu na'a Ni Fareta a.
41010015	Afa i ufalak verin mia ini, kena urun! Tamata iki watan wean i wol norang wean kasiko'u avyai ne, Ubu nfareta tamata ra wean lahir Raja, na ia veka wol wan na'a Ubu Ni Fareta a.”
41010016	Ba Yesus nangabuk kasiko'u avyai ovu nfadoku liman nana'a ira ma naflahar ira.
41010017	Yesus mane nti roak, na brana isa nafla nma ma nsangatur nulu Ia ma norat ne, “Tuan Guru, lolin Oa. Ya'a musti otu afaka, boma ning vava'at kakiwal?”
41010018	Yesus norat ia ne, “Afakinimi fwalak ne lolin Ya'a? Wol tamata isa vali lolin ia, Ubu a'uk sa'i lolin Ia.
41010019	Oa mka'a munuk afa ovi Ubu nfareta roak verin ita. Deka msifedan, wean i msifa roak, na deka mtuba ovu tamata i wol awam verin ia, ovu deka bwori. Deka mdiri fareta waharira ralan ra ma msiklabir na'a afa ovi fwalak ra na'a tamata liak, deka fwaruki tamata liak ra ovu malang renam ovu yamam a.”
41010020	Tamata yai nfalak ne, “Tuan Guru, ya'a ot-orang munuk roak afa avyai, tali na'ut i ning kako'u obin.”
41010021	Yesus nsi'ik, na nlobang ia ma nfalak ne, “Teran afa isa wol motu obin. Muti ma fwedi munuk mu metan ra, ma mtanang kubang avyai verin tamata kasian ra. Motu wean inyai, na veka mu metan na'a lanit ratan, beti mwa ma morang Ya'a.”
41010022	Ti ma nrenar afa i Yesus nfalak yai, na wahan aleman ma newal ia ovu ralan lalau, tevek ni metan rivun.
41010023	Yesus nsi'ik lilit Ni tamata ra, na nfalak verin ira ne, “Susa buas ma tamata ovi rka'i ra rtorung ma Ubu nfareta ira wean lahir Raja!”
41010024	Yesus Ni tamata ra rarenar Ni vaivatul ra, na rtalkaka. Ba Yesus nfalak ewal verin ira ne, “Baba averi, veka susa buas ma tamata ovi rka'i ra rtorung ma Ubu nfareta ira wean lahir Raja.
41010025	Susa ma afwatan dawan isa naran unta nuruk nala dirin ni bilahin a, na'uk susa lia munuk verin tamata ovi rka'i a ma ti rna'a Ubu Ni Fareta a.”
41010026	Tamata ovi rorang Yesus rtalkaka lahir ma rsiforat ira ne, “Ba wean inyai, na iki veka ni vava'at kakiwal?”
41010027	Yesus nsi'ik ira ma nfalak ne, “Tamata ra wol rot-nala lahir afa yai, na'uk wol wean inyai verin Ubu, tevek Ia bis not-nala munuk akataka.”
41010028	Petrus nfalak verin Yesus ne, “Ami amban-talik roak mami afakataka munuk ma amorang Oa!”
41010029	Yesus nfalak ne, “Afa i ufalak verin mia ini, kena urun! Tamata iki watan i nban-talik ni rahan teta a, a'an a warin ra, renan ovu yaman a, uran a yanan ra, te ni va'i ra ma norang Ya'a ovu nfamalik Ubu Ni Ivar Lolin a, na
41010030	fiang ini Ubu veka nal-ewal ma ntafal ma faratut ni rahan teta, a'an a warin, uran a yanan ra, renan ra, ovu vali ni va'i ra, na'uk veka rotu sian ia vali, tevek norang Ya'a. Na'uk amar ovi veka rma ini, na ia veka ni vava'at kakiwal.
41010031	Na'uk tamata rivun ovi fiang ini dawan ira ma rban-ulu verin tamata ra, ira veka rban-muri watan. Tamata ovi ko'u watan ira fiang ini ma rban-muri, ira veka dawan ira ma rban-ulu verin tamata ra.”
41010032	Ira rva'al rarata Yerusalem, na Yesus nbana ula Ia. Yesus Ni tamata ovi rorang Ia rtalkaka, ovu vali tamata ovi rban-orang ira rbobar. Ia nera Ni tamata vutu rahin irua ovi rorang Ia yai ma rti nelan kedan a, ma nfamalik verin ira na'a afa ovi tamata ra veka rotu verin Ia.
41010033	Yesus nfalak ne, “Fiang ini mane tati Yerusalem, na Ya'a, Tamata Yanan Ya'a ini, veka rala Ya'a ti ma una'a dawan mela falurut ra ovu dawan ovi rair Musa ni inukun ra limarira ralan ra. Ira veka rukun Ya'a ma umata, boma rala Ya'a verin tamata ovi wol Yahudi ra.
41010034	Tamata avyai veka rlabir waweang Ya'a ovu rira vaivatul ra, rafnit Ya'a, rasveva Ya'a, beti rfedan Ya'a. Na'uk ti ma amar itelu nelak, na veka uva'at ewal.”
41010035	Ba Zebedeus yanan ra, nararira Yakobus ovu Yohanes, ti rfaseri Yesus ma rfalak verin Ia ne, “Tuan Guru, fara fwakena watan afa i mane amera tali Oa.”
41010036	Ba Yesus norat ira ne, “Inabira ma otu afaka verin mia?”
41010037	Ira rfalak verin Yesus ne, “Na'ut i mdoku na'a wam i mdoku ma fwareta na'a Mu Fareta i nfitik nyadat a, na fara mtorung ma amdoku Mu lihir mela ovu balit a.”
41010038	Yesus nfalak verin ira ne, “Mia wol mkya'a afa i myera tali Ya'a. Mtyahang nala ma rotu sian ovu rfedan mia wean i veka rotu sian ovu rfedan Ya'a?”
41010039	Ira rfalak ne, “O'u, amtahang nala afa sian avyai.” Ba Yesus nfalak verin ira ne, “Mia fyalak kena ne, veka rotu sian ovu rfedan mia, wean i veka rotu sian ovu rfedan Ya'a.
41010040	Ya'a wol bisma ufadoku ne, iki ndoku Ning lihir mela ovu balit a. Ubu a'uk sa'i nfadoku ne, tamata aba veka rdoku ovu Ya'a.”
41010041	Nata Yesus Ni tamata vutu rarenar afa ovi Yakobus irua Yohanes rfalak ra, ba rangrova ira.
41010042	Yesus nera munuk ira ma nfalak ne, “Mia mkya'a roak ne, tamata ra rka'a munuk tamata fareta ra ovu tamata dawan ovi wol rorang Ubu, ma rfareta tamata ra ovu limarira tma'an.
41010043	Na'uk mia deka weabira tamata avyai. Tamata iki inan ma ni dawan nlia tamata ra, na ia musti neluk tamata sansinir verin mia.
41010044	Iki inan ma nlia munuk mia, na musti neluk tamata sansinir ma nkarya verin iki watan.
41010045	Ba Ya'a vali Tamata Yanan Ya'a, wol uma ma usinir tamata ra ma rlobang Ya'a, na'uk uma ma ulobang tamata ra, ovu ala tenang al ukvanak tamata rivun tali rira salasilan ra.”
41010046	Yesus ovu Ni tamata ovi rorang Ia raran Yerikho. Nata, ira ovu tamata rivun vali rti talik kota yai, na rtuan tamata kasian isa nkibu, naran Bartimeus, yaman a naran Timeus. Ia ndoku linga'an nelan ma nera kubang tali tamata ra.
41010047	Ti ma nrenar ne, Yesus i ntali Nazaret nma inyai, na nafwak ne, “Yesus, Oa ubum-nusim Raja Daud. Fara fwaturu Mu silobang a verin ya'a!”
41010048	Tamata rivun rtabu ia ma deka vain. Na'uk ia ntafal ma nafwak ila'a ne, “Oa ubum-nusim Raja Daud. Fara fwaturu Mu silobang a verin ya'a!”
41010049	Nata Yesus ndir-teri ma nfalak verin tamata ovi rna'a inyai ne, “Eka myera ia ma nma ini.” Ba ira rfalak verin tamata kibu yai ne, “Kida, eka motu ma ralam a lolin ma mdiri, tevek Yesus nera oa.”
41010050	Ia naling ni ravit a blawat a ma ndiri lahir ma ti ntuan Yesus.
41010051	Yesus norat ia ne, “Oa inam ma otu afaka verin oa?” Ba tamata kibu yai nfalak verin Ia ne, “Tuan Guru, ya'a inak ma usirea!”
41010052	Nata, Yesus nfalak verin ia ne, “Mewal oa ta baba, tevek mu inorang verin Ya'a notu ma lolin roak oa!” Ba ia nsirea lahir ma norang Yesus na'a Ni banbanan.
41011001	Yesus ovu Ni tamata ovi rorang Ia ti rfaseri Yerusalem, na raran lan ahu Betfage ovu Betania. Ahu irua yai rna'a vuar Zaitun. Ba Yesus nsinir tamata irua tali Ni tamata ovi rorang Ia ma rti ula ira.
41011002	Ia nfalak verin ira ne, “Miti ahu i na'a ulu eri. Ti myaran ahu eri, na veka mtyuan lahir keledai isa i wol ka'i dawan ia obin. Rkeak teri ia, ovu vali tamata ra wol rata rdoku tetan ratan obin. Mryuvat ni kakeak a ma fyabana ia mya.
41011003	Beta ne tamata ra rorat mia ne, ‘Afakinimi mryuvat keledai yai ni kakeak a?’, na fyalak ne, ‘Duila'a nperlu keledai yai, ovu wol mnanat, na veka rtaha ewal rma.’ ”
41011004	Tamata irua yai rti ma rtuan keledai yai na'a linga'an nelan. Tamata ra rkeak keledai yai na'a rahan isa ni falfolat a. Ba irua rti ma raruvat ni kakeak a, na
41011005	tamata ovi rdiri inyai rorat ira ne, “Afakinimi mryuvat keledai yai ni kakeak a?”
41011006	Tamata irua yai rfalak wean afa ovi Yesus nfalak lan roak verin ira, ba tamata ovi rna'a inyai rsi'ik watan ma rfabana keledai yai rti.
41011007	Ba rfabana keledai yai rti verin Yesus, ovu rala rira ravit blawat ra ma al raraang tetan ratan a, ma Yesus rata ndoku.
41011008	Tamata rivun rvelar rira ravit a blawat ra na'a linga'an ralan, na boku vali rfadoku aa sanan tutul ovi retal na'a rira va'i ra.
41011009	Tamata ovi rbana ula ira ovu ovi rban-muri ra, rafwak ma vairira dawan ne, “Mya ma tfadawang Ubu! Ubu naflahar Ia i nma ovu Duila'a naran a.
41011010	Ubu naflahar ita, tevek Ni fareta i veka nma ini lolin urun, wean i ubud a nusid Raja Daud nfareta! Ubu nana'a wan i karatat lia munuk a, ba traning Ia!”
41011011	Yesus naran roak Yerusalem ma nti Yahudi rira Rahan Dawan Falurut ralan a. Ia nsi'ik lilit wan yai, na ya'i laflofan roak, ba nti Betania ovu Ni tamata vutu rahin irua ovi rorang Ia.
41011012	Ni ilyan ana, Yesus ovu Ni tamata ovi rorang Ia rban-talik Betania, na Yesus nfarnuang Ni balafar roak.
41011013	Tali raroa obin, na nsi'ik aa isa naran ara nafroang roak. Ba nti ma nsi'ik aa yai al ndava ne, vuan te wahal, na'uk wol nrea vuan isa vali. Ia nrea watan aa yai roan ra, tevek wol naran amar i vuan obin.
41011014	Ba Yesus nfalak verin aa ara yai ne, “Tali amar ini, na tamata ra wol ra'an roak vuam a!” Yesus Ni tamata ra rarenar munuk afa i nfalak a.
41011015	Yesus ovu Ni tamata ovi rorang Ia rewal ira rti Yerusalem, na nti Yahudi rira Rahan Dawan Falurut ni lean a, ma nala'ing vatuk tamata ovi rfedi-rfaha afa na'a inyai, beti nir-nar tamata ovi rsikati kubang rira meja ra, ovu vali dakdokwan ovi tamata ra rdoku ma ala rfedi modarlaka.
41011016	Ia ntab-teri vali tamata ra ma deka rtaha afa ovi rfedi-rfaha ra, ma rahu Rahan Dawan Falurut ni lean a.
41011017	Yesus notu wean inyai, beti nair tamata ovi rna'a inyai. Ia nfalak verin ira ne, “Surat Ralan nfalak wean ini: ‘Ning rahan a neluk rahan falurut verin bangsa ra munuk na'a lanit ivavan,’ na'uk mia myotu ma neluk wan ma tamata barborin ra rna'a.”
41011018	Yahudi rira dawan mela falurut ra ovu dawan ovi rair Ubu Ni inukun ra rarenar vaivatul avyai, ba rdava linga'an mane rfedan Yesus, tevek rbobar Ia. Rbobar Ia, tevek tamata rivun ovi rna'a inyai rtalkaka, ovu inar urun ma rarenar afa ovi nfalak ra.
41011019	Lera nakduvul ma laflofan roak, na Yesus ovu Ni tamata ovi rorang Ia rban-talik kota yai.
41011020	Varverak sumatan obin, na Yesus ovu Ni tamata ovi rorang Ia rban-ewal rti Yerusalem ma raran aa ara yai. Aa yai nangaran munuk roak ma ti naran ni wa'ar ra.
41011021	Petrus nangnanang ewal afa i Yesus nfalak lan roak verin ira na'a aa yai, ba nfalak verin Ia ne, “Tuan Guru, eka msi'ik! Aa i inravin mear fwasoba yai nangaran munuk roak!”
41011022	Yesus nfalak verin ira ne, “Myorang urun Ubu!
41011023	Afa i ufalak verin mia ini, kena urun! Wean i tamata iki watan wol ralan raruan al norang Ubu, na ia veka nfalak verin vuar isa ne, ‘Mlaun talik wam kikyai ma roal mtuba tahat ralan!’, na vuar yai veka nlaun lahir ma roal ntuba tahat.
41011024	Wean inyai, bi ufalak verin mia ne, wean i myorang ne, afa ovi myera tali Ubu na'a bira falurut ra, Ia nala roak verin mia, na Ia veka nala afa avyai verin mia.
41011025	Na'ut i miflurut, na wean i ralabira sian tamata isa, na myabun ia veki, boma Yamabira i nleal lanit ratan veka na'i vatuk vali bira salasilan ra. [
41011026	Na'uk wean i wol myabun tamata ra, na Yamabira na'a lanit ratan veka wol na'i vatuk vali bira salasilan ra.”]
41011027	Yesus ovu Ni tamata ovi rorang Ia rewal ira rma Yerusalem. Ia nbana na'a Yahudi rira Rahan Dawan Falurut ni lean a, na Yahudi rira dawan mela falurut ra ovu rira dawan ovi rair Musa ni inukun ra, ovu vali Yahudi rira dawan ra rma ma rtuan Ia,
41011028	ma rorat ne, “Oa Mu ngrebat aka ma al motu afa ovi? Iki nala ngrebat yai verin Oa ma motu afa avyai?”
41011029	Yesus nfalak ne, “Ya'a mane orat mia na'a afa isa, ba byalat Ya'a veki, beti ufalak vali verin mia ne, iki nala ngrebat verin Ya'a ma otu afa avyai.
41011030	Yohanes nbaptis tamata ra ovu ngrebat tali iki? Ngrebat tali lanit ratan, te tali tamata? Eka fyalak kikyai!”
41011031	Ba rsifalak afa verin ira ne, “Wean i tfalak ne, ‘Yohanes ni ngrebat ntali lanit ratan,’ na Ia veka nfalak ne, ‘Notu afakinimi wol myorang ia?’
41011032	Na'uk susa vali ma tfalak ne, ‘Ngrebat tali tamata!’ ” Ira rbobar, tevek tamata rivun rorang roak ne, Yohanes nabi mnga'un ia.
41011033	Ba rfalak verin Yesus ne, “Ami wol amka'a.” Yesus nfalak verin ira ne, “Ba wean inyai, na Ya'a veka wol ufalak vali verin mia ne, ala ngrebat tali iki ma otu afa avyai.”
41012001	Yesus nfamalik vaivatul kamkuma isa verin Yahudi rira dawan mela falurut ra, ovu dawan Yahudi ra, ntafal vali Yahudi rira dawan ovi rair Ubu Ni inukun ra. Ia nfalak ne, “Tamata isa notu ni va'i anggur, na notu ngean ma nlilit ni va'i a, ovu nkear wan isa ma al raramat anggur vuan ra na'a. Ia nfadiri sari isa felan a wean farwan ma rata rdoku al rwanar ni va'i a. Notu munuk wean inyai, na nala verin tamata va'i ra ma rasusan ni va'i yai, ma ki rsiduk anggur boku verin ia. Nata nban-talik ni ahu ma nti wan raroa.
41012002	Ba ti naran roak ni amar i rfufu anggur vuan ra, na va'i duan yai nsinir ni tamata sansinir isa ma ti nala ni wahat tali tamata ovi rwanar ni va'i a.
41012003	Na'uk tamata avyai rtaha tamata sansinir yai, ma rvaval ia, beti rsinir ma newal favu watan ia.
41012004	Ba va'i duan yai nsinir ni tamata sansinir isa ewal ma nti, na'uk rvaval ma ulun a namngala, beti rfama'it ia.
41012005	Va'i duan yai nsinir ni tamata sansinir isa ewal vali ma nti, na'uk rfedan ia. Ia nsinir tamata rivun ma sasan ira rti vali, na'uk rotu lalawatan ira wean inyai, ba rvaval boku ovu rfedan boku.
41012006	Teran a'uk yanan a brana i nlobang urun ia. Ti nata nfalak ne, ‘Tamata avyai veka ralang yanak a,’ ba nsinir ia ma nti vali.
41012007	Na'uk rsifalak afa verin ira ne, ‘Tamata ini va'i duan yanan a brana, ba mya ma tfedan ia, boma tala va'i ini verin ita.’
41012008	Ba rtaha brana yai ma rfedan ia, ma ti rvatuk tenan a na'a va'i yai murin a.”
41012009	Yesus norat ira ne, “Va'i duan yai veka notu afaka? Ia veka nma ma nfedan tamata avyai, ma nala ni va'i yai verin tamata liak.
41012010	Mia wol byas obin vaivatul ovi rna'a Surat Ralan a? Vaivatul avyai wean ini: ‘Vatu i tukan ra rvatuk yai, fyawan lia munuk ma al nfangrebat rahan yai.
41012011	Afa i Duila'a notu lolin urun, ovu notu ma tamata ra rtalkaka.’ ”
41012012	Ba tamata ovi rarenar vaivatul kamkuma yai rdava linga'an mane rtaha Yesus, tevek rka'a ne, Ia nala vaivatul kamkuma yai al nta'ing ira. Na'uk rbobar, tevek tamata rivun inar Yesus, ba rban-talik watan Ia.
41012013	Tamata ovi rarenar vaivatul kamkuma yai rsinir tamata Farisi boku, ovu tamata boku vali ovi rorang Herodes ma rorat afa isa tali Yesus, boma rfaleka Ia na'a Ni vaivatul ra.
41012014	Ti ma rtuan Yesus, na rfalak ne, “Tuan Guru, ami amka'a ne, afa ovi fwalak ra kena lalawatan. Oa wol fwili tamata, ovu wol mdava waham ralan, na'uk msiair ovu ni malolan a, wean Ubu ralan nfalak a, verin tamata ra. Ba, eka fwalak verin ami ne, dida agama nfalak ne, kena ma tbahir kulu verin Kaisar te wahal? Ba musti tbahir te wahal?”
41012015	Yesus nka'a rira siweang ra, ba nfalak verin ira ne, “Afakinimi mlyabir teman Ya'a? Eka myala bira kubang dinar isa ma usi'ik.”
41012016	Nata rala kubang dinar isa ma nsi'ik, ba norat ira ne, “Tamata iki walun a ovu naran a na'a kubang ini?” Ira rfalak ne, “Kaisar.”
41012017	Ia nfalak ne, “Ba wean inyai, na myala verin Kaisar afa ovi Kaisar nia, ovu myala vali verin Ubu afa ovi Ubu Nia.” Ira rarenar afa ovi Yesus nfalak ra, na rtalkaka lahir.
41012018	Tamata boku tali Yahudi rira sidovung isa naran Saduki rma ma rtuan Yesus. Tamata Saduki ra wol rorang ne, tamata matmatan ra veka rva'at ewal. Ba rorat Ia ne,
41012019	“Tuan Guru, Musa ntulis inukun ini verin ita: Wean i brana isa nmata ma teran a'uk awan a, na'uk wol yanarira, na brana yai a'an te warin musti nala varu yai neluk awan, ma fara ia i nmata roak yai veka duan yanan boku.
41012020	Ba wean i brana ifitu iya'an iwarin ira, ma iya'an nsifa roak, na'uk wol yanan obin, na nmata.
41012021	Nata warin nsifa vali ovu varu yai, na'uk wol yanar obin, na nmata. Ba brana i norang a'an i beti nmata yai nsifa vali ovu varu yai, nata wol yanar obin, na nmata vali.
41012022	Warin i norang ia nsifa vali ovu varu yai, na'uk wol yanar obin, na nmata vali. Wean inyai lalawatan, nata ti naran iwarin tutul a. Ti nata vata yai nmata vali.
41012023	Ba wean inyai, na ti naran amar i tamata matmatan ra rva'at ewal, na iki veka awan mnga'un vata yai, tevek brana ifitu yai awar munuk roak ia?”
41012024	Yesus nfalak verin ira ne, “Mia sala ma dawan mia, tevek wol fyan-aran Surat Ralan a, ovu wol mkya'a Ubu Ni ngrebat a!
41012025	Ba na'ut i Ubu nfava'at ewal tamata matmatan ra, na ira veka wol rsifa roak, na'uk rva'at wean Ubu Ni sansinir ra na'a lanit ratan.
41012026	Mia wol byas obin na'a Ubu Ni vaivatul ovi rfamalik na'a tamata ovi rmata roak, na'uk veka rva'at ewal a? Ia ntulis na'a Surat Ralan ma nfamalik na'ut i nsi'ik yafu nonga na'a lavurun lesmat ralan. Ia ntulis ne, ‘Ya'a ini Ubu i Abraham, Ishak ovu Yakub ba'i raraning a.’
41012027	Ia wol neluk Ubu verin matmatan ra, na'uk neluk Ubu verin tamata ovi rva'at ra. Ba bira afa ovi fyalak ra wol kena lahir.”
41012028	Yahudi rira dawan isa i nair Musa ni inukun ra nma ma nrenar vali Yesus ovu tamata Saduki ra rsisoal ira. Ia nrenar Yesus Ni vaivatul ra kena munuk, ba norat Ia ne, “Inukun bi nlia munuk tali inukun ra?”
41012029	Yesus nfalak ne, “Inukun i nlia inukun ra munuk wean ini: ‘Tamata Israel ra eka mryenar! Ubila'a i traning a ikisa watan, ovu wol Ubu liak.
41012030	Oa musti mlobang Duila'a, mu Ubu i mraning a, ovu ralam urun. Mala munuk mu vava'at a, mu kaka'a ra, ovu vali mu ngrebat ra verin Ia ma al mlobang Ia.’
41012031	Inukun isa vali i norang i ula lalean yai wean ini: ‘Oa musti mlobang vali tamata liak ra wean watan i mlobang tenam a.’ Inukun ra munuk wol verar lia inukun irua ini.”
41012032	Ba Yahudi rira dawan yai nfalak verin Yesus ne, “Tuan Guru, kena urun, tevek afa ovi fwalak ra rfaturu ne, Ubu ikisa watan, ovu vali wol Ubu liak.
41012033	Tlobang Ubu ovu ralad urun, ovu tala munuk dida kaka'a ra ovu vali tala munuk dida ngrebat ra ma al tlobang Ia. Tlobang tamata liak wean i tlobang tenadida ra, na inyai lolin lia munuk tali dida afwatan ra, te dida korban liak ovi tala ma veka rasnuri ira verin Ubu.”
41012034	Yesus nrenar dawan Yahudi yai ni vaivatul ra, na nka'a ne, ni kaka'a dawan, ba nfalak verin ia ne, “Sarseri roak ma mna'a Ubu Ni Fareta a.” Ba wol tamata isa vali nabrahi roak ma norat afa tali Yesus.
41012035	Na'ut i Yesus nsiair na'a Yahudi rira Rahan Dawan Falurut ni lean, na norat tamata ovi rna'a inyai ne, “Wean inba ma dida dawan ovi rair Musa ni inukun ra bisma rfalak ne, Raja i ntevut tamata rira salasilan ra, Daud ubun-nusin Ia?
41012036	Ubu Ni Roh nleal Daud ralan a ma Daud nfalak ne, ‘Ubu nfalak verin ning Duila'a ne: Mdoku Ning lihir mela a, ti naran i otu ma tamata ovi rira sian Oa rsoak nulu Oa.’
41012037	Ba wean i Daud nfalak ne, Raja i ntevut tamata rira salasilan ra Duila'a Ia, na wean inba ma Daud ubun-nusin Ia?” Tamata rivun ila'a rna'a inyai inar ma rarenar Yesus.
41012038	Yesus nair ira ma nfalak ne, “Msyi'ik wabira ma lolin na'a dawan ovi rair Musa ni inukun ra. Wean i rbasiar, na inar ma roru ravit blawat, ovu inar vali ma tamata ra ralang ira ma rala salam verin ira na'a wan i rfedi-rfaha afa na'a.
41012039	Ira inar ma rdoku wan ovi tamata ra ba'i ralang ira na'a rahan falurut ra ovu vali na'a snoba ra.
41012040	Ira rlabir kual a moang watan vata varu ra ma rala rira rahan ra ovu rira metan liak ra. Rira falurut ra blawat urun ma al rteri rira afa sian ovi rotu ra. Ba wean inyai, na Ubu veka nukun ira ovu inukun i aleman urun, ma nlia tamata liak ra!”
41012041	Yesus ti ndoku ma nfaseri wan i tamata ra ba'i rfadoku rira kubang ra ma reluk rira persembahan verin Ubu, ma nsi'ik tamata rivun rfadoku rira kubang ra. Tamata ka'i rivun rfadoku ma rira kubang dawan vali.
41012042	Na'uk vata varu isa i ni kasian a dawan nma ma nala ni kubang ihin irua i fyawar ko'u lean, ma ti nfadoku vali na'a wan yai.
41012043	Yesus nera Ni tamata ovi rorang Ia ma nfalak ne, “Afa i ufalak verin mia ini, kena urun! Vata varu i ni kasian a dawan ini, ni kubang i nfadoku na'a vatvatat i ba'i rfadoku rira kubang ra verin Ubu, fyawan lia munuk kubang ovi tamata liak ra rala a.
41012044	Tamata avyai munuk rala kubang dawan, tevek rira metan rivun, na'uk vata varu ini, nala munuk lahir ni kubang ovi nala al nva'at a, velik ne ni kasian a dawan.”
41013001	Na'ut i Yesus mane nban-talik Yahudi rira Rahan Dawan Falurut a, na Ni tamata isa tali ovi rorang Ia nfalak ne, “Tuan Guru, Rahan Dawan Falurut ovu rahan ovi rdir-ebang Rahan Dawan Falurut felarira lolin buas! Eka msi'ik lahir vatu dawan ovi rotu na'a rahan averi!”
41013002	Yesus nfalak verin ia ne, “Oa msi'ik roak rahan averi lolin buas. Ni amar veka nma ma vatu ovi rotu na'a rahan averi veka rama'ar munuk, ma wol teran vatu isa vali na'a wan a.”
41013003	Yesus ovu Ni tamata ovi rorang Ia rti vuar Zaitun, na ndoku ma wahan nti Yahudi rira Rahan Dawan Falurut a. Ba Petrus, Yakobus, Yohanes, ovu vali Andreas rti ma rorat aling afa tali Ia.
41013004	Rorat Ia ne, “Bapa, amera ma fwalak verin ami ne, na'ut inba na afa ovi beti fwalak yai veka rvotuk? Faneak aka veka nvotuk ma nfaturu ne, afa avyai munuk veka rvotuk?”
41013005	Ba Yesus nfalak verin ira ne, “Msyi'ik wabira ma lolin, boma tamata ra deka rlabir nala mia!
41013006	Tamata rivun veka rma ma rala narang a, ma lokat ira ka'i rfalak ne, ‘Ya'a Raja i ntevut bira salasilan ra.’ Ira veka rlabir nala tamata rivun.
41013007	Na'ut i mryenar tamata ra rotu rihi, ovu ivar ne rihi ra rvotuk, na deka byobar. Afa avyai munuk musti rvotuk lan veki, na'uk lanit ivavan a wol namwear obin.
41013008	Bangsa isa veka notu rihi ovu bangsa liak. Fareta dawan isa veka notu rihi ovu fareta dawan liak. Na'a lanit ivavan a, na veka ruru ovu lafar dawan na'a wan rivun. Afa avyai munuk reluk faneak ne, susa ra beti rvotuk. Wawa'uk ovi na'a amar avyai wean wawa'uk i vata ovi mane rarali ira rfarnuang a.
41013009	Na'uk msyi'ik wabira ma lolin! Tamata ovi rangal mia veka rtaha mia ma rovun mia ti verin tamata dawan ovi rfaleka inukun verin tamata ra, ma rvaval mia na'a rahan falurut ra. Ira veka rala mia ma ti mdyiri raja ra ovu dawan fareta waharira ralan ra, tevek myorang Ya'a. Na'ut inyai vali, na mia veka fyamalik Ya'a verin ira.
41013010	Tamata ovi rorang Ya'a veka rfamalik lan Ubu Ni Ivar Lolin verin tamata ra munuk.
41013011	Wean i rtaha mia ti verin tamata ovi rukun tamata ra, na deka ralabira ra kako'u ma mingrihi nulu ira. Ba ti naran ni amar a, na fyalak watan afa ovi Ubu veka nfadoku na'a ralabira ra, tevek afa ovi fyalak ra wol rtali mia, na'uk rtali Ubu Ni Roh.
41013012	Na'ut inyai, na tamata ra veka rsifedi-sikual ira. Ira veka rfedi a'arir-waririra ra ma tamata ra rfedan ira. Brana ra rotu vali wean inyai, ma veka rfedi yanarira ra, ovu vali tamata yanarira ra veka rangal renarir-yamarira ra ma rala ira ti verin tamata ra ma rfedan ira.
41013013	Tamata ra munuk veka wol inar lahir mia, tevek myorang Ya'a. Na'uk tamata ovi rorang Ya'a ovu ralarira urun ma ti naran i rmata, na veka rira vava'at kakiwal.”
41013014	“Ni amar veka nma ma msyi'ik afa isa i sian urun ndiri wan isa i wol inovan ma nana'a, ma nfangra ia (Mia tamata ovi byas ini, eka msyi'ik ma lolin, boma fyan-aran vaivatul ovi). Tamata ovi rna'a Propinsi Yudea musti rafla talik wan yai ma rti vuar ra.
41013015	Tamata ovi ryari ira na'a rira rahan ratan ra, deka rsuta ma rala rira afa ovi rna'a rira rahan ralan.
41013016	Tamata ovi rkarya na'a rira va'i ra deka rewal ira rma rira rahan ra ma rala rira kadaravit ra.
41013017	Na'ut inyai, na sian urun i lahir verin vata ovi rbarlewan ra ovu vata ovi rsusu kasiko'u yanat ra.
41013018	Miflurut verin Ubu, boma deka mtyuan afa avyai na'ut i da'ut ovu radridin a.
41013019	Amar ovi veka rma yai, na tamata ra veka rtuan susa dawan urun. Tali amar i Ubu beti notu lanit ivavan a, ma naran amar ini, na tamata ra wol rtuan susa i wean inyai obin. Tamata ra veka wol rtuan roak susa i wean inyai.
41013020	Wean i Duila'a wol nfaketa amar avyai, na veka wol tamata isa nva'at vali. Na'uk Duila'a nlobang Ni tamata ovi nfili ra, ba veka nfaketa amar avyai.
41013021	Na'ut inyai, na wean i tamata ra rfalak verin mia ne, ‘Eka msyi'ik, Raja i ntevut dida salasilan ra nma roak ma nana'a ini te nana'a ineri!’ na'uk deka myorang ira.
41013022	Tevek na'ut inyai, na tamata boku veka rsiklabir ma rfalak ne, ira Raja i ntevut bira salasilan ra, ovu rfalak vali ne, nabi ira. Ira veka rotu faneak ovi wol tfikir aran ra, ovu mujizat ra ma rlabir tamata ra, boma tamata ra ranovak ne, rira ngrebat a ntali Ubu. Ba wean i bisma rlabir nala vali tamata ovi nfili ra, na veka rlabir ira.
41013023	Ba msyi'ik wabira ma lolin! Ufalak lan roak afa avyai munuk verin mia.”
41013024	“Na'ut inyai, na susa dawan avyai rlia roak, na lera veka wol vanan ovu vulan wol nyeba vali.
41013025	Nara ra veka rleka tali lanit rsuta. Ngrebat ovi rna'a lanit veka rarwa'ung ma rasmoang tia ma watan ira.
41013026	Na'ut inyai, na tamata ra veka rsi'ik Ya'a, Tamata Yanan Ya'a ini, una'a mutan ra uma ovu Ning ngrebat dawan a, ovu vali vanang i nfitik nyadat.
41013027	Ya'a veka ufareta Ning sansinir ra tali lanit ratan ma rti rasdovu tamata ovi Ubu nfili roak ira ma rorang Ya'a. Tamata ovi Ubu nfili ra rtali munuk tamata ovi rna'a lanit ivavan; boku rtali varat, timur, marmar, ovu vali tranan, ma ti naran lanit ni wahan a.”
41013028	“Eka myair tali aa i rfanara ia ne ara. Wean i anan ra raftuvul ewal ma rafroang, na inyai neluk faneak verin mia ne, lera dawan sarseri roak.
41013029	Wean i mryea roak afa avyai, na veka mkya'a lahir ne, sarseri roak ma uma ewal.
41013030	Afa i ufalak verin mia ini, kena urun! Tamata ovi rva'at fiang ini veka wol rmata munuk obin, na afa avyai munuk rvotuk roak.
41013031	Lanit ovu afa ovi rna'a lanit ivavan veka ramwear, na'uk Ning vaivatul ra rna'a kakiwal watan.”
41013032	“Wol tamata isa vali nka'a ne, lafira ki amar i ufalak yai nma. Ubu Ni sansinir ovi rtali lanit ratan wol rka'a. Ya'a Ubu Yanan ini wol uka'a vali. Yamang a'uk sa'i nka'a.
41013033	Ba msyi'ik wabira ma lolin, tevek wol mkya'a ne, veka ewal Ya'a na'ut inba.
41013034	Ya'a veka uma ewal, wean tamata i nti talik ni rahan ma nobal. Wol nti obin, na nasdovu ni tamata sansinir ra ma nala karya lokat ira ma rasusan ni rahan. Ia nfalak verin ni tamata sansinir i nwanar falfolat ngoran a ma nsi'ik ma lolin wan yai.
41013035	Ba wean inyai, na msyi'ik wabira ma lolin, tevek mia wol mkya'a ne, rahan duan yai lafira ki newal ia. Wol mkya'a ne, nma na'ut i lera nakduvul ma laflofan roak, te nafafruan tenan, te manut ra vair, te varverak sumatan.
41013036	Wean i brian munuk, na ewal Ya'a ma utuan mia, na deka mtyub-lia.
41013037	Afa ovi ufalak verin mia ini, ufalak vali verin tamata ra munuk ne: msyi'ik wabira ma lolin!”
41014001	Amar irua ewal, beti tamata Yahudi rotu rira snoba Paskah, ovu rotu rira snoba ma ra'an roti i wol rfadoku ragi na'a. Yahudi rira dawan mela falurut ra ovu rira dawan ovi rair Musa ni inukun ra rdava linga'an mane rtaha fanfonak Yesus ma rfedan Ia.
41014002	Ira rfalak ne, “Na'ut i snoba nbana obin, na deka tataha Ia, beta ne tamata rivun vangoa-vanga.”
41014003	Yesus ndoku Simon ni rahan na'a ahu Betania. Simon ini lan a ni suhut ngabaa. Yesus ndoku nafna'an, na vata isa nma ma ntuan Ia. Vata yai ntaha botal ko'u isa i rotu tali vatu lolin isa naran pualam. Botal yai nsa'a ngul i voan a lolin urun ovu fyawan urun, naran narwastu. Ba nfefar botal yai relan a, ma nli'i ngul yai na'a Yesus ulun.
41014004	Tamata ovi rna'a inyai boku rangrova ma rsifalak afa verin ira ne, “Notu afakinimi nawahak watan ngul i voan lolin yai?
41014005	Ngul yai fyawan urun, ba bisma tfedi, na fyawan a dinar ratut itelu teran, ma tala kubang a verin tamata kasian ra.” Ba rfasala ma dawan vata yai.
41014006	Na'uk Yesus nfalak ne, “Deka fyalak teri ia! Afakinimi fyasala ia? Afa i notu verin Ya'a lolin urun.
41014007	Tamata kasian ra rna'a lalawatan ovu mia, ba na'ut inba watan bisma mlyobang ira. Na'uk Ya'a wol mane una'a lalawatan ovu mia.
41014008	Vata ini not-nala roak afa ovi bis notu verin Ya'a. Wol naran amar i umata obin, na ia nli'i lan roak ngul voan lolin a na'a tenang a.
41014009	Afa i ufalak verin mia ini, kena urun! Na'a wan inba watan rfamalik Ubu Ni Ivar Lolin na'a lanit ivavan a, na veka rfamalik vali afa i vata ini notu roak a, ma al rangnanang ia.”
41014010	Tamata isa tali Yesus Ni tamata vutu rahin irua ovi rorang Ia, naran Yudas Iskariot. Ia ti ntuan Yahudi rira dawan mela falurut ra, boma nfedi Yesus verin ira.
41014011	Rarenar afa i Yudas nfalak yai, na inar urun, ba rtorung ma veka rala kubang verin ia. Ba ndava amar kena mane nfedi Yesus.
41014012	Na'a amar i nban-ulu na'a tamata Yahudi rira snoba ma ra'an roti wol rfadoku ragi na'a, na tamata ra rfedan domba Paskah ra. Yesus Ni tamata ra rorat Ia ne, “Bapa, inam ma amati ma amasusan dida fana'an Paskah na'a inba?”
41014013	Ba Yesus nsinir Ni tamata irua tali ovi rorang Ia, ma nfalak verin ira ne, “Miti kota ralan, na veka mtyuan brana isa ntaha suran isa nsa'a roak wear, ba byan-orang ia.
41014014	Ti myaran rahan i veka nwelat yai, na fyalak verin rahan duan yai ne, ‘Tuan Guru norat ne: Wan i misusan roak ma veka ufna'an Paskah ovu Ning tamata ovi rorang Ya'a, na'a inba?’
41014015	Rahan duan yai veka nfaturu verin mia kamar dawan i nana'a ratan a, na'a ni rahan yai. Ira rasusan munuk roak kamar yai, ba mia musti misusan watan afamtahan Paskah verin ita.”
41014016	Yesus nfalak munuk wean inyai, beti irua rti kota yai. Ira rti ma rtuan munuk afa avyai wean lahir i Yesus nfalak roak a. Nata rasusan afamtahan Paskah yai.
41014017	Ti ma ovan roak, na Yesus nma ovu Ni tamata vutu rahin irua.
41014018	Rdoku rafna'an obin, na Yesus nfalak ne, “Afa i ufalak verin mia ini, kena urun! Tali ovi tafna'an ini, na tamata isa veka nfedi Ya'a.”
41014019	Rarenar munuk afa i Yesus nfalak yai, na ralarira lalau urun. Ba rsikati ira al rfalak verin Yesus ne, “Duila'a, ya'a wahal!”
41014020	Yesus nfalak ne, “Tamata isa tali mia vutu rahin irua ini mane nfedi Ya'a. Tamata yai amrua amsovu roti na'a moko isa.
41014021	Ya'a, Tamata Yanan Ya'a, veka umata wean i rfalak roak na'a Ubu Ni Surat Ralan a. Na'uk sian urun i lahir verin tamata i nfedi Ya'a! Ni lolin a, tamata yai deka rarali lahir ia!”
41014022	Yesus ovu Ni tamata ra rafna'an obin, na nala roti a ma nfalak fara weninyai verin Ubu, beti nvisul roti yai ma nsiduk verin ira. Ia nfalak ne, “Myala ma mian kikyai, ini Ya'a tenang a.”
41014023	Nata Yesus nala vali kobi i nsa'a anggur a ma nfalak fara weninyai verin Ubu, beti nala ma irmunuk renu tali kobi yai.
41014024	Ia nfalak verin ira ne, “Ini Ya'a larang i nvoat verin tamata rivun ma neluk faneak ne, Ubu nfakena roak Ni tnorung a.
41014025	Afa i ufalak verin mia, kena urun! Ya'a veka wol enu roak anggur ini, ti naran amar i veka enu ewal anggur ngorva'an na'a Ubu Ni Fareta.”
41014026	Ira rdedang ma rfadawang roak Ubu, beti rarata vuar Zaitun.
41014027	Yesus nfalak verin ira ne, “Bira inorang a veka wol nangrebat ma mifla talik Ya'a, tevek rtulis roak na'a Surat Ralan ne, ‘Ya'a veka ufedan domba duan a, ba domba ra veka rlilin watan.’
41014028	Na'uk Ubu veka nfava'at ewal Ya'a tali matmatan, ba veka ula Ya'a uti Galilea.”
41014029	Petrus nfalak verin Yesus ne, “Velik ne ira munuk rira inorang wol nangrebat ma rafla talik Oa, na'uk ya'a wahal.”
41014030	Ba Yesus nfalak verin ia ne, “Afa i ufalak verin oa ini, kena urun! Ovan ini lahir, manut wol nkukuwai farua obin, na veka malak nala fatelu roak ne, wol mka'a Ya'a.”
41014031	Na'uk Petrus nfangrebat ralan a, ma nfalak ewal verin Yesus ne, “Velik ne musti umata vali ovu Oa, na'uk wol alak ya'a ne, wol uka'a Oa.” Yesus Ni tamata liak ra munuk rfalak vali wean i nfalak a.
41014032	Yesus ovu Ni tamata ovi rorang Ia rbana ma raran va'i isa naran Getsemani. Ia nfalak verin ira ne, “Mdyoku ini ma ti uflurut veki.”
41014033	Ba Yesus ti naflurut, na novun vali Petrus, Yakobus, ovu Yohanes. Yesus ralan lalau urun Ia ovu wol malinan.
41014034	Ba nfalak verin ira ne, “Ralang a lalau urun i lahir, wean i ufarnuang ne, mane umata roak. Mnya'a ini veki ovu msyi'ik wabira ma lolin!”
41014035	Yesus nbana ma ya'i nfaroa kedan tali ira, beti nsangatur na'a lanun ma naflurut. Ia nera verin Ubu ma fara ntorung ma susa i dawan urun deka nkena Ia.
41014036	Ia nfalak ne, “Bapa, o Bapa! Oa mot-nala akataka munuk, ba fara fwaroa susa i dawan urun ini tali Ya'a. Na'uk deka wean i ralang nfalak a, ba wean watan i ralam nfalak a.”
41014037	Naflurut munuk ma newal Ia, na Ni tamata itelu i rfatuang Ia yai rtub-lufa roak. Ba Yesus nfalak verin Simon Petrus ne, “Simon, afakinimi mtub-lufa i? Wol mtahang nala jam isa vali ma msi'ik wam ma lolin.
41014038	Msyi'ik wabira ma lolin ovu miflurut, boma nitdawan deka nlabir nala mia ma myotu salasilan. Ralabira rfalak ma myotu afa lolin, na'uk wol myot-nala, tevek tenabira ra rmafun.”
41014039	Nata Yesus nti ewal vali ma naflurut, ma nfalak wean i inlangin nfalak roak a.
41014040	Ti ma naflurut munuk ma newal Ia, na ira rtub-ewal, tevek matarira ra raswosu da'in roak, ovu wol rka'a ne, mane rfalak aka verin Yesus.
41014041	Yesus newal fatelu Ia roak, ba nfalak verin ira ne, “Afakinimi mtyuba watan obin? Naran roak ni amar, ba deka mtyuba kikyai! Tevek tamata ovi mane rtaha Ya'a, Tamata Yanan Ya'a, rma roak. Ira mane rovun Ya'a ti verin tamata salasilan ra.
41014042	Byatar ma tati kikyai. Eka msyi'ik! Tamata i mane nfedi Ya'a nma ma sarseri roak!”
41014043	Na'ut i Yesus nangrihi obin, na brian munuk Yudas i ntali Ni tamata vutu rahin irua yai nma. Tamata rivun ovi rtaha nahin blawat ovu rira navnaval ra rban-orang vali ia. Yahudi rira dawan mela falurut ra ovu rira dawan ovi rair Ubu Ni inukun ra, ntafal vali dawan Yahudi liak ra rsinir ira ma rti inyai.
41014044	Yudas i nfedi Yesus nfalak lan roak verin tamata rivun avyai ne, veka notu faneak. Faneak yai wean ini: “Tamata i uvoan Ia yai, Ia hi inyai i. Ba mtyaha lahir Ia ma myovun Ia ovu msyi'ik ma lolin Ia.”
41014045	Ba ti nfaseri lahir Yesus ma nfalak verin Ia ne, “Oo Tuan Guru.” Nata nvoan Ia.
41014046	Ba tamata avyai rti rtaha lahir Yesus.
41014047	Na'uk tamata isa i ndiri wan yai ntavar ni nahin blawat, ma nafat vatuk Yahudi rira Mela Falurut Ila'a ni tamata sansinir arun a.
41014048	Ba Yesus nfalak verin ira ne, “Mia beta myarin ne, Ya'a ini wean tamata ktufan i nwi-nwa tamata ra ma nbori rira metan ra, bi mya mtyaha nahin blawat ovu navnaval ra ma mtyaha Ya'a?
41014049	Lokat amar, na itmunuk tna'a dida Rahan Dawan Falurut ma usiair, na wol mtyaha Ya'a. Na'uk wean urun ini, boma nfakena lahir afa ovi rtulis roak na'a Surat Ralan a.”
41014050	Nata Ni tamata ra munuk rafla talik Ia.
41014051	Varverun isa norang Yesus ovu neluk watan maloli etal isa al nteri tenan a. Ba ti mane rtaha ia,
41014052	na'uk nafla, ba raravut vatuk ni maloli etal yai ma nafla faluhu ia watan.
41014053	Tamata ovi beti rtaha Yesus rovun Ia rti Yahudi rira Mela Falurut Ila'a ni rahan a. Na'a inyai, na Yahudi rira dawan mela falurut ra ovu dawan Yahudi ra ntafal vali Yahudi rira dawan ovi rair Ubu Ni inukun ra munuk rasdovu ira.
41014054	Petrus nban-orang Yesus tali raroa watan, ma ti naran Mela Falurut Ila'a ni lean a. Nana'a inyai, na ia ndoku ma nafraran ovu tamata ovi rwanar Yahudi rira Rahan Dawan Falurut.
41014055	Dawan Mela Falurut ra ovu dawan fareta Yahudi ovi rdoku na'a rira sidovung dawan rkiwal mane rka'a Yesus Ni sala ra, boma rukun Ia ma nmata. Na'uk wol rtuan Ni sala isa vali,
41014056	tevek tamata rivun ovi rfalak sian Yesus rsiklabir watan. Afa ovi rfalak ra rfarsangal tia ma watan, ba rira afa ovi rfalak ra wol wer isa.
41014057	Nata tamata boku rdiri ma rsiklabir ma al rfasala Yesus.
41014058	Ira rfalak ne, “Ami amrenar, na Ia nfalak ne, ‘Ya'a veka a'ar vatuk dida Rahan Dawan Falurut i tamata ra rotu ini, ma na'a amar itelu watan, na ufadiri liak ewal, na'uk tamata ra wol rotu.’ ”
41014059	Na'uk afa ovi rfalak ra rfarsangal tia ma watan, ba rira afa ovi rfalak ra wol wer isa.
41014060	Ba Mela Falurut Ila'a ndiri waharira ralan ra, ma norat Yesus ne, “Notu afakinimi wol mlotar tenam a, ma fwalak na'a afa ovi tamata avyai rfalak a?”
41014061	Na'uk Yesus wol vain ovu Ia wol nvalat akataka. Ba Mela Falurut Ila'a yai norat ewal Ia ne, “Oa ini Raja i veka mtevut tamata ra rira salasilan ra? Ubu i tamata raraning a, Yanan Oa?”
41014062	Yesus ntorung ma nfalak ne, “Kena lahir, ini Ya'a. Mia veka msyi'ik Ya'a, Tamata Yanan Ya'a ini, udoku Ubu i nfareta munuk afakataka Ni lihir mela, ovu veka utali lanit ma una'a mutan ra uma.”
41014063	Ba Mela Falurut Ila'a nangrova urun ma nkamadir ni ravit blawat a ma nfalak ne, “Mia ka'i mryenar Ia nfalak sian Ubu, tevek nfalak ne, Ia wean lahir Ubu. Wol tperlu ma tdava tamata liak roak ma rfalak ni sala ra. Ba minovak wean inba?” Ira ralar isa ma rfadoku ne, Ia musti nmata.
41014065	Ba tamata boku rafnit Yesus, ovu rkeak teri matan a. Ira raskevu tia ma watan Ia, beti rorat Ia ne, “Nabi Oa, ba eka fwalak ne, inlangin a iki naskevu Oa!” Nata tamata ovi rwanar Rahan Dawan Falurut a rovun Yesus rti ma rvaval Ia.
41014066	Amar yai, na Petrus nana'a lean obin. Mela Falurut Ila'a ni vata sansinir isa nma wan yai.
41014067	Ti ma nrea Petrus nafraran na'a yafu, na nsi'ik ma lolin wahan a, ma nfalak ne, “Oa ba'i morang vali Yesus, tamata Nazaret eri.”
41014068	Na'uk Petrus nalak watan ia, ma nfalak ne, “Ya'a wol uka'a afa i fwalak yai.” Ba ti naran tembok dawan ni falfolat ngoran a, na manut isa nkukuwai vali.
41014069	Vata sansinir yai nrea ewal ia ma nfalak verin tamata ovi rna'a inyai ne, “Tamata yai norang vali Yesus!”
41014070	Na'uk Petrus nalak ewal vali ia. Ba wol mnanat, na tamata ovi rafraran na'a yafu yai rfalak ewal verin Petrus ne, “Amka'a lahir ne, oa morang vali Ia, tevek mtali Galilea vali!”
41014071	Ba Petrus nalak matmatan watan ia, ma ka'i nafwaba tenan a ma nfalak ne, “Ya'a wol uka'a tamata i fyalak yai!”
41014072	Brian munuk, na manut nkukuwai ewal. Ba Petrus nangnanang nal-ewal vaivatul ovi Yesus nfalak lan roak verin ia ne, “Manut wol nkukuwai farua obin, na oa veka malak nala fatelu roak ne, wol mka'a Ya'a.” Ba Petrus nvakar ma na'a samsekur.
41015001	Varverak sumatan, na Yahudi rira dawan ra rasdovu munuk ira na'a rira sidovung dawan. Yahudi rira dawan avyai rtali dawan mela falurut ra, dawan Yahudi ra, Yahudi rira dawan ovi rair Musa ni inukun ra, ovu rira dawan liak ra vali. Ira ranovak ma ra'an vai isa na'a afa ovi mane rotu verin Yesus. Ba rkeak Yesus, beti rovun Ia rti verin Pilatus.
41015002	Pilatus norat Ia ne, “Yahudi rira raja verin Oa?” Yesus nfalak ne, “Oa ka'i fwalak roak yai.”
41015003	Ba Yahudi rira dawan mela falurut ra rmangadu Yesus na'a afa rivun.
41015004	Nata Pilatus norat ewal Yesus ne, “Wol bwalat ira? Eka mrenar ngrihi sian ovi rala al rmangadu Oa yai!”
41015005	Na'uk Yesus wol nvalat lahir, ba Pilatus ntalkaka.
41015006	Lokat varat na'ut amar dawan Paskah, na tamata ra ba'i rera verin Pilatus ma nfatalik tamata isa tali bu'i ralan.
41015007	Na'ut inyai, na tamata isa naran Barabas ovu tamata ovi rangal fareta rna'a bu'i ralan. Ira rfedan tamata na'ut i rotu vangoa-vanga.
41015008	Tamata rivun rasdovu ira ma ti rera verin Pilatus, ma nfatalik tamata isa tali bu'i ralan, wean i ba'i notu a.
41015009	Pilatus norat ira ne, “Ba mtyorung ma ufatalik Yahudi rira raja ini verin mia?”
41015010	Pilatus nka'a roak ne, Yahudi rira dawan mela falurut ra ralarira sian Yesus, ba rovun Ia verin Pilatus.
41015011	Na'uk Yahudi rira dawan mela falurut ra rtuar tamata rivun, boma rera verin Pilatus ma nfatalik Barabas verin ira.
41015012	Nata Pilatus norat ewal ira ne, “Ba wean inyai, na inabira ma otu afaka verin tamata i fyalak Ia ne, Yahudi rira Raja?”
41015013	Tamata rivun yai rafwak ma rfalak ne, “Bwaku Ia na'a aa walwalur!”
41015014	Pilatus nfalak verin ira ne, “Afakinimi? Notu sala afaka?” Na'uk rafwak ma vairira dawan ila'a ne, “Bwaku Ia na'a aa walwalur!”
41015015	Pilatus inan ma nfakena watan ralarira ra, ba nfatalik Barabas verin ira. Nata nsinir ma Roma rira suldadu ra rasveva Yesus veki, beti nala Ia verin ira, ma veka rbaku Ia na'a aa walwalur.
41015016	Roma rira suldadu ra rovun Yesus rti Pilatus ni rahan fareta dawan a, beti rasdovu rira suldadu liak ra munuk.
41015017	Ira rala ravit blawat ungu isa ma ra'adoru na'a Ia, ovu ranan aa anan ovi imarira ra ma na'a sabe'u ma rfadoku na'a Yesus ulun a.
41015018	Nata rsiklabir ma rotu ma felarira ra wean i ralang Ia ma rafwak ne, “Yahudi rira raja verin Oa, ba fara nam a blawat!”
41015019	Ira rsikati ira ma al rvaval Yesus ulun ovu takil isa, rafnit na'a Ia, ovu rsangatur na'a wahan ralan a ma raraning waweang Ia.
41015020	Ba ti ma rworuk-rwak munuk Yesus, na raling ewal ravit blawat ungu i neluk a, ma ra'adoru ewal Ni kadaravit ra na'a Ia. Nata rovun Ia mane rbaku Ia na'a aa walwalur.
41015021	Na'ut inyai, na rtuan tamata isa ntali kota Kirene, naran Simon. Simon ini yanan verin Aleksander ovu Rufus. Ia ntali ni kota mane nti Yerusalem, na suldadu ra rkiwal ia ma nvara Yesus Ni aa walwalur a.
41015022	Ira rovun Yesus rti wan isa naran Golgota. Vaivatul yai ihin a, “Kalkulun Wan.”
41015023	Rala anggur i nsileti ovu afa isa naran mur verin Yesus ma nenu, na'uk nafena.
41015024	Ba rbaku Ia na'a aa walwalur, nata rotu undi ma rsiduk Ni kadaravit ra.
41015025	Na'ut inyai jam sembilan varverak, na rbaku Ia na'a aa walwalur.
41015026	Rtulis vali vaivatul ra na'a aa walwalur, ma nfalyawang ne, afakinimi rukun Ia. Rtulis ne, “Yahudi rira Raja verin Ia.”
41015027	Amar yai, na rbaku vali tamata ktufan irua na'a aa walwalur. Isa na'a Yesus Ni lihir mela a, na isa na'a Ni lihir balit a. [
41015028	Ba wean inyai, boma nfakena lahir afa ovi rtulis roak na'a Surat Ralan a ne, “Tamata ra veka ranovak ne, tamata ktufan Ia.”]
41015029	Tamata ovi rahu inyai rarwa'ung ulurira ra ma rfalak sian Yesus. Ira rfalak ne, “Oa fwalak ne, bisma ma'ar vatuk dida Rahan Dawan Falurut ovu fwadiri ewal ia na'a amar itelu!
41015030	Ba wean inyai, na msuta tali aa walwalur yai, boma deka mwata!”
41015031	Yahudi rira dawan mela falurut ra ovu rira dawan ovi rair Musa ni inukun ra rdiri vali wan yai ma rworuk-rwak Yesus. Ira rfalak ne, “Ia not-nala ma tamata liak wol rmata, na'uk wol not-nala ma deka nmata.
41015032	Wean i Israel rira raja verin Ia, ovu Ia Raja i ntevut dida salasilan ra, na eka nsuta tali aa walwalur yai, boma tsi'ik ovu torang Ia.” Tamata ktufan irua i rbaku roak ira na'a aa walwalur ma rna'a Yesus Ni lihir mela ovu balit yai, rfalak sian vali Ia.
41015033	Na'ut inyai lera ndirlola, na deda fafyat nsoru munuk wan yai, ti naran jam itelu.
41015034	Ba na'ut jam tiga lersian, na Yesus nafwak ne, “Eloi, Eloi lama sabaktani?” Yesus Ni vaivatul avyai ihin a wean ini, “O Ubu i uraning a! O Ubu i uraning a! Afakinimi muti talik Ya'a i?”
41015035	Tamata ovi rdiri inyai rarenar afa i Yesus nfalak a, ba rfalak ne, “Eka tfatlina ma lolin! Ia nera nabi Elia.”
41015036	Ba tamata isa ti nala spons etal isa ma nsovu na'a anggur i nakbia. Nata nngatan teri spons yai na'a aa etal isa ni tutul a, ma nlauk rata verin Yesus ma nbuk, beti nfalak ne, “Tnaban veki! Eka tsi'ik, beta ne Elia nma ma nfasuka Ia tali aa walwalur yai.”
41015037	Nata Yesus nafwak ma vain a dawan, na nan nakbosal lahir.
41015038	Na'ut inyai vali, na maloli dawan amafal i naklo'i Yahudi rira Rahan Dawan Falurut ralan a namadir lahir na'ut irua, tali ratan nsuta naran fun.
41015039	Dawan i nfareta Roma rira suldadu ra ndiri Yesus wahan ralan, ma nsi'ik Ia, nata ti naran nan nakbosal, ba nfalak ne, “Kena urun, tamata ini Ubu Yanan a!”
41015040	Vata boku rsi'ik afa avyai tali raroa watan. Vata avyai nararira Maria Magdalena, Salome, Maria i yanan marmuri Yakobus ovu Yoses.
41015041	Na'ut i Yesus nana'a propinsi Galilea, na vata avyai rorang ovu rlobang Ia. Vata liak rivun vali rorang Yesus rti Yerusalem, ma rna'a vali inyai.
41015042	Na'a amar yai, na tamata Yahudi ra rasusan warira, tevek ni ilyan a, na rira amar ma ryari ira. Ya'i laflofan roak, na
41015043	tamata isa naran Yusuf ntali ahu Arimatea nma mane ntuan Pilatus. Yusuf ini ndoku Yahudi rira sidovung dawan, ovu tamata ra ralang ma dawan ia. Yusuf nanaban vali ma Ubu nfareta tamata ra wean lahir Raja. Ba Yusuf nfabrahi tenan ma ti ntuan Pilatus ma nera Yesus tenan a.
41015044	Pilatus ntalkaka, tevek nrenar ne, Yesus nmata roak. Ba nera dawan i nfareta Roma rira suldadu ra ma norat ia ne, Yesus nmata roak.
41015045	Ti ma Pilatus nrenar Roma rira suldadu dawan yai nfalak ne, Yesus nmata roak, ba ntorung ma Yusuf ti nala Yesus tenan a.
41015046	Ba Yusuf nfaha maloli ngangiar isa ma ti nfasuka Yesus tenan tali aa walwalur, ma nkuma Ia ovu maloli yai. Nata Yusuf ti ma nfanuba Yesus tenan a na'a vatu i rtivan roak ia ma wean van, beti nlawar vatu dawan al nulang teri van ngoran yai.
41015047	Maria Magdalena ovu Maria i yanan Yoses ti rsi'ik wan i rfadoku Yesus na'a.
41016001	Amar i Yahudi ra ryari ira nelak roak, na Maria Magdalena, Maria i yanan Yakobus ovu Salome rfaha ngul ovi voarira lolin, mane rti ra'ung na'a Yesus tenan a.
41016002	Ba ti ma lera ndata roak na'a amar kareda, na rti van matmatan i rfanuba Yesus tenan a.
41016003	Rna'a rira banbanan obin, na rsiforat ira ne, “Tamata iki veka nlawar nala vatu i nulang teri van ngoran eri?”
41016004	Na'uk rti ma raran inyai ma rsi'ik, na vatu i dawan urun yai natsuar roak tali van matmatan ngoran a.
41016005	Ba rti van ralan ma rsi'ik, na varverun isa noru ravit blawat ngangiar ma ndoku rira lihir mela. Vata avyai rabrian urun.
41016006	Varverun yai nfalak verin ira ne, “Deka byobar. Uka'a roak ne, mya ma mdyava Yesus ntali Nazaret i rbaku roak Ia na'a aa walwalur. Ia wol nana'a roak ini, tevek nva'at ewal roak. Eka msyi'ik wan i rfanuba Ia na'a yai.
41016007	Myewal a'uk mia ma miti fyamalik verin Petrus ovu Yesus Ni tamata liak ovi rorang Ia ne, ‘Yesus veka ula Ia nti propinsi Galilea. Mia veka mtyuan Ia na'a ineri, wean lahir i nfamalik roak verin mia.’ ”
41016008	Vata avyai rbobar ma raruru lalean ira, ba rti murin ma rafla talik van matmatan yai. Ira wol rfalak akataka verin tamata ra, tevek rbobar. [Ira rfamalik munuk ivar yai verin Petrus ovu ni kida ra, na'uk wol mnanat. Rotu munuk afa avyai, beti Yesus nsinir Ni tamata ovi rorang Ia ma rtali timur rti varat, ma ti rfamalik Ubu Ni Ivar mnga'un i wol bisma nmamu. Ivar yai nfamalik na'a i wean inba ma Ubu nsikat tamata ra tali rira salasilan ra, ma rira vava'at kakiwal]. [
41016009	Ti ma Yesus nva'at ewal na'ut varverak sumatan na'a amar kareda, na nfavotuk lan Ia verin Maria Magdalena. Vata yai lan a, Yesus naling vatuk nait sian ifitu tali ia.
41016010	Ba Maria ti ma nfamalik ivar yai verin Yesus Ni tamata ovi rorang Ia. Tamata avyai ralarira lalau ma rvakar.
41016011	Ira rarenar ne, Yesus nva'at ewal roak, ovu Maria nrea lahir Ia, na'uk ira wol rorang.] [
41016012	Yesus notu wean inyai, beti ti nfavotuk vali tenan ovu felan naling Ia verin tamata irua tali tamata ovi rorang Ia. Rarea Ia na'ut amar i rbana rti talik kota ma rti wan liak.
41016013	Ba rewal ira ma rfamalik ivar yai verin rira kida ra, na'uk wol rorang.
41016014	Nata Yesus ti nfavotuk vali tenan verin Ni tamata vutu rahin isa ovi rorang Ia, na'ut i rafna'an. Yesus ntabu ira, tevek rira inorang wol nangrebat ovu vali rafena lahir ma rorang tamata ovi rarea Ia ma rfamalik ne, Yesus nva'at ewal roak.
41016015	Ia nfalak verin ira ne, “Byan-soru munuk lanit ivavan a, ma fyamalik Ubu Ni Ivar Lolin verin tamata ra munuk.
41016016	Tamata ovi rorang Ubu Ni Ivar Lolin yai ovu rtorung ma rbaptis ira, na Ubu veka nsikat ira tali rira salasilan ra, ma rira vava'at kakiwal. Na'uk tamata ovi wol rorang Ia, Ubu veka nukun ira.
41016017	Tamata ovi rorang Ya'a, Ubu veka nala ngrebat ma neluk faneak verin ira, ma rala narang a al raling vatuk nait sian ra, ovu vali veka rangrihi ovu vai ovi wol rka'a ra.
41016018	Ira veka rtaha nala nifa te renu alanu, na'uk wol rtuan akataka. Ira veka rfadoku limarira ra na'a tamata ovi rira suhut ra, na tamata avyai lolin ewal ira.”] [
41016019	Ti ma Duila'a Yesus nangrihi munuk verin ira, na Ubu notu ma nrata lanit ratan, ma ndoku Ni lihir mela a.
41016020	Nata Yesus Ni tamata ovi rorang Ia rti ma rfamalik Ubu Ni Ivar Lolin na'a wan inba watan. Duila'a novun ira, ma rotu mujizat ra ma al rfalyawang ne, afa ovi rfamalik ra kena.]
42001001	Baba Teofilus, ya'a alang oa. Tamata rivun rasahak roak ma rtulis ivar i nvotuk roak a, ma rfamalik na'a afa ovi tatuan roak na'a dida vava'at ra.
42001002	Ira rtulis wean lahir i trenar roak tali tamata ovi ka'i rsi'ik lahir afa ovi Yesus notu tali lalan a, beti rti ma rfamalik ivar yai.
42001003	Ba urenar ovu ubas ma lolin afakataka munuk na'a Yesus, tali na'ut i beti nvotuk a, ti naran i roak a. Ufikir ne, ni lolin a, na ususan ma lolin ivar yai veki, beti utulis lahir na'a surat isa verin oa.
42001004	Ya'a otu wean inyai, boma mka'a lahir ne, afa ovi rair munuk roak verin oa yai, kena urun.
42001005	Na'ut i Herodes notu raja na'a propinsi Yudea, na Yahudi rira mela falurut isa i nkarya verin Ubu nana'a inyai. Mela falurut yai naran Zakharia. Ia ntali sidovung mela falurut ovi Abia nban-ulu verin ira. Awan a naran Elisabet. Elisabet ini Harun ubun a nusin verin ia.
42001006	Zakharia irua awan a rira vava'at ra rmalola na'a Ubu wahan ralan a. Irua ralarira urun ma rot-orang munuk afa ovi Duila'a nfadoku roak na'a Ni inukun ra.
42001007	Na'uk irua wol yanarira, tevek Elisabet wol bisma yanan, ovu vali na'ut inyai itvata-itrana roak ira.
42001008	Amar isa, na'ut i sidovung Abia rira amar ma rfabana rira karya na'a Yahudi rira Rahan Dawan Falurut, na Zakharia nfabana ni karya i neluk Yahudi rira mela falurut a na'a Duila'a wahan ralan a.
42001009	Na'ut i rotu undi ma al nfaturu ne, mela falurut iki veka nfabana ni karya na'a Duila'a Ni Rahan Dawan Falurut, na undi yai nfaturu Zakharia. Ba ia nti Rahan Dawan Falurut ralan a ma nasnuri afa i uman voan a lolin urun.
42001010	Na'ut i Zakharia nti ralan ma nasnuri afa i uman a voan a lolin urun yai, na tamata rivun rasdovu ira na'a Rahan Dawan Falurut ni lean a ma raflurut.
42001011	Ba na'ut inyai, na Ubu Ni sansinir isa ntali lanit ratan nvotuk ma ndiri lahir wan i ba'i rasnuri afa i uman a voan lolin urun, ni lihir mela a.
42001012	Ti ma Zakharia nsi'ik Ubu Ni sansinir yai, na nabrian munuk ovu nbobar urun.
42001013	Na'uk Ubu Ni sansinir yai nfalak verin ia ne, “Zakharia, deka bwobar, tevek Ubu nrenar roak mu falurut a. Awam i Elisabet a veka nrali kasiko'u brana isa. Oa musti fwanara ia ne, Yohanes.
42001014	Ralam a veka lolin urun, ovu tamata rivun ralarira ra veka lolin urun i vali, na'ut i kasiko'u yai rarali roak ia!
42001015	Ira ralarira ra veka lolin, tevek Ia veka neluk tamata dawan na'a Duila'a wahan ralan a. Ia wol bis lahir ma nenu anggur te tuat, ovu na'ut i na'a kevralan obin, na Ubu Ni Roh a veka nsoru ralan a.
42001016	Afa ovi nair ra veka notu ma tamata Israel rivun ira rorang ewal Duila'a i rira Ubu verin Ia.
42001017	Ia veka neluk Duila'a Ni sansinir i ula ia ma nasusan linga'an verin Duila'a. Ia notu afa yai ovu ngrebat i ntali Ubu Ni Roh a, wean ngrebat i nala verin nabi Elia. Ia veka notu ma brana ovi wol malinan obin ovu yanarira ra, malinan ewal. Ia veka notu vali ma tamata ovi wol rorang afa ovi Ubu nfalak ra, rorang ewal Ubu, ma rira kaka'a wean tamata ovi rira vava'at ra rmalola. Notu wean inyai, boma tamata rira vava'at ra inovan ma rarenar Duila'a.”
42001018	Nata Zakharia nfalak verin Ubu Ni sansinir yai ne, “Wean inba ma uka'a ne, afa yai veka nvotuk? Ya'a itrana roak ya'a ovu vali awang a itvata roak ia.”
42001019	Ubu Ni sansinir yai nfalak ne, “Ya'a ini Gabriel. Ukarya verin Ubu na'a lanit ratan, ovu Ia nsinir ya'a ma ufalak ivar lolin ini verin oa.
42001020	Afa i ufalak ini veka nvotuk na'a amar i Ubu nfadoku roak a. Na'uk oa wol morang, ba veka wol mungrihi nala oa, nata ti naran afa i ufalak yai nvotuk.”
42001021	Na'ut inyai, na tamata rivun rnaban watan Zakharia. Ira rsiforat ira ne, afakinimi mnanat ia na'a Rahan Dawan Falurut ralan a.
42001022	Ti ma Zakharia ntali Rahan Dawan Falurut ralan a nma murin, na ia wol nangrihi nala afakataka verin ira. Ia nala watan liman a ma al notu faneak verin ira. Ba tamata ra rka'a ne, ia wean i namifi na'uk wol ntub-lufa ma nsi'ik afa boku na'a Rahan Dawan Falurut ralan.
42001023	Amar ovi nkarya na'a Rahan Dawan Falurut ralan a nbosal roak, beti newal ia nti ni rahan.
42001024	Wol ka'i mnanat, na awan a Elisabet nbarlewan. Vulan ilima, na ia nana'a rahan ralan watan ma tamata ra wol rarea ia.
42001025	Elisabet nfalak ne, “Duila'a nfaturu roak Ni rala lolin a verin ya'a, tevek nlobang roak ya'a ma ubarlewan, ba wol uma'it roak na'a tamata waharira ralan ra.”
42001026	Elisabet nbarlewan vulan inean roak, na Ubu nsinir Ni sansinir tali lanit ratan i naran Gabriel yai, ma nti ahu isa naran Nazaret na'a propinsi Galilea.
42001027	Gabriel ti nalola vata mnelat isa naran Maria. Ia wol ntuba ovu brana obin. Yusuf i ubun-nusin Raja Daud ntavun teri roak ia.
42001028	Sansinir yai nti Maria ni rahan ma nfalak verin ia ne, “Oo titi, Duila'a naflahar roak oa ovu novun oa!”
42001029	Ti ma Maria nrenar afa i nfalak yai, na wol nka'a ne, veka nanovak aka. Ba norat watan na'a ralan a ne, vaivatul ovi ihirira ra wean inba?
42001030	Ubu Ni sansinir yai nfalak vali ne, “Maria deka bwobar, tevek Ubu naflahar roak oa.
42001031	Oa veka bwarlewan ma mrali oa, na yanam brana. Oa musti fwanara Ia ne Yesus.
42001032	Ia vali veka nana'a tamata dawan, ovu tamata ra veka rfalak ne, Ubu i Ni dawan nlia munuk afakataka, Yanan Ia. Ubila'a veka nsikat Ia ma neluk raja, ma ndoku ubun-nusin Raja Daud wan i ndoku ma nfareta.
42001033	Ia veka nfareta kakiwal Yakub ubun-nusin ra, tevek Ni fareta a wol ni wahan.”
42001034	Maria nfalak verin Ubu Ni sansinir yai ne, “Wean inba ma veka wean inyai, tevek ya'a wol utuba ovu brana obin?”
42001035	Ubu Ni sansinir yai nfalak verin Maria ne, “Ubu Ni Roh veka nsuta ma nleal lahir oa. Ubu i Ni dawan nlia munuk afakataka, Ni ngrebat a veka nteri oa ma yanam i veka mrali Ia yai wol Ni salasilan, ovu veka rera Ia ne, ‘Ubu Yanan a.’
42001036	Teram i Elisabet itvata roak ia ma tamata ra rfalak ne, ia wol bisma yanan, na'uk fiang ini nbarlewan vali ma ni vulan inean roak, ovu kasiko'u yanat i na'a evun ralan a, brana vali ia.
42001037	Tevek Ubu bis not-nala munuk afakataka.”
42001038	Maria nfalak ne, “Ya'a eluk sansinir verin Duila'a, ba fara wean urun afa ovi fwalak yai.” Nata Ubu Ni sansinir yai nti talik ia.
42001039	Wol mnanat, na Maria nti lahir ma nalola Elisabet na'a ahu isa, na'a propinsi Yudea. Ahu yai ndoku wan i vuar ra rna'a.
42001040	Na'a inyai, na ia nti Zakharia ni rahan ralan a ma nala salam verin Elisabet.
42001041	Ti ma Elisabet nrenar Maria vain a, na yanan i nana'a evun ralan a nasdai lahir, tevek inan lolin, ovu vali Ubu Ni Roh a nsoru lahir Elisabet.
42001042	Ba vain a dawan ma nfalak ne, “Ubu naflahar roak oa, nlia tali vata liak ra munuk, ovu naflahar vali kasiko'u yanat i veka mrali ia yai.
42001043	Ya'a ini iki ya'a mi ning Duila'a renan a nma ma nalola ya'a?
42001044	Na'ut i urenar vaim a, na kasiko'u yanat i na'a evung ralan ini nasdai lahir, tevek inan lolin urun.
42001045	Lolin urun verin oa, tevek morang ne, afa ovi Duila'a nfalak verin oa yai veka rvotuk.”
42001046	Maria nfalak ne, “Ufadawang Duila'a, ovu ralang a lolin urun, tevek Ubu neluk Raja ma nsikat ya'a tali ning salasilan ra, ma ning vava'at kakiwal.
42001048	Ia nsi'ik ma lolin ya'a, velik ne eluk tamata sansinir ma ukarya verin Ia. Ba tali amar ini, tali tuvu nti tuvu, na tamata ra munuk veka rfalak ne, ya'a ini vata i utung urun a,
42001049	tevek Ubu i nfareta munuk afakataka notu roak afa dawan ovi tamata ra wol rot-nala a verin ya'a. Ubu naran a nmerat urun.
42001050	Tali tuvu nti tuvu, na Ia nfaturu lalawatan Ni silobang a verin tamata ovi rbobar Ia.
42001051	Ia nala Ni ngrebat a ma notu afa dawan ovi tamata ra wol rot-nala, ovu notu ma tamata ovi rfakaratat tenarira ra ramir-ramar tia ma watan ira.
42001052	Ia nfaleka tamata fareta ra tali wan ovi rdoku ma rfareta a, na'uk nfakaratat tamata ovi wol fyawarira ra.
42001053	Ubu nala afa ovi lolin ra munuk verin tamata kasian ra, boma deka rablafar, na'uk nsinir tamata ovi rka'i ra ma rewal ira ovu limarira vu watan.
42001054	Ubu Ni tnorung verin ubumam-nusimami ra ma nfalak ne, Ia nlobang ami, tamata Israel ra. Ia nfakena roak Ni tnorung yai. Ia wol nablufang ma nfaturu Ni silobang a verin Abraham ovu ubun a nusin ra, nata ti wol ni wahan.”
42001056	Maria nana'a Elisabet ni rahan, ka'a bi vulan itelu, beti newal ia nti ni rahan.
42001057	Elisabet ni amar kena roak ma nrali ia, ma yanan a brana ia.
42001058	Ti ma tamata ovi rna'a ni rahan nelan a ovu ni tiniman ra rarenar ne, Duila'a nfaturu Ni silobang i dawan urun a verin Elisabet, na rir tinemun rotu inarira lolin ovu ia.
42001059	Kasiko'u yanat yai ni amar iwalu roak, na rir tinemun rovun ia ti mane rsunat ia. Ira mane rfanara kasiko'u yai naran a wean yaman a Zakharia.
42001060	Na'uk renan a nfalak ne, “Deka! Ita musti tfanara ia ne, Yohanes.”
42001061	Ira rfalak verin Elisabet ne, “Wol tamata isa vali tali bira tiniman ra nararira wean inyai.”
42001062	Ba ira rotu faneak ma al rorat yaman a ne, veka nala nara aka ma al nfanara yanan a.
42001063	Zakharia nera kba masnifit isa tali ira ma ntulis ne, “Ia naran Yohanes.” Ba rir tinemun rtalkaka munuk lahir.
42001064	Brian munuk, na Zakharia nangrihi nal-ewal ma nfadawang lahir Ubu.
42001065	Ba tamata ovi rna'a rira rahan nelan a munuk rbobar ma ralang Ubu, ovu tamata ra rfamalik ivar yai ma ti nsoru munuk wan ovi rna'a Yudea ni vuar ra.
42001066	Tamata ovi rarenar ivar yai, ira munuk ranovak watan na'a ralarira ra ne, “Kasiko'u yanat ini dawan ia, na veka wean inba? Kena urun ma Duila'a nfatuang ia.”
42001067	Ubu Ni Roh a nsoru lahir Zakharia i yanan kasiko'u yanat yai, ba nfamalik ivar ovi nrenar lahir tali Duila'a.
42001068	Ia nfalak ne, “Mya ma tfadawang Duila'a, Ubu i tamata Israel ra raraning a, tevek nma ma nalola ita ovu nlobang ita, ma nfatalik ita tali dida varvara aleman ra.
42001069	Ia nala Tamata i Ni ngrebat a dawan urun a, ma nsikat ita tali dida salasilan ra, ma dida vava'at kakiwal. Ia ubun a nusin Raja Daud i neluk tamata sansinir verin Ubu.
42001070	Tali lalan ana, Ubu nfalak roak Ni tnorung yai nahu nabi ovi nfili ra,
42001071	ma nfatalik ita tali tamata ovi rira sian ita. Ia nfatalik ita tali tamata ovi wol inar lahir ita.
42001072	Notu wean inyai ma nfaturu Ni rala lolin a verin ubud-nusid ra ne, veka nfakena Ni tnorung i nmerat urun yai.
42001073	Ia nafwaba roak na'a Ni tnorung a verin ubud-nusid i Abraham. Ia nafwaba roak ne, veka nfatalik ita tali tamata ovi rira sian ita, boma tot-orang afa ovi nfalak ra, ovu wol tbobar,
42001075	ovu ralad urun ma dida vava'at ra rmerat ovu rmalola, boma Ubu ralan a lolin ovu ita, ti naran i tmata a.”
42001076	Nata Zakharia nfalak verin yanan a ne, “Ubu i Ni dawan nlia munuk afakataka veka nsikat oa ma meluk Ni nabi, tevek oa veka bwana ula oa ma mususan linga'an verin Duila'a.
42001077	Oa veka fwalyawang verin Ni tamata ra ne, wean i Ubu na'i vatuk roak rira salasilan ra, na Ia veka nala vava'at kakiwal verin ira.
42001078	Ubu nfaturu Ni rala lolin a ovu Ni silobang a verin ita, bi notu wean inyai. Ia i ntali lanit ratan yai, veka nma wean lera beti ndata.
42001079	Ia vanan a veka nyeba munuk tamata ovi rva'at na'a dedan ralan a, ovu vali tamata ovi rbobar matmatan. Ia veka novun vali ita ma dida vava'at ra malinan lalawatan.”
42001080	Zakharia yanan yai nmela ma dawan roak ia, ovu ni inorang verin Duila'a ntafal ma nangrebat. Ia nana'a watan wan lean vu dawan, ti naran amar i nfavotuk tenan a verin tamata Israel ra.
42002001	Na'ut i beti rarali Yohanes, na Kaisar Agustus nfareta ni tamata ra ma rtulis munuk tamata ovi rarenar tali fareta Roma, nararira ra.
42002002	Inyai beti fasa rtulis nararira ra na'a daftar, boma rka'a lahir ne, tamata ifira munuk na'ut inyai. Ira rotu daftar yai na'ut i Kirenius notu gubernur na'a propinsi Siria.
42002003	Ba tamata ra munuk rti rira ahu ra ma rtulis nararira ra.
42002004	Yusuf notu vali wean inyai. Ia ntali ahu Nazaret i nana'a propinsi Galilea ma nti Raja Daud ni kota a, naran Betlehem, na'a propinsi Yudea, tevek ubun a nusin Raja Daud. Yusuf nti ma rdaftar naran a ovu Maria i ntavun teri roak ia. Na'ut inyai, na Maria nbarlewan roak.
42002006	Na'ut i rna'a Betlehem, na Maria ni amar kena roak ma nrali Ia.
42002007	Yanan iya'an ini, brana Ia. Maria nkuma yanan a ovu sikar, beti nfanuba Ia na'a wan i afwatan ra ba'i rafna'an na'a, tevek rahan siwelat ma rafnerung teri na'a nngora roak.
42002008	Ovan yai, na domba duarira ra rna'a vali ngrova dardirin ovi rfaseri Betlehem a, ma rwanar rira domba ra.
42002009	Brian munuk, na Duila'a Ni sansinir isa ntali lanit ratan nma ma nfaturu tenan a verin ira. Duila'a vanan i nfitik nyadat nsoru ira, ba rbobar urun i lahir.
42002010	Duila'a Ni sansinir yai nfalak verin ira ne, “Deka byobar, tevek ufamalik ivar lolin verin mia, ovu verin tamata ra munuk ma veka inabira lolin urun i lahir.
42002011	Ovan ini vali na'a Raja Daud ni kota, na rarali roak Duila'a Kristus. Ia Raja i nsikat tamata ra tali rira salasilan ra, ma rira vava'at kakiwal.
42002012	Ni faneak a wean ini: mia veka mtyuan kasiko'u yanat isa, rkuma Ia ovu sikar ma rfanuba Ia na'a wan i afwatan ra ba'i rafna'an na'a.”
42002013	Brian munuk, na Duila'a Ni sansinir yai ovu Ni sansinir liak ra vali, rivun ila'a ira rvotuk. Rir tinemun rfadawang Ubu ma rfalak ne,
42002014	“Fara traning Ubu! Ia sa'i dawan Ia ovu nana'a wan i karatat lia munuk a. Na'a lanit ivavan ini, fara malinan verin tamata ovi Ubu naflahar roak ira.”
42002015	Ti ma Duila'a Ni sansinir avyai rti talik ira ma rarata ewal lanit ratan, na domba duarira ra rsifalak afa verin ira ne, “Mya ma tati Betlehem ma tsi'ik afa i Duila'a nfalak roak verin ita.”
42002016	Ba rfarlan lahir ma ti rtuan Maria irua Yusuf, ovu vali kasiko'u yanat i ntuba wan i afwatan ra ba'i rafna'an na'a.
42002017	Ti ma rsi'ik kasiko'u yanat yai, na rfamalik lahir afa ovi Duila'a Ni sansinir yai nfalak na'a kasiko'u yanat yai.
42002018	Tamata ovi rarenar afa ovi domba duarira rfamalik yai, rtalkaka munuk lahir.
42002019	Na'uk Maria nfikir watan afa avyai ma nanovak na'a ralan a.
42002020	Nata domba duarira avyai rewal ira ma raraning Ubu ovu rfadawang Ia, tevek afa ovi rarenar ra ovu afa ovi rsi'ik ra, kena lahir ovu afa ovi Duila'a Ni sansinir yai nfalak a.
42002021	Ti ma Ni amar iwalu roak, na rsunat kasiko'u yai, ovu rfanara Ia ne, Yesus. Ubu Ni sansinir tali lanit ratan nfalak lan roak naran ini, na'ut i renan a wol nlewan Ia obin.
42002022	Amar naran roak ma Yusuf ovu Maria rot-orang Musa ni inukun ra ma rfamerat tenarira ra. Na'ut inyai, na rovun vali Yesus ma rti Yerusalem ma rfaturu ne, rfadoku munuk Yesus Ni vava'at a verin Duila'a.
42002023	Rfadoku roak na'a Duila'a Ni Inukun ra ne, “Brana iya'an ra munuk musti rfamerat ira ma al rfaturu ne, ira veka rkarya watan verin Duila'a.”
42002024	Amar yai, na rot-orang vali Duila'a Ni inukun ra, ma rala kakahu irua te modarlaka yanat irua ma reluk rira korban verin Ubu.
42002025	Na'a Yerusalem, na tamata isa naran Simeon. Ia ni vava'at nmalola ovu not-orang munuk afa ovi rna'a Duila'a Ni inukun ra. Ia nanaban amar i Ubu veka nma ma nfaloling tamata Israel ralarira ra. Ubu Ni Roh a nfatuang vali ia.
42002026	Ubu Ni Roh a nfalyawang roak verin ia ne, ia wol bisma nmata, ti naran i nsi'ik Raja i ntevut dida salasilan ra.
42002027	Ubu Ni Roh nfalak verin Simeon ma nti Rahan Dawan Falurut ni lean a. Na'ut inyai, na Yusuf ovu Maria rovun Yesus ma rti ralan ma rot-orang afa ovi rna'a Musa ni inukun ra.
42002028	Simeon nala kasiko'u yanat yai ma nsaka Ia, beti nfadawang Ubu ma nfalak ne,
42002029	“Duila'a, fiang ini fwakena roak Mu tnorung a verin ya'a. Ya'a eluk Mu sansinir, ba velik ne umata, na'uk wol akataka, tevek umata ovu malinan.
42002030	Usi'ik roak Ia i msinir ma nma, ma nsikat ami tali mami salasilan ra, ma mami vava'at kakiwal.
42002031	Oa fwadoku lan roak ma nma, boma tamata ra munuk rsi'ik Ia.
42002032	Ia wean lyawan i nyeba linga'an a verin tamata ovi wol Yahudi ra ma rorang Oa, ovu vali tali afa ovi veka notu ra, na tamata ra munuk ralang Mu tamata Israel ra.”
42002033	Kasiko'u yai renan ovu yaman a rtalkaka lahir na'ut i rarenar afa ovi Simeon nfalak na'a yanarira a.
42002034	Nata Simeon naflurut verin Ubu ma naflahar ira, ovu nfalak verin Maria ne, “Ubu nfadoku roak ma kasiko'u ini veka nfaleka ma rivun tamata Israel ovi rafena ma rorang Ia, ovu vali nsikat tamata rivun tali rira salasilan ra, ma rira vava'at kakiwal. Ia neluk faneak tali Ubu ma nfangnanang tamata ra na'a afa ovi Ubu nfalak ra, na'uk tamata rivun veka rangal Ia.
42002035	Wean inyai, na afa ovi tamata ra rfikir a veka rvotuk. Nlia tali inyai, na oa veka fwarnuang lahir lalau dawan i wean nahin blawat nsungu ralam a.”
42002036	Vata isa naran Hana nana'a vali inyai. Ia nabi ia, ovu yaman a naran Fanuel. Fanuel ini ntali Israel rira arun dawan i naran Asyer. Ia tuvu ila'a roak ia. Na'ut i nsifa ana, nva'at ovu awan a varat ifitu watan, na awan nmata.
42002037	Ba tali amar yai, na ia nvaru lahir, ovu ni varat vutwalu rahin ifa'at roak. Ovan a amar, na ia nana'a lalawatan Rahan Dawan Falurut a ma nfadawang Ubu, ntolat, ovu vali naflurut.
42002038	Na'ut inyai vali, na Hana nma ma nfadawang Ubu, ovu nfamalik na'a kasiko'u yai verin tamata ra munuk. Tamata avyai rnaban amar i Ubu veka nma ma nsikat tamata Yerusalem tali tamata ovi rira sian ira.
42002039	Ti ma Yusuf ovu Maria rotu munuk roak afa ovi rna'a Duila'a Ni inukun ra, beti rewal ira rti rira ahu Nazaret i na'a propinsi Galilea.
42002040	Kasiko'u yai nmela ma dawan roak ia, ma tenan a nangrebat. Ia Ni kaka'a dawan tali Ubu, ovu Ubu nala Ni rala lolin verin Ia.
42002041	Lokat varat na'ut amar i Yahudi ra rangnanang amar i uburir-nusirira ra rdir-talik Mesir, na Yesus renan ovu yaman a ba'i rti Yerusalem ma rovu snoba dawan yai.
42002042	Na'ut i Yesus Ni varat vutu rahin irua roak, na ira rti Yerusalem wean i ba'i rti lokat varat a na'a amar dawan yai.
42002043	Amar dawan yai nlia roak beti rewal ira, na'uk Yesus nana'a watan Yerusalem. Renan ovu yaman a wol rka'a ne, nana'a inyai obin.
42002044	Ira rnarin ne, Ia novu vali tamata rivun ovi irmunuk rbana yai. Ba rbana amar lolan roak, beti rdava Ia na'a rira tiniman ra ovu rira kidabela ra.
42002045	Na'uk wol rtuan Ia, ba rewal ewal ira rti Yerusalem ma rdava Ia.
42002046	Amar itelu nelak roak, beti rtuan Ia na'a Rahan Dawan Falurut ralan a. Ia ndoku ovu Yahudi rira dawan ovi rair Musa ni inukun ra ma nrenar afa ovi rfalak ra, ovu norat afa tali ira.
42002047	Tamata ovi rna'a inyai munuk rtalkaka lahir na'a afa ovi nfalak ra ma al nvalat ira, tevek Ni kaka'a dawan tali Ubu.
42002048	Ti ma renan ovu yaman a rsi'ik Ia, na rtalkaka lahir, ba renan nfalak verin Ia ne, “Baba, notu afakinimi motu wean inyai verin ami? Amrua yamam a amdava Oa, nata ralamami raruan roak!”
42002049	Yesus nfalak verin renan ovu yaman a ne, “Notu afakinimi mdyava Ya'a? Mia wol mkya'a ne, Ya'a musti una'a Yamang a Ni rahan a?”
42002050	Na'uk Yesus renan ovu yaman a wol rfan-aran afa ovi nfalak verin ira yai.
42002051	Nata Yesus newal Ia ovu renan a yaman a ma rti Nazaret. Ia not-orang lalawatan afa ovi renan-yaman a rfalak ra. Renan a nanovak watan afa ovi rvotuk yai na'a ralan a.
42002052	Yesus nmela ma dawan roak Ia, ovu Ni kaka'a dawan tali Ubu ntafal ma nmela. Ubu nlobang urun Ia, ovu vali tamata ra inar dalang Ia.
42003001	Kaisar Tiberius nfareta Roma varat vutu rahin ifa'at teran roak. Na'ut inyai Pontius Pilatus notu gubernur na'a propinsi Yudea. Herodes notu raja ma nfareta na'a propinsi Galilea, ovu Herodes a'an i Filipus, notu raja ma nfareta na'a propinsi Iturea ovu Trakhonitis. Lisanias notu raja ma nfareta vali na'a propinsi Abilene.
42003002	Na'ut inyai, na Hanas ovu Kayafas reluk Yahudi rira Mela Falurut Ila'a ma rkarya verin Ubu. Na'a varat yai vali, na Ubu nangrihi verin Yohanes na'a wan lean vu dawan. Yohanes ini yaman a verin Zakharia.
42003003	Ba Yohanes nti munuk wan ovi rfaseri oar Yordan a, ovu nafwak ma vain a dawan urun al nfamalik Ubu Ni Ivar a ne, “Myahil kikyai tali bira salasilan ra, ovu myala tenabira ra ma ti rbaptis mia, boma Ubu veka na'i vatuk bira salasilan ra.”
42003004	Wean i nabi Yesaya ntulis na'a ni kitab a ne, “Tamata isa nafwak na'a wan lean vu dawan ne, ‘Misusan linga'an verin Duila'a, ovu fyamalola linga'an a verin Ia.
42003005	Lanun ovi wol manesan ra, myotu ma manesan, ovu myotu vali ma sakvuar ovu vuar ra manesan, ovu vali linga'an ovi rkiluk ra, fyamalola ira. Lanun i suta-rata ra, myotu vali ma manesan.
42003006	Ba tamata ovi rna'a lanit ivavan a munuk veka rsi'ik i Ubu nsikat tamata ra tali rira salasilan ra, ma rira vava'at kakiwal.’ ”
42003007	Yohanes nfalak verin tamata rivun ovi rma ma nbaptis ira yai ne, “Mia sian urun mia wean aru ra! Iki nfalak verin mia ne, Ubu Ni inukun i veka nma yai wol nkena mia?
42003008	Fyaturu lahir na'a bira vava'at ra ne, myahil roak tali bira salasilan ra! Deka minovak na'a ralabira ra ne, ububir-nusibira Abraham, ba Ubu veka wol nukun mia! Mryenar ma lolin afa ovi ufalak ini! Ubu bis notu watan ma Abraham yanan ra, rtali vatu ovi!
42003009	Ubu Ni amar sarseri roak ma nfaleka inukun verin tamata ra. Ni inukun a wean tamata i ntaha savi ma veka netal aa ra tali rira wa'ar ra. Aa ovi vuarira wol lolin ra, na veka netal vatuk ira ma nala ira rti yafu ralan.”
42003010	Ba tamata rivun avyai rorat ia ne, “Wean inyai, na ami veka amotu afaka?”
42003011	Yohanes nfalak ne, “Wean i tamata isa ni ravit irua, na musti nala isa verin tamata i wol nia a. Wean iki ni afamtahan, na ia musti notu vali wean inyai.”
42003012	Tamata ovi ba'i rera babahir kulu ra, rma vali ma Yohanes nbaptis ira. Ira rorat ne, “Tuan Guru, ami veka amotu afaka?”
42003013	Ia nfalak ne, “Deka myera ma nlia tali i fareta nfadoku roak a.”
42003014	Suldadu ra rma vali ma rorat ne, “Ami veka amotu afaka?” Ia nfalak ne, “Deka mkyiwal tamata ra ma rala rira kubang verin mia, te deka fyasala tia ma watan tamata ra ma myala rira kubang ra. Fyikir watan ne, bira kadi naran roak ma bya'at.”
42003015	Na'ut inyai, na tamata ra rnaban lalawatan Raja i ntevut ita tali dida salasilan ra. Ira ka'i rorat watan na'a ralarira ra ne, “Yohanes ini, betane Raja i ntevut ita tali dida salasilan ra?”
42003016	Ba Yohanes nfalak verin ira ne, “Ya'a ubaptis mia ovu wear, na'uk Ia i veka nma a Ni ngrebat a nlia ya'a. Ya'a wol verang a ratang Ia, ba wol inovan lahir ma aling Ni tatea ni tatur ra. Ia veka nbaptis mia ovu Ni Roh a ovu vali yafu a.
42003017	Ia wean tamata isa i ntaha fanan lafan ma al ntafi wanat ra. Wanat vatul ovi lolin ra, nfadok-aling ira na'a wan i ba'i rfadoku wanat ra na'a, na'uk ovi sian ra ovu kukan ra nasnuri ira na'a yafu i wol nmat-nala.”
42003018	Na'ut i Yohanes nfamalik Ubu Ni Ivar Lolin a, na nala snurak rivun verin tamata ra.
42003019	Ia ntabu Herodes i notu raja na'a Galilea, tevek nsifa ovu ifarn i Filipus awan a, naran Herodias. Yohanes ntabu vali Herodes na'a ni afa sian liak ovi notu ra munuk.
42003020	Ti nata, Herodes ntafal ma naktufan, ovu nala Yohanes ma nti bu'i ralan.
42003021	Na'ut i Yohanes wol nana'a bu'i ralan obin, na ia nbaptis tamata ra, ovu nbaptis vali Yesus. Ti ma Yohanes nbaptis roak Yesus, na Yesus naflurut. Na'ut i naflurut obin, na lanit ratan a natvadil,
42003022	ovu Ubu Ni Roh a nsuta wean modarlaka ma ndoku Yesus tenan a. Nata vai isa ntali lanit ratan nma ma nfalak ne, “Oa ini Yanak i ulobang urun a. Oa motu ma ralang a lolin urun.”
42003023	Na'ut i Yesus betmane nfabana Ni karya a, na snain a Ni varat vututelu. Tamata ra ranovak ne, Yesus yaman verin Yusuf i yaman verin Eli.
42003024	Eli yaman verin Matat, Matat yaman a verin Lewi, Lewi yaman a verin Malkhi, Malkhi yaman verin Yanai, Yanai yaman a verin Yusuf.
42003025	Yusuf yaman a verin Matica, Matica yaman a verin Amos, Amos yaman a verin Nahum, Nahum yaman a verin Hesli, Hesli yaman a verin Nagai,
42003026	Nagai yaman a verin Maat, Maat yaman a verin Matica. Matica yaman a verin Simei, Simei yaman a verin Yosekh, Yosekh yaman a verin Yoda,
42003027	Yoda yaman a verin Yohanan, Yohanan yaman a verin Resa, Resa yaman a verin Zerubabel, Zerubabel yaman a verin Sealtiel, Sealtiel yaman a verin Neri,
42003028	Neri yaman a verin Malkhi, Malkhi yaman a verin Adi, Adi yaman a verin Kosam, Kosam yaman a verin Elmadam, Elmadam yaman a verin Er,
42003029	Er yaman a verin Yesua, Yesua yaman a verin Eliezer, Eliezer yaman a verin Yorim, Yorim yaman a verin Matat.
42003030	Matat yaman a verin Lewi, Lewi yaman a verin Simeon, Simeon yaman a verin Yehuda, Yehuda yaman a verin Yusuf. Yusuf yaman a verin Yonam, Yonam yaman a verin Elyakim,
42003031	Elyakim yaman a verin Melea, Melea yaman a verin Mina, Mina yaman a verin Matata, Matata yaman verin Natan, Natan yaman verin Daud,
42003032	Daud yaman a verin Isai, Isai yaman a verin Obed, Obed yaman a verin Boas, Boas yaman a verin Salmon, Salmon yaman a verin Nahason,
42003033	Nahason yaman a verin Aminadab, Aminadab yaman a verin Admin, Admin yaman a verin Arni, Arni yaman a verin Hezron, Hezron yaman a verin Peres, Peres yaman a verin Yehuda,
42003034	Yehuda yaman a verin Yakub, Yakub yaman a verin Ishak, Ishak yaman a verin Abraham, Abraham yaman a verin Terah, Terah yaman a verin Nahor,
42003035	Nahor yaman a verin Serug, Serug yaman a verin Rehu, Rehu yaman a verin Peleg, Peleg yaman a verin Eber, Eber yaman a verin Salmon.
42003036	Salmon yaman a verin Kenan, Kenan yaman a verin Arpakhsad, Arpakhsad yaman a verin Sem, Sem yaman a verin Nuh, Nuh yaman a verin Lamekh,
42003037	Lamekh yaman a verin Metusalah, Metusalah yaman a verin Henokh, Henokh yaman a verin Yared, Yared yaman a verin Mahalaleel, Mahalaleel yaman a verin Kenan,
42003038	Kenan yaman a verin Enos, Enos yaman a verin Set, Set yaman a verin Adam, Adam yaman a verin Ubu.
42004001	Ubu Ni Roh nleal roak Yesus, ba na'ut i nban-talik oar Yordan a, na Ubu Ni Roh novun Ia nti wan lean vu dawan isa.
42004002	Na'a wan yai, na nitdawan nlabir teman Yesus, ti naran amar vutfa'at. Na'ut inyai, na Ia wol nafna'an, ba nablafar urun.
42004003	Ba nitdawan nma ma nfalak ne, “Wean i Ubu Yanan urun Oa, na eka motu vatu ini na'a afamtahan ma muan.”
42004004	Yesus nfalak ne, “Wol kena, tevek rtulis roak na'a Surat Ralan ne, ‘Tamata ra wol rva'at tali afamtahan watan.’ ”
42004005	Nitdawan novun ewal Yesus ma rti vuar karatat isa ni tutul a, ma brian munuk wean tkubak-tvelar watan matadida ra, na nfaturu negara ovi rna'a lanit ivavan munuk verin Ia.
42004006	Ba nitdawan nfalak ne, “Ya'a veka ala munuk fareta ovu metan ra verin Oa, tevek ning munuk roak afa avyai, ovu bisma ala verin iki watan wean i ralang nfalak.
42004007	Ba wean i msangatur ma mraning ya'a, na veka ala munuk afa avyai verin Oa.”
42004008	Na'uk Yesus nfalak verin ia ne, “Rtulis roak na'a Surat Ralan ne, ‘Msangatur ma mraning a'uk Duila'a, mu Ubu i morang a.’ ”
42004009	Nata nitdawan novun ewal Yesus ma rti Yerusalem, na'a Yahudi rira Rahan Dawan Falurut ni wan i karatat lia munuk a. Ia nfalak verin Yesus ne, “Wean i Ubu Yanan urun Oa, na eka muswatil tali ini msuta.
42004010	Tevek rtulis roak na'a Surat Ralan ne, ‘Ubu veka nfareta Ni sansinir ra tali lanit ratan ma rsi'ik ma lolin Oa. Ira veka rvelar limarira ra ma rtada Oa, boma eam ra deka rkena vatu ra.’ ”
42004012	Yesus nfalak verin nitdawan ne, “Na'uk Ubu Ni vaivatul ra rfalak vali ne, ‘Tamata ra deka rlabir teman Duila'a, tevek Ia Ubu i rorang a.’ ”
42004013	Ti ma nitdawan nlabir teman munuk roak Yesus, na nti talik Ia ma nanaban amar liak ewal.
42004014	Ubu Ni Roh a nleal roak Yesus, ma newal Ia nti propinsi Galilea. Yesus Ni ivar a ti nsoru munuk lahir wan yai.
42004015	Ia nsiair na'a rahan falurut ra, ba tamata ra munuk raraning Ia.
42004016	Yesus nti ahu Nazaret. Ia nleal wan yai tali Ni kako'u, nata ti naran i dawan Ia. Na'ut amar i tamata Yahudi ryari ira, na Yesus nti tamata Yahudi rira rahan falurut isa. Ia ba'i notu wean inyai. Ia ndiri mane nbas Surat Ralan a.
42004017	Ba tamata isa nala nabi Yesaya ni buku lalulung a verin Yesus. Ti ma nvadil buku yai, na ntuan vaivatul ovi:
42004018	“Ubu Ni Roh a nleal Ya'a, ba wean inyai bi nfili Ya'a ma ufamalik Ni Ivar Lolin verin tamata ovi rira kasian ra. Ia nsinir Ya'a ma ufalak verin tamata ovi rkeak roak ira ne, rfatalik roak ira. Ia nsinir vali Ya'a ma otu ma tamata ovi rkibu ra rsirea ewal, ovu vali veka ufatalik tamata ovi tamata liak ra rwi-rwa ira.
42004019	Ia nsinir vali Ya'a ma ufamalik amar i Duila'a veka nma ma nala Ni rala lolin a verin Ni tamata inorang ra.”
42004020	Ia nlulung ewal buku yai ma nala verin tamata i nkarya na'a rahan falurut yai, beti nti ndoku mane nsiair. Tamata ovi rna'a rahan falurut yai rsi'ik nanuang watan Ia.
42004021	Yesus nair ira ma nfalak ne, “Amar ini Ubu nfakena vaivatul ovi mryenar tali Ni Surat Ralan yai.”
42004022	Afa ovi Yesus nfalak ra rotu ma tamata ra munuk rtalkaka ovu inar urun Ia. Na'uk rira fikiran ratvali ewal ma rfalak ne, “Ia ini Yusuf yanan watan Ia!”
42004023	Ba Yesus nfalak verin ira ne, “Mia veka myala vaivatul kamkuma ini ma fyalak verin Ya'a ne, ‘Dokter, Oa bis motu ma tamata ra lolin ewal ira tali rira suhut ra, na eka motu lan tenam a. Amrenar ne, motu roak mujizat wean inyai na'a ahu Kapernaum, ba eka motu vali na'a mu ahu ini.’ ”
42004024	Yesus nfalak vali ne, “Afa i ufalak verin mia ini, kena urun! Wol nabi isa vali ma ralang ia na'a ni ahu livur a.
42004025	Na'uk mryenar ma lolin afa ovi ufalak ini: Na'ut i nabi Elia nva'at obin, na wol da'ut varat itelu vulan inean, ba lafar dawan nsoru munuk wan ovi rna'a Israel. Na'ut inyai, na vata varu rivun rna'a Israel. Velik ne wean inyai, na'uk Ubu wol nsinir Elia ma nti nalola varu isa vali tali varu avyai. Na'uk Ubu nsinir ia ma nti nalola varu isa i na'a ahu i naran Sarfat. Ahu yai wol ka'i raroa tali kota Sidon.
42004027	Wean vali inyai na'ut i nabi Elisa nva'at a, na tamata rivun na'a Israel rira suhut ngabaa. Na'uk Elisa wol notu ma tamata isa vali tali tamata avyai lolin ia tali ni suhut a. Ia notu a'uk ma Naaman i ntali Siria yai lolin ewal ia tali ni suhut ngabaa a.”
42004028	Tamata ovi rna'a rahan falurut yai rangrova urun Yesus na'ut i rarenar afa ovi nfalak ra.
42004029	Ba rdiri lahir ma rtaha Yesus ma rovun Ia nti ahu yai murin a na'a vuar i rfadiri rira ahu na'a, ni bili'in a. Ira mane rala'ing vatuk Ia nsuta bili'in ralan yai.
42004030	Na'uk Yesus nbana watan nahu tamata rivun avyai fruarira ra, ma nti talik wan yai.
42004031	Nata Yesus nti Galilea ma nsiair na'a ahu Kapernaum. Ia nsiair na'ut amar i tamata Yahudi ra ryari ira.
42004032	Tamata ovi rarenar afa ovi nair ra rtalkaka lahir, tevek nsiair ovu Ubu Ni ngrebat a.
42004033	Na'a Yahudi rira rahan falurut i na'a inyai, na tamata isa nait sian nleal ia, ba nafwak ovu vain dawan ne,
42004034	“Hoi Yesus tamata Nazaret! Oa mane motu afaka verin ami? Oa mwa ini mane fwedan ami? Ya'a uka'a ne, iki Oa. Oa sansinir i ralam nmerat urun tali Ubu.”
42004035	Na'uk Yesus ntabu lahir nait sian yai ovu vain dawan ma nfalak ne, “Deka vaim! Muti talik tamata ini!” Ba nait sian yai nfaleka tamata yai na'a tamata rivun waharira ralan ra, beti nti talik ia, na'uk wol not-nala ma tamata yai namngala.
42004036	Tamata ra munuk rtalkaka, ba rsifalak afa verin ira ne, “Yesus Ni vaivatul avyai rangrebat urun! Ia Ni ngrebat ma nfareta nait sian ra, ma rti talik lahir tamata ra.”
42004037	Ba Yesus Ni ivar a ti nsoru munuk lahir wan inba watan na'a Galilea.
42004038	Yesus nban-talik rahan falurut yai ma nti Simon ni rahan a. Na'a inyai, na Simon avan a nawar ma dawan ia ovu tenan ngnea urun, ba tamata ra rera lablobang tali Yesus ma nlobang ia.
42004039	Nata Yesus nti ma ndir-ebang ko'i i vata yai ntuba a, beti nfareta suhut yai ma nti talik vata yai, na suhut yai nti talik lahir ia. Ba nbatar lahir ma nasusan afamtahan verin Yesus ovu Ni tamata ovi rna'a inyai ma ra'an.
42004040	Ti ma lera nakduvul roak, na tamata ovi terarir-valirira ra rira suhut afaka watan rovun munuk ira rma verin Yesus. Ia nfadoku liman a na'a lokat tamata ma notu ma lolin ira tali rira suhut ra.
42004041	Yesus naling vatuk nait sian ra tali tamata rivun, ba nait sian avyai rafwak ne, “Oa ini Ubu Yanan Oa!” Na'uk Yesus ntabu ira ovu vain dawan, ovu vali nfalak teri ma deka rafwak wean inyai, tevek rka'a ne, Ia Raja i ntevut tamata rira salasilan ra.
42004042	Ti ma ilyan varverak sumatan, na Yesus nti talik ahu yai ma nti wan i wol tamata rna'a, ma aksa Ia na'a inyai. Na'uk tamata rivun rdava ma rtuan roak Ia, ba rkiwal Ia ma deka nti talik ira.
42004043	Na'uk Yesus nfalak verin ira ne, “Ya'a musti ufamalik Ubu Ni Ivar Lolin na'a kota liak ra vali ne, Ia nfareta tamata ra wean lahir Raja. Wean inyai bi nsinir Ya'a ma uma lanit ivavan ini.”
42004044	Ba Yesus nti ma nfamalik Ubu Ni Ivar Lolin na'a Yahudi rira rahan falurut ovi rna'a propinsi Yudea.
42005001	Amar isa, na Yesus ndiri danau Genesaret nelan a, na tamata rivun rma, tevek inar ma rarenar i nfamalik Ubu Ni vaivatul ra. Rivun ira, ba rdiri ma rsidekin ira.
42005002	Ia nsi'ik kumal irua rna'a danau yai nelan a. Tamata ovi ba'i rdava ian ovu kumal irua yai rsuta roak ma rfamerat rira jaring ra.
42005003	Ia nrata Simon ni kumal a. Ba nsinir Simon ma nala'ing kumal yai nroal kedan a, beti ndoku ma nair tamata rivun avyai.
42005004	Ti ma nsiair munuk, na nfalak verin Simon ne, “Bwahi muroal wan i bilaman a ma fyasuka bira jaring ra, boma rala ian.”
42005005	Simon nfalak ne, “Tuan Guru, indean a, na amdava ian nata varverak nala ami, na'uk wol amwadar akataka. Na'uk Oa msinir ami, ba veka amfasuka ewal jaring ra.”
42005006	Ti ma rfasuka roak rira jaring ra, na rala ma ian rivun urun i lahir, ba rira jaring ra mulai ma ramsat roak.
42005007	Ba rotu faneak ovu limarira ra, boma rira kida ovi rna'a kumal liak a rma ma rlobang ira. Ira rma ma irmunuk rfak ian avyai na'a kumal irua yai, ma ti nata sarseri mane rakduvul.
42005008	Simon i Yesus nfanara vali ia ne Petrus nsi'ik afa yai, na nsangatur ma nsoak wahan a na'a Yesus wahan ralan a ma nfalak ne, “Duila'a, muti talik ya'a, tevek tamata salasilan ya'a!”
42005009	Simon ovu ni kida avyai rtalkaka lahir, tevek rwadar urun i lahir.
42005010	Simon ni kida Yakobus irua Yohanes i yamarira verin Zebedeus, rtalkaka vali. Yesus nfalak verin Simon ne, “Deka bwobar! Tali amar ini, na oa wol fwasuka jaring roak ma nala ian, tevek ala karya verin oa ma mair tamata ra ma rorang Ya'a.”
42005011	Ba Simon ovu ni kida ra resa rira kumal ra, beti rban-talik lahir rira afakataka munuk ma rorang Yesus.
42005012	Amar isa, na Yesus nti kota isa. Na'a inyai, na tamata isa tenan a nngora lahir ovu suhut ngabaa. Na'ut i nsi'ik Yesus, na nsangatur ma wahan nkena lanun na'a Yesus wahan ralan a. Ia nera lablobang verin Yesus ne, “Duila'a, wean i mtorung, na fara motu ma lolin ewal ya'a.”
42005013	Ba Yesus nlauk liman a ma nkena ia, beti nfalak ne, “Ya'a utorung ma ulobang oa, ba lolin roak oa!” Brian munuk, na tamata yai lolin lahir ia tali ni suhut a.
42005014	Nata Yesus nfalak teri ma tamata yai deka nfamalik afa ini verin tamata iki watan, ovu nfalak vali ne, “Muti ma fwaturu tenam a verin Yahudi rira mela falurut a, ma nsi'ik ne, lolin roak oa. Beti mala mu korban verin Ubu, wean i rfalak roak na'a Musa ni inukun ra, boma tamata ra rka'a ne, lolin roak oa.”
42005015	Na'uk ivar na'a afa ovi Yesus notu ra nti nsoru wan inba watan, ba tamata rivun rma ma rarenar afa ovi nair ra, ovu rera ma Ia notu ma lolin ewal ira tali rira suhut ra.
42005016	Na'uk Yesus ba'i nfaroa Ia tali ira ma nti wan i wol tamata rna'a ma naflurut.
42005017	Amar isa, na'ut i Yesus nsiair, na tamata boku rtali sidovung Farisi ovu Yahudi rira dawan ovi rair Musa ni inukun ra rdoku vali inyai. Ira rtali ahu ovi rna'a propinsi Galilea, propinsi Yudea ovu vali kota Yerusalem. Duila'a Ni ngrebat a nana'a Yesus ma notu ma tamata ovi rira suhut ra, lolin ewal ira.
42005018	Na'ut inyai, na tamata boku rovun tamata laklukut isa na'a ni dari i ntuba a. Ira rdava linga'an fafira roak mane rovun tamata yai nti rahan ralan, boma rfanuba ia na'a Yesus wahan ralan a.
42005019	Na'uk tamata rivun da'in rna'a inyai, ba wol rovun nala ia nti rahan ralan. Ba ira rovun ia rarata rahan ratan, beti ra'ar rafat boku ma rtolar ia ovu ni dari a nsuta tamata rivun avyai fruarira ra, ma nana'a lahir Yesus wahan ralan a.
42005020	Na'ut i Yesus nsi'ik tamata avyai, na nka'a ne, rira inorang a dawan, ba nfalak verin tamata laklukut yai ne, “Baba, fiang ini a'i vatuk roak mu salasilan ra.”
42005021	Yahudi rira dawan ovi rair Musa ni inukun ra ovu tamata ovi rtali sidovung Farisi ranovak na'a ralarira ra ne, “Tamata ini iki Ia ma nfalak sian Ubu? Wol tamata isa bisma na'i vatuk tamata rira salasilan ra. Ubu sa'i na'i vatuk.”
42005022	Na'uk Yesus nka'a lahir afa i ranovak na'a ralarira ra, ba nfalak verin ira ne, “Notu afakinimi minovak wean inyai na'a ralabira ra?
42005023	Inabira ma ufalak verin tamata laklukut yai ne, ‘A'i vatuk roak mu salasilan ra,’ te ufalak ne, ‘Mdiri ma bwana kikyai’? Afaka maraan ma ufalak na'a afa irua ini?
42005024	Ya'a, Tamata Yanan Ya'a, mane ufaturu verin mia, boma mkya'a ne, na'a lanit ivavan ini, na Ya'a, Tamata Yanan Ya'a Ning ngrebat ma a'i vatuk tamata rira salasilan ra.” Ba Yesus nfalak verin tamata laklukut yai ne, “Ufalak verin oa ma mdiri ovu mlulung mu dari a, ma mewal oa muti mu rahan kikyai!”
42005025	Brian munuk, na tamata yai nbatar lahir ma nlulung ni dari a na'a waharira ralan ra, beti newal ia nti ni rahan. Na'a ni banbanan a, na nfadawang Ubu.
42005026	Tamata ra munuk rtalkaka, ba rfadawang Ubu. Ira rbobar vali ma rfalak ne, “Amar ini, ita tsi'ik lahir afa ovi tamata ra wol rot-nala!”
42005027	Nata Yesus nban-talik wan yai ma nati murin, na nsi'ik tamata isa i ba'i nera babahir kulu, naran Lewi. Tamata yai ndoku rahan i ba'i rera babahir kulu na'a. Yesus nfalak verin ia ne, “Morang Ya'a!” Ba Lewi ndiri ma nban-talik lahir ni karya ma norang Yesus.
42005029	Lewi notu snoba dawan verin Yesus na'a ni rahan a. Tamata rivun ovi ba'i rera babahir kulu ovu tamata liak ra rma ma irmunuk rafna'an ovu Yesus.
42005030	Ti ma tamata Farisi ra ovu rira dawan ovi rair Musa ni inukun ra rsi'ik afa avyai, na rorat Yesus Ni tamata ra ne, “Notu afakinimi mifna'an-mifnenu ovu tamata ovi ba'i rera babahir kulu ra, ovu tamata salasilan ra?”
42005031	Yesus nfalak verin ira ne, “Tamata ovi wol rira suhut ra wol rti dokter, na'uk tamata ovi rira suhut ra a'uk sa'i rti dokter.
42005032	Ya'a wol uma ma era tamata ovi rira vava'at ra rmalola, na'uk uma ma era tamata salasilan ra, boma rahil ma rtalik tali rira salasilan ra.”
42005033	Tamata boku rfalak vali verin Yesus ne, “Tamata ovi rorang Yohanes i nbaptis tamata ra ba'i rtolat ovu raflurut. Tamata ovi rtali sidovung Farisi a rtolat ovu raflurut vali wean inyai. Na'uk Mu tamata ovi rorang Oa rafna'an ovu rafnenu.”
42005034	Yesus nala vaivatul kamkuma ma nfalak verin ira ne, “Na'a snobsifa isa, wean i brana i mane nsifa irmunuk ni kida ra obin, na musti rtolat? Wahal!
42005035	Na'uk ni amar veka nma, ma tamata ra rala brana i mane nsifa yai tali ni kida ra. Na'ut inyai, beti rtolat.”
42005036	Yesus nala vaivatul kamkuma isa ewal ma nfalak vali ne, “Wol tamata isa nkamsat ravit ngorva'an isa ma nlavan na'a ravit i mnanat a. Wean i notu wean inyai, na ravit ngorva'an yai namsat, ovu vali ravit i mnanat yai wol inovan ovu maloli i rlavan na'a.
42005037	Wean vali inyai, na wol tamata isa vali nli'i anggur ngorva'an na'a sadawan mnanat i rotu tali karba ulin a, tevek anggur ngorva'an yai veka notu ma sadawan yai naksat ma anggur a nvoak munuk, ovu sadawan veka nakvisal lahir. Ba musti tli'i anggur ngorva'an a na'a sadawan ngorva'an vali.
42005039	Wol tamata isa inan ma nenu anggur ngorva'an, wean i nenu roak anggur i mnanat a, tevek ia veka nfalak ne, ‘Anggur i mnanat yai manminak lia anggur i ngorva'an a.’ ”
42006001	Amar isa na'ut i Yahudi ra ryari ira, na Yesus ovu Ni tamata ovi rorang Ia rban-etal va'i gandum ra. Ni tamata ra rfufu gandum ni funu boku, ma rsufak ovu limarira ra, beti ra'an ihin ra.
42006002	Na'uk tamata Farisi boku rfalak ne, “Afakinimi myangal dida agama ni inukun ra, ma myotu afa i wol bisma totu na'a amar i tyari ita?”
42006003	Yesus nfalak verin ira ne, “Mia byas roak afa ovi Raja Daud notu ra, na'ut i ia ovu ni tamata ovi rorang ia rablafar.
42006004	Ia nti befak dawan i ba'i raraning Ubu na'a. Ia nti ralan ma nala roti ovi rala roak ma neluk korban verin Ubu ma na'an. Nata ntanang vali roti avyai verin ni tamata ovi rorang ia, velik ne na'a dida agama ni inukun ra rfalak ne, mela falurut ra watan sa'i bisma ra'an roti avyai.”
42006005	Yesus nfalak vali verin ira ne, “Ya'a, Tamata Yanan Ya'a, ba Ning fareta a ti naran vali amar i tyari ita.”
42006006	Amar isa vali na'ut i Yahudi ra ryari ira, na Yesus nti rira rahan falurut isa ma nsiair. Na'a inyai, na brana isa liman mela nmata.
42006007	Yahudi rira dawan ovi rair Musa ni inukun ra, ovu tamata Farisi ra rsi'ik nanuang Ia, betane notu ma lolin tamata ra na'a amar i ryari ira, boma rmangadu Ia.
42006008	Na'uk Ia nka'a lahir afa ovi ranovak na'a ralarira ra, ba nfalak verin brana i liman nmata yai ne, “Mwa ma mdiri tamata ovi rna'a ini waharira ralan ra!” Ba brana yai ti ndiri tamata ovi rna'a inyai waharira ralan ra.
42006009	Ba Yesus norat ira ne, “Dida agama ni inukun ra rfalak ma bis totu afaka na'ut amar i tyari ita? Totu afa ovi lolin ra, te afa ovi sian ra? Tlobang tamata ra ma rva'at, te tfedan ira?”
42006010	Ia nfalak munuk wean inyai, beti nsi'ik lilit ira munuk ma nfalak verin brana yai ne, “Mlauk limam a mwa!” Ia not-orang afa i Yesus nfalak a, ba liman a lolin lahir.
42006011	Yahudi rira dawan ovi rair Musa ni inukun ra ovu tamata Farisi avyai rangrova urun i lahir, ba rfamalik afa ini ma ranovak ne, veka rotu afaka verin Yesus.
42006012	Amar isa, na Yesus nrata vuar isa ma naflurut verin Ubu. Ovan lolan yai, na Ia naflurut lalawatan.
42006013	Ti ma lyawan roak, na nera Ni tamata ovi rorang Ia, beti nfili tamata vutu rahin irua tali tamata avyai ma reluk Ni rasul ra.
42006014	Tamata avyai nararira ra: Simon i Yesus nfanara vali ia ne, Petrus. Ia ovu warin a naran Andreas. Liak ra nararira ra: Yakobus, Yohanes, Filipus ovu Bartolomeus,
42006015	Matius ovu Tomas, Yakobus i yaman a verin Alfeus, ovu Simon i rfanara ia ne Zelot,
42006016	Yudas i yaman a verin Yakobus, ovu vali Yudas Iskariot i nfedi Yesus.
42006017	Yesus ovu Ni tamata ovi rorang Ia rsuta tali vuar yai ma rwelat wan manesan isa. Tamata rivun ovi rorang Yesus rna'a vali inyai. Tamata liak rivun ila'a rna'a vali inyai. Boku rtali wan ovi rna'a propinsi Yudea, ovu boku rtali kota Yerusalem. Boku vali rtali kota Tirus ovu Sidon. Kota irua yai rebang tahat.
42006018	Tamata avyai rma ma rarenar afa ovi Yesus nair ra, ovu rera ma notu ma lolin ewal ira tali rira suhut ra. Tamata ovi nait sian ra rleal ira rma vali, ma Yesus naling vatuk nait sian avyai tali ira.
42006019	Ba tamata avyai rdava linga'an mane rkena Yesus, tevek ngrebat i nvotuk tali tenan a notu ma lolin munuk ira tali rira suhut ra.
42006020	Yesus nsi'ik Ni tamata ovi rorang Ia ma nfalak ne, “Ubu naflahar mia, tamata ovi bira kasian a dawan, tevek Ia wean lahir Raja ma nfareta mia, tamata ovi myorang Ia.
42006021	Ubu naflahar mia, tamata ovi fiang ini miblafar, tevek Ia veka notu ma evubira ra rveda. Ubu naflahar mia, tamata ovi fiang ini byakar, tevek Ia veka nfaloling ralabira ra.
42006022	Ubu naflahar mia na'ut i tamata ra wol inar lahir mia, rfalak sian mia, rala'ing vatuk mia ovu vali rfangra narabira ra, tevek myorang Ya'a, Tamata Yanan a.
42006023	Lalan ana, uburir-nusirira ra rwi-rwa Ubu Ni nabi ra wean vali inyai. Ba ti ma rotu mia wean inyai vali, na ralabira lolin watan, tevek Ia veka naval ma dawan mia na'a bira rala lolin a, na'a lanit ratan.
42006024	Na'uk sian urun i lahir verin tamata ovi fiang ini mkya'i roak a, tevek myotu roak inabira lolin ovu bira metan ra.
42006025	Sian urun i lahir verin tamata ovi fiang ini evubira ra rveda, tevek mia veka miblafar urun. Sian urun i lahir verin tamata ovi fiang ini myalit, tevek mia veka ralabira lalau urun ovu byakar.
42006026	Sian urun i lahir verin tamata ovi fiang ini tamata ra munuk rfadawang mia, tevek lan ana, ububir-nusibira ra rotu roak wean inyai verin nabi siklabir ra.”
42006027	“Na'uk tamata ovi fiang ini mryenar Ya'a, na ufalak verin mia ne, mlyobang tamata ovi rira sian mia, ovu myotu lolin a verin tamata ovi wol inar lahir mia.
42006028	Myera verin Ubu ma naflahar tamata ovi rear rfasoba mia. Miflurut vali verin tamata ovi rotu sian mia.
42006029	Wean i tamata isa ntafitil fifim mela a, na mala vali fifim balit a ma ntafitil, ovu wean i tamata isa nala mu ravit blawat a, na mala vali mu ravit a verin ia.
42006030	Wean i tamata isa nera afa tali mia, na myala verin ia, ovu wean i tamata boku rkiwal ma rala bira metan ra, na deka myera ewal tali ira.
42006031	Wean i inabira ma tamata ra rotu lolin mia, na myotu lolin vali tamata ra.
42006032	Wean i mlyobang watan tamata ovi rlobang mia, na Ubu veka wol nfadawang mia, tevek tamata salasilan ra rlobang vali tamata ovi rlobang ira.
42006033	Wean i myotu lolin tamata ovi rotu lolin mia, na Ubu veka wol nfadawang mia, tevek tamata salasilan ra rotu lolin vali tamata ovi rotu lolin ira.
42006034	Wean i ka'i myal-teri bira kubang verin tamata liak, tevek fyikir ne, veka ral-ewal kubang yai munuk verin mia, na Ubu veka wol nfadawang mia. Tamata salasilan ra rotu vali wean inyai verin rira kida ra, tevek rorang ne, veka ral-ewal rira kubang ra.
42006035	Na'uk mia deka myotu wean inyai! Mia musti mlyobang tamata ovi rira sian mia ovu myotu lolin ira. Myal-teri bira kubang verin tamata liak, na'uk deka fyikir ne, veka ral-ewal verin mia. Myotu wean inyai, na Ubu veka naval ma dawan bira rala lolin a, ovu vali afa ovi myotu yai nfaturu ne, Ubu i Ni dawan nlia munuk afakataka yanan mia, tevek Ia notu lolin tamata ovi wol rka'a ma rfalak fara weninyai, ovu vali tamata ktufan ra.
42006036	Ba fara fyaturu bira rala lolin verin tamata ra, wean lahir Yamabira nfaturu Ni rala lolin a verin tamata ra munuk.”
42006037	“Deka fyasala tamata ra, boma Ubu deka nfaleka inukun verin mia. Deka myukun tamata ra, boma Ubu deka nukun mia. Na'uk myabun tamata ovi rotu salasilan verin mia, boma Ubu veka na'i vatuk vali bira salasilan ra.
42006038	Myala bira afaka watan verin tamata ra, na Ubu veka nala vali verin mia. Wean tamata i nala wanat kadut isa verin oa. Ia nfak wanat na'a kadut ma nngora, beti naya'uk ma ntafal ma nngora, ma wanat boku rvoat. Tevek afa i myala al myukur tamata ra, Ubu veka nala vali al nukur mia.”
42006039	Yesus nfalak vali vaivatul kamkuma isa verin ira ne, “Wean i tamata kibu isa nfabana tamata kibu liak, na irua veka rleka rsuta bilaman ralan.
42006040	Wol tamata isa ni dawan nlia ni guru a, na'uk wean i iki watan nair munuk ma nka'a roak afa ovi musti nair ra, na ia veka wean lahir ni guru a.
42006041	Notu afakinimi msyi'ik aa mumun i na'a terabira isa matan a, na'uk wol msyi'ik nala aa etal dawan i na'a matabira ra?
42006042	Wean inba ma fyalak verin terabira yai ne, ‘Mwa ma aling vatuk aa mumun i na'a matam a,’ na'uk aa etal dawan a nana'a matabira obin? Hoi, mia fyalak afa isa, na'uk myotu afa liak! Eka myaling vatuk aa etal dawan yai tali matabira ra veki, boma msyirea ma lolin, beti myaling vatuk aa mumun i tali terabira yai matan a.”
42006043	“Aa ovi lolin ra, vuarira ra wol sian, ovu aa ovi sian ra, vuarira ra veka wol lolin.
42006044	Ita tka'a lokat aa tali vuan a. Tamata ra wol rfufu aa ara vuan ra na'a karwamus ralan, ovu vali wol rfufu anggur vuan ra na'a kadkadir ralan.
42006045	Wean vali inyai verin tamata ra. Tamata ovi ralarira lolin veka rotu watan afa ovi lolin ra, tevek ralarira ra rngora lahir ovu afa ovi lolin ra. Na'uk tamata ovi raktufan ra rfamalik a'uk afa sian ra, tevek ranovak lalawatan na'a afa avyai. Vaivatul ovi rtali tamata sumarira ra rfaturu lahir ralarira ra.”
42006046	“Afakinimi mifwak Ya'a ne, ‘Duila'a, Duila'a,’ na'uk wol myot-orang afa ovi ufalak ra?
42006047	Ya'a ala vaivatul kamkuma ma ufamalik tamata ovi rma ma rarenar ovu rot-orang afa ovi ufalak ra.
42006048	Tamata avyai wearira tamata i mane nfadiri rahan isa. Ia nkear ma lanun a blaman, beti nfadoku ni fanderen a na'a vatu ratan. Ti ma wear dawan a nma ma ni oar dawan nkena rahan yai, na wol nawelu, tevek nfadiri na'a fanderen i nangrebat urun a.
42006049	Na'uk tamata iki watan nrenar afa ovi ufalak ra ma wol not-orang, na ia wean tamata i nfadiri rahan isa na'a lanun, na'uk wol ni fanderen. Ti ma wear dawan nma ma ni oar dawan nkena rahan yai, na nleka ma nama'ar munuk lahir.”
42007001	Ti ma Yesus nangrihi munuk verin tamata rivun ovi rna'a inyai, na nti Kapernaum.
42007002	Na'a inyai, na Roma rira suldadu dawan isa, ni tamata sansinir nawar ma dawan ia ovu sarseri mane nmata. Ia nlobang urun ni sansinir yai.
42007003	Na'ut i nrenar ne Yesus nana'a inyai, na nsinir lahir dawan Yahudi boku ma ti rtuan Yesus, boma rera ma nma ma notu ma lolin ewal ni tamata sansinir yai.
42007004	Ba ira rma ma rtuan Yesus ma rera lablobang verin Ia, ma rfalak ne, “Bapa, kena urun ma mlobang Roma rira dawan eri, tevek ia nlobang urun dida bangsa a, ovu vali nfadiri mami rahan falurut a.”
42007006	Ba irmunuk Yesus rati. Na'ut i rfaseri roak suldadu dawan yai ni rahan a, na nsinir ni kida ra ma ti rfalak verin Yesus ne, “Bapa, ya'a wol verang a ratang Oa, ba deka fwafrea Oa ma mwa ning rahan a.
42007007	Wean inyai bi wol ubrahi ma utuan Oa, tevek wol verang a ratang Oa. Ba fwalak watan vaivatul isa, na ning tamata sansinir a veka lolin lahir ia.
42007008	Uka'a lahir ne, afa ovi fwalak ra kena, tevek usoak vali verin ning dawan a, ovu suldadu ra rsoak vali verin ya'a. Wean i ufareta suldadu isa ma ufalak ne, ‘Muti,’ na ia nti. Wean i ufalak verin isa vali ne, ‘Mwa,’ na ia nma, te ufalak verin ning tamata sansinir a ne, ‘Mkarya afa ini,’ na ia notu!”
42007009	Yesus ntalkaka na'ut i nrenar vaivatul avyai. Nata Ia ntamuri ma nfalak verin tamata rivun ovi rorang Ia ne, “Mryenar ma lolin afa i ufalak ini! Wol utuan tamata isa obin ni inorang a dawan wean tamata ini, velik ne nana'a vali tamata Israel ra!”
42007010	Ti ma tamata ovi nsinir ira yai rewal ira rti suldadu dawan yai ni rahan a, na tamata sansinir yai lolin ewal roak ia.
42007011	Ti ma wol mnanat, na Yesus ovu Ni tamata ovi rorang Ia rti kota isa naran Nain. Tamata rivun rban-orang vali Ia.
42007012	Ti ma rfaseri roak kota yai ni falfolat ila'a ni fidu a, na rtuan tamata ra rvara tamata matmatan isa ntali kota yai mane rti murin. Matmatan yai vata varu isa yanan a brana ikisa lalo'i watan. Tamata rivun tali kota yai rovu vali varu yai.
42007013	Ti ma Duila'a Yesus nsi'ik varu yai, na nfarnuang lahir na'a ralan ma nfaturu Ni silobang verin ia, ba nfalak verin ia ne, “Deka bwakar!”
42007014	Nata Yesus ti ma nkena boban i matmatan ntuba na'a, na tamata avyai rdir-teri lahir. Ia nfalak ne, “Baba, ufalak lahir verin oa ne, bwatar kikyai!”
42007015	Varverun i nmata yai nbatar lahir ma ndoku ovu nangrihi, na Yesus nala ia verin renan a.
42007016	Tamata rivun avyai rbobar urun, ovu rfadawang Ubu ma rfalak ne, “Nabi dawan nma roak ma nana'a fruadida ra,” ovu “Ubu nma roak ma nlobang Ni tamata ra!”
42007017	Ba Yesus Ni ivar a ti nsoru munuk ahu ovi rna'a propinsi Yudea, ovu wan ovi rna'a ebang inyai.
42007018	Tamata ovi rorang Yohanes i nbaptis tamata ra rfamalik afa avyai verin ia, na nera tamata irua tali ira.
42007019	Ia nsinir ira rti ma rtuan Duila'a Yesus ma rorat Ia ne, “Bapa, Oa ini Raja i veka mtevut mami salasilan ra, wean i Ubu nfadoku roak na'a Ni tnorung a, te musti amnaban tamata liak?”
42007020	Tamata irua yai rti ma rtuan Yesus ma rfalak verin Ia ne, “Yohanes i nbaptis tamata ra nsinir ami ma amorat Oa ne, Oa ini Raja i veka mtevut mami salasilan ra, te ami musti amnaban tamata liak?”
42007021	Na'ut inyai vali, na Yesus notu ma lolin ewal tamata rivun tali rira suhut ra. Ia naling vatuk nait sian ra tali tamata ra, ovu notu vali ma tamata ovi rkibu ra rsirea ewal.
42007022	Ba Yesus nfalak verin ira ne, “Myewal mia ma fyamalik verin Yohanes na'a afa ovi mryenar, ovu afa ovi msyi'ik ra. Tamata ovi rkibu rsirea ewal, tamata ovi raklukut rbana nala ewal, tamata ovi rira suhut ngabaa lolin ewal ira, ovu tamata ovi raktun, rafrenar ewal. Tamata ovi rmata roak rva'at ewal, ovu ufamalik Ubu Ni Ivar Lolin verin tamata kasian ra.
42007023	Ubu naflahar tamata ovi ralarira ra wol raruan na'a rira inorang verin Ya'a.”
42007024	Ti ma Yohanes ni tamata ra rban-talik wan yai, na Yesus nfamalik Yohanes verin tamata rivun ovi rna'a inyai. Ia nfalak ne, “Na'ut i miti wan lean vu dawan ma msyi'ik Yohanes, na minovak aka? Miti ma msyi'ik tavtevu ovi nait nean tia ma watan ira a? Wahal!
42007025	Inabira ma ti msyi'ik aka? Beta ne inabira ma ti msyi'ik tamata isa i neluk kadaravit ovi lolin urun a? Wahal, tevek tamata ovi reluk kadaravit lolin ra, ovu rva'at ovu rira metan rivun rleal raja rira rahan ra.
42007026	Inabira ma ti msyi'ik aka? Beta ne inabira ma msyi'ik nabi isa? Wean inyai, na kena lahir, ovu Yohanes ni dawan a nlia nabi ra.
42007027	Tevek lan ana, Ubu nfamalik ma dawan ia na'a Ni Surat Ralan a, ma nfalak ne, ‘Ini Ya'a Ning tamata sansinir ini, Ya'a usinir lan ia beti Oa, ma nasusan Mu linga'an a.’ ”
42007028	Yesus nfalak vali ne, “Mingnanang! Tali lalan ma naran amar ini, wol tamata isa vali ni dawan a veran lia Yohanes. Na'uk tamata ovi rtorung ma Ubu nfareta rira vava'at ra, na rira dawan a nlia Yohanes, velik ne tamata ko'u ira watan.”
42007029	Tamata avyai munuk, ovu tamata ovi ba'i rera babahir kulu, rarenar afa ovi Yesus nfalak ra. Ira rtorung ne, Ubu kena Ia, tevek Yohanes nbaptis roak ira.
42007030	Na'uk tamata Farisi ra ovu Yahudi rira dawan ovi rair Musa ni inukun ra, wol rtorung afa ovi Ubu ralan nfalak ma notu na'a rira vava'at ra, tevek rafena ma Yohanes nbaptis ira.
42007031	Ba Yesus nfalak ewal vali ne, “Ya'a veka ala vaivatul kamkuma aka ma ufamalik tamata ovi rva'at na'a tuvu ini?
42007032	Ira wearira kasiko'u ovi rdoku na'a wan i rfedi-rfaha afa na'a, ma rafwak rira kida ra ne, ‘Amafraik flo'its verin mia, na'uk mifena ma msyo'i-msyomar. Amdedang dadedang ovi lalau ra, na'uk wol byakar.’
42007033	Wean inyai vali verin Yohanes i nbaptis tamata ra. Ia nma ma ntolat ma wol nafna'an ovu wol nenu anggur. Mia mifena ia ma fyalak ne, ‘Nait sian nleal ia.’
42007034	Ya'a, Tamata Yanan Ya'a, uma ma ufna'an ovu ufnenu, ba fyalak ne, ‘Ia nafna'an sian, ba'i nanavut, notu kida ovu tamata ovi ba'i rera babahir kulu ra, ovu vali notu kida ovu tamata salasilan ra.’
42007035	Na'uk velik ne wean inyai, tali afa lolin ovi Ni tamata ra munuk rotu, na nfaturu ne, Ubu Ni kaka'a dawan a kena.”
42007036	Amar isa, na tamata Farisi isa nasweang Yesus ma nma ma nafna'an na'a ni rahan a. Ba Yesus nti ni rahan ma nafna'an.
42007037	Vata isa notu salasilan rivun na'a kota yai. Ti ma vata yai nka'a ne, Yesus nafna'an na'a tamata Farisi yai ni rahan a, na ntaha botal ko'u isa i rotu tali vatu lolin isa naran pualam ma nti inyai. Botal yai nsa'a ngul i voan a lolin urun.
42007038	Vata yai ti ndiri Yesus murin a ma nebang lahir Yesus ean a. Ia nvakar ma lun ra rditi na'a Yesus ean a, beti na'i lun ra ovu ni vut a. Notu munuk wean inyai, beti nvoan Yesus ean a ovu vali na'ung ngul ya'i na'a ean a.
42007039	Ti ma tamata Farisi i nasweang Yesus nsi'ik afa yai, na nfalak na'a ralan a ne, “Tamata ini wol nabi Ia, tevek wol nka'a lahir ne, vata i nkena Ia ini, notu salasilan rivun.”
42007040	Ba Yesus nfalak verin tamata Farisi yai ne, “Simon, mane ufalak afa isa verin oa.” Simon nfalak ne, “Fwalak ta Tuan Guru.”
42007041	Yesus nfalak ne, “Tamata irua rira utan na'a tamata i ba'i nal-teri kubang verin tamata ra. Tamata isa ni utan kubang dinar ratut ilima, na isa vali ni utan kubang dinar vutlima.
42007042	Tamata irua ini wol rbahir nala rira utan a, ba tamata i nal-teri kubang verin ira yai na'i vatuk munuk rira utan a. Tali tamata irua yai, na iki ni silobang a dawan lia verin tamata i nal-teri roak kubang verin ira yai?”
42007043	Simon nfalak ne, “Ya'a ufikir ne, tamata i ni utan dawan lia ni kida yai.” Yesus nfalak ne, “Mu fikiran a kena.”
42007044	Yesus nfulak wahan a ma nsi'ik vata yai, beti nfalak verin Simon ne, “Eka msi'ik vata ini. Oa musweang Ya'a ma uma roak mu rahan ini, na'uk wol mala vali wear ma uraming eang ra. Vata ini nvakar ma lun ra rditi na'a eang a, beti na'i eang a ovu ni vut a.
42007045	Inlangin uma mu rahan a, na wol bwoan Ya'a. Na'uk tali inlangin a, na vata ini nvoan lalawatan eang a.
42007046	Oa wol mli'i ngul na'a ulung a, na'uk ia nli'i ngul i voan a lolin urun a na'a eang a.
42007047	Ba ufalak verin oa ne, ni silobang i dawan yai nfaturu ne, Ubu na'i vatuk roak ni salasilan ra! Na'uk wean i tamata isa ni salasilan kedan a watan ma Ubu na'i vatuk roak ni salasilan avyai, na ni silobang a kedan watan vali.”
42007048	Nata Yesus nfalak verin vata yai ne, “Ya'a a'i vatuk roak mu salasilan ra.”
42007049	Tamata ovi rdoku ma rafna'an ovu Yesus ranovak na'a ralarira ra ne, “Ini tamata iki ma nabrahi ma nfalak ne, Ia na'i vatuk nala tamata rira salasilan ra?”
42007050	Yesus nfalak vali verin vata yai ne, “Mu inorang verin Ya'a notu ma Ubu nsikat roak oa tali mu salasilan ra, boma wol mwata kakiwal. Ba mewal oa ovu malinan watan!”
42008001	Wol mnanat, na Yesus nban-lilit tali kota nti kota, ovu ahu nti ahu, ma nfamalik Ubu Ni Ivar Lolin ne, Ubu nfareta tamata ra wean lahir Raja. Ni tamata vutu rahin irua yai rorang Ia.
42008002	Vata ovi Yesus naling vatuk roak nait sian ra ovu notu ma lolin ira tali rira suhut ra, rorang vali Ia. Vata avyai, isa naran Maria i ba'i rera ia ne Magdalena. Yesus naling vatuk roak nait sian ifitu tali ia.
42008003	Vata isa vali naran Yohana i awan verin Khuza. Khuza ini ba'i nasusan Herodes ni kubang ra. Vata isa vali naran Susana, ovu vata liak ra rivun vali rorang Yesus. Vata avyai rala rira kubang ma rlobang Yesus ovu Ni tamata ovi rorang Ia.
42008004	Tamata rivun ila'a tali ahu rivun rma ma rasdovu ira ma rarenar afa ovi Yesus nfalak ra. Ba Yesus nala vaivatul kamkuma isa ma nfalak verin ira ne,
42008005	“Amar isa, na tamata va'i isa ti ma navuri nabat ra. Na'ut i navuri nabat ra, na boku rleka na'a linga'an ralan ma tamata ra rbana ma rta watan ira, ovu manut nangan ra ra'an vali boku.
42008006	Nabat boku rleka vali na'a vatralan i lanun kadkedan watan, ba ti ma rarubu, na rakla ma rangaran lahir, tevek lanun yai near watan.
42008007	Nabat boku vali rleka na'a kadkadir ralan. Kadkadir avyai rmel-yatak irubun ra, ma irubun ra rmata.
42008008	Na'uk nabat boku rleka na'a lanun tinemun, ba ti ma rarubu, na vuar ma faratratut.” Yesus nfamalik munuk vaivatul kamkuma yai, na vain a dawan ma nfalak ne, “Iki arun, na eka nrenar ma lolin!”
42008009	Yesus Ni tamata ovi rorang Ia rorat ne, “Vaivatul kamkuma yai ihin aka?”
42008010	Ba Yesus nfalak verin ira ne, “Ubu notu ma fyan-aran afa ovi Ia wol nfavotuk obin verin tamata ra, na'a i wean inba ma nfareta tamata ra wean lahir Raja. Na'uk verin tamata liak ra, na air ira ovu vaivatul kamkuma ra, boma velik ne rsi'ik afa ovi otu ra, na'uk wol rarea afa avyai. Rarenar Ning vaivatul ra, na'uk wol rfan-aran vali.
42008011	Vaivatul kamkuma yai ihin a wean ini: nabat avyai rfaturu Ubu Ni vaivatul ra.
42008012	Nabat ovi rleka na'a linga'an ralan rfaturu tamata ovi rarenar roak Ubu Ni vaivatul ra, na nitdawan nma ma nal-ewal vaivatul avyai ma wol rna'a ralarira ra. Nitdawan notu wean inyai, boma tamata avyai deka rorang Ubu, ovu Ubu wol nsikat ira tali rira salasilan ra, boma deka rira vava'at kakiwal.
42008013	Nabat ovi rleka na'a vatralan i lanun kadkedan watan a, rfaturu tamata ovi rarenar roak Ubu Ni vaivatul ra ma rtorung ovu ralarira lolin na'ut i rarenar vaivatul avyai. Na'uk vaivatul avyai wol rabwa'ar na'a ralarira ra, ba rira inorang a wol ntahang ma mnanat. Na'ut i rtuan angangal, na rafla talik rira inorang a.
42008014	Nabat ovi rleka na'a kadkadir ralan ra rfaturu tamata ovi rarenar roak Ubu Ni vaivatul ra, na'uk rfikir lalawatan afa liak, ma ralarira kako'u na'a rira vava'at ra. Ira inar vali ma rtafal ila'a rira metan ra, ovu rotu inar lolin watan na'a lanit ivavan ini. Afa avyai rotu ma wol rorang Ubu Ni vaivatul ra, ma wol enarira akataka na'a rira vava'at ra.
42008015	Nabat ovi rleka na'a lanun tinemun, rfaturu tamata ovi rarenar Ubu Ni vaivatul ra ma rala na'a ralarira ra, ovu ralarira ila'a ra lolin urun ovu rmalola. Ba velik ne rtuan angangal, na'uk rtahang nal ralarira watan, ma rira vava'at ra kena ovu Ni vaivatul ra.”
42008016	Yesus ntafal ma nfalak ne, “Wol tamata isa ntutun damar ma nulang teri ovu ngusi, te nfadoku na'a ko'i vavan a. Na'uk nfadoku na'a damar wan i karatat a, boma nyeba munuk tamata ovi rma rahan ralan yai.
42008017	Wean inyai bi, afa fanfonak ra veka lyawan, ovu afa ovi tamata ra wol rka'a veka rvotuk ma lyawan verin tamata ra.
42008018	Eka mingnanang ma lolin afa ovi mryenar roak tali Ya'a, tevek tamata iki watan inan ma nfan-aran Ubu Ni vaivatul ra, na Ubu veka ntafal ni kaka'a. Na'uk tamata iki watan wol inan ma nfan-aran Ubu Ni vaivatul ra, na Ubu veka nala munuk kaka'a yai tali ia, velik ne nfikir ne, nka'a kadkedan roak.”
42008019	Yesus renan ovu warin ra rma ma rtuan Ia, na'uk wol rfaser-nala, tevek tamata rivun rdir-lilit Ia.
42008020	Ba tamata isa nfalak verin Yesus ne, “Baba, renam a ovu warim ra rdiri watan murin eri ovu inar ma rtuan Oa.”
42008021	Na'uk Yesus nfalak ne, “Tamata ovi rarenar Ubu Ni vaivatul ra ovu rot-orang, na tamata avyai renang ovu waring verin ira.”
42008022	Amar isa, na Yesus ovu Ni tamata ovi rorang Ia rarata kumal isa. Yesus nfalak verin ira ne, “Mya ma tati danau Galilea ni lihir a.” Ba irmunuk robal ma rti lahir danau yai ni lihir a.
42008023	Na'ut i robal a, na Yesus ntuba. Brian munuk, na nait fufakmetan nkena ira na'a danau yai ralan a, ba saksakan ra dawan ma wear a ndata lahir rira kumal ralan a. Ira sarseri mane rakduvul roak, ma wol rka'a ne, veka rmata te rva'at.
42008024	Ba Yesus Ni tamata ovi rorang Ia rkadu Ia ma rfalak ne, “Tuan Guru! Ita mane takduvul roak!” Yesus nbatar ma nfareta nait ovu saksakan ra, ba nait ovu saksakan ra rtalik lahir ma danau yai ngarlina ewal.
42008025	Nata Yesus nfalak verin ira ne, “Afakinimi wol myorang Ya'a?” Ba ira rbobar urun i lahir ovu rtalkaka ma rsifalak afa verin ira ne, “Ini tamata iki mnga'un ma nfareta nait ovu saksakan ra ma rorang Ia?”
42008026	Yesus ovu Ni tamata ovi rorang Ia robal ewal ma rti raran wan i tamata Gerasa rleal na'a danau Galilea ni lihir a.
42008027	Ti ma Yesus nsuta tali kumal a, na brana isa ntali ahu i sarseri wan yai nma ma ntuan Ia. Brana yai nait sian ra rlabir ia ovu mnanat roak wol nung a neluk ia, ovu vali ia wol nana'a rahan, na'uk nana'a watan van ovi rfadoku tamata matmatan ra rna'a.
42008028	Ba na'ut i nsi'ik Yesus, na nafwak ma vain a dawan, beti nsangatur lahir na'a Yesus wahan ralan a ma nafwak ne, “Yesus, mwa ini ma motu afaka verin ya'a? Oa ini Ubu i Ni dawan lia munuk afakataka Yanan Oa. Era lablobang verin Oa ma deka motu sian ya'a.”
42008029	Ia nfalak wean inyai, tevek Yesus nfareta roak ma nait sian avyai rti talik ia. Brana ini nait sian avyai ba'i rlabir ia, ba velik ne rkeak liman ovu ean a ovu kakeak tma'an, ovu vali rwanar ia, na'uk nkametal nala munuk kakeak tma'an avyai, beti nait sian avyai rovun ia nti wan ovi wol tamata rna'a.
42008030	Ba Yesus norat brana yai ne, “Oa naram iki?” Ba nfalak ne, “Ya'a narang Legion.” Ia nfalak wean inyai, tevek nait sian rivun roak rlabir ia.
42008031	Nait sian avyai rera lablobang verin Yesus ma deka nala'ing vatuk ira rti tivat matmatan i bilaman urun a.
42008032	Na'a wan yai, na vavu dur dawan isa rafnuak na'a ma rdava rira fana'an ra na'a vuar ni dadudur a. Ba nait sian avyai rera lablobang verin Yesus ma ti rna'a vavu avyai. Yesus ntorung afa i rera yai.
42008033	Ba nait sian avyai rti talik brana yai ma ti rna'a vavu dur yai. Nata vavu avyai rafla ma rti rtobur tali bili'in nelan a, ma rsuta danau ralan ma rakduvul ma rmata munuk.
42008034	Ti ma tamata ovi rfawatak vavu avyai rsi'ik afa yai, na rafla lahir rti ma rfamalik ivar yai na'a kota ovu na'a ahu ovi rfaseri wan yai.
42008035	Ba tamata ra rma ma rsi'ik afa ovi Yesus notu roak a. Ira rma ma rtuan Yesus, na rarea lahir brana i Yesus naling vatuk roak nait sian ra tali ia. Brana yai ndok-ebang Yesus ean a. Ia nung a neluk roak ia, ovu ni fikiran a lolin ewal roak, ba tamata avyai rbobar urun i lahir.
42008036	Tamata ovi rsi'ik lahir afa i Yesus notu roak yai rfamalik verin tamata ovi beti rma wan yai, na'a brana i Yesus naling vatuk roak nait sian ra tali ia.
42008037	Ba tamata ovi rna'a Gerasa munuk lahir rera lablobang verin Yesus ma nti talik ira, tevek rbobar urun. Ba Yesus nrata kumal a ma robal ewal.
42008038	Brana i nait sian ra rti talik roak ia yai nera urun verin Yesus, boma ia novu vali. Na'uk Yesus nsinir ma newal ia ma nfalak ne,
42008039	“Mewal oa muti mu rahan ma fwamalik munuk afa ovi Ubu notu roak verin oa.” Ba brana yai nti ma nban-lilit kota a ma nfamalik afa ovi Yesus notu roak verin ia.
42008040	Na'ut i Yesus newal Ia ma nti danau Galilea ni lihir varat a, na tamata rivun rsa'a Ia, tevek rnaban watan Ia.
42008041	Na'a wan yai, na tamata isa naran Yairus, ia nban-ulu na'a tamata Yahudi rira rahan falurut a. Ia nma ma nsangatur ma nsoak wahan a na'a Yesus wahan ralan a, ma nera urun verin Yesus ma nti ni rahan.
42008042	Yairus nera wean inyai, tevek yanan vata nawar ia, sarseri mane nmata. Yanan vata yai ikisa lalo'i, ovu ni varat vutu rahin irua. Na'ut i Yesus nbana nti Yairus ni rahan a, na tamata rivun rna'a inyai, ba rsidekin ira ma rdekin nala vali Yesus.
42008043	Tali tamata rivun avyai, na vata isa laran nvoat ma dawan da'in, ti naran varat vutu rahin irua roak, na'uk wol tamata isa vali bis notu ma lolin ewal ia.
42008044	Vata yai nahu Yesus murin a ma ti nfaseri Ia ma nkena Ni ravit blawat ni wahan a, ba na'ut inyai vali, na laran i nvoat a ntalik lahir.
42008045	Ba Yesus nfalak ne, “Iki nkena Ya'a?” Wol tamata isa vali ntali ira ntorung ne, nkena Ia. Ba Petrus nfalak ne, “Tuan Guru, tamata rivun rdir-lilit Oa, ma rdekin kena Oa.”
42008046	Na'uk Yesus nfalak ne, “Tamata isa nkena Ya'a, tevek ufarnuang ne, Ning ngrebat nlobang tamata isa.”
42008047	Vata yai nsi'ik ne, Yesus nka'a roak afa i notu a, ba nbobar ma raruru lalean ia, ma nsangatur ma nsoak wahan na'a Yesus wahan ralan a. Ia nfamalik verin tamata rivun avyai, ma al nfalyawang ne, afakinimi nkena Yesus, ovu na'ut inyai, na lolin lahir ia.
42008048	Yesus nfalak verin vata yai ne, “Titi, oa morang Ya'a, ba lolin roak oa. Mewal oa, ovu fara Ubu nala Ni malinan verin oa.”
42008049	Na'ut i Yesus nangrihi obin, na Yairus i nban-ulu na'a Yahudi rira rahan falurut yai, ni tamata isa ntali ni rahan nma. Ia nfalak verin Yairus ne, “Itrana, yanam vata nmata roak, ba deka fwafrea Tuan Guru.”
42008050	Na'uk Yesus nrenar vaivatul yai, ba nfalak verin Yairus ne, “Baba, deka bwobar. Morang watan Ya'a, na yanam a veka nva'at ewal.”
42008051	Ti ma raran Yairus ni rahan, na Yesus wol ntorung ma tamata liak rorang Ia rti ralan, na'uk ntorung watan ma Petrus, Yakobus, Yohanes ovu kasiko'u yai renan a yaman a rovu Ia.
42008052	Tamata ra munuk ralarira lalau ma rvakar ma vairira dawan. Na'uk Yesus nfalak ne, “Deka byakar, tevek ia wol nmata, na'uk ntub-lufa watan.”
42008053	Tamata avyai rmalit waweang Ia, tevek ira rka'a ne, kasiko'u yai nmata roak.
42008054	Na'uk Yesus ntaha kasiko'u yai liman a ma nfalak ne, “Titi, bwatar kikyai!”
42008055	Ba kasiko'u yai nva'at ewal ma nbatar ma ndiri lahir. Nata Yesus nsinir ira ma rala afamtahan verin ia ma na'an.
42008056	Kasiko'u yai renan yaman a rtalkaka lahir, na'uk Yesus nfalak teri ma deka rfaivar verin iki watan na'a afa i notu a.
42009001	Yesus nasdovu Ni tamata vutu rahin irua ovi rorang Ia, ma nala Ni fareta ovu Ni ngrebat a verin ira, boma raling vatuk nait sian ra tali tamata ra ovu rotu ma lolin tamata ra tali rira suhut ra.
42009002	Ia nsinir ira ma rti rotu ma lolin tamata ra tali rira suhut ra, ovu rfamalik na'a i wean inba ma Ubu nfareta tamata ra wean lahir Raja.
42009003	Yesus nfalak verin ira ne, “Deka mtyaha afakataka na'a bira banbanan a. Deka mtyaha takil, sadawan, kesi, kubang ovu kadaravit. Myoru watan kadaravit ovi rna'a tenabira ra.
42009004	Wean i tamata ra rtorung ma mnya'a teri rira rahan, na mnya'a inyai, ti naran i mane miti talik rira ahu a.
42009005	Wean i tamata ra na'a ahu isa wol rtorung ma mnya'a inyai, na byan-talik ahu yai, ovu misnabar vatuk kyavu tali eabira ra, boma neluk faneak ne, Ubu veka nukun ira.”
42009006	Ba Yesus Ni tamata ra rban-soru ahu ra ma rfamalik Ubu Ni Ivar Lolin, ovu rotu ma lolin tamata ra tali rira suhut ra na'a wan inba watan.
42009007	Ti ma raja Herodes i ntaha fareta na'a propinsi Galilea nrenar afa ovi Yesus notu ra, na wol nka'a ma nroal te nra, tevek tamata boku rfalak ne, Yohanes i nbaptis tamata ra nva'at ewal roak.
42009008	Tamata boku rfalak ne, Elia nvotuk ewal roak, ovu tamata boku vali rfalak ne, nabi isa tali nabi lan ra nva'at ewal roak.
42009009	Herodes nfalak ne, “Ya'a usinir roak ma tamata ra rvangal Yohanes ulun a, na'uk Ia ini tamata iki mnga'un Ia ma notu mujizat wean inyai?” Ba nkiwal mane ntuan Yesus.
42009010	Ti ma Yesus Ni tamata vutu rahin irua ovi nsinir ma rfamalik Ni Ivar Lolin rewal ira, na rfamalik munuk afa ovi rotu ra verin Yesus. Ira rfamalik munuk afa avyai, beti Yesus novun ira ma rti wan isa i nfaseri kota Betsaida ma aksa ira rna'a inyai.
42009011	Na'uk ti ma tamata rivun rka'a ne, Yesus ovu Ni tamata ovi rorang Ia rti wan yai, na rorang lahir Ia. Ba Yesus ntorung ma rna'a inyai ma nfamalik i wean inba ma Ubu nfareta wean lahir Raja verin ira, ovu notu ma lolin tamata ovi rdava mane lolin ira tali rira suhut ra.
42009012	Ti ma lera nakduvul ma laflofan roak, na Yesus Ni tamata vutu rahin irua yai rma ma rfalak verin Ia ne, “Msinir ma tamata rivun ini rti ahu ovi rfaseri wan ini ma rdava rira fana'an, ovu rahan siwelat ma rna'a, tevek ita tna'a wan i tamata ra wol rna'a.”
42009013	Na'uk Yesus nfalak verin ira ne, “Mia musti fya'an ira!” Ira rfalak ne, “Ami mami roti ilima ovu ian irua watan. Ba wean inyai, na ami musti amati ma amfaha fana'an verin tamata rivun ovi?”
42009014	Brana ovi rna'a wan yai ka'a bi nlabas rivun ilima. Ba Yesus nfalak verin Ni tamata ovi rorang Ia ne, “Msyinir ma tamata rivun avyai rotu rira sidovung ra, ma lokat sidovung tamata nlabas vutlima ma lokat ira rdoku na'a rira sidovung a.”
42009015	Yesus Ni tamata ovi rorang Ia yai rot-orang afa ovi nfalak ra, ba rsinir ma tamata rivun avyai rdoku munuk.
42009016	Nata Yesus nala roti ilima ovu ian irua yai, beti ntadata nrata lanit ma nfalak fara weninyai verin Ubu. Ia notu munuk wean inyai, beti nvisul roti avyai ma nala verin Ni tamata ovi rorang Ia, boma rti rsiduk verin tamata rivun avyai.
42009017	Tamata rivun avyai rafna'an ma evurira ra rveda munuk roak, beti Yesus Ni tamata ovi rorang Ia rasdovuk munuk roti teran ra na'a ahir vutu rahin irua rngora.
42009018	Amar isa, na Yesus aksa Ia naflurut. Ni tamata ovi rorang Ia rna'a wan yai vali. Ba norat ira ne, “Tamata ra rfalak ne, Ya'a ini iki?”
42009019	Ira rfalak ne, “Tamata boku rfalak ne, Oa ini Yohanes i nbaptis tamata ra, boku rfalak ne Elia, boku vali rfalak ne, nabi isa tali nabi ovi lan ra nva'at ewal roak.”
42009020	Yesus norat ira ne, “Na'uk mia fyikir ne, Ya'a ini iki?” Petrus nfalak ne, “Oa ini Raja i mtevut mami salasilan ra.”
42009021	Ba Yesus nfalak teri lahir ma deka rfaivar afa yai verin tamata ra.
42009022	Yesus nfalak verin Ni tamata ovi rorang Ia ne, “Ya'a, Tamata Yanan Ya'a musti utuan susa rivun. Dawan Yahudi ra, ovu Yahudi rira dawan mela falurut ra ovu vali Yahudi rira dawan ovi rair Musa ni inukun ra veka rala'ing Ya'a ma rfedan Ya'a, na'uk amar itelu nelak, na Ubu veka nfava'at ewal Ya'a.”
42009023	Yesus nfalak verin tamata ovi rna'a inyai munuk ne, “Tamata iki watan inan ma norang Ya'a, na lokat amar ia musti nalak tenan a ovu nvara ni aa walwalur a. Notu wean inyai, beti bisma norang Ya'a.
42009024	Tamata iki watan inan ma ntahang teri ni vava'at i na'a lanit ivavan a, na ia veka wol ni vava'at kakiwal a. Na'uk iki watan nmata tevek norang Ya'a, na ia veka ni vava'at kakiwal a.
42009025	Velik ne tamata isa nasdovu munuk metan ovi rna'a lanit ivavan a, na'uk wol ni vava'at kakiwal, na ihin aka? Metan ovi rna'a lanit ivavan ini wol rotu ma utun akataka.
42009026	Wean i tamata iki watan nma'it ma nfalak ne norang Ya'a, ovu wol ntorung afa ovi ufalak ra, na Ya'a, Tamata Yanan Ya'a, veka wol utorung vali tamata yai, na'ut i uma ewal a ovu vanang i nfitik nyadat, ovu Yamang vanan i nfitik nyadat a, ovu vali Ubu Ni sansinir ra tali lanit ratan ovi rmerat urun.
42009027	Afa i ufalak verin mia ini, kena urun! Tali bir tinemun na'a wan ini, na boku wol rmata obin, na'ut inyai na ira veka rsi'ik lahir wean inba ma Ubu nfareta wean lahir Raja.”
42009028	Snain a amar iwalu nelak roak tali na'ut i Yesus nair afa avyai, na Ia novun Petrus, Yohanes ovu Yakobus ma rva'al vuar isa ma raflurut.
42009029	Na'ut i Yesus naflurut, na felan a naling roak Ia, ovu afa ovi nung a neluk ra, rangiar urun ma rfitik-ryadat.
42009030	Brian munuk, na tamata irua rvotuk ovu vanarira i nyadat a, ma rangrihi nulu Yesus. Tamata irua yai Musa ovu Elia. Ira rangrihi ovu Yesus na'a Ni matmatan i veka nti ma nfakena na'a Yerusalem.
42009032	Na'ut inyai, na Petrus ovu ni kida ra rtuba roak. Brian munuk, na rbatar ma rsi'ik Yesus ovu vanan i nfitik nyadat a. Ira rsi'ik vali tamata irua i rdir-ebang Ia.
42009033	Ti ma tamata irua yai mane rti talik Yesus, na Petrus nfalak verin Yesus ne, “Tuan Guru, lolin urun ma tna'a wan ini. Ni lolin a amfadiri befak itelu ma isa verin Oa, isa verin Musa, isa vali verin Elia.” Petrus nfalak wean inyai, na'uk wol nfan-aran afa ovi nfalak ra.
42009034	Petrus nangrihi obin, na mutan nma ma nkum-teri ira, ba rbobar urun.
42009035	Na'a mutan ralan yai, na rarenar vai isa nfalak ne, “Ini Yanak i ufili roak Ia. Mryenar afa ovi nfalak ra!”
42009036	Ti ma vai yai nlia roak, na rsi'ik watan i Yesus aksa Ia na'a inyai. Na'ut inyai, na Yesus Ni tamata itelu yai wol rfamalik afa yai verin tamata iki watan.
42009037	Ti ma ni ilyan a, na Yesus ovu Ni tamata itelu ovi rorang Ia yai rsuta tali vuar yai, na tamata rivun ila'a rma ma rtuan Yesus.
42009038	Brana isa tali tamata rivun avyai nafwak ma nfalak ne, “Tuan Guru, era lablobang verin Oa ma eka msi'ik yanak a, tevek yanak ikisa lalo'i watan.
42009039	Nait sian isa nlabir ia, ba brian munuk nafwak ma vain a dawan, ovu tenan a raruru lalean ia ma bera faluvur ia. Nait sian yai labir mane nana'a lalawatan ia, ovu not-visal lahir ia.
42009040	Era roak verin Mu tamata ovi rorang Oa ma raling vatuk nait sian yai, na'uk wol rot-nala.”
42009041	Ba Yesus ntabu ira ma nfalak ne, “Wean inba mia? Wol bira inorang lahir ovu wol myorang afa ovi kena ra. Amar ifira vali ma udoku ovu mia ma utahang nal ralang ovu mia, tamata ovi wol bira inorang a? Movun yanam a mwa ini!”
42009042	Ti ma kasiko'u yai nfaseri Yesus, na nait sian i nleal ia yai nasba vatuk ia nsuta lanun, ovu notu ma tenan a raruru lalean ia. Na'uk Yesus nfareta nait sian yai ovu vain dawan ma nti talik kasiko'u yai, ovu notu ma kasiko'u yai lolin ewal ia, beti nala ia verin yaman a.
42009043	Ba tamata rivun avyai rtalkaka, tevek rsi'ik lahir Ubu Ni ngrebat a. Na'ut i tamata rivun avyai rtalkaka obin, tevek rsi'ik afa ovi Yesus notu ra, na Yesus nfalak verin Ni tamata ovi rorang Ia ne,
42009044	“Mryenar ma lolin ovu deka miblufang afa ovi ufalak ini. Tamata ra veka rala Ya'a, Tamata Yanan Ya'a ini, verin tamata ra.”
42009045	Na'uk Yesus Ni tamata ovi rorang Ia wol rfan-aran afa ovi nfalak ra, tevek Ubu notu ma wol rfan-aran vaivatul avyai ihirira ra. Ira wol rabrahi vali ma rorat vaivatul avyai ihirira ra.
42009046	Yesus Ni tamata ovi rorang Ia rsitaku ulurira na'a rira fikiran ra ma rdava ne, iki dawan lia munuk tali ira.
42009047	Na'uk Yesus nka'a lahir afa i ranovak na'a ralarira ra, ba nala kasiko'u isa ma ndir-ebang Ia,
42009048	beti nfalak verin ira ne, “Tamata iki watan nalang kasiko'u ini tevek narang a, na ia nalang roak Ya'a. Tamata iki watan nalang Ya'a, na ia nalang roak Ubu i nsinir Ya'a, tevek tali bir tinemun, na tamata i wol fyawan akataka, ia veka fyawan urun.”
42009049	Yohanes nfalak ne, “Tuan Guru, ami amsi'ik tamata isa nala naram a vali ma naling vatuk nait sian a, ba amtab-teri ia, tevek ia wol ntali dida sidovung a.”
42009050	Yesus nfalak verin ia ne, “Deka mtab-teri tamata yai, tevek tamata iki watan wean i wol nangal mia, na ia nlobang roak mia.”
42009051	Ti ma Yesus Ni amar sarseri roak mane nrata lanit ratan, na nfadoku lahir ma musti nti Yerusalem.
42009052	Ba nsinir lan tamata ifira ma ula ira rti. Tamata avyai rti ahu isa na'a propinsi Samaria, ma rasusan munuk lahir afakataka verin Yesus.
42009053	Na'uk tamata ovi rna'a ahu yai rala'ing Yesus, tevek rka'a roak ne, Ia mane nti Yerusalem.
42009054	Ti ma Yesus Ni tamata irua ovi nararira Yakobus ovu Yohanes rka'a afa yai, na rfalak verin Yesus ne, “Duila'a, mtorung ma amera verin Ubu ma nfasuka yafu tali lanit ratan ma nfedan munuk tamata ovi?”
42009055	Na'uk Yesus nfulak wahan a ma ntabu irua, tevek rfalak wean inyai,
42009056	beti rti ahu liak.
42009057	Na'ut i Yesus ovu Ni tamata ovi rorang Ia rban-ewal mane rti Yerusalem, na tamata isa nfalak verin Ia ne, “Baba, muti inba watan, na orang Oa.”
42009058	Yesus nfalak verin ia ne, “Serigala ra warira ma rna'a, ovu manut nangan ra rira renga, na'uk Ya'a, Tamata Yanan Ya'a, wol wang ma uyari Ya'a.”
42009059	Nata Yesus nfalak verin tamata liak isa vali ne, “Morang Ya'a!” Na'uk tamata yai nfalak ne, “Baba, fara mtorung ma ewal ya'a veki ti ma oving yamang a.”
42009060	Yesus nfalak verin ia ne, “Tamata ovi wol rorang Ya'a, ira wearira tamata ovi rmata roak. Ba ira ka'i roving tamata ovi rmata roak a, na'uk oa musti muti ma fwaivar na'a inba watan ne, Ubu nfareta tamata ra wean lahir Raja.”
42009061	Tamata liak isa vali nfalak ne, “Duila'a, ya'a mane orang Oa, na'uk mtorung ma ti utuli tamata ovi rna'a ning rahan a veki.”
42009062	Ba Yesus nfalak ne, “Tamata i betmane nta ni va'i, na'uk ntamuri lalawatan, na ni karya wol kena. Wean inyai vali verin tamata ovi inar ma rkarya verin Ubu na'a Ni Fareta a.”
42010001	Duila'a Yesus nfalak munuk wean inyai, beti nsinir Ni tamata vutfitu ovi rorang vali Ia, ma raruan ira rti lan ahu ovi veka nwelat ra.
42010002	Ia nala vaivatul kamkuma ma nfalak verin ira ne, “Tamata rivun wearira wanat ovi rwavar ma rivun ila'a roak, na'uk tamata ifira watan ti ma rafdiar. Ba wean inyai, na myera verin va'i duan a ma nala tamata ma ti rafdiar. Wean inyai, na myera verin Ubu ma ntafal tamata ma ti rfaivar Ni vaivatul ra verin tamata ovi wol rarenar obin.”
42010003	Ia nfalak vali verin ira ne, “Miti kikyai! Usinir ma miti wan ovi tamata sian ra rna'a. Mia weabira domba yanan ovi rva'at na'a serigala warira i rna'a.
42010004	Deka mtyaha sadawan i ba'i fyadoku kubang na'a, te sadawan liak ma fyadoku bira kesi na'a, te tatea liak na'a bira banbanan a. Wean i mtyuan tamata iki watan na'a bira banbanan a, na deka mingrihi ma blawat ovu ira.
42010005	Wean i miti rahan isa ralan a, na fyalak lan verin tamata ovi rna'a inyai ne, ‘Fara Ubu naflahar bira rahan teta a ma malinan watan.’
42010006	Wean i tamata boku rna'a inyai inar lalawatan malinan a, na mu salam yai veka nana'a watan tamata avyai. Na'uk wean i wahal, na mu salam yai veka nleka ma lolan watan.
42010007	Mnya'a rahan yai, na myenu ovu mian watan afamtahan ovi tamata ra rala verin mia na'a inyai, tevek tamata ovi rkarya inovan ma rala enarira ra. Deka msyuta talik rahan ovi mnya'a lan roak a ma ti mnya'a rahan liak.
42010008	Wean i miti kota isa ralan a ma tamata ovi rna'a inyai rala mia ovu lolin, ovu vali rasusan afamtahan ma mian, na mian watan afamtahan ovi rasusan roak ma mian yai.
42010009	Myotu ma lolin tamata ovi rira suhut ra na'a inyai, ovu fyalak verin tamata ovi rna'a kota yai ne, ‘Naran roak Ni amar a ma Ubu nfareta wean lahir Raja.’
42010010	Na'uk wean i tamata ovi rna'a kota yai wol rtorung ma mnya'a inyai, na miti lahir kota yai ni linga'an dawan ra ma fyalak ne,
42010011	‘Velik ne bira kota ini ni kyavu nlatan eamami ra obin, na amasnabar vatuk watan, boma neluk faneak verin mia ne, Ubu veka nukun mia. Na'uk mingnanang ma lolin ne, Ni amar a sarseri roak ma Ubu nma ma nfareta wean lahir Raja.’
42010012	Mryenar ma lolin afa ovi ufalak ini! Na'a amar i Ubu nma ma nukun munuk tamata ra, na Ni inukun i veka nala verin tamata ovi rna'a kota yai, nlia inukun i veka nala verin tamata ovi lan a rleal kota Sodom.”
42010013	Yesus nfalak ne, “Sian urun i lahir verin mia tamata ovi mtyali ahu Korazim ovu ahu Betsaida! Ya'a otu mujizat rivun roak na'a bira ahu ra, na'uk wol myahil ma mtyalik tali bira salasilan ra obin. Lalan a, tamata ra na'a kota Tirus ovu Sidon rira sian a dawan urun, ovu wol rsi'ik mujizat i wean mujizat avyai. Na'uk wean i otu mujizat wean avyai na'ut lalan a na'a inyai, na ira rahil ma mnanat roak tali rira salasilan ra, ovu reluk roak kadaravit ovi rotu tali bibi vulun ra, ovu vali rdoku fun ma rfadoku kfuan na'a ulurira ra.
42010014	Na'uk mryenar ma lolin afa ovi ufalak ini! Na'a amar i Ubu veka nma ma nukun tamata ra, na Ni inukun i veka nala verin mia aleman lia tali inukun i veka nala verin tamata ovi rna'a kota Tirus ovu kota Sidon.
42010015	Tamata ovi mnya'a ahu Kapernaum! Mnyarin ne, Ubu veka nfasaka mia ma mirata lanit ratan? Wahal lahir! Ubu veka naling vatuk mia ma ti mnya'a yafwan kakiwal!”
42010016	Yesus nfalak verin Ni tamata ovi rorang Ia ne, “Tamata ovi rarenar afa ovi fyalak ra, na rarenar roak Ya'a. Tamata ovi wol rarenar afa ovi fyalak ra, na wol rarenar vali Ya'a. Tamata iki watan wol norang afa ovi ufalak ra, na ia wol ntorung vali Ubu i nsinir Ya'a ma uma lanit ivavan ini.”
42010017	Ti ma Yesus Ni tamata vutfitu ovi nsinir ira yai rewal ira, na ralarira lolin urun i lahir. Ba rfalak verin Ia ne, “Duila'a, nait sian ra vali rot-orang afa ovi amfalak ra ma rti lahir, na'ut i amala naram a ma amaling vatuk ira!”
42010018	Ba Yesus nfalak verin ira ne, “Ya'a usi'ik roak na'ut i Ubu nvatuk nitdawan ma nleka tali lanit ratan a nsuta ma snga'ut urun i lahir wean fitik a nyelar.
42010019	Ya'a ala roak ngrebat verin mia ma wean i mtya aru te katkatan, na wol akataka. Ya'a ala vali ngrebat verin mia roak ma utubira nitdawan ni ngrebat a, ba wol afakataka veka rotu sian mia.
42010020	Na'uk velik ne wean inyai, na deka myotu ralabira lolin urun, tevek nait sian avyai rorang roak afa ovi fyalak ra. Na'uk ralabira lolin urun, tevek Duila'a ntulis roak narabira ra na'a lanit ratan.”
42010021	Na'ut inyai vali, na Ubu Ni Roh notu ma Yesus ralan a lolin urun. Yesus nfalak ne, “Duila'a, Yamang Oa! Oa fwareta lanit ratan ovu lanit ivavan ini. Ufalak fara weninyai verin Oa, tevek wol fwalyawang munuk afa avyai verin tamata ovi rira kaka'a dawan a, ovu tamata ovi rbitar ra. Na'uk Oa fwalyawang verin tamata ovi wearira kasiko'u ra. Bapa, afa avyai rotu ma ralam lolin urun.”
42010022	Yesus nfalak verin tamata ovi rna'a inyai ne, “Yamang a nala roak ngrebat ovu Ni kaka'a dawan a verin Ya'a. Tamata ovi rna'a lanit ivavan a wol rka'a Ya'a. Yamang a'uk sa'i nka'a Ya'a. Tamata ovi rna'a lanit ivavan a vali wol rka'a Yamang a. Ya'a a'uk sa'i uka'a, ovu vali tamata ovi ralang a nfalak ma ufalyawang Yamang a verin ira.”
42010023	Yesus nfalak munuk wean inyai, beti nti nelan kedan ma nangrihi ovu Ni tamata ovi rorang Ia yai, ma nfalak ne, “Mia utubira, tevek msyi'ik roak Ning afa ovi otu ra.
42010024	Ufalak ne utubira, tevek nabi ovu raja rivun tali lalan roak inarira ma rsi'ik afa ovi fiang ini msyi'ik a, na'uk wol rarea. Ira inar vali ma rarenar afa ovi fiang ini mryenar roak a, na'uk wol rarenar nala vali.”
42010025	Amar isa, na tamata isa tali Yahudi rira dawan ovi rair Musa ni inukun ra nlabir teman Yesus ne, “Tuan Guru, ya'a musti otu afaka, boma ning vava'at kakiwal?”
42010026	Yesus nfalak ne, “Musa ntulis aka na'a ni inukun ra, ovu fwikir aka na'a afa ovi bwas ra?”
42010027	Tamata yai nfalak ne, “Oa musti mlobang Duila'a, mu Ubu i mraning Ia a, ovu ralam urun. Mala munuk mu vava'at a, mu ngrebat ovu vali mu kaka'a ra ma al mlobang Ia. Oa musti mlobang vali tamata liak ra, wean watan i mlobang tenam a.”
42010028	Ba Yesus nfalak ne, “Mu afa ovi fwalak yai kena urun, ba motu watan wean i fwalak roak yai, na oa veka mu vali vava'at kakiwal.”
42010029	Na'uk dawan Yahudi yai notu felan a wean tamata ovi ba'i rotu a'uk afa ovi lolin ra, ba norat ewal Yesus ne, “Tamata ovi musti ulobang avyai, aba ira?”
42010030	Yesus nfamalik vaivatul kamkuma isa ewal ma nfalak wean ini, “Brana isa ntali Yerusalem a nsuta mane nti kota Yerikho. Na'a ni banbanan obin, na ntuan tamata ovi ba'i rbori tamata liak rira metan ra. Tamata avyai rala munuk lahir ni kadaravit ovu afa ovi ntaha ra, beti rvaval ma brana yai kata kedan watan, na nmata. Rotu munuk wean inyai, beti rban-talik brana yai ma aksa ia watan na'a linga'an nelan.
42010031	Na'ut inyai vali, na Yahudi rira mela falurut isa nahu vali linga'an yai. Na'uk ti ma nsi'ik tamata yai, na ia nban-etal watan linga'an yai ma ti nahu ni lihir a.
42010032	Tamata Lewi isa vali nahu linga'an yai. Ia nrea tamata yai, na'uk nban-etal vali linga'an yai ma nban-talik ia.
42010033	Nata tamata Samaria isa nahu vali linga'an yai. Ti ma nrea tamata yai, na nfarnuang lahir na'a ralan ma nfaturu ni silobang verin ia.
42010034	Ba nti nebang tamata yai ma nala ni anggur ovu ngul al nfamerat ni mngala ra, ovu nkum-teri ni mngala ra ovu maloli, beti nfasaka ia na'a ni keledai a ma novun ia nti rahan siwelat isa. Na'a inyai, na ia nasusan munuk lahir afakataka verin tamata yai.
42010035	Ni ilyan ana, ia nala kubang dinar irua verin tamata i ni rahan siwelat yai, beti nfalak verin ia ne, ‘Msi'ik ma lolin tamata yai ni mngala ra. Wean i kubang ini wol naran, na mala mu kubang a veki ma ewal ya'a ki ukati.’ ”
42010036	Yesus nfamalik munuk vaivatul kamkuma yai, beti norat dawan Yahudi yai ne, “Tali tamata itelu yai, na iki nfaturu ni silobang a ma al nlobang tamata i rvaval ia yai?”
42010037	Dawan Yahudi yai nfalak verin Yesus ne, “Tamata i nfaturu roak ni silobang verin tamata i rvaval ia yai.” Ba Yesus nfalak verin ia ne, “Muti ma motu vali wean inyai!”
42010038	Yesus nfamalik munuk afa avyai, beti irmunuk Ni tamata ovi rorang Ia rban-ewal vali ma rti raran ahu isa. Na'a inyai, na vata isa i naran Marta nasweang Ia ma nana'a ni rahan.
42010039	Marta warin isa naran Maria. Ia ndok-ebang Duila'a Yesus ean a ma al nrenar afa ovi nfalak ra.
42010040	Na'uk Marta wol ndok-nala wan isa al nasusan fana'an-fanenu verin ira munuk. Ia ti nfaseri Yesus ma nfalak ne, “Duila'a, Oa wean i wol mkamlabir ya'a, ma aksa ya'a ukarya watan. Msinir ia ma nlobang ya'a!”
42010041	Duila'a nfalak ne, “Marta, oa ralam a kako'u da'in ovu ka'i motu susa watan tenam a ovu afa avyai.
42010042	Velik aba, oa pwerlu afa isa watan. Maria nfili roak afa i lolin a, ma afa yai tamata ra wol bisma rala tali ia.”
42011001	Amar isa, na Yesus naflurut na'a wan isa. Ti ma naflurut munuk, na tamata isa tali Ni tamata ovi rorang Ia nfalak verin Ia ne, “Duila'a, mair ami ma amaflurut, wean watan i Yohanes nair roak ni tamata ovi rorang ia ma raflurut.”
42011002	Ba Yesus nfalak verin ira ne, “Wean i miflurut, na fyalak wean ini, Yamamami, amalang Oa, tevek naram a nmerat urun. Mwa ovu Mu Fareta a ma fwareta ami.
42011003	Amera ma mala afamtahan verin ami ma naran ma ama'an amar ini.
42011004	Fara ma'i vatuk mami salasilan ra, wean ami amabun roak tamata ovi rotu salasilan verin ami. Deka mtorung ma tamata ra te nitdawan a rlabir teman ami.”
42011005	Yesus nfalak ewal verin ira ne, “Wean i tamata isa ntali mia nti ni kida ni rahan a nafafruan tenan, ma nfalak verin ia ne, ‘Kida, er-teri mu roti itelu veki,
42011006	tevek ning kida isa na'a ni banbanan a, beti nwelat ning rahan, ovu ya'a wol ning afakataka ma ala ma na'an!’
42011007	Wean i ni kida nfalak tali rahan ralan ne, ‘Deka mlabir ya'a. Ukusi roak falfolat a, ovu vali ovun yanak ra amtuba roak. Ya'a wol ukamlabir ma ubatar, ovu ya'a wol bisma ala afa verin oa.’
42011008	Mryenar ma lolin afa ovi ufalak ini! Velik ne irua rotu kida roak, na'uk afa yai wol notu ma ni kida yai veka nbatar ma nala afa verin ia. Na'uk tamata yai nera ma wol ntalik lahir, tevek wol nma'it, ba ni kida yai veka nbatar ma nala afa ovi nera ra.
42011009	Wean inyai bi ufalak verin mia ne, myera verin Ubu na'a afa ovi ralabira ra rfalak ra, na Ia veka nala verin mia. Mdyava urun ia, na veka mtyuan. Myevan falfolat a, na falfolat a veka natvadil verin mia.
42011010	Tamata ovi rera verin Ubu, ira veka rala afa ovi rera yai tali Ia. Tamata ovi rdava afa ovi ralarira ra rfalak ra, ira veka rtuan vali. Tamata ovi revan falfolat a, falfolat a veka natvadil vali verin ira.
42011011	Tali bir tinemun, na wean i yanabira nera ian tali mia, na veka myala nifa verin ia? Te wean i yanabira nera matatelur, na veka myala afwatan i naran katkatan a verin ia?
42011013	Velik ne bira salasilan rivun, na'uk mkya'a ma myala afa ovi lolin ra verin yanabira ra. Ba Yamabira i na'a lanit ratan veka notu ma nlia tali inyai! Ia veka nala Ni Roh verin tamata ovi rera tali Ia.”
42011014	Amar isa, na Yesus naling vatuk nait sian tali tamata isa i nmanu a. Ti ma nait sian yai nti talik tamata yai, na ia nangrihi nala lahir. Ba tamata rivun ovi rna'a inyai rtalkaka munuk.
42011015	Na'uk tamata boku rfalak ne, “Ia naling vatuk nait sian yai, tevek Beelzebul i notu dawan verin nait sian ra, nala ngrebat verin Ia.”
42011016	Tamata boku vali mane rlabir teman Yesus, ba rera ma notu mujizat, boma rka'a ne, Ni ngrebat yai ntali Ubu te wahal.
42011017	Na'uk Yesus nka'a afa ovi ranovak ra, ba nfalak verin ira ne, “Wean i rsiduk nuhu dawan isa na'ut ifira ma sidovung ra rotu rihi, na nuhu dawan yai veka nama'ar. Wean inyai vali wean i tamata ra rsingarahi na'a rahan teta isa, na rira rahan teta veka nama'ar vali.
42011018	Nitdawan ni fareta a wean vali inyai. Wean i nitdawan nsingarahi-sikual ovu ni nait sian ra, na ni fareta veka nama'ar. Ufalak wean ini, tevek mia fyalak ne, Ya'a aling vatuk nait sian ra ovu ngrebat tali Beelzebul.
42011019	Wean i fyalak ne, aling vatuk nait sian ra ovu ngrebat i ntali Beelzebul, na tamata ovi rorang mia yai rala ngrebat tali iki ma raling vatuk nait sian avyai? Tamata ovi rorang mia yai ka'i rfaturu lahir ne, sala mia.
42011020	Na'uk wean i aling vatuk nait sian ra ovu Ubu Ni ngrebat a, na inyai nfaturu lahir ne, Ubu Raja Ia, ma nma roak ma nfareta tamata ovi rorang Ia.
42011021	Wean i tamata ngrebat isa ni mneran ra rngora lahir ma nwanar ni rahan a, na tamata ra wol rabrahi ma rala ni metan ra.
42011022	Na'uk wean i tamata isa nangrebat lia ia nma ma notu rihi ma nfaleka ia, na tamata i nangrebat lia ia yai veka nala munuk ni mneran ovi nanovak ne, bisma nala ma al nfaleka tamata ovi rangal ia a. Notu munuk wean inyai, beti nsiduk tamata yai ni metan ra.
42011023	Tamata iki watan wol norang Ya'a, na ia nangal roak Ya'a. Tamata iki watan wol nkarya ovu Ya'a, na ia not-visal karya.”
42011024	“Wean i nait sian nti talik roak tamata isa, na nait sian yai veka nlilin watan nti wan ovi wol wear na'a ma ndava wan ma nyari ia, na'uk wol ndav-nala wan. Ba wean inyai, na ia veka nfalak ne, ‘Ya'a veka ewal ya'a ma ti una'a ewal rahan i uti talik roak ia yai!’
42011025	Ba nait sian newal ia nti rahan yai ma nsi'ik, na rahan yai rbitin roak ma nmerat, ovu rasusan ma afakataka munuk rna'a warira ra.
42011026	Nata nti murin, ma nasweang nait sian ifitu ewal ma irmunuk rti ma rna'a tamata yai. Nait sian avyai rira sian a nlia nait sian lan a. Ba, ti nata tamata yai ni vava'at a sian lia lan a.”
42011027	Na'ut i Yesus nangrihi obin, na vata isa tali tamata rivun avyai nafwak ma vain a dawan urun, ma nfalak verin Ia ne, “Lolin urun verin vata i nlewan Oa, ovu nsusu Oa.”
42011028	Na'uk Yesus nfalak verin ia ne, “Lolin lia munuk verin tamata ovi rarenar Ubu Ni vaivatul ra ovu rot-orang!”
42011029	Na'ut i tamata ra rtafal ma rivun ira ma rsi'ik Yesus, na Ia nfalak verin ira ne, “Tamata ovi rva'at na'a tuvu ini raktufan urun. Ira rera ma otu faneak i tamata ra wol rala nala, na'uk otu watan faneak i wean lan a Ubu notu roak verin nabi Yunus.
42011030	Wean watan Yunus neluk faneak verin tamata Niniwe ra, na Ya'a, Tamata Yanan Ya'a ini, veka wean vali inyai, ma eluk faneak verin tamata ovi rva'at na'a tuvu ini.
42011031	Na'ut amar i Ubu veka nma ma nukun lanit ivavan a, na ratu i ntali nuhu dawan isa i raroa ila'a na'a tranan a, veka nfaturu lahir tamata ovi rva'at na'a tuvu ini rira sala ra. Ratu ini nma ma nrenar Raja Salomo i ni kaka'a dawan tali Ubu. Na'uk Ia i nana'a fiang ini, Ni dawan a nlia Salomo!
42011032	Na'ut amar i Ubu veka nma ma nukun lanit ivavan ini, na tamata Niniwe veka rdiri vali ovu tamata ovi rva'at na'a tuvu ini ma rta'i nuang ira, tevek tamata Niniwe avyai rahil ma rtalik roak tali rira salasilan ra na'ut i Yunus nangrihi verin ira. Na'uk Ia i nana'a fiang ini Ni dawan a nlia Yunus!”
42011033	“Wol tamata isa ntutun damar ma nfonak te nulang teri ia ovu suran. Na'uk ia nfadoku na'a damar wan, boma tamata ovi rti rahan ralan a bisma rsi'ik munuk yeban a.
42011034	Matabira ra reluk damar verin tenabira ra. Wean i matabira ra lolin, na lyawan a nsoru lahir tenabira ra. Na'uk wean i matabira ra lavlova, na dedan a veka nsoru lahir tenabira ra.
42011035	Ba wean inyai, na msyi'ik wabira ma lolin. Deka mane lyawan i nana'a tenabira avyai ti ma nana'a dedan ralan.
42011036	Wean i tenabira munuk lahir lyawan, ovu wol isa vali dedan, na inyai nfaturu ne, tenabira ra munuk lahir lyawan, wean damar yeban a nyeba tenabira ra.”
42011037	Ti ma Yesus nsiair munuk roak, na tamata Farisi isa nasweang Ia ma nafna'an na'a ni rahan a. Ba nti rahan yai ralan a ma nafna'an.
42011038	Tamata Farisi yai nabrian lahir, tevek Yesus wol nraming liman a obin, na nafna'an roak.
42011039	Na'uk Duila'a nfalak verin ia ne, “Mia tamata Farisi ra ba'i mryaming watan bira kobi ovu bira binan muririra ra ma rmerat, na'uk ralarira ra ngra-ngrodi. Mia ralabira ra wean tamata ovi raktufan ra ovu tamata ovi inar ma rtafal ila'a rira metan ra.
42011040	Tamata boda averi! Mia mkya'a roak ne, Ubu ka'i notu afa ovi rna'a murin a, ovu vali afa ovi rna'a ralan a.
42011041	Na'uk myala ovu ralabira urun afa ovi rna'a mia verin tamata kasian ra. Myotu wean inyai, na ralabira ovu tenabira veka rmerat urun na'a Ubu wahan ralan a.
42011042	Mia tamata Farisi ra myala bira persen vutu a tali bira va'i bumbu ra verin Ubu. Bumbu avyai wean selasih ovu inggu, ovu vali sayur liak ra. Velik ne myotu wean inyai, na'uk veka sian urun i lahir verin mia, tevek wol myotu afa ovi rmalola ra verin tamata liak ra, ovu wol mlyobang Ubu. Ba mia musti myot-orang inukun ovi ula lalean avyai, ovu vali deka miblufang ma myotu vali afa liak ovi Ubu nfareta roak.
42011043	Veka sian urun i lahir verin mia tamata Farisi ra, tevek inabira ma mdyoku wan ovi tamata ra ba'i ralang mia, na'a rahan falurut, ovu inabira ma tamata ra ralang mia ma rala salam verin mia na'a wan i rfedi-rfaha afa na'a.
42011044	Mia tamata Farisi ra veka sian urun i lahir verin mia! Mia weabira lahir kubur a, na'uk wol rfaneak ne, inyai kubur. Ba tamata ovi rbana na'a ratan a, wol rka'a ne, matmatan ra rna'a ralan. Mia myotu ma felabira ra wean tamata lolin mia, na'uk ralabira ra sian urun.”
42011045	Tamata isa tali Yahudi rira tamata ovi ba'i rair Musa ni inukun ra nfalak verin Yesus ne, “Tuan Guru, tali afa ovi fwalak yai, na Oa fwalak sian vali ami!”
42011046	Yesus nfalak ne, “Tamata ovi ba'i myair Musa ni inukun ra, veka sian urun i lahir verin mia vali. Mia myala varvara aleman verin tamata ra tali afa ovi myair ra. Ba tamata ra wol rvar-nala afa avyai, na'uk mia wol mlyauk limabira ra ma al mlyobang ira.
42011047	Mia myotu ma nabi rira kubur ra lolin buas. Na'uk velik aba, mia weabira watan ububir-nusibira ovi rfedan roak nabi avyai, ba veka sian urun i lahir verin mia.
42011048	Myotu wean inyai, na ka'i fyaturu lahir ne, mia mtyorung afa ovi ububir-nusibira ra rotu ra, tevek ira rfedan nabi avyai, ovu mia ini ka'i myotu warira ovi roving ira na'a.
42011049	Wean inyai bi Ubu i Ni kaka'a dawan a nfalak ne, ‘Ya'a veka usinir nabi ra ovu rasul ra verin ububir-nusibira ra. Ira veka rfedan rasul ovu nabi boku, ovu veka rwi-rwa boku vali!’
42011050	Ubu notu wean inyai, boma nukun tamata ovi bya'at fiang ini, tevek ububir-nusibira ra rfedan nabi ra munuk. Ba mia byara rira matmatan ra, tali na'ut i Ubu notu lanit ivavan a.
42011051	Tali lalan ana, ububir-nusibira ra rsifedan. Ira rfedan lan Habel. Rfedan vali tamata liak ovi rira vava'at ra rmalola, ti naran i rfedan Zakharia. Ira rfedan ia na'a Rahan Dawan Falurut a, ovu wan i ba'i rasnuri rira afwatan ra verin Ubu, na'a wan irua yai fruarira ra. Mia tamata ovi bya'at fiang ini, mryenar ma lolin afa ovi ufalak ini! Ubu veka nukun mia na'a ububir-nusibira ra rira afa sala avyai.
42011052	Mia dawan Yahudi ovi myair Musa ni inukun ra, veka sian urun i lahir verin mia! Mia wean i mtyaha kusi ma al byadil tamata rira fikiran ra ma rka'a kaka'a dawan i ntali Ubu. Na'uk mia wol mdyava kaka'a yai, ovu myotu teri tamata ovi inar ma rka'a vali!”
42011053	Ti ma Yesus nban-talik wan yai, na Yahudi rira dawan ovi ba'i rair Musa ni inukun ra ovu tamata Farisi ra vairira dawan ma rorat lablabas watan Ia. Ira rorat afa rivun rasan tali Ia, boma nvalat ira na'a afa rivun ovi rorat ra.
42011054	Ira rotu wean inyai ma al rlabir teman Ia, boma wean i nvalat sala afa boku, na bisma rtaha Ia.
42012001	Na'ut inyai, na tamata rivun ila'a ti rasdovu ira, ma boku rdir-sidekin watan ira ovu rsita earira ra al rsi'ik ovu rarenar afa ovi Yesus nair ra. Ia nair lan Ni tamata ovi rorang Ia ma nfalak ne, “Msyi'ik ma lolin sidovung tamata Farisi rira ragi a. Deka myot-orang ira, tevek rfalak afa isa, na'uk rotu afa liak.
42012002	Afa fanfonak ovi tamata rotu ra veka rvotuk, ovu afa ovi rfonak na'a ralarira ra veka lyawan vali.
42012003	Ba afa ovi fyamalik na'a dedan ralan, na veka rvotuk na'ut i amar a ma tamata ra rka'a. Afa ovi fyifi watan verin tamata ra na'a kamar ralan, na tamata liak ra veka rti ma rfamalik ma tamata rivun a rka'a.”
42012004	“Ning kida averi, deka byobar tamata ovi inar ma rfedan tenabira ra, tevek wol rot-nala ma nlia tali inyai.
42012005	Ya'a mane ufalak verin mia ne, byobar a'uk Ubu! Ia wol mane Ni ngrebat watan ma nfedan tamata ra, na'uk Ia Ni ngrebat vali ma nvatuk ira rti yafwan kakiwal. Wean urun inyai, bi ufalak verin mia ne, ‘Byobar a'uk Ubu!’
42012006	Eka minovak! Subit ilima fyawarira ra ko'u lalean. Velik ne fyawarira ko'u, na'uk Ubu wol nablufang isa vali, tevek Ia nsi'ik munuk subit ra.
42012007	Wean vali inyai verin vut ovi rna'a ulubira ra. Ubu nrekan ovu nka'a munuk vali roak, ba deka byobar, tevek Ubu nsi'ik ma lolin mia. Mia fyawabira lia subit ra!”
42012008	“Mryenar ma lolin afa ovi ufalak ini! Tamata iki watan ntorung ne, norang Ya'a na'a tamata waharira ralan ra, na Ya'a, Tamata Yanan Ya'a ini, veka utorung vali ia na'a Ubu Ni sansinir ovi rna'a lanit ratan waharira ralan ra.
42012009	Na'uk tamata iki watan wean i nalak ia ne, wol nka'a Ya'a na'a tamata waharira ralan ra, na Ya'a veka alak vali ia ne, wol uka'a ia na'a Ubu Ni sansinir ovi rna'a lanit ratan waharira ralan ra.
42012010	Tamata iki watan nfalak afa boku ma nangal Ya'a, Tamata Yanan Ya'a, na Ubu veka na'i vatuk ni salasilan avyai. Na'uk tamata iki watan wean i nfalak sian Ubu Ni Roh a, na Ubu veka wol na'i vatuk roak ni salasilan ra.
42012011	Wean i tamata ra rtaha mia ti ma mdyiri Yahudi rira dawan waharira ralan ra na'a rira rahan falurut ra, te fareta waharira ralan ra ma rurus mia, na deka ralabira raruan na'a afa ovi veka fyalak ma al mlyotar tenabira ra.
42012012	Tevek na'ut inyai vali, na Ubu Ni Roh a veka nfalyawang verin mia na'a afa ovi musti fyalak ra.”
42012013	Tali tamata rivun avyai, na brana isa nfalak verin Yesus ne, “Tuan Guru, fwalak verin a'ang a ma nsiduk yamamami ni metan ra ovu fautnanan ovi nfadoku roak verin amrua.”
42012014	Yesus nfalak verin ia ne, “Iki nsikat ya'a ma eluk tamata fareta ma usiduk bira metan ra?”
42012015	Nata Yesus nfalak ewal verin tamata rivun avyai ne, “Msyi'ik wabira ma lolin ma deka inabira ma mtyafal ila'a bira metan ra, tevek tamata rira vava'at ra wol raklo'i watan na'a rira metan ra, velik ne rira metan rivun ila'a.”
42012016	Yesus nfamalik vaivatul kamkuma isa ma nfalak ne, “Tamata ka'i isa ni va'i a ihin urun.
42012017	Tamata yai nanovak na'a ralan a ne, ‘Wol wan roak ma ufadoku ning metan ra, ba fiang ini veka otu afaka?’
42012018	Ba nanovak ewal vali ma nfalak ne, ‘A'ar munuk a'uk wan ovi ufadoku ning va'i ihin ra, boma ufadiri ewal wan avyai ma veran rahi wan ovi ufadiri lan ra. Otu wean inyai, boma bisma ufadoku ning va'i ihin ra ovu metan ra na'a.
42012019	Otu munuk wean inyai, beti ka'i unovak na'a ralang a ne, ya'a inak urun, tevek ning metan ovu va'i ihin ra rivun roak, ovu bisma uva'at tali varat nti varat. Ba fiang ini uyari watan ya'a ma ufna'an-ufnenu ovu otu inak lolin watan.’
42012020	Na'uk Ubu nfalak verin ia ne, ‘Hei, oa bwoda urun! Ovan ini lahir, na oa veka mwata, ba iki veka ni munuk mu metan rivun ovi musdovuk roak yai?’
42012021	Tamata ovi ba'i rasdovuk rira metan ra ma al rfaka'i watan tenarira ra, wor watan ira, tevek wol rka'i na'a Ubu wahan ralan a.”
42012022	Yesus nfalak verin Ni tamata ovi rorang Ia ne, “Ba ufalak verin mia ne, deka ralabira kako'u na'a bira vava'at ra ovu bira fana'an-fanenu ra. Deka ralabira kako'u vali na'a afa ovi veka myung a myeluk ra.
42012023	Tevek bira vava'at a fyawan lia bira fana'an ra, te bira kadaravit ra.
42012024	Eka msyi'ik manut nangan ra! Ira wol ravuri-rava nabat ra, ovu wol rala va'i ihin ra, ovu vali wol wan ma rfadoku va'i ihin ra na'a, na'uk Ubu nala afamtahan verin ira. Mia fyawabira lia manut nangan avyai, ovu Ubu nlobang mia nlia manut nangan ra!
42012025	Wean i tamata isa ralan kako'u na'a ni vava'at a, na ia veka wol ntafal amar isa vali na'a ni vava'at.
42012026	Ba wean i wol myot-nala afa ko'u yai, na afakinimi ralabira kako'u na'a afa liak ra?
42012027	Eka msyi'ik aa rira fafun ra. Ira wol rkarya ovu wol rafedu ma rotu rira kadaravit. Mryenar ma lolin afa ovi ufalak ini! Raja Salomo nka'i urun, na'uk ni kadaravit ovi neluk ra, na wol isa vali lolin lia tali fafun avyai.
42012028	Ubu notu ria ovi rna'a va'i ra ma felarira lolin, velik ne amar ini rva'at obin, na'uk ilyan te ravrua, na rasnuri roak ira. Mia fyawabira nlia munuk ira! Ia nsi'ik mia nlia tali ria avyai. Na'uk wol myorang ne, Ubu nlobang mia nlia tali ria avyai!
42012029	Ba deka fyikir da'in afa ovi veka mian te myenu ra, ovu ralabira deka kako'u.
42012030	Tamata ovi wol rorang Ubu rdava lalawatan afa avyai, na'uk Yamabira nka'a munuk afa ovi mdyava na'a bira vava'at ra.
42012031	Ba mtyorung ma Ubu nfareta mia wean lahir Raja, na Ia veka nfakena munuk afa ovi mdyava ra.
42012032	Tamata ovi myorang Ya'a, velik ne bira sidovung a ko'u watan, na'uk ralabira ra deka kako'u! Tevek Yamabira inan ma nala Ni kalolin ra verin mia tali Ni Fareta a.
42012033	Ba miti ma fyedi bira metan ra, ma myala kubang avyai verin tamata kasian ra. Myotu wean inyai, na misdovuk roak bira metan ra na'a lanit ratan. Metan avyai wol rakvisal nala, nata ti wol ni wahan, ovu tamata barborin ra wol bis rala nala, ovu ngafat ra wol bisma ra'an nala.
42012034	Tevek wean i fyadoku bira metan ra na'a wan isa, na ralabira ra veka rna'a vali inyai.”
42012035	“Na'ut inba watan, velik ne ovan te amar, na musti misusan wabira ma lolin ma mkyarya urun verin Ubu. Myotu wean tamata sansinir ovi rnaban duarira ra ma newal ia tali snobsifa. Ira rasusan lalawatan warira ma rkarya ovu rwanar ma lolin rira damar ra ma deka rmata, boma wean i duarira newal ia ma nevan falfolat a, na yarak ti ma rvadil falfolat a.
42012037	Tamata sansinir ovi rasusan warira ma lolin ma al rnaban duarira ra veka uturira. Afa i ufalak verin mia ini, kena urun! Duarira yai veka nfalak ma ni tamata sansinir avyai rdoku, beti ia ka'i nasusan afamtahan verin ira.
42012038	Tamata sansinir avyai veka uturira wean i duarira newal ia, na ntuan ira rasusan warira ma lolin ma al rnaban ia, velik ne nafafruan tenan te nfada'ing amar.
42012039	Mingnanang afa ovi ufalak ini! Wean i rahan duan nka'a ne, jam ifira beti tamata barborin nma, na ia veka nsi'ik ma lolin ni rahan a, boma deka nti ni rahan ralan.
42012040	Wean inyai bi lokat amar, na musti msyi'ik wabira ma lolin, tevek wol mkya'a ne, na'ut inba na Ya'a, Tamata Yanan Ya'a, veka uma.”
42012041	Petrus nfalak ne, “Duila'a! Vaivatul kamkuma yai fwamalik watan verin ami, te verin tamata liak ra vali?”
42012042	Duila'a nfalak verin ia ne, “Tamata sansinir isa nasusan duan ni rahan, ovu not-orang lalawatan afa ovi duan a nfalak ra, ovu vali ni kaka'a dawan. Ba duan a veka nfili ia ma nfareta tamata sansinir liak ra, ovu nala afamtahan lokat amar ma ra'an.
42012043	Tamata sansinir yai veka utun urun na'ut i duan a newal ia, na ntuan ia nfabana ni karya ra.
42012044	Afa i ufalak verin mia ini, kena urun! Tamata sansinir yai duan a veka nfili ia ma nasusan munuk ni metan ra.
42012045	Na'uk wean i tamata sansinir yai naktufan ma nanovak na'a ralan a ne, ‘Mnanat obin beti duang nma ewal.’ Ba ti ma nvaval tamata sansinir vata ovu brana ra, ovu vali nafna'an-nafnenu ovu boranavut ia. Tamata sansinir yai notu watan wean inyai, ti naran i duan newal ia na'a amar i wol nka'a. Ba duan a veka nfar-visal ia ma rvatuk ia, ma ia wean lahir tamata i wol norang Ubu.
42012047	Tamata sansinir i nka'a afa ovi duan ralan nfalak a, na'uk wol nasusan tenan a ma not-orang afa ovi duan ralan a nfalak a, na veka nfar-visal ia.
42012048	Na'uk tamata sansinir i wol nka'a afa ovi duan ralan nfalak a ma notu sala, na inovan ma rukun ia. Ira veka rvaval ia, na'uk wol aleman. Tamata iki watan wean i Ubu nala roak varvara verin ia ma nfareta tamata liak ra, na'uk wol not-orang afa ovi Ubu nfalak ra, na Ubu veka nukun tamata yai nlia tali tamata liak.”
42012049	Yesus nfalak verin Ni tamata ovi rorang ia ne, “Deka minovak ne, Ya'a uma lanit ivavan ini ma otu ma malinan, na'uk uma ma ukun tamata ra, wean yafu i nlevur a, ovu inak ma rsidovuk kikyai yafu yai!
42012050	Ya'a musti utuan susa i dawan a. Ba ralang a wol malinan lahir, ti naran i susa yai nlia.
42012051	Mia minovak ne, uma lanit ivavan a ma otu ma malinan? Wahal! Mryenar ma lolin afa ovi ufalak ini! Uma lanit ivavan ini, na wol otu ma malinan, na'uk otu ma tamata ra rsingarahi.
42012052	Ba tali fiang ini, na wean i tamata ilima rna'a rahan teta isa, na veka rsitaku ulu ma tamata itelu rangal tamata irua, te tamata irua rangal tamata itelu.
42012053	Ira veka ka'i rsitaku ulu. Brana ra veka rangal yamarira ra, ba yamarira ra veka rangal vali ira. Vata ra veka rangal renarira ra, ba renarira ra veka rangal vali ira. Etan ra veka rangal avarira ra, ba avarira ra veka rangal vali ira.”
42012054	Yesus nfalak verin tamata rivun avyai ne, “Wean i msyi'ik mutan ra rdiri na'a lihir varat, na fyalak lahir ne, veka da'ut, na veka da'ut lahir wean i fyalak a.
42012055	Wean i nait tranan, na mia fyalak ne, veka lera, na lera lahir ma wean i fyalak a.
42012056	Hoi, mia tamata ovi fyalak afa isa, na'uk myotu afa liak! Mia msyi'ik lanit ovu lanit ivavan felan a, na mkya'a ma fyalak ne, veka da'ut te lera. Na'uk afakinimi msyi'ik afa ovi otu ra, ovu vali mryenar Ning Ivar Lolin a, na'uk wol fyan-aran?”
42012057	“Mia musti fyikir ma lolin afa ovi kena ra ma myot-orang!
42012058	Wean i tamata isa nti ma nmangadu oa verin tamata i ba'i nfaleka inukun verin tamata ra, na musti mkiwal ma na'a bira banbanan obin, na motu ma lolin ovu ia. Tevek wean i wol motu wean inyai, na tamata yai veka nkiwal ma novun oa ti verin tamata i ba'i nfaleka inukun verin tamata ra, beti tamata i ba'i nfaleka inukun yai novun oa ti verin polisi ra ma ra'abu'i oa.
42012059	Mrenar ma lolin afa i ufalak ini! Ira veka wol rfatalik oa tali bu'i ralan yai, wean i wol bwahir munuk mu utan ra obin.”
42013001	Na'ut i Yesus nair tamata rivun, na boku rma ma rfamalik verin Yesus ne, Pilatus nfedan roak tamata Galilea boku. Ia nfedan ira na'ut i rfedan afwatan ra ma reluk rira korban verin Ubu.
42013002	Yesus nfalak verin ira ne, “Mia fyikir ne, tamata Galilea avyai rmata wean inyai tevek rira salasilan ra rivun lia tamata Galilea liak ra?
42013003	Mryenar ma lolin afa ovi ufalak ini! Bira fikiran i wean inyai wol kena lahir! Na'uk wean i wol myahil tali bira salasilan ra, na mia veka myata vali wean inyai.
42013004	Mia mingnanang obin rahan dawan i nleka ma nta'i fedan tamata vutu rahin iwalu na'a Siloam? Mia fyikir ne, ira rira salasilan ra dawan lia munuk tamata ovi rna'a Yerusalem?
42013005	Mryenar ma lolin afa ovi ufalak ini! Bira fikiran i wean inyai wol kena lahir! Na'uk wean i wol myahil ma mtyalik tali bira salasilan ra, na mia veka myata vali wean inyai.”
42013006	Yesus ntafal ma nfamalik ewal vaivatul kamkuma isa wean ini, “Aa ara isa na'a tamata isa ni va'i anggur a. Amar isa, na tamata yai ndava aa yai vuan a, na'uk wol ndav-nala isa vali.
42013007	Ba nfalak verin tamata i nasusan ni va'i a ne, ‘Varat itelu roak uma ma udava aa ara ini vuan a, na'uk wol udav-nala isa vali. Metal a'uk aa ini! Deka nva'at kikyai na'a lanun ini, tevek wol nala utun akataka.’
42013008	Na'uk tamata i nasusan va'i yai nfalak ne, ‘Baba, mnaban ma varat isa ewal. Ya'a ki ukear lilit aa yai ma otu pupuk na'a.
42013009	Snain a varat ewal, na veka vuan roak. Na'uk wean i wol vuan, na ki etal vatuk ia.’ ”
42013010	Amar isa na'a amar i Yahudi ra ryari ira, na Yesus nsiair na'a Yahudi rira rahan falurut isa.
42013011	Na'a inyai, na nait sian isa nlabir vata isa ma naran varat vutu rahin iwalu roak, ba nawar ia ma tetan a natbukar, ovu wol ndiri nala ma nmalola.
42013012	Ti ma Yesus nsi'ik vata yai, na nera ia ma nfalak ne, “Titi, lolin roak oa tali mu suhut a.”
42013013	Nata Yesus nfadoku liman a na'a vata yai, ba brian munuk, na vata yai tetan wol natbukar roak ma ndiri lahir, ma nfadawang Ubu.
42013014	Na'uk tamata i nban-ulu na'a rahan falurut yai nangrova, tevek Yesus notu ma lolin tamata na'a amar i Yahudi ra ryari ira. Ba nfalak verin tamata rivun avyai ne, “Na'a karedralan isa, na tkarya amar inean, ba amar isa tali amar avyai, na bisma mya ma rotu ma lolin mia. Na'uk deka mya na'a amar i tyari ita!”
42013015	Ba Duila'a nfalak ne, “Hoi, mia msyiklabir sian ma fyalak afa isa, na'uk myotu afa liak. Na'a amar i myari mia, na fyatalik bira karba ra ovu keledai ra tali warira ra ma myovun ira rti wan i ba'i rafnenu na'a.
42013016	Vata ini Abraham ubun-nusin vali ia. Nitdawan nkeak ia varat vutu rahin iwalu roak, ba Ya'a musti aling vatuk kakeak yai tali ia, velik ne na'a amar i tyari ita!”
42013017	Yesus nfalak wean inyai, ba tamata ovi rangal Ia rma'it urun. Na'uk tamata rivun inarira lolin urun, tevek Yesus notu afa lolin ovi tamata ra wol rot-nala.
42013018	Ba Yesus nfalak ne, “Ubu nfareta tamata ra wean lahir Raja, na veka wean inba? Ya'a veka ala vaivatul kamkuma ini ma ufalyawang Ni Fareta yai.
42013019	Ubu Ni Fareta wean sesawi ni vatul a. Tamata isa nala sesawi ni vatul a, ma ti nava na'a ni va'i a. Sesawi yai veka narubu ma dawan, ba manut nangan ra rti rotu rira renga na'a sanan ra.”
42013020	Yesus nfalak ewal vali ne, “Ya'a veka ala vaivatul kamkuma ra ma ufalyawang Ubu Ni Fareta.”
42013021	Ubu Ni Fareta wean ragi. Vata isa nala ragi yai ma nsileti na'a terigu loyang dawan isa, nata terigu yai nmela ma dawan.
42013022	Ba Yesus nban-ewal mane nti Yerusalem, na nwelat kota ra ovu ahu ra ma nair tamata ra.
42013023	Tamata isa norat Yesus ne, “Duila'a, tamata ifira watan veka rira vava'at kakiwal?”
42013024	Ba Yesus nfalak verin tamata ovi rna'a inyai ne, “Mkyiwal urun ma myahu falfolat i katkotat a! Mingnanang, tevek tamata rivun veka rkiwal ma rti ralan, na'uk wol rti nala.
42013025	Wean i rahan duan a ndiri roak ma nfolat falfolat a, na mia veka mydiri murin watan ma myevan falfolat a, ma fyalak ne, ‘Baba, bwadil falfolat a verin ami!’ Ia veka nfalak ne, ‘Ya'a wol uka'a mia!’
42013026	Mia veka fyalak ne, ‘Ami amafna'an ovu amafnenu roak ovu Oa, ovu vali Oa msiair roak na'a linga'an ovi rna'a mami ahu ra.’
42013027	Na'uk Ia veka nfalak verin mia ne, ‘Ya'a wol uka'a mia ovu wol uka'a ne, mtyali inba mya. Hoi, mia tamata ovi ba'i myotu a'uk afa ovi sian ra, miti talik kikyai wan ini!’
42013028	Ba mia veka msyi'ik Abraham, Ishak, Yakub ovu nabi ra munuk rotu inarira lolin na'a Ubu Ni Fareta Ralan. Na'uk mia veka byakar ovu nifabira ra veka rsitutu ira, tevek fyarnuang wawa'uk i dawan a. Ubu notu teri mia ma mnya'a murin watan.
42013029	Tamata ra veka rtali timur, varat, marmar ovu tranan rma ma rdoku rafna'an na'a Ubu Ni Fareta.
42013030	Ba Ubu veka notu ma tamata ovi wol fyawar akataka, fyawar lia munuk tamata ra. Tamata ovi rfakaratat tenarira ra, Ia veka notu ma wol fyawar akataka.”
42013031	Na'ut inyai vali, na tamata boku tali sidovung Farisi rma ma rfalak verin Yesus ne, “Muti talik lahir wan ini, tevek raja Herodes mane nfedan Oa.”
42013032	Yesus nfalak verin ira ne, “Miti lahir Herodes i rfanara ia ne serigala, ma fyalak verin ia ne, Ya'a aling vatuk nait sian ra tali tamata ra ovu otu ma tamata ra lolin ira tali rira suhut ra, amar ini ovu ilyan. Ravrua beti Ning karya a roak.
42013033	Velik ne wean inyai, na'uk Ya'a musti ubana uti Yerusalem amar ini, ilyan ovu ravrua, tevek wol inovan ma rfedan nabi na'a wan liak, musti na'a Yerusalem.”
42013034	Nata Yesus nfalak ne, “Tamata ovi mnya'a Yerusalem! Mia fyedan nabi ra ovu mtyev-fedan tamata ovi Ubu nsinir ira rma rtuan mia. Ya'a umaseak dalang roak ma usdovu mia, wean manut itai isa nkoka yanan ra na'a manin vavan a, na'uk mifena ma otu wean inyai!
42013035	Ba wean inyai bi Ubu nban-talik bira Rahan Dawan Falurut a, ba veka vu watan. Ufalak verin mia ne, tali amar ini, na veka wol msyi'ik roak Ya'a, ti naran amar i veka fyalak ne, ‘Ubu naflahar Ia i nma ovu Duila'a naran a!’ ”
42014001	Amar isa na'ut i Yahudi ra ryari ira, na Yesus nti dawan Farisi isa ni rahan ma nafna'an na'a inyai. Tamata ovi rna'a inyai rsi'ik nanuang Ia.
42014002	Tamata isa nma ma ndiri Yesus wahan ralan a. Tamata yai ni suhut notu ma ean ovu liman ra rbara.
42014003	Ba Yesus norat Yahudi rira dawan ovi rair Musa ni inukun ra ovu tamata Farisi avyai ne, “Na'a Musa ni inukun ra, bis totu ma tamata lolin ira na'a amar i ita tamata Yahudi tyari ita a?”
42014004	Tamata avyai munuk wol vairira lahir. Yesus ntaha tamata i ni suhut yai liman a ma notu ma lolin ia, beti nsinir ma newal ia.
42014005	Nata Yesus norat ewal ira ma nfalak ne, “Wean i yanabira isa, te bira sapi isa nleka nsuta wear kakear ralan a, na wol msyuta ma msyikat lahir ia, velik ne na'a amar i tyari ita?”
42014006	Na'uk wol tamata isa nvalat nala afa i Yesus norat yai.
42014007	Yesus nsi'ik mangun ovi rma dawan Farisi yai ni rahan a, na ira ti rdoku kadera ovi rna'a ulu ra. Ba Yesus nala vaivatul kamkuma isa ma nair ira. Ia nfalak ne,
42014008	“Wean i tamata isa nasweang oa ma movu ni snobsifa a, na deka muti mdoku kadera ovi rna'a ulu ra, beta ne snoba duan yai nasweang roak tamata ovi rira van ra dawan lia oa.
42014009	Snoba duan yai veka nma ma nfalak verin oa ne, ‘Deka mungrova, tevek ufadoku roak wan ini verin mangun eri.’ Ba veka mwa'it urun i lahir ma ti mdoku kadera ovi rna'a muri lalean a.
42014010	Ba wean i rasweang oa ma muti snoba isa, na mdoku kadera ovi rna'a muri lalean a, boma snoba duan yai nfalak verin oa ne, ‘Kida, mwa ma muti mdoku kadera ovi rna'a ulu eri.’ Wean inyai, na snoba duan yai nalang roak oa na'a mangun waharira ralan ra.
42014011	Tamata iki watan wean i nfakaratat tenan a, na Ubu veka nfakabava ia. Na'uk tamata iki nfakabava tenan a, na Ubu veka nfakaratat ia.”
42014012	Nata Yesus nfalak verin dawan Farisi yai ne, “Wean i musweang tamata ra ma rovu mu snoba a ma rafna'an lera ndirlola te lervava, na deka musweang watan mu kida ra te a'am a warim ra, ovu vali tamata ka'i ovi rna'a mu rahan nelan a, tevek ira veka rasweang vali oa ma mimunuk mifna'an ma rfaturu ne, raval roak mu lolin a.
42014013	Na'uk wean i motu snoba, na musweang tamata ovi rira kasian ra, tamata ovi ear limarira rametal, te tamata ovi ratlukut ra, ovu vali tamata ovi rkibu ra.
42014014	Motu wean inyai, na Ubu veka naflahar oa, tevek tamata avyai veka wol raval nala mu lolin a. Ubu veka nbalas mu lolin yai na'ut i nfava'at ewal tamata ovi rira vava'at ra rmalola.”
42014015	Ti ma rarenar munuk afa ovi Yesus nfalak ra, na tamata isa tali tamata ovi rdoku rafna'an yai nfalak verin Yesus ne, “Lolin urun verin tamata ovi veka rafna'an na'a snoba dawan ovu Ubu na'a Ni Fareta a!”
42014016	Na'uk Yesus nfalak verin ia ne, “Amar isa, na tamata isa notu ni snoba dawan, na ia nasweang ma tamata rivun rma!
42014017	Ti ma snoba yai mane nbana, na nsinir ni tamata sansinir isa ma ti nfalak verin tamata ovi nasweang roak ira yai ne, ‘Afakataka rna'a munuk roak, ba mya kikyai.’
42014018	Na'uk tamata avyai munuk lahir, lokat ira, ka'i rdava rira lola. Tamata i ula lalean ia nfalak verin sansinir yai ne, ‘Ya'a ufaha roak va'i isa, ba musti uti ma usi'ik. Era ma deka mungrova ya'a, tevek wol uti.’
42014019	Tamata isa vali nfalak ne, ‘Beti ufaha sapi brana vutu a, ba musti uti ma ucoba sapi avyai ma usi'ik ne, rkarya ma lolin te wahal. Wol bis uti, ba era ma deka mungrova.’
42014020	Tamata isa vali nfalak ne, ‘Ya'a beti usifa, ba veka wol uti mu snoba.’
42014021	Ba sansinir yai newal ia ma ti nfamalik munuk afa avyai verin ni dawan a. Ba rahan duan yai nangrova urun ma nfalak verin ni sansinir yai ne, ‘Muti lahir kota ini ni linga'an ko'u ovu dawan ra, ma movun tamata kasian ra ovu tamata ovi ear-limarira ra rametal, ovu tamata ovi rkibu ra, ntafal vali tamata ovi ratlukut ra ma rma snoba ini.’ Ba, sansinir yai nti.
42014022	Ti ma sansinir yai newal ia, na nfalak ne, ‘Baba, otu munuk roak afa ovi fwalak ra, na'uk wan rivun na'a snoba ini vu obin.’
42014023	Snoba duan yai nfalak ne, ‘Muti lahir linga'an dawan ovu linga'an ko'u ovi rna'a kota murin a ma mkiwal tamata ra ma rma, boma ning rahan a nngora.
42014024	Ufalak urun verin mia ne, wol tamata isa vali tali mangun ovi usweang ula roak ira yai veka rfatemang ning afamtahan ovi na'a ning snoba ini.’ ”
42014025	Tamata rivun rorang Yesus na'a Ni banbanan a. Yesus nfulak wahan a, ma nfalak verin ira ne,
42014026	“Wean i tamata isa nma ma norang Ya'a, na ia musti nlobang Ya'a nlia tali renan a, yaman a, awan a, yanan ra, a'an a warin ra, ovu tenan a. Na'uk wean i wol notu wean inyai, na ia wol bisma norang Ya'a.
42014027	Tamata i norang Ya'a musti ntorung ma ntuan susa, te nmata, wean i nvara ni aa walwalur a. Ba tamata i nafena ma nvara ni aa walwalur, wol bisma norang Ya'a.
42014028	Wean i tamata isa tali mia mane nfadiri rahan dawan isa, na ia musti ndoku ma nrekan ni kubang ra veki, boma bisma nka'a ne, ni kubang avyai naran ma not-nala rahan yai te wahal.
42014029	Tevek, wean i nfadoku roak ni fanderen, na'uk wol not-nala rahan yai, na tamata rivun veka rsi'ik ni karya a ma rmalit ia.
42014030	Tamata avyai veka rfalak ne, ‘Ya'i yo, tamata ini mulai roak ma nfadiri ni rahan dawan, na'uk ni kubang wol naran ma not-nala munuk!’
42014031	Wean i raja isa ni suldadu rivun vutu mane rti rotu rihi ovu raja liak isa i ni suldadu rivun vutrua, na raja yai musti ndoku ma nanovak veki ne, ia veka utun raja i ni suldadu rivun vutrua yai te wahal.
42014032	Wean i nka'a roak ne, ia veka wol utun, na na'ut i raja i ni suldadu rivun vutrua yai raroa ira obin, na nsinir lahir ni suldadu ifira rati rera ma deka rotu rihi.”
42014033	Ti nata, Yesus nfalak ne, “Mia weabira vali inyai. Wean i inabira ma myorang Ya'a, na musti byan-talik bira metan ra munuk.”
42014034	“Sira lolin ma totu ma afamtahan ra lanun. Na'uk wean i sira yai wol sarsiran roak, na veka totu aka ma sira yai sarsiran ewal?
42014035	Ba rvatuk a'uk sira yai, tevek wol bis vali ma rotu na'a pupuk ma na'a tamata rira va'i ra. Iki arun, na eka nrenar ma lolin.”
42015001	Amar isa, na tamata ovi ba'i rera babahir kulu ra, ovu tamata salasilan liak ra, rma rtuan Yesus ma rarenar afa ovi nfalak ra.
42015002	Ba tamata Yahudi boku rtali sidovung Farisi, ovu rira dawan ovi rair Musa ni inukun ra, rafngamu'ur ma rfalak ne, “Ya'i yo, tamata ini notu ni kida ovu tamata salasilan ra ma nafna'an ovu ira!”
42015003	Ba Yesus nala vaivatul kamkuma isa ma nfalak verin ira ne,
42015004	“Wean i tamata isa ntali mia ni domba ratut isa, na'uk isa wol nleal, na ia veka notu afaka? Ia veka nban-talik domba vutsi rahin isi yai na'a wan lean vu i ngrova lalawatan a, ma ti ndava domba i wol nleal yai, ti naran i ndav-nala roak ia.
42015005	Ba wean i ntuan roak domba yai, na inan urun i lahir, ma nala domba yai nrata varan a ma newal ia.
42015006	Ti ma naran ni rahan, na nera ni kida ra ovu tamata ovi rna'a ni rahan nelan a ma nfalak verin ira ne, ‘Mya ma totu inad lolin, tevek udav-nala roak ning domba i wol nleal a.’
42015007	Ba ufalak verin mia ne, na'a lanit ratan veka wean vali inyai. Ubu ralan a veka lolin urun, tevek tamata salasilan isa nahil ma ntalik roak tali ni salasilan ra. Ralan lolin yai nlia tali ralan lolin verin tamata vutsi rahin isi ovi rira vava'at ra rmalola, ma wol rperlu ma rahil ma rtalik tali rira salasilan ra.”
42015008	Nata Yesus nfamalik vaivatul kamkuma isa verin ira ne, “Vata isa ni kubang ihin vutu a, ba wean i isa wol nleal, na veka notu afaka? Ia veka ntutun damar ovu nbitin munuk rahan ralan a ma al ndava ni kubang i wol nleal yai, ti naran i ndav-nala.
42015009	Ti ma ndav-nala roak kubang yai, na nera ni kida ra ovu tamata ovi rna'a ni rahan nelan a ma nfalak verin ira ne, ‘Mya ma totu inad lolin, tevek udav-nala roak ning kubang i wol nleal a.’
42015010	Wean vali inyai verin Ubu Ni sansinir ra na'a lanit ratan, ma veka inarira lolin urun, tevek tamata salasilan isa nahil roak tali ni salasilan ra.”
42015011	Yesus nfalak ewal vali ne, “Tamata isa yanan brana irua.
42015012	Amar isa, na iwarin a nfalak verin yaman a ne, ‘Bapa, msiduk kikyai dida metan ra, ma mala ning wahat a verin ya'a.’ Ba yaman a nsiduk lahir ni metan ra verin yanan irua yai.
42015013	Amar ifira nelak watan, na yanan iwarin a ti nfedi munuk lahir ni metan ra ma nti negara i raroa. Na'a negara yai, na ia nawahak munuk lahir ni kubang ra ma al notu ni sian a lolin watan.
42015014	Ti ma nawahak munuk ni kubang ra, na lafar dawan nkena negara yai. Ba ni vava'at a sian urun i lahir.
42015015	Ia nti ndava karya na'a tamata isa na'a negara yai. Ba tamata yai nala karya verin ia ma ti nwanar ni vavu ra na'a ni lanun a.
42015016	Ia nablafar da'in roak, ba mane na'an watan vavu rira afamtahan ra, na'uk wol tamata isa vali ntorung ma nala verin ia.
42015017	Ti nata ni fikiran lyawan roak ma nfalak na'a ralan ne, ‘Tamata ovi rkarya verin yamang a rivun urun ira, ovu rira afamtahan a nngora tia ma watan, na'uk una'a ini, na mane umata ning lafar roak!
42015018	Ya'a veka ewal ya'a ma ti utuan yamang a ma ufalak verin ia ne: Bapa, ya'a otu salasilan roak verin Ubu ovu oa.
42015019	Wol inovan roak ma tamata ra rfalak ne, oa yanam ya'a. Ba fara mtorung ma ukarya verin oa, wean watan mu tamata karya liak ra.’
42015020	Ba ndiri ma newal ia nti verin yaman a. Nana'a raroa obin, na yaman a nrea lan roak ia, ba nfarnuang lahir na'a ralan ma nfaturu ni silobang a, ba nafla nti ma nangabuk ovu nvoan ia.
42015021	Ia nfalak verin yaman a ne, ‘Bapa, ya'a otu salasilan roak verin Ubu ovu oa, ba wol inovan roak ma tamata ra rfalak ne, oa yanam ya'a.’
42015022	Na'uk yaman nfalak verin ni sansinir ra ne, ‘Yarak ti myala ravit blawat i lolin urun a ma myotu ma neluk, ovu myala tatea ma mya'adoru na'a ean a, ovu vali myala sitana ma mya'adoru na'a liman a.
42015023	Myotu munuk wean inyai, beti myala sapi ko'u i ngbabal urun a ma fyedan ia. Ki totu snoba ma tafna'an ovu totu inad lolin.
42015024	Tevek yanak ini nmata roak, na'uk fiang ini nva'at ewal. Ia wol nleal roak, na'uk fiang ini utuan ewal roak ia.’ Ba rotu lahir rira snoba.
42015025	Na'ut inyai vali, na yanan iya'an a na'a va'i obin. Ti ma newal ia ma nfaseri rira rahan a, na nrenar tamata ra rdedang, rafraik flo'its ovu rso'i-rsomar.
42015026	Ba nera rira tamata sansinir isa ma norat ia ne, ‘Rotu afakinyai?’
42015027	Sansinir yai nfalak ne, ‘Warim a newal roak ia, ba yamam a nsinir ami ma amfedan roak sapi ko'u i ngbabal urun a, tevek yanan i wol nleal yai newal roak ia ovu lolin.’
42015028	Ba yanan iya'an yai nangrova urun, ma nafena nti rahan ralan. Nata yaman a nma murin ma nera lablobang ia ma nma ralan.
42015029	Na'uk nfalak verin yaman a ne, ‘Varat a nkati varat, na ukarya verin oa wean sansinir. Wol fasa vali obin angal afa ovi fwareta ra, na'uk wol mane fasa vali mala bibi ko'u isa verin ya'a ma otu snoba ovu ning kida ra.
42015030	Na'uk yanam yai ti ma nawahak munuk roak mu metan ra ovu vatlean ra. Ti ma newal ia, na bapa fwedan lahir sapi ko'u i ngbabal yai verin ia!’
42015031	Yaman nfalak verin ia ne, ‘Baba, oa ini mna'a lalawatan ovu ya'a, ba ning afakataka munuk, oa mu vali.
42015032	Na'uk inovan ma totu snoba ma totu inad lolin, tevek warim ini nmata roak, na'uk fiang ini nva'at ewal. Ia wol nleal roak, na'uk tatuan ewal roak ia.’ ”
42016001	Yesus nfalak verin Ni tamata ovi rorang Ia ne, “Tamata ka'i isa ni tamata karya isa. Tamata ka'i yai nala karya verin ia ma nasusan munuk ni metan ra. Amar isa, na tamata ra rmangadu tamata karya yai verin tamata ka'i yai ne, ia nawahak tia ma watan tamata ka'i yai ni metan ovu ni kubang ra.
42016002	Ba tamata ka'i yai nera ni tamata karya yai ma norat ia ne, ‘Ya'a urenar roak ivar na'a mu karya a, ba eka fwamalik munuk lahir afa ovi ala ma mususan ra, tevek oa wol bisma mususan roak ning metan ovu ning kubang ra!’
42016003	Ba ia nanovak na'a ralan a ne, ‘Ya'a musti otu afaka fiang ini? Tevek ning dawan a mane nfaleka ya'a tali ning karya. Ya'a wol ufkear nala, ovu ya'a wol bis vali ma era kubang tali tamata ra, tevek uma'it.
42016004	Ya'a ufikir nala afa isa ma veka otu, tevek sarseri roak ma ning dawan a nfaleka ya'a tali ning karya a, ma wol ususan roak ni metan ovu ni kubang ra, na bisma ning kida rivun. Ira veka rala ya'a ma ti una'a rira rahan.’
42016005	Ba nera munuk tamata ovi rira utan na'a ni dawan a, ma norat tamata avyai lokat ira. Ia norat tamata i ula lalean a ne, ‘Mu utan ifira na'a ning dawan a?’
42016006	Tamata yai nfalak ne, ‘Ngul ngusi ratut isa.’ Ba nfalak verin tamata i ula lalean yai ne, ‘Ini oa mu surat utan a. Mdoku ma mtulis lahir mu surat utan liak a, ne ngul ngusi vutlima watan.’
42016007	Nata nfalak vali verin tamata i norang hi ula lalean a ne, ‘Oa mu utan ifira?’ Tamata yai nfalak ne, ‘Gandum tenat rivun isa.’ Ba nfalak vali verin tamata yai ne, ‘Mala mu surat utan ini ma mdoku ma mtulis lahir mu surat utan liak a, ne gandum tenat ratut iwalu watan.’
42016008	Ba tamata ka'i yai nfakaratat ni tamata i ba'i nasusan ni metan ovu ni kubang ra, tevek ni kaka'a, velik ne ni bota dawan. Ufalak wean inyai, tevek tamata ovi wol rorang Ubu rira kaka'a ma rasusan rira vava'at ra ovu rotu ma tamata ra inar ira, nlia tali tamata ovi rira vava'at ra na'a lyawan ralan.
42016009	Myala metan ovi rna'a lanit i vavan ini ma al myotu bira kida, boma wean i metan avyai wol fyawarira roak, na Ubu veka nala mia ti mnya'a lanit ratan.
42016010	Tamata iki watan not-orang lalawatan afa ovi nfalak ra na'a afa ovi ko'u ra, na ia veka not-orang afa ovi nfalak ra vali na'a afa ovi dawan ra. Na'uk tamata iki watan nsiklabir na'a afa ovi ko'u ra, na ia veka nsiklabir vali na'a afa ovi dawan ra.
42016011	Ba wean i wol myot-orang afa ovi fyalak ra na'a metan ko'u ovi rna'a lanit i vavan a, na Ubu veka wol norang vali mia ma nala metan dawan ovi rna'a lanit ratan verin mia.
42016012	Wean i msyiklabir ma wol msyi'ik ma lolin tamata rira metan ra, na iki vali veka nala metan ra verin mia?
42016013	Tamata sansinir isa wol bisma nkarya verin duan irua. Ia veka wol inan lahir isa, na'uk nlobang isa. Te veka not-orang lalawatan afa ovi nfalak ra verin isa, na'uk wol inan lahir isa. Mia weabira vali inyai, ma wol bisma myala bira vava'at ra verin Ubu, ovu vali myala bira vava'at ra verin bira metan ra.”
42016014	Ti ma tamata Farisi avyai rarenar munuk afa ovi Yesus nfalak ra, na rmalit Ia, tevek rlobang urun rira kubang ra.
42016015	Ba Yesus nfalak verin ira ne, “Mia myotu felabira ra wean tamata ovi ba'i rotu a'uk afa ovi lolin ra na'a tamata waharira ralan ra, na'uk Ubu nka'a munuk ralabira ra. Afa ovi tamata ranovak ne lolin urun, na Ubu wol inan lahir afa avyai.
42016016	Musa ni inukun ra ovu nabi rira afa ovi rair ra rbana, nata ti naran Yohanes i nbaptis tamata ra nma. Tali na'ut inyai, na tamata ra rfamalik Ivar Lolin i nfamalik Ubu nfareta tamata ra wean lahir Raja. Tamata rivun rkiwal ma ti rna'a Ni Fareta yai.
42016017	Musa ni inukun ra munuk, ti naran ni titik koma ra, veka rna'a kakiwal, ma nlia tali lanit ovu lanit ivavan ini.
42016018	Brana iki watan ntalik awan a, ma nsifa ewal ovu vata liak, na brana yai sala roak ia, wean lahir i ntuba ovu tamata i wol awan verin ia. Ba wean i brana iki watan nsifa ovu vata i awan a ntalik roak ia yai, na brana yai sala roak ia vali, wean lahir i ntuba ovu tamata i wol awan verin ia.”
42016019	Nata Yesus nfamalik ewal ne, “Tamata ka'i isa ba'i noru a'uk ravit blawat i lolin urun a ovu kadaravit liak ovi fyawar urun a. Lokat amar, na ia notu inan lolin ovu ni kaka'i a.
42016020	Tamata isa vali ni kasian a dawan, naran Lazarus. Lokat amar, na ia ntuba na'a tamata ka'i yai ni falfolat ngoran a. Ni weba ra rsoru lahir tenan a.
42016021	Ia mane na'an watan afamtahan mumun ovi rleka na'a tamata ka'i yai ni meja vavan a, na'uk wol nal-nala akataka. Yaha ra rma vali ma rlelut ni weba ra.
42016022	Nata tamata kasian yai nmata, ba Ubu Ni sansinir ra tali lanit ratan rma ma rovun lahir ia nti wan i lolin urun a nebang Abraham. Ba tamata ka'i yai nmata vali ma ti roving ia.
42016023	Tamata ka'i yai nana'a roak yafwan kakiwal, na ni wawa'uk a dawan urun i lahir. Ia ntadata ma nsi'ik tali raroa watan, na Lazarus ndoku wan i lolin urun a nebang Abraham.
42016024	Ba nafwak ma nfalak ne, ‘O Bapa Abraham, fara fwaturu Mu silobang verin ya'a! Msinir Lazarus ma nsovu liman tutul a na'a wear ma nma nfangridin earng a, tevek ufarnuang wawa'uk i dawan urun a na'a yafu ralan ini!’
42016025	Na'uk Abraham nfalak ne, ‘Mungnanang veki ta baba, tevek na'ut i bwa'at obin a, na oa mu munuk roak afa ovi lolin ra, na'uk Lazarus ni watan afa ovi sian ra. Fiang ini Lazarus inan lolin roak, na'uk oa mu wawa'uk a dawan urun ia.
42016026	Nlia tali inyai vali, na tivat isa i bilaman urun a nelak ita ma oa mna'a lihir a, na ami amna'a lihir a. Ba wean i tamata ovi rtali wamami mane rahu tivat yai ma rti ralola mia, te ovi rna'a inyai mane rma ma ralola ami, na wol bis lahir!’
42016027	Ba tamata ka'i yai nfalak ne, ‘Baba, wean inyai ba era lablobang verin oa, ma msinir Lazarus ma nti yamang ni rahan a,
42016028	tevek a'ang-waring ilima rna'a rahan yai obin, ma nfangnanang urun ira, boma na'ut i rmata a, na deka rma wan i ni wawa'uk a sian urun ini.’
42016029	Na'uk Abraham nfalak ne, ‘Ira rira roak Musa ovu nabi rira kitab ra. Ba fara rorang watan afa ovi rtulis roak na'a kitab avyai!’
42016030	Ba tamata yai ka'i nfalak ne, ‘Baba, inyai wol naran obin, na'uk wean i matmatan isa nva'at ewal ma nti nfalak verin ira, na ira veka rahil ma rtalik tali rira salasilan ra.’
42016031	Na'uk Abraham nfalak ne, ‘Wean i wol rarenar afa ovi rtulis roak na'a Musa ovu nabi rira kitab ra, na ira veka wol rorang vali ma rahil ma rtalik tali rira salasilan ra, velik ne matmatan isa nva'at ewal ma ti nfalak verin ira.’ ”
42017001	Yesus nfalak verin Ni tamata ovi rorang Ia ne, “Ita tka'a roak ne, afa ovi rotu ma tamata ra rotu a'uk salasilan ra veka rna'a, na'uk sian urun i lahir verin tamata ovi rotu ma tamata liak ra rotu salasilan.
42017002	Ni lolin a, rkeak vatu dawan isa na'a tamata avyai relarira ra ma relik ira rti tahat ralan. Rotu wean inyai, na lolin lia tali tamata avyai rotu ma tamata i ni inorang a kako'u nleka ma notu salasilan.
42017003	Wean inyai bi, msyi'ik ma lolin afa ovi myotu ra! Wean i terabir-valibira isa notu salasilan, na mtyabu ia. Ba wean i nahil ma ntalik roak tali ni salasilan ra, na myabun ia.
42017004	Wean i notu salasilan verin mia fafitu na'a amar isa, ovu vali newal nala fafitu ia nma verin mia ma nfalak ne, ‘Ya'a ahil roak, ba era ma myabun ya'a,’ na mia musti myabun ia.”
42017005	Nata Yesus Ni rasul ra rfalak verin Ia ne, “Duila'a Yesus, fara fwangrebat mami inorang a!”
42017006	Duila'a nfalak ne, “Wean i bira inorang a veran sesawi ni vatul watan, na mia bisma fyalak verin aa dawan ini ne, ‘Mutvutuk lahir ma roal mdiri tahat ralan,’ na veka norang watan mia!”
42017007	“Wean i tamata isa tali bir tinemun ni tamata sansinir nkarya na'a ni va'i a, te nwanar ni afwatan ra, ma wean i newal ia tali ni karya, na tamata yai veka nfalak verin ni sansinir yai ne, ‘Mwa ma mufna'an kikyai!’?
42017008	Velik aba, wahal lahir! Ia veka nfalak verin ni sansinir yai ne, ‘Mususan afamtahan verin ya'a. Moru mu ravit i nmerat a, ma mdiri msi'ik ma ufna'an-ufnenu munuk veki, beti mufna'an-mufnenu vali.’
42017009	Ia veka nraning ni sansinir yai? Wahal lahir, velik ne notu munuk ni karya ovi nala verin ia.
42017010	Wean watan inyai verin mia vali. Wean i myotu munuk roak afa ovi Ubu nfalak ma myotu ra, na ni lolin a, fyalak ne, ‘Ami tamata sansinir ami watan, ovu wol fyawamami lahir, ba amotu a'uk afa ovi musti amotu ra.’ ”
42017011	Yesus nahu propinsi Samaria ovu propinsi Galilea rira elat ratan a ma nbana nti Yerusalem.
42017012	Na'ut i Yesus nti naran ahu isa, na tamata vutu ovi rira suhut ngabaa rma rtuan Ia. Ira rdiri ma ya'i raroa ira tali Yesus,
42017013	ma rafwak ne, “Yesus, Tuan Guru! Mlobang ami.”
42017014	Ba Yesus nsi'ik ira ma nfalak ne, “Miti ma fyaturu tenabira ra verin Yahudi rira mela falurut ra, ma rsi'ik tenabira ra ne, lolin roak te wahal.” Na'a rira banbanan obin, na lolin lahir ira tali rira suhut a.
42017015	Tamata isa tali tamata vutu yai, ti ma nsi'ik tenan a, na lolin roak ia tali ni suhut a, ba newal ia ma nfadawang Ubu ovu vain dawan.
42017016	Nata nsangatur na'a Yesus wahan ralan a, ovu nfalak fara weninyai verin Ia. Tamata yai ntali Samaria.
42017017	Yesus nfalak ne, “Inlangin a otu ma tamata vutu lolin ewal roak ira tali rira suhut a te wahal? Tamata isi yai rna'a inba?
42017018	Wean inbinimi wol tamata isa vali tali ira rma ma rfalak fara weninyai verin Ubu, na'uk tamata i wol Yahudi ini sa'i nma a'uk?”
42017019	Yesus nfalak verin tamata yai ne, “Mdiri ma mewal oa kikyai, tevek mu inorang a notu ma lolin roak oa.”
42017020	Tamata Farisi ifira rorat Yesus ne, “Lafira, na Ubu nma ovu Ni Fareta Ralan a?” Ba Yesus nfalak ne, “Ubu Ni Fareta Ralan wol nma ovu faneak ovi tamata ra rsi'ik,
42017021	ovu vali tamata ra wol bisma rfalak ne, ‘Eka msyi'ik, Ia na'a ini, te na'a ineri!’ Tevek Ubu neluk raja ma nfareta lanit ivavan ini na'a roak ralabira ra.”
42017022	Ba Yesus nfalak verin Ni tamata ovi rorang Ia ne, “Ni amar a veka nma ma inabira ma msyi'ik Ya'a, Tamata Yanan Ya'a, na'a amar isa watan, na'uk mia wol bisma msyi'ik.
42017023	Tamata ra veka rfalak verin mia ne, ‘Msyi'ik Ia na'a ineri!’ Te, ‘Msyi'ik Ia na'a ini!’ Mia deka miti ineri, ovu deka myorang ira.
42017024	Tevek Ya'a, Tamata Yanan Ya'a, veka uma ewal lanit ivavan ini, ma vanang wean lahir i fitik nyelar tali lanit wahan nti lanit wahan.
42017025	Na'uk Ya'a musti utuan veki wawa'uk i dawan urun a, ovu tamata ovi fiang ini rva'at ra veka rala'ing Ya'a.
42017026	Amar i Ya'a, Tamata Yanan Ya'a veka uma, na tamata ra veka wean lahir na'ut i Nuh nva'at a.
42017027	Na'ut inyai, na tamata ra rafna'an, rafnenu ovu rsifa wean watan wean a, ti naran amar i Nuh nrata ni kabal a. Nata wear dawan nma ma nfedan munuk ira.
42017028	Amar yai wean vali na'ut i Lot nva'at obin. Tamata rafna'an, rafnenu, rfedi-rfaha afa, ravuri-rava ovu rotu rira rahan ra.
42017029	Na'ut amar i Lot nban-talik kota Sodom, na Ubu nfasuka yafu ovu belerang wean lahir da'ut tali lanit ratan, ma nvisal tamata ra munuk.
42017030	Veka wean vali inyai na'ut i Ya'a, Tamata Yanan Ya'a, uma ma ufavotuk tenang a.
42017031	Na'a amar yai, na tamata ovi ryari ira na'a rira rahan ratan ra, deka rsuta ma rala rira afa ovi rna'a rira rahan ralan, ovu vali tamata ovi rkarya na'a rira va'i ra wol bisma rewal roak ira rti rira rahan ra.
42017032	Mingnanang afa i nkena roak Lot awan a.
42017033	Tamata iki watan nfikir a'uk ni vava'at na'a lanit ivavan a, na ia veka wol ni vava'at kakiwal a. Na'uk iki watan wol nfikir ni vava'at tevek norang Ya'a, velik ne tamata ra rfedan ia, na ia veka ni vava'at kakiwal.
42017034	Ya'a ufalak verin mia ne, na'a ovan i veka uma ewal yai, na wean i utuan tamata irua rtuba ko'i isa, na Ubu veka nala isa, na'uk isa nana'a watan.
42017035	Wean i vata irua rbutar slaru na'a batu putar, na Ubu veka nala isa, na'uk isa nana'a watan.” [
42017036	Wean i tamata irua rna'a va'i, na Ubu veka nala isa, na'uk isa nana'a watan.]
42017037	Ba Yesus Ni tamata ovi rorang Ia rorat Ia ne, “Duila'a, afa yai veka nvotuk na'a inba?” Ba Ia nfalak verin ira ne, “Wean i matmatan ra rna'a inyai, na manut nangan dawan ovi ba'i ra'an afa matmatan ra rna'a vali inyai.”
42018001	Yesus nfamalik vaivatul kamkuma isa verin Ni tamata ovi rorang Ia ma al nair ira. Ia nfangnanang ira ma musti raflurut lalawatan ovu deka ralarira kako'u.
42018002	Ia nfalak ne, “Tamata isa i ba'i nfaleka inukun nleal kota isa. Ia wol nbobar Ubu ovu wol nkamlabir tamata isa vali.
42018003	Na'a kota yai vali, na vata varu isa nma lalawatan ma ntuan tamata inukun yai ma nera verin ia ne, ‘Mlobang ma mususan ning ngrihi a ovu tamata i nangal ya'a ini ovu ni malolan a.’
42018004	Ya'i mnanat, na tamata inukun yai wol nkamlabir lahir varu yai, ti nata nanovak na'a ralan a ne, ‘Velik ne wol ubobar Ubu ovu wol ukamlabir tamata isa vali,
42018005	na'uk varu ini nlabir lalawatan ya'a. Ba ni lolin a, ulobang ia ovu ni malolan a, boma deka nma lalawatan ma nlabir ya'a.’ ”
42018006	Ba Duila'a nfalak ne, “Minovak ma lolin na'a afa ovi tamata inukun yai nfalak ra. Ni vava'at a wol nmalola!
42018007	Ubu notu ma nlia tali inyai! Ia veka nlobang Ni tamata ovi nfili ra. Ira ovan-amar raflurut verin Ia. Ia veka wol ntal ma mnanat ma nlobang ira!
42018008	Ufalak lahir verin mia ne, Ubu veka nlobang lahir ira ovu Ni malolan a! Na'uk wean i Ya'a, Tamata Yanan Ya'a, uma lanit ivavan ini, na Ya'a veka utuan tamata inorang ra te wahal?”
42018009	Yesus nfamalik vali vaivatul kamkuma ini verin tamata ovi ranovak ne, wol rotu salasilan, ovu ranovak vali ne, tamata liak ra wol fyawarira.
42018010	Ia nfalak ne, “Tamata irua rti Rahan Dawan Falurut ma raflurut. Tamata isa ntali sidovung Farisi, na tamata isa vali ba'i nera babahir kulu.
42018011	Tamata Farisi yai ndiri ma naflurut watan na'a ralan a ne, ‘Ubu, ya'a ufalak fara weninyai verin Oa, tevek ya'a wol weang tamata liak ra; ira rwi-rwa tamata ra ma rbori rira metan ra, rangal inukun ra, rsifa roak na'uk rtuba ovu tamata ovi wol awarira verin ira, ovu vali wol weang tamata i ba'i nera babahir kulu ini.
42018012	Ya'a utolat farua na'a karedralan isa, ovu ala persen vutu tali ning karya enan ra munuk verin Oa.’
42018013	Na'uk tamata i ba'i nera babahir kulu yai ndiri ma nfaroa ia tali tamata ra. Ia wol nabrahi ma ntadata nrata lanit, na'uk nfefik buburn a ma nfalak ne, ‘O Ubu, fara fwaturu Mu silobang a verin ya'a, tamata salasilan ini.’
42018014	Mryenar ma lolin afa ovi ufalak ini! Tamata i ba'i nera babahir kulu yai, na'ut i newal ia nti ni rahan a, na Ubu na'i vatuk roak ni salasilan ra, na'uk tamata Farisi yai wahal. Tevek tamata iki watan nfakaratat tenan a, na Ubu veka nfakabava ia, na'uk tamata iki watan nfakabava tenan a, na Ubu veka nfakaratat ia.”
42018015	Tamata rovun yanarira ko'u ra rma verin Yesus, boma nfadoku liman na'a ira. Na'ut i Ni tamata ovi rorang Ia rsi'ik tamata avyai, na rangrova ira.
42018016	Na'uk Yesus nera kasiko'u avyai, beti nfalak verin Ni tamata ra ne, “Msyi'ik watan ma kasiko'u avyai rma ma rtuan Ya'a. Deka myotu teri ira, tevek tamata ovi wearira avyai, ira veka warira vali ovu Ubu na'a Ni Fareta a.
42018017	Afa i ufalak verin mia ini, kena urun! Tamata iki watan wean i wol norang ne, Ubu nfareta tamata ra wean lahir Raja, wean kasiko'u avyai, na ia veka wol wan na'a Ubu Ni Fareta a.”
42018018	Yahudi rira dawan isa nfalak verin Yesus ne, “Tuan Guru, lolin Oa. Ya'a musti otu afaka, boma ning vava'at kakiwal?”
42018019	Yesus nfalak ne, “Afakinimi fwalak ne lolin Ya'a? Wol tamata isa vali lolin ia, Ubu a'uk sa'i lolin Ia.
42018020	Oa mka'a munuk afa ovi Ubu nfareta roak verin ita: ‘Wean i msifa roak, na deka mtuba ovu tamata i wol awam verin ia, deka msifedan, deka bwori, deka mdiri fareta waharira ralan ra ma msiklabir na'a afa ovi fwalak ra na'a tamata liak, ovu malang renam ovu yamam a.’ ”
42018021	Tamata yai nfalak ne, “Ya'a ot-orang munuk roak afa avyai, tali na'ut i ning kako'u obin.”
42018022	Yesus nrenar munuk afa ovi tamata yai nfalak ra, na nfalak verin ia ne, “Teran afa isa wol motu obin. Musti fwedi munuk mu metan ra ma mtanang kubang avyai verin tamata kasian ra. Motu wean inyai, na veka mu metan na'a lanit ratan, beti mwa ma morang Ya'a.”
42018023	Ti ma nrenar afa ovi Yesus nfalak ra, na ralan a lalau urun, tevek nka'i urun ia.
42018024	Yesus nka'a lahir ne, tamata yai ralan lalau, ba nfalak verin ia ne, “Susa buas ma tamata ovi rka'i ra rtorung ma Ubu nfareta ira wean lahir raja.
42018025	Susa buas ma unta nuruk dirin ni bilahin a nti, na'uk susa lia vali verin tamata ka'i ra ma rtorung ma Ubu nfareta ira wean lahir raja.”
42018026	Tamata ovi rarenar afa ovi Yesus nfalak ra rorat ne, “Ba wean inyai, na iki veka ni vava'at kakiwal?”
42018027	Ba Yesus nfalak ne, “Afa ovi tamata wol rot-nala ra, Ubu not-nala munuk.”
42018028	Nata Petrus nfalak ne, “Ami amban-talik roak mami afakataka munuk ma amorang Oa.”
42018029	Yesus nfalak verin ira ne, “Afa i ufalak verin mia ini, kena urun! Tamata ovi rban-talik roak rira rahan ra, te awarira ra, te terarir-valirira ra, te renarir-yamarira ra, te yanarira ra, tevek rfamalik Ubu Ni Fareta verin tamata ra, na Ia veka ntafal enarira ra ma nlia ma dawan tali lan a na'a rira vava'at ra, ovu vali na'a amar ovi veka rma ini, na ira veka rira vava'at kakiwal.”
42018031	Yesus nasdovu munuk Ni tamata vutu rahin irua ovi rorang Ia ma nfalak verin ira ne, “Fiang ini tati Yerusalem. Na'a ineri, na afa ovi nabi ra rtulis munuk roak na'a Ya'a, Tamata Yanan Ya'a, veka rkena lahir Ya'a.
42018032	Tamata ra veka rala Ya'a verin tamata ovi wol Yahudi ra ma rlabir waweang Ya'a ovu rira vaivatul ra, rfalak sian Ya'a ovu rafnit Ya'a.
42018033	Ira veka rasveva Ya'a ovu rfedan Ya'a, na'uk ti ma amar itelu nelak, na veka uva'at ewal.”
42018034	Na'uk Yesus Ni tamata ovi rorang Ia wol rfan-aran afa ovi nfalak ra. Ni vaivatul avyai wean afa fanfonak verin ira, ba wol rka'a afa ovi Yesus nfalak ra.
42018035	Na'ut i Yesus nfaseri roak kota Yerikho, na tamata kibu isa ndoku linga'an nelan ma nera afa tali tamata ra.
42018036	Ti ma nrenar tamata rivun ovi rahu inyai vairira ra, na norat ira ne, “Myotu afakinyai?”
42018037	Ira rfalak ne, “Yesus i ntali ahu Nazaret nbana nahu ini.”
42018038	Ba ia nafwak ne, “Yesus, Oa ubum-nusim Raja Daud. Fara fwaturu Mu silobang a verin ya'a!”
42018039	Tamata ovi rbana ula ira rtabu ia ma deka vain. Na'uk ia nafwak ma vain a dawan urun ma nfalak ne, “Oa ubum-nusim Raja Daud, ba fara fwaturu Mu silobang a verin ya'a!”
42018040	Nata Yesus ndir-teri, beti nsinir tamata boku ma rovun tamata kibu yai nma. Ti ma nfaseri Yesus, na Yesus norat ia ne,
42018041	“Oa inam ma otu afaka verin oa?” Tamata yai nfalak ne, “Duila'a, ya'a inak ma usirea!”
42018042	Ba Yesus nfalak verin Ia ne, “Msirea kikyai, tevek mu inorang a verin Ya'a notu ma lolin roak oa!”
42018043	Na'ut inyai vali, na tamata yai nsirea lahir. Nata norang Yesus ovu nfadawang Ubu. Ti ma tamata rivun avyai rsi'ik afa yai, na ira munuk rfadawang Ubu.
42019001	Ti ma Yesus naran kota Yerikho, na nban-oli kota yai.
42019002	Na'a kota yai, na tamata ka'i isa naran Zakheus. Ia nban-ulu verin tamata ovi ba'i rera babahir kulu.
42019003	Ia inan ma nsi'ik Yesus, na'uk tamata rivun ovu kabava da'in ia, ba wol bisma nrea Yesus.
42019004	Ba nafla ula ia tali tamata rivun avyai nti ma nakbasal aa ara isa, boma bisma nsi'ik Yesus na'ut i nahu inyai.
42019005	Ti ma Yesus naran aa ara yai, na ntadata ma nfalak ne, “Zakheus msuta kikyai, tevek amar ini musti una'a teri mu rahan.”
42019006	Ba Zakheus ralan lolin urun ma nsuta lahir, tevek Yesus veka nana'a teri ni rahan a.
42019007	Tamata rivun ovi rsi'ik afa yai rafngamu'ur ma rfalak ne, “You! Yesus nti lahir tamata i ba'i notu salasilan yai ni rahan a.”
42019008	Na'uk Zakheus ndiri ma nfalak verin Duila'a ne, “Duila'a, ya'a veka ala lahir ning metan lihir a verin tamata kasian ra, ovu veka ubahir ma nlia nala fafa'at verin tamata ovi ulabir nala roak ira.”
42019009	Ba Yesus nfalak verin Zakheus ne, “Amar ini lahir, na Ubu nsikat oa ovu mu rahan teta tali bira salasilan ra, ma bira vava'at kakiwal, tevek Abraham ubun a nusin vali oa.
42019010	Ya'a, Tamata Yanan Ya'a, uma ma udava ovu ala tamata ovi rfaroa ira tali Ubu, ma usikat ira tali rira salasilan ra, ma rira vava'at kakiwal.”
42019011	Yesus nfaseri roak Yerusalem, ba tamata avyai rnarin ne, Ubu Ni amar sarseri lalean roak ma nfareta tamata ra wean lahir Raja. Tamata avyai rarenar Yesus nangrihi obin a, ba Ia nfamalik ewal vaivatul kamkuma isa.
42019012	Yesus nfalak ne, “Tamata mela isa mane nti negara isa i raroa ma ndava mane rsikat ia ma notu raja na'a negara yai, beti newal ia.
42019013	Ia wol nati obin, na nera ni tamata sansinir vutu a ma nala kubang masa sasan lokat ira, ma nfalak ne, ‘Myala kubang ovi ma al fyedi-fyaha afa, nata ti naran i ewal ya'a.’
42019014	Na'uk tamata ovi rtali ni negara wol inar lahir tamata mela yai. Ia nti roak, beti rsinir tamata boku ma rorang ia ma rfalak verin tamata ra na'a negara yai ne, ‘Ami wol inamami ma tamata ini notu raja verin ami!’
42019015	Velik ne wean inyai, na'uk raja i nfareta negara yai nsikat watan ia ma notu raja, beti newal ia. Ia nsinir tamata ra ma rera ni sansinir ovi nala roak kubang verin ira ma rma, boma nka'a lahir ne, uturira te wahal.
42019016	Sansinir i ula lalean a nma ma nfalak ne, ‘Baba, ala roak kubang masa isa i mala verin ya'a yai, ma ufedi-ufaha afa ma utung nala kubang masa vutu a.’
42019017	Ba raja yai nfalak verin ia ne, ‘Oa mu karya lolin buas. Oa mot-orang lalawatan afa ovi ufalak ra na'a afa ko'u ovi ala verin oa, ba ya'a veka usikat oa ma fwareta kota vutu a.’
42019018	Sansinir i norang i ula lalean a nma ma nfalak ne, ‘Baba, ala roak kubang masa isa i mala yai, ma ufedi-ufaha afa ma utung nala kubang masa ilima.’
42019019	Ba raja nfalak verin ia, ‘Ya'a veka usikat oa ma fwareta kota ilima.’
42019020	Sansinir liak isa vali nma ma nfalak ne, ‘Baba, mu kubang hi ini. Ukum-teri ma lolin ia na'a lesu isa.
42019021	Ubobar oa ta baba, tevek waham a ngrova watan. Oa mala afa ovi oa wol mua ra, ovu ba'i mala va'i ihin tali va'i ovi wol muvuri-muva na'a.’
42019022	Raja nfalak verin tamata yai ne, ‘Oa muktufan urun, ba veka ufaleka inukun verin oa tali afa ovi fwalak ra. Oa mka'a roak ne, wahang a ngrova ovu ba'i ala afa ovi wol ningu ra, ovu vali ba'i ala va'i ihin tali va'i ovi wol uvuri-uva na'a.
42019023	Wean inyai, na afakinimi wol fwadoku ning kubang yai na'a bank, boma ti ma ewal ya'a, na bisma ala kubang yai ovu ni bunga a.’
42019024	Nata raja nfalak verin tamata ovi rdiri inyai ne, ‘Myal-ewal kubang tali sansinir yai, ma myala verin sansinir i ni kubang masa vutu a.’
42019025	Na'uk ira rfalak ne, ‘Baba, ia ni kubang masa vutu roak.’
42019026	Raja nfalak ne, ‘Mingnanang! Tamata iki watan npake ma lolin afa ovi rna'a roak ia, na veka utafal vali verin ia. Na'uk tamata iki watan wol npake ma lolin afa ovi rna'a roak ia, na veka al-ewal afa ovi rna'a ia.
42019027	Na'uk fiang ini myovun tamata ovi rira sian ya'a ovu wol inar ma una'a raja verin ira ma rma ini. Fyedan ira na'a wahang ralan a!’ ”
42019028	Ti ma Yesus nfamalik munuk vaivatul kamkuma yai, na nbana ula ia nti Yerusalem, ma Ni tamata ra rahu murin a.
42019029	Ti ma Yesus nfaseri ahu Betfage ovu Betania i rna'a vuar Zaitun a, na nsinir tamata irua tali Ni tamata ovi rorang Ia ma rti ula ira.
42019030	Yesus nsurak ira ne, “Miti ahu i na'a ulu eri. Ti myaran ahu yai, na veka mtyuan keledai isa i wol ka'i dawan ia obin, ovu rkeak teri ia. Tamata ra wol rata rdoku tetan ratan obin. Mryuvat ni kakeak a ma fyabana ia mya.
42019031	Wean i tamata rorat mia ne, ‘Notu afakinimi fyatalik keledai yai?’, na byalat ira ne, ‘Duila'a nperlu keledai yai.’ ”
42019032	Ba Yesus Ni tamata irua yai rti, na rtuan lahir afa i Yesus nfalak roak verin ira.
42019033	Na'ut i raruvat keledai yai ni kakeak a, na tamata ovi rira keledai yai rorat ira ne, “Afakinimi mane fyatalik keledai yai?”
42019034	Ira rfalak ne, “Duila'a nperlu.”
42019035	Ba rovun keledai yai ti verin Yesus, ma rala rira ravit blawat ra ma al raraang tetan ratan a, beti rsikat Yesus ma rata ndoku.
42019036	Na'ut i Yesus nrata roak keledai yai ma nati Yerusalem, na tamata ra rvelar rira ravit blawat ra na'a linga'an ralan.
42019037	Ti ma Yesus nfaseri Yerusalem na'a linga'an dadudur i na'a vuar Zaitun, na Ni tamata ovi rorang Ia munuk rotu inar lolin ovu rfadawang Ubu ovu vair dawan, tevek rarea munuk roak mujizat ovi notu ra.
42019038	Ira rfalak ne, “Ubu naflahar tamata i neluk Raja ma nma ovu Duila'a naran a! Fara dida vava'at ra malinan watan ovu Ubu i na'a lanit ratan, ovu tfadawang Ubu i Ni dawan a nlia munuk afakataka.”
42019039	Tamata Farisi boku rovu vali tamata rivun avyai, ba rfalak verin Yesus ne, “Tuan Guru, mtabu Mu tamata ovi rorang Oa yai ma deka rangrihi wean inyai!”
42019040	Ba Yesus nfalak lahir verin ira ne, “Ufalak verin mia ma mkya'a ne, wean i tamata ovi wol vairira, na vatu ovi veka rafwak.”
42019041	Na'ut i Yesus nfaseri roak Yerusalem, ma nsi'ik kota yai, na nvakar lahir.
42019042	Ia nfalak ne, “Wora lahir mia tamata ovi mnya'a Yerusalem ini! Ya'a inak urun ma amar ini fyan-aran afa ovi rotu ma Ubu ralan malinan ovu mia! Na'uk fiang ini wol fyan-aran lahir afa avyai obin.
42019043	Tevek ni amar a veka nma ma tamata ovi rira sian mia rdir-lilit mia ovu rotu balbelat i nangrebat urun, ma rdovak mia tali wan inba watan.
42019044	Ira veka rvisal bira kota ma rfedan mia ovu bira tamata ra munuk. Ira veka ra'ar munuk lahir bira rahan ra ovu tembok ra ma wol trea vatu isa vali na'a wan a, tevek mia wol mkya'a amar i Ubu nma ma nsikat mia tali bira salasilan ra, boma bira vava'at kakiwal.”
42019045	Nata Yesus nati Yahudi rira Rahan Dawan Falurut ni lean a ma nala'ing vatuk tamata ovi rfedi-rfaha afa na'a inyai.
42019046	Yesus nfalak verin ira ne, “Surat Ralan nfalak wean ini: ‘Ning rahan a neluk rahan falurut ma tamata raflurut na'a,’ na'uk mia myotu ma neluk wan ma tamata barborin ra rna'a.”
42019047	Lokat amar, na Yesus nsiair na'a Rahan Dawan Falurut. Ba Yahudi rira dawan mela falurut ra, ovu rira dawan ovi rair Musa ni inukun ra, ovu dawan Yahudi ra rdava linga'an mane rfedan Ia.
42019048	Na'uk ira wol rdav-nala linga'an ma rfedan Ia, tevek tamata ra munuk inar urun ma rarenar Ni vaivatul ra.
42020001	Amar isa, na Yesus nair tamata rivun na'a Yahudi rira Rahan Dawan Falurut ovu nfamalik Ubu Ni Ivar Lolin a, na Yahudi rira dawan mela falurut ra ovu rira dawan ovi rair Musa ni inukun ra, ovu vali rira dawan ovi rban-ulu verin ira rma wan yai.
42020002	Ira rfalak verin Yesus ne, “Eka fwalak verin ami ne, Mu ngrebat aka ma al motu afa ovi, ovu iki nala ngrebat yai verin Oa ma motu afa avyai?”
42020003	Yesus nfalak verin ira ne, “Ya'a mane orat vali afa isa tali mia, ba fyalak verin Ya'a.
42020004	Yohanes nbaptis tamata ra ovu ngrebat tali iki? Ngrebat tali lanit ratan, te tali tamata?”
42020005	Ba ranovak afa yai ma rfalak ne, “Wean i tfalak ne, ‘Yohanes ni ngrebat ntali lanit ratan,’ na Ia veka nfalak ne, ‘Notu afakinimi wol myorang ia?’
42020006	Na'uk wean i tfalak ne, ‘Ngrebat tali tamata,’ na tamata ra munuk veka rala vatu al rasba ita, tevek ira rorang ne, Yohanes nabi ia.”
42020007	Ba rfalak ne, “Ami wol amka'a ne, nala ngrebat tali iki ma nbaptis tamata ra.”
42020008	Yesus nfalak verin ira ne, “Ba wean inyai, na Ya'a veka wol ufalak vali verin mia ne, ala ngrebat tali iki ma otu afa avyai.”
42020009	Yesus nfamalik vaivatul kamkuma isa verin tamata rivun avyai ne, “Tamata isa notu ni va'i anggur, beti nala verin tamata va'i ra ma rasusan ni va'i yai, ma ki rsiduk anggur boku verin ia. Nata nban-talik ni ahu ma nti wan raroa, ma ya'i mnanat ia na'a wan yai.
42020010	Ni amar naran roak ma rfufu anggur vuan ra, na va'i duan yai nsinir ni tamata sansinir isa ma ti ntuan ira, boma rala ni wahat a. Na'uk tamata avyai rvaval sansinir yai, beti rsinir ma newal ia ovu liman vu watan.
42020011	Ba nsinir ewal ni sansinir liak isa, na'uk rvaval vali sansinir yai ovu rfama'it ia, beti rsinir ma newal ia ovu liman vu watan.
42020012	Nata nsinir ewal ni sansinir liak isa ma fatelu roak, na'uk rvaval ma sansinir yai namngala lahir, beti rvatuk ia nti va'i yai murin a.
42020013	Ti nata va'i duan yai nfalak na'a ralan ne, ‘Ya'a musti otu afaka ewal? Ya'a veka usinir yanak i ulobang urun ia. Snain ira veka ralang ia.’
42020014	Na'uk ti ma tamata va'i avyai rarea va'i duan yai yanan a brana, na rsifalak afa verin ira ne, ‘Tamata ini va'i duan yanan a, ba mya ma tfedan ia, boma tala va'i ini verin ita.’
42020015	Rvatuk ia nti va'i yai murin a, beti rfedan ia.” Yesus norat tamata rivun avyai ne, “Ba wean i va'i duan yai nma, na veka notu afaka verin tamata avyai?
42020016	Ia veka nma ma nfedan tamata avyai ma nala ni va'i anggur yai verin tamata liak ra.” Ti ma tamata rivun avyai rarenar afa i Yesus nfalak yai, na rfalak ne, “Fara deka wean inyai!”
42020017	Na'uk Yesus nsi'ik ira ma nfalak ne, “Wean inyai, na vaivatul ovi rna'a Surat Ralan ini ihin aka? ‘Vatu i tukan ra rvatuk yai, fyawan lia munuk ma al nfangrebat rahan yai.’
42020018	Tamata iki watan wean i nleka nsuta vatu yai ratan a, na veka manminan lahir ia, ovu wean i vatu yai nleka tali wan karatat ma nta'i tamata iki watan, na tamata yai veka manminan lahir ia.”
42020019	Ba Yahudi rira dawan ovi rair Musa ni inukun ra ovu Yahudi rira dawan mela falurut ra rdava linga'an mane rtaha Yesus amar yai vali, tevek rka'a roak ne, Ia nala vaivatul kamkuma yai al nta'ing ira, na'uk rbobar tamata rivun avyai.
42020020	Yahudi rira dawan ovi rair Musa ni inukun ra, ovu Yahudi rira dawan mela falurut ra rsi'ik nanuang watan Yesus. Ira rsinir tamata boku ma rotu felarira wean tamata ovi wol rsiklabir ra, boma rorat afa isa tali Ia ma rfasala Ia, ma rtaha Ia verin gubernur i nfareta na'a wan yai.
42020021	Tamata avyai rorat Yesus ne, “Tuan Guru, ami amka'a ne, afa ovi fwalak ovu mair ra kena ovu wol fwili tamata. Oa msiair ovu ni malolan a wean Ubu ralan nfalak a.
42020022	Wean inyai, ba eka fwalak verin ami ne, dida agama nfalak ne, kena ma tbahir kulu verin Kaisar te wahal?”
42020023	Na'uk Yesus nka'a lahir rira siweang a, ba nfalak verin ira ne,
42020024	“Eka fyaturu kubang ihin isa verin Ya'a. Tamata iki walun ovu naran a na'a kubang ini?” Ira rfalak ne, “Kaisar walun ovu naran a.”
42020025	Nata Yesus nfalak verin ira ne, “Ba wean inyai, na myala verin Kaisar afa ovi ia nia ra, ovu myala verin Ubu afa ovu Ia Nia ra.”
42020026	Ira wol rfalek-nala Ia tali Ni vaivatul ra na'a tamata rivun waharira ralan ra. Ira rtalkaka lahir ovu wol vairira, tevek afa ovi Yesus nfalak yai.
42020027	Tamata boku tali Yahudi rira sidovung isa naran Saduki rma ma rtuan Yesus. Tamata Saduki ra wol rtorung ne, tamata matmatan ra veka rva'at ewal, ba rorat Yesus ne,
42020028	“Tuan Guru, Musa ntulis inukun ini verin ita: Wean i brana isa nmata ma teran a'uk awan a, na'uk wol yanarira, na brana yai a'an te warin musti nal-ewal varu yai ma neluk awan, ma fara ia i nmata roak yai veka duan yanan boku.
42020029	Ba wean i brana ifitu iya'an iwarin ira ma iya'an nsifa roak, na'uk wol yanan obin, na nmata.
42020030	Nata warin nsifa ewal ovu varu yai, na'uk wol yanar obin, na nmata.
42020031	Warin i norang ia nsifa ewal ovu varu yai, na'uk wol yanar obin, na nmata vali. Wean inyai lalawatan, nata ti naran iwarin tutul a.
42020032	Ti nata vata yai nmata vali.
42020033	Ba wean inyai, na ti naran amar i tamata matmatan ra rva'at ewal, na iki veka awan mnga'un vata yai, tevek brana ifitu yai awar munuk roak ia?”
42020034	Yesus nfalak verin ira ne, “Tamata ovi rna'a lanit i vavan ini rsifa,
42020035	na'uk tamata ovi Ubu nfava'at ewal ira tali matmatan ma inovan ma rva'at na'a lanit ivavan ngorva'an a, ira wol rsifa.
42020036	Tevek ira wearira Ubu Ni sansinir tali lanit ratan ma wol rmata vali. Ubu yanan ira, tevek Ia nfava'at ewal ira tali matmatan.
42020037	Mia wol myorang ne, tamata ovi rmata roak bisma rva'at ewal. Musa ka'i nfaturu roak ne, matmatan ra veka rva'at ewal. Ia ntulis na'a Surat Ralan ma nfamalik na'ut i nsi'ik yafu nonga na'a lavurun lesmat ralan. Ia ntulis ne, Duila'a neluk ‘Ubu verin Abraham, Ishak ovu Yakub.’
42020038	Ia wol neluk Ubu verin matmatan ra, na'uk neluk Ubu verin tamata ovi rva'at ra, tevek na'a wahan ralan a, na tamata ra munuk rva'at.”
42020039	Boku tali Yahudi rira dawan ovi rair Musa ni inukun ra rarenar afa ovi Yesus nfalak yai, na rfalak ne, “Tuan Guru, afa ovi fwalak yai kena urun.”
42020040	Tali inyai, na wol rabrahi roak ma rorat afa tali Yesus.
42020041	Nata Yesus norat ira ne, “Wean inba ma tamata ra bisma rfalak ne, Raja i ntevut tamata rira salasilan ra, Daud ubun-nusin Ia?
42020042	Daud ka'i nfalak roak na'a kitab Mazmur ne, ‘Ubu nfalak verin ning Duila'a ne: Mdoku Ning lihir mela a,
42020043	ti naran i otu ma tamata ovi rira sian Oa rsoak nulu Oa.’
42020044	Ba wean i Daud nfalak ne, Raja i ntevut tamata rira salasilan ra Duila'a Ia, na wean inba ma Daud ubun-nusin Ia?”
42020045	Na'ut i tamata rivun rarenar i Yesus nangrihi a, na Ia nfalak verin Ni tamata ovi rorang Ia ne,
42020046	“Msyi'ik wabira ma lolin na'a dawan ovi rair Musa ni inukun ra. Wean i rbasiar, na inar ma roru ravit blawat, ovu inar vali ma tamata ra ralang ira ma rala salam verin ira na'a wan i rfedi-rfaha afa na'a. Ira inar ma rdoku wan ovi tamata ra ba'i ralang ira na'a rahan falurut ra, ovu vali na'a snoba ra.
42020047	Ira rangrihi ma rlabir vata varu ra ma rala rira metan ra. Ira raflurut ma rira falurut ra blawat ma ala rteri rira afa sian ovi rotu ra. Ubu veka nukun ira ovu inukun i aleman urun a ma nlia tamata liak ra.”
42021001	Na'ut i Yesus na'a Yahudi rira Rahan Dawan Falurut a, na Ia nsi'ik tamata ka'i ra ti rfadoku rira kubang ra na'a vatvatat i ba'i rfadoku rira kubang ma reluk rira persembahan verin Ubu.
42021002	Ia nsi'ik vali vata varu isa i ni kasian a dawan, nala ni kubang ihin irua i fyawar a ko'u lean ma ti nfadoku vali na'a wan yai.
42021003	Nata Yesus nfalak ne, “Afa i ufalak verin mia ini, kena urun! Vata varu i ni kasian dawan ini ni kubang i nala a, fyawan lia munuk kubang ovi tamata liak ra rala a.
42021004	Tevek tamata avyai munuk rala rira kubang ra tali rira metan teran ra, na'uk vata varu ini, velik ne ni kasian a dawan, na ia nala munuk lahir ni kubang ovi nala al nva'at a.”
42021005	Na'ut inyai, na tamata boku rfamalik Yahudi rira Rahan Dawan Falurut ni lolin a. Ira rfalak ne, Rahan Dawan Falurut felan a lolin buas, tevek rdamur ovu vatu marmer ovi lolin urun a, ovu vali tali tamata rira afa fyawan ovi rala ma reluk rira persembahan verin Ubu. Yesus nrenar afa avyai, na nfalak ne,
42021006	“Afa ovi msyi'ik avyai, ni amar veka nma ma vatu ovi rotu na'a rahan averi veka rama'ar munuk, ma wol teran vatu isa vali na'a wan a.”
42021007	Yesus Ni tamata ovi rorang Ia rorat ne, “Tuan Guru, na'ut inba na afa avyai veka rvotuk? Faneak aka veka nvotuk ma nfaturu ne, afa avyai veka rvotuk?”
42021008	Yesus nfalak ne, “Msyi'ik wabira ma lolin, boma tamata ra deka rlabir nala mia! Ufalak wean inyai, tevek tamata rivun veka rma ma rala narang a ma lokat ira ka'i rfalak ne, ‘Ya'a Raja i ntevut bira salasilan ra.’ Ovu vali boku veka rfalak ne, ‘Duila'a mane nma ewal roak.’ Deka myorang lahir afa ovi rfalak ra.
42021009	Na'ut i mryenar ivar ne, tamata ra rotu rihi ovu rotu vangoa-vanga, na deka byobar, tevek afa avyai munuk musti rvotuk lan veki. Na'uk inyai wol neluk faneak ne, naran roak ni amar a ma lanit ivavan a namwear.”
42021010	Nata Yesus nfalak ewal ne, “Bangsa isa veka notu rihi ovu bangsa liak ra, ovu vali fareta dawan isa veka notu rihi ovu fareta dawan liak.
42021011	Na'a lanit ivavan, na veka ruru dawan, ovu lafar dawan, ovu vali suhut dawan na'a wan rivun. Na'a lanit a, na veka trea lahir faneak ovi raling ma lolan watan, ovu rotu ma tamata ra rbobar urun.
42021012	Na'uk afa avyai munuk wol rvotuk obin, na veka rtaha lan mia ma rwi-rwa mia. Veka rala mia ti mdyiri fareta waharira ralan ra na'a dida rahan falurut ra, ovu vali veka rala mia ti mnya'a bu'i ralan. Ira veka rala mia ma ti mdyiri raja ra ovu dawan fareta waharira ralan ra, tevek myorang Ya'a.
42021013	Na'ut inyai vali, mia veka fyamalik Ubu Ni Ivar Lolin verin ira.
42021014	Mia musti fyangrebat lan ralabira ra, boma na'a amar yai, na deka ralabira raruan na'a vaivatul ovi veka myala al mlyotar tenabira ra.
42021015	Wean inyai bi Ya'a veka ala ngrebat verin mia ma mingrihi nala vaivatul ovi kena ra, boma tamata ovi rira sian mia wol rangal nala bira vaivatul avyai, ovu wol rfasala nala mia.
42021016	Renabir-yamabira ra, terabir-valibira ra, a'abir-waribira ra ovu bira kida ra veka rfedi mia verin tamata ovi rira sian mia. Tamata ra veka rfedan boku tali mia vali.
42021017	Tamata ra munuk veka wol inar lahir mia, tevek myorang Ya'a.
42021018	Na'uk wol mane bira vut van isa vali natvutuk tali ulubira ra, te rfamngala mia.
42021019	Ba wean i mtyahang nal ralabira ma myorang lalawatan Ya'a, na veka bira vava'at kakiwal.”
42021020	Yesus nfalak verin Ni tamata ovi rorang Ia ne, “Wean i msyi'ik suldadu ra rbelat lilit Yerusalem, na mia musti mkya'a ne wol mnanat, na kota yai veka nama'ar.
42021021	Na'ut inyai, na tamata ovi rna'a propinsi Yudea musti rafla talik ma rti vuar ra. Tamata ovi rna'a kota yai ralan a musti rafla talik kota yai, ovu vali tamata ovi rna'a kota yai murin a, deka rati kikyai kota yai ralan a.
42021022	Tevek amar avyai amar ma Ubu nukun Yerusalem, boma nfakena lahir afa ovi rtulis roak na'a Surat Ralan a.
42021023	Na'ut inyai, na veka sian urun i lahir verin vata ovi rbarlewan ra, ovu vata ovi rsusu kasiko'u yanat ra! Na'ut i Duila'a nukun bangsa Israel ini, tamata ovi rna'a wan yai veka rtuan susa dawan urun.
42021024	Tamata boku veka rfedan ira ovu nahin a blawat. Boku vali veka rkeak teri ira ovu rtaha ira ma reluk tamata ovi rfaleka roak ira verin bangsa ra munuk na'a lanit ivavan a. Tamata ovi wol Yahudi ra veka rma ma rta sorat Yerusalem na'a amar ovi Duila'a nfadoku roak verin ira.”
42021025	Yesus nfalak verin Ni tamata ovi rorang Ia ne, “Faneak ra veka rvotuk na'a lera, vulan, ovu nara ra. Bangsa ovi rna'a lanit ivavan a veka rbobar ovu wol rka'a ma raroal te rara, tevek rsi'ik saksakan dawan ra ovu rarenar dodurira ra.
42021026	Tamata ra rbobar ma rablingu lahir na'ut i rsi'ik afa ovi rvotuk na'a lanit ivavan a munuk, tevek afa ovi rira ngrebat ra na'a lanit veka rarwa'ung ma rasmoang tia ma watan ira.
42021027	Na'ut inyai, na tamata ra munuk veka rsi'ik Ya'a, Tamata Yanan Ya'a ini, uma ovu mutan a ovu Ning ngrebat a, ovu vali vanang i nfitik a nyadat a.
42021028	Na'ut i faneak avyai beti rvotuk, na fara fyangrebat ralabira ra ovu inabira lolin watan, tevek sarseri roak ma Ubu mane nfatalik mia tali bira susa ovi mtyuan ra.”
42021029	Nata, Yesus nfamalik vaivatul kamkuma isa verin Ni tamata ra ne, “Msyi'ik ma lolin aa ara ovu aa afaka watan.
42021030	Wean i aa avyai raftuvul roak, na mia mkya'a lahir ne, lera dawan a sarseri roak.
42021031	Wean vali inyai wean i mryea munuk roak afa ovi ufalak ra, na veka mkya'a lahir ne, sarseri roak ma uma ewal ma ufareta tamata ra wean lahir Raja.
42021032	Afa i ufalak verin mia ini, kena urun! Tamata ovi rva'at fiang ini veka wol rmata munuk obin, na afa avyai munuk rvotuk roak.
42021033	Lanit ovu lanit ivavan a veka ramwear, na'uk Ning vaivatul ra rna'a kakiwal watan.”
42021034	“Msyi'ik wabira ma lolin, boma deka fyikir lalawatan ma myotu snoba ma boranavut mia, ovu deka ralabira raruan na'a bira vava'at ra. Wean i fyikir lalawatan wean inyai, na veka mibrian na'a amar i Ya'a, Tamata Yanan a uma, tevek brian munuk, na uma lahir.
42021035	Amar yai, na veka uma verin tamata ovi rna'a lanit ivavan munuk ma rabrian watan, na inyai wean vali afwatan ovi brian munuk, na voar nakevu nala roak ira.
42021036	Ba msyi'ik wabira ma lolin ovu miflurut lalawatan, boma byan-lia afa ovi veka rvotuk na'a amar yai, ovu bisma mdyiri nala Tamata Yanan wahan ralan a.”
42021037	Lokat amar, na Yesus nsiair na'a Yahudi rira Rahan Dawan Falurut a. Lervava, na Ia nti vuar Zaitun ma Ni ovan na'a inyai.
42021038	Lokat varverak, na tamata rivun rti Yahudi rira Rahan Dawan Falurut a ma rarenar i Yesus nsiair a.
42022001	Amar dawan i tamata Yahudi ra ba'i rotu snoba ma ra'an roti i wol rfadoku ragi na'a yai sarseri roak. Yahudi rfanara amar yai ne, amar Paskah.
42022002	Yahudi rira dawan mela falurut ra ovu rira dawan ovi rair Musa ni inukun ra rdava linga'an mane rfedan fanfonak Yesus, tevek rbobar tamata rivun ovi rna'a inyai.
42022003	Nata nitdawan nana'a roak Yudas i rfanara vali ia ne, Iskariot. Ia ini ntali vali Yesus Ni tamata vutu rahin irua ovi rorang Ia.
42022004	Ba Yudas nati ma ntuan Yahudi rira dawan mela falurut ra ovu dawan ovi rban-ulu verin suldadu ovi rwanar Yahudi rira Rahan Dawan Falurut a, ma irmunuk rdava linga'an, boma nfedi Yesus verin ira.
42022005	Tamata avyai inar urun ovu ra'an vai isa ma ki rala kubang verin ia.
42022006	Yudas ntorung afa yai, ba na'ut inyai, na ndava amar kena mane nfedi Yesus verin ira, na'uk rotu ma tamata rivun deka rka'a.
42022007	Ni amar kena roak ma Yahudi ra rotu snoba ma ra'an roti i wol rfadoku ragi na'a. Na'a amar yai vali, na tamata ra musti rfedan domba Paskah ra.
42022008	Ba Yesus nsinir Petrus irua Yohanes ma nfalak ne, “Miti ula mia ma misusan afamtahan Paskah verin ita, boma did tinemun tafna'an.”
42022009	Ira rorat Yesus ne, “Bapa, inam ma amasusan na'a inba?”
42022010	Yesus nfalak ne, “Na'ut i miti kota eri ralan a, na veka mtyuan brana isa ntaha suran i nsa'a roak wear a. Myorang ia miti rahan i nti ralan a.
42022011	Myorat rahan duan yai ne, ‘Tuan Guru norat ne: Ya'a veka ufna'an Paskah ovu Ning tamata ovi rorang Ya'a na'a inba?’
42022012	Rahan duan yai veka nfaturu verin mia kamar dawan i nana'a ratan a, na'a ni rahan yai. Ira rasusan munuk roak kamar yai, ba mia musti misusan watan dida fana'an fanenu ra.”
42022013	Yesus nfalak munuk wean inyai, beti irua rti. Ira rti ma rtuan munuk afa avyai wean lahir i Yesus nfalak roak a. Nata rasusan afamtahan Paskah yai.
42022014	Naran roak amar i Yahudi rafna'an na'a amar dawan Paskah yai, na Yesus ndoku ma nafna'an ovu Ni rasul ra.
42022015	Ia nfalak verin ira ne, “Ya'a inak urun i lahir ma ufna'an ovu mia na'a amar dawan Paskah ini, beti utuan susa dawan.
42022016	Ufalak verin mia, boma mkya'a ne, Ya'a veka wol uan roak afamtahan Paskah ini, ti naran i Ubu nfakena snoba ini ihin a, na'ut i Ia neluk Raja ma nfareta lanit ivavan a.”
42022017	Yesus nfalak munuk wean inyai, beti nala kobi i nsa'a anggur a ma nfalak fara weninyai verin Ubu, beti nfalak ne, “Myala kobi ini ma msyikati mia al myenu,
42022018	tevek ufalak verin mia, boma mkya'a ne: Amar ini lahir, na Ya'a veka wol enu roak anggur ini, ti naran i Ubu Ni Fareta nma.”
42022019	Yesus nfalak munuk wean inyai, na nala vali roti a ma nfalak fara weninyai verin Ubu, beti nvisul roti yai ma nsiduk verin ira ma nfalak ne, “Roti ini Ya'a tenang a ma ala verin mia. Mian ma al nfangnanang mia na'a Ning matmatan a.”
42022020	Yesus notu munuk wean inyai, na nala vali kobi i nsa'a anggur a ma nfalak ne, “Anggur i na'a kobi ini nfaturu Ubu Ni tnorung ngorva'an a. Tnorung yai nana'a larang i veka nvoat verin mia.
42022021	Na'uk tamata i veka nfedi Ya'a, fiang ini ndoku vali na'a ini ma nafna'an ovu Ya'a!
42022022	Ya'a, Tamata Yanan Ya'a, veka umata wean lahir i Ubu nfadoku roak a, na'uk veka sian urun i lahir verin tamata i nfedi Ya'a.”
42022023	Ba ka'i rsiforat roak ira ne, iki veka notu wean inyai.
42022024	Ba Yesus Ni tamata ovi rorang Ia rsitaku ulurira na'a rira fikiran ra ma rdava ne, iki veka dawan lia munuk tali ira.
42022025	Yesus ntabu ira ma nfalak ne, “Raja ovi rfareta na'a nuhu dawan ovi wol rka'a Ubu, ira ka'i rfareta watan rira tamata ra ovu limarira tma'an. Tamata dawan ra inar ma tamata liak ra rfalak ira ne, ‘Tamata ovi rlobang tamata ra.’
42022026	Na'uk mia deka weabira inyai. Wean i iki inan ma dawan lia munuk tamata ra, na ia musti nfakabava tenan a ma wean tamata ovi ko'u rahi lia munuk tamata ra. Tamata ovi rban-ulu verin tamata ra, musti rfakabava vali tenarira ra wean tamata sansinir ra.
42022027	Eka minovak ne, iki veka dawan lia munuk? Tamata i ndoku nafna'an, te tamata sansinir i ntanang afamtahan? Tamata i ndoku nafna'an yai sa'i dawan ia. Na'uk Ya'a una'a ovu mia ma eluk tamata sansinir.
42022028	Mia fyatuang Ya'a lalawatan na'a Ning angangal ra munuk.
42022029	Ba wean lahir i Yamang a nala ngrebat verin Ya'a ma ufareta wean raja, na Ya'a veka ala ngrebat verin mia ma fyareta vali wean Ya'a.
42022030	Wean inyai, na mia veka myotu inabira lolin ovu Ya'a na'a Ning Fareta a. Inabira lolin yai wean lahir tamata ovi inarira lolin na'ut i rdoku ma rafna'an na'a meja isa. Mia veka mdyoku wean raja ra na'a wan vutu rahin irua ma fyareta. Na'a wan avyai vali, na mia veka fyaleka inukun verin Israel ni arun dawan vutu rahin irua.”
42022031	Nata Yesus nfalak verin Simon Petrus ne, “Simon, Simon, eka mrenar ma lolin! Ubu ntorung roak ma nitdawan veka nlabir teman mia. Ia veka nwi-nwa mia, ma wean lahir gandum ovi tamata ra rtafi.
42022032	Na'uk uflurut roak verin oa ma fara mu inorang a na'a lalawatan Ya'a. Wean i mahil roak ma morang Ya'a, na fwangrebat vali teram a valim tamata inorang ra ma rira inorang a nana'a lalawatan Ya'a.”
42022033	Petrus nfalak ne, “Duila'a, ya'a utorung roak ma wean i ra'abu'i te rfedan Oa, na ya'a veka ovu vali ma una'a bu'i ralan te umata ovu Oa!”
42022034	Yesus nfalak ne, “Petrus, ufalak verin oa ma mka'a ne, ovan ini lahir manut wol nkukuwai obin, na oa malak nala fatelu roak ne, wol mka'a Ya'a.”
42022035	Yesus norat Ni tamata ovi rorang Ia ne, “Na'ut i usinir mia ma ti fyamalik Ubu Ni Ivar Lolin a, na ufalak teri roak ma deka mtyaha sadawan, kubang ovu tatea, na mtyuan susa aka?”
42022036	Ira rfalak ne, “Wol amtuan susa isa vali.” Ba Yesus nfalak verin ira ne, “Na'uk fiang ini, iki ni sadawan te kubang, na ntaha watan. Iki wol ni nahin blawat, na nfedi ni ravit blawat a ma nfaha.
42022037	Mryenar ma lolin afa ovi ufalak ini! Ubu veka nfakena afa ovi rtulis roak na'a Surat Ralan a ne, ‘Tamata ra veka rwi-rwa Ya'a wean tamata ovi rangal fareta a,’ tevek afa avyai fiang ini vali Ubu mane nfakena lahir na'a Ya'a.”
42022038	Ira rfalak ne, “Duila'a, nahin blawat irua ini.” Yesus nfalak ne, “Naran roak.”
42022039	Nata Yesus nban-talik Yerusalem ma nti vuar Zaitun a, wan i ba'i nti. Ni tamata ovi rorang Ia rovu vali.
42022040	Ti ma raran roak wan yai, na nfalak verin ira ne, “Miflurut, boma nitdawan deka nlabir nala mia ma myotu salasilan.”
42022041	Ba Yesus nbana ma nfaroa kedan Ia tali ira, snain a meter vututelu, beti nsangatur ma naflurut ne,
42022042	“Bapa, wean i ralam nfalak, na fara maling vatuk varvara i aleman urun ini tali Ya'a, na'uk deka wean i ralang a nfalak a, ba wean watan i ralam a nfalak a.” [
42022043	Ba Ubu Ni sansinir isa ntali lanit ratan nvotuk ovu Ubu Ni ngrebat ma nfangrebat Ia.
42022044	Na'uk Yesus ralan a lalau urun i lahir, ba ntafal ma naflurut ila'a. Ratin ra wean lara ma rditi rsuta lanun.]
42022045	Naflurut munuk roak, beti newal Ia nti Ni tamata ovi rorang Ia. Ti ma nsi'ik ira, na rtub-lufa munuk roak, tevek ralarira ra lalau urun i lahir.
42022046	Ba nfalak verin ira ne, “Afakinimi mtyub-lufa i? Byatar ma miflurut, boma nitdawan deka nlabir nala mia ma myotu salasilan.”
42022047	Na'ut i Yesus nangrihi obin, na Yudas nbana ula ia verin sidovung isa i rma ma rtuan Ia. Yudas ini ntali Yesus Ni tamata vutu rahin irua yai. Ia ti nfaseri lahir Yesus ma nvoan Ia.
42022048	Na'uk Yesus nfalak verin ia ne, “Yudas, bwoan Ya'a ma al fwaturu ne, fwedi Ya'a, Tamata Yanan Ya'a ini?”
42022049	Ti ma Yesus Ni tamata ovi rorang Ia rsi'ik afa i tamata rivun avyai mane rotu a, na rfalak verin Yesus ne, “Duila'a, amangal a'uk ira ovu mami nahin blawat ra?”
42022050	Tamata isa tali Yesus Ni tamata ovi rorang Ia, nala nahin blawat ma nafat vatuk lahir Yahudi rira Mela Falurut Ila'a ni tamata sansinir isa arun mela a.
42022051	Na'uk Yesus nfalak ne, “Mtalik kikyai!” Nata Yesus nkena tamata yai arun ma notu ma lolin ewal ia.
42022052	Yahudi rira dawan mela falurut ra, ovu dawan ovi rban-ulu verin suldadu ovi rwanar Yahudi rira Rahan Dawan Falurut a, ovu vali dawan Yahudi ra rma ma rtaha Yesus. Ba Ia nfalak verin ira ne, “Mia mnyarin ne, usdovu tamata ra ma amangal fareta a, ba mya lahir ovu bira nahin blawat ra ovu navnaval ra ma mtyaha Ya'a?
42022053	Lokat amar, na itmunuk tna'a Rahan Dawan Falurut a, na wol mtyaha Ya'a. Na'uk fiang ini bira amar ma myorang bira ininan sian ra, tevek Ubu ntorung ma nitdawan ni amar vali ma nfabana ngarmeran ni ngrebat a.”
42022054	Ira rtaha roak Yesus, beti rovun Ia rti Yahudi rira Mela Falurut Ila'a ni rahan a. Petrus nban-orang vali tali raroa watan.
42022055	Na'a rahan yai ni lean a fruan a, na tamata ra rsidovuk yafu ma rdok-lilit yafu yai. Petrus ti ndoku vali ovu ira.
42022056	Vata sansinir isa nrea Petrus ndoku yafu yai nelan a, ba nsi'ik nanuang ia ma nfalak ne, “Tamata ini irmunuk Yesus vali!”
42022057	Na'uk Petrus nalak ia ma nfalak ne, “Ya'a wol uka'a lahir tamata yai!”
42022058	Wol ka'i mnanat obin, na tamata isa nsi'ik vali Petrus, ba nfalak ne, “Oa ini mimunuk Yesus vali!” Na'uk Petrus nfalak ne, “Ya'a wahal!”
42022059	Ka'a bi jam isa nelak, na tamata liak isa vali nfalak ne, “Ita tka'a roak ne, tamata ini irmunuk Yesus, tevek ia ntali Galilea vali!”
42022060	Na'uk Petrus nfalak ne, “Wahal! Ya'a wol uka'a ne, oa fwalak afakinyai!” Ia nangrihi obin, na manut nkukuwai lahir.
42022061	Nata Yesus nfulak Ia ma nsi'ik Petrus, beti Petrus nangnanang nala ewal afa i Duila'a nfalak roak verin ia ne, “Ovan ini manut wol nkukuwai obin, na oa malak nala fatelu roak ne, wol mka'a Ya'a.”
42022062	Ba Petrus nbana nti murin ma nvakar ma na'a samsekur.
42022063	Tamata ovi rwanar Yesus rangrihi ma rworuk-rwak Ia, ovu rvaval Ia.
42022064	Ira rkum-teri wahan a beti rorat Ia ne, “Wean i nabi Oa, na eka fwalak ne, iki nvaval Oa yai?”
42022065	Nata rtafal ma rfama'it ila'a Ia.
42022066	Ti ma varverak, na dawan Yahudi ra, ovu rira mela falurut ra, ovu vali rira dawan ovi rair Musa ni inukun ra, rasdovu ira na'a rira sidovung dawan a. Tamata ovi rwanar Yesus rovun Ia nti sidovung dawan yai.
42022067	Ira rorat Ia ne, “Fwalak lahir verin ami ne, Oa ini Raja i veka mtevut tamata ra rira salasilan ra?” Yesus nfalak ne, “Velik ne ufalak wean inyai verin mia, na'uk veka wol myorang,
42022068	ovu velik ne orat afa tali mia, na veka wol byalat.
42022069	Ba tali amar ini, na Ya'a, Tamata Yanan Ya'a, udoku Ubu i nfareta munuk afakataka Ni lihir mela a.”
42022070	Ira munuk rorat Yesus ne, “Ba wean inyai, na Oa ini Ubu Yanan a?” Yesus nfalak ne, “Mia ka'i fyalak roak yai.”
42022071	Ti nata ira rfalak ne, “Ita wol tdava roak tamata ma rfamalik na'a afa i nfalak ini, tevek ita ka'i trenar lahir Ni sala tali sumarn a!”
42023001	Nata tamata ovi rovu munuk sidovung dawan yai, rdiri munuk lahir ma rovun Yesus nti verin Pilatus.
42023002	Ti ma raran Pilatus, na rmangadu Ia ma rfalak ne, “Ami amtuan roak tamata ini na'ut i nlabir nala mami tamata ra. Ia nfalak teri tamata ra ma deka rbahir kulu verin Kaisar. Ia nfalak vali ne, Ia Raja i ntevut dida salasilan ra.”
42023003	Ba Pilatus norat Ia ne, “Yahudi rira raja verin Oa?” Yesus nfalak ne, “Oa ka'i fwalak roak yai.”
42023004	Pilatus nfalak verin Yahudi rira dawan mela falurut ra ovu tamata rivun avyai ne, “Ya'a wol utuan sala akataka na'a tamata ini.”
42023005	Na'uk ira rkiwal ila'a ma rfalak ne, “Ia Ni afa ovi nair ra rsoru munuk roak tamata ovi rna'a Yudea, bi tamata ra rotu vangoa-vanga. Ia nsiair lan na'a Galilea, beti nma naran wan ini.”
42023006	Pilatus nrenar afa yai, ba norat ira ne, “Tamata ini ntali Galilea?”
42023007	Ti ma Pilatus nka'a ne, Yesus ntali wan i raja Herodes nfareta a, na nsinir tamata ra ma rovun Yesus ti verin Herodes. Na'ut inyai, na Herodes nana'a vali Yerusalem.
42023008	Herodes nsi'ik Yesus, na inan urun, tevek mnanat ila'a roak nrenar watan tamata ra rfamalik Yesus, ovu inan ma nsi'ik Ia. Ia inan vali ma nsi'ik Yesus notu mujizat a.
42023009	Wean inyai bi norat afa rivun tali Yesus, na'uk Yesus wol nvalat akataka.
42023010	Yahudi rira dawan mela falurut ra ovu rira dawan ovi rair Musa ni inukun ra rna'a vali inyai, ba rmangadu Yesus ovu rira vaivatul ovi aleman ra.
42023011	Ba Herodes ovu ni suldadu ra rfalak sian ovu rangrihi ma rworuk-rwak Yesus, beti rotu ma neluk ravit blawat i raja ra ba'i roru a. Rotu munuk wean inyai, beti rovun ewal Ia ti verin Pilatus.
42023012	Lan ana Herodes ovu Pilatus rsisala rala, na'uk na'ut amar yai, na irua rotu kida.
42023013	Pilatus nasdovu munuk Yahudi rira dawan mela falurut ra, ovu rira dawan ra, ovu vali tamata rivun,
42023014	beti nfalak verin ira ne, “Mia myovun roak tamata ini nma verin ya'a ma fyalak ne, Ia nlabir nala tamata ra. Mia ka'i msyi'ik lahir i urus roak Ia, na'uk wol utuan Ni sala isa vali tali afa ovi myangadu ra.
42023015	Herodes vali wol ntuan afa sala avyai. Ba wean inyai bi nsinir roak ma rovun Ia nma verin ya'a. Ufalak urun ne, tamata ini wol Ni sala akataka, ba wol inovan ma ufaleka inukun matmatan verin Ia.
42023016	Ba ya'a veka ufareta ma rasveva Ia, beti ufatalik Ia.” [
42023017	Lokat snoba Paskah, na Pilatus musti nfatalik tamata isa tali bu'i ralan verin tamata ra.]
42023018	Na'uk tamata rivun ovi rna'a inyai rafwak ne, “Fwedan Ia! Fwatalik Barabas verin ami!”
42023019	Pilatus ni suldadu ra ra'abu'i roak Barabas, tevek ia novu vali vangoa-vanga i na'a kota ralan a, ovu nsifedan.
42023020	Pilatus inan ma nfatalik Yesus, ba nangrihi fasa ewal verin tamata rivun avyai ovu vain dawan.
42023021	Na'uk rafwak ma rfalak ne, “Bwaku Ia na'a aa walwalur! Bwaku Ia na'a aa walwalur!”
42023022	Nata Pilatus nfalak fasa ewal verin ira ma fatelu roak ne, “Tamata ini Ni sala aka? Ya'a wol utuan lahir ne, notu sala ma inovan ma ukun Ia ma nmata. Ba veka ufareta ma rasveva Ia, beti ufatalik Ia.”
42023023	Na'uk ira rkiwal ila'a ma rafwak ovu vair dawan, boma nfareta ma rbaku Yesus na'a aa walwalur. Ti nata uturira.
42023024	Ba Pilatus nfaleka inukun verin Yesus, boma nfakena tamata rivun avyai rira ininan a.
42023025	Ia norang rira ininan a ma nfatalik tamata i ra'abu'i roak ia, velik ne notu vangoa-vanga ovu nsifedan. Na'uk ia nala Yesus verin tamata avyai ma rotu tia ma watan Ia, wean i ralarira rfalak a.
42023026	Na'ut i ira rovun Yesus, na rtaha vali Simon i ntali kota Kirene a. Ia beti naran Yerusalem. Ira rkiwal ia ma nvara Yesus Ni aa walwalur a ma norang Ia.
42023027	Tamata rivun ila'a rorang Yesus. Tali tamata avyai, na vata boku rvakar ma rfaktanit Yesus.
42023028	Na'uk Yesus nfulak Ia ma nfalak verin ira ne, “Vata Yerusalem averi! Deka byakar Ya'a, na'uk byakar a'uk tenabira ra ovu yanabira ra!
42023029	Tevek ni amar a veka nma ma tamata ra rfalak ne, ‘Lolin urun verin vata ovi wol rbarlewan, ovu wol yanarira, ovu vali wol rsisusu!’
42023030	Na'ut inyai, na tamata ra veka rfalak verin vuar ra ne, ‘Fara mlyeka ma mtya'i ami!’ Ovu rfalak vali verin sakvuar ra ne, ‘Mya ma myoving ami!’
42023031	Tevek rotu roak wean ini verin Ya'a i wol ning salasilan a, na ira veka rotu ma nlia verin mia, tamata ovi bira salasilan roak a. Ya'a weang aa i nva'at obin ma yafu wol bisma nasnuri nala. Na'uk mia weabira aa ovi rangaran roak a ma yafu veka nasnuri munuk lahir!”
42023032	Ira rovun vali tamata ktufan irua ma veka rfaklo'i ira ma rmata ovu Yesus.
42023033	Ti ma raran wan i naran “Kalkulun a”, na rbaku Yesus na'a aa walwalur. Ira rbaku vali tamata ktufan irua yai, ma isa na'a Ni lihir mela a, na isa vali na'a Ni lihir balit a. [
42023034	Yesus nfalak ne, “Bapa, ma'i vatuk rira salasilan yai, tevek wol rka'a afa i rotu a.” Rotu munuk wean inyai, beti rotu undi ma rtanang Ni kadaravit ra.]
42023035	Tamata rivun ovi rdiri inyai ramunin Ia na'a aa walwalur a. Yahudi rira dawan ra rfalak sian Ia ne, “Ia notu ma lolin ewal tamata liak ma wol rmata. Ba wean i Ubu nfili Ia ma neluk Raja ma nsikat tamata ra tali rira salasilan ra, na tsi'ik watan ne, nlobang tenan ma nangal nala Ni matmatan ma nva'at te wahal!”
42023036	Roma rira suldadu ra rfalak sian vali Ia. Ira rala anggur i nakbia a verin Ia,
42023037	ma rfalak ne, “Wean i Oa meluk raja verin tamata Yahudi ra, na msuta tali aa walwalur yai, boma deka mwata!”
42023038	Rtulis vali vaivatul ra na'a aa walwalur, na'a Yesus ulun ratan a ne: “Yahudi rira Raja verin Ia.”
42023039	Tamata ktufan isa i raklo'i ia na'a aa walwalur yai nfalak sian Yesus ne, “Oa ini Raja i mtevut tamata ra rira salasilan ra? Eka mlobang tenam a ovu ami ma mangal nala matmatan a ma tva'at!”
42023040	Na'uk tamata ktufan isa vali ntabu ia ma nfalak ne, “Oa wol bwobar Ubu? Ira rfaleka vali inukun matmatan verin oa wean watan Ia.
42023041	Inovan ma rukun itrua, tevek afa sian ovi totu ra. Na'uk tamata ini wol Ni sala akataka.”
42023042	Nata nfalak verin Yesus ne, “Na'ut i veka mwa ma meluk Raja ma fwareta, na fara mungnanang vali ya'a.”
42023043	Ba Yesus nfalak verin ia ne, “Afa i ufalak verin oa ini, kena urun! Amar ini veka movu lahir Ya'a ma tna'a Firdaus.”
42023044	Na'ut inyai lera ndirlola, na deda fafyat nsoru munuk wan yai, ti naran jam itelu.
42023045	Maloli dawan amafal i naklo'i Yahudi rira Rahan Dawan Falurut ralan namadir lahir na'ut irua.
42023046	Nata Yesus nafwak ovu vain dawan ne, “Bapa, ala munuk Ning vava'at a ma ufadoku na'a limam ralan a.” Ti ma nfalak munuk wean inyai, na nan a nakbosal vali.
42023047	Na'ut i dawan i nfareta Roma rira suldadu ra nsi'ik afa avyai, na nfadawang lahir Ubu ma nfalak ne, “Kena urun, tamata ini Ni vava'at nmalola!”
42023048	Tamata rivun ovi rma ma ramunin, rsi'ik vali afa avyai, ba rewal ira ma na'a rira banbanan obin, na ka'i rfefik buburira ra.
42023049	Tamata ovi rka'a Yesus, ovu vata ovi rka'a vali Ia ma rorang Ia tali Galilea, rdiri watan raroa ma rsi'ik afa avyai munuk.
42023050	Tamata isa naran Yusuf ntali ahu Arimatea na'a propinsi Yudea. Ia tamata lolin ia ovu ni vava'at nmalola, ovu vali nanaban ma Ubu nfareta tamata ra wean lahir Raja. Velik ne ia ndoku vali Yahudi rira sidovung dawan a, na'uk wol ntorung ma rfasala Yesus ma rala Ia verin fareta Roma a.
42023052	Ia nti ma ntuan Pilatus ma nera Yesus tenan a.
42023053	Nata, ia nfasuka Yesus tenan tali aa walwalur, ma nkuma Ia ovu maloli ngangiar, beti ti nfanuba Yesus tenan a na'a vatu i rtivan roak ia ma wean van, na'uk wol rfadoku matmatan ra na'a obin.
42023054	Amar yai amar i Yahudi ra rasusan warira ma rsa'a amar i mane ryari ira, tevek lokat amar yai ni ovan, na ira ryari roak ira.
42023055	Vata ovi rorang Yesus tali Galilea rorang vali Yusuf, ti ma rsi'ik van i rfanuba Yesus. Ira rsi'ik vali i wean inba ma rfanuba Yesus tenan a na'a van yai.
42023056	Nata rewal ira rti Yerusalem ma rasusan ngul ovi voarira lolin, ovu voan ngul lolin i rfanara ia ne mur, ma veka raslofi na'a Yesus tenan a. Na'a amar i Yahudi ra ryari ira, na ira wol rkarya, ma rot-orang Musa ni inukun ra.
42024001	Varverak sumatan obin na'ut i amar kareda, na vata avyai rtaha ngul ovi voarira lolin ma rti van matmatan i rfanuba Yesus tenan a. Ira wol rti obin, na rasusan lan roak afa avyai.
42024002	Ti raran inyai ma rsi'ik, na vatu dawan i rala al rulang van matmatan yai ngoran a, natsuar roak.
42024003	Ba rti lahir ralan ma rsi'ik, na Duila'a Yesus tenan a wol nleal roak.
42024004	Ira rdiri watan ma wol rka'a ma raroal te rara, tevek ranovak afa yai. Brian munuk, na tamata irua rdir-ebang lahir ira. Tamata irua yai roru kadaravit ovi vanar urun a.
42024005	Ba vata avyai rbobar urun i lahir ma rsangatur nulu ira ma waharira rsuta rkena lanun. Na'uk tamata irua yai rfalak verin ira ne, “Notu afakinimi mdyava tamata i nva'at na'a tamata matmatan warira?
42024006	Ia wol nana'a roak wan ini. Ia nva'at ewal roak! Eka mingnanang afa ovi nfalak lan roak verin mia, na'ut i nana'a propinsi Galilea ne,
42024007	‘Ira musti rala Tamata Yanan verin tamata salasilan ra ma rbaku Ia na'a aa walwalur, na'uk amar itelu nelak, na veka nva'at ewal.’ ”
42024008	Ba vata avyai rangnanang nala ewal afa ovi Yesus nfalak roak verin ira.
42024009	Ti ma rewal ira tali van matmatan yai, na rfamalik munuk lahir afa avyai verin Yesus Ni tamata vutu rahin isa ovi rorang Ia, ovu vali verin tamata inorang liak ra.
42024010	Vata avyai nararira: Maria Magdalena, Yohana, ovu Maria i yanan verin Yakobus, ovu vali vata liak ovi rovu vali ira. Irmunuk rfamalik afa avyai verin rasul ra.
42024011	Na'uk rasul avyai ranovak ne, inyai ivar vu watan, ba wol rorang afa ovi vata avyai rfalak a.
42024012	Velik ne wean inyai, Petrus ndiri ma nafla lahir nti van matmatan yai. Ti naran van yai, na nsoak ia ma nsi'ik nti ralan, na nrea watan maloli ra. Nata newal ia ovu norat watan na'a ralan a, na'a afa ovi rvotuk roak yai.
42024013	Amar yai vali, na Yesus Ni tamata irua ovi rorang Ia rbana rti ahu i naran Emaus a. Ahu yai ka'a bi kil vutu rahin isa tali Yerusalem.
42024014	Na'a rira banbanan a, na rfamalik afa ovi rvotuk roak yai.
42024015	Na'ut i irua rfamalik afa ovu rsiforat ira, na Yesus aksa Ia nma lahir ma nbana ovu ira.
42024016	Ira rsi'ik Yesus, na'uk afa isa notu ma wol rka'a Ia.
42024017	Yesus nfalak verin ira ne, “Mia byana fyamalik afakinyai?” Ba rdir-teri lahir ovu waharira rfaturu ne, ralarira lalau.
42024018	Tali tamata irua yai, na isa naran Kleopas. Ia norat Yesus ne, “Baba, afakinimi tali tamata dakan ovi rna'a ini, na Oa a'uk sa'i wol mka'a afa ovi beti rvotuk inravin ovu ravruan a na'a Yerusalem?”
42024019	Ia nfalak verin ira ne, “Mia fyalak afakinyai?” Ba rfalak ne, “Afaka nkena Yesus i ntali ahu Nazaret yai! Ia nabi Ia, ovu Ni vaivatul ra ovu afa ovi notu ra rira ngrebat na'a Ubu wahan ralan a, ovu tamata ra munuk waharira ralan ra.
42024020	Mami dawan mela falurut ra ovu mami dawan ra rala roak Ia verin fareta ra ma rfaleka inukun matmatan verin Ia, beti rbaku Ia na'a aa walwalur.
42024021	Na'uk lan ana, amfaklo'i a'uk mami vava'at ra verin Ia ma amnaban ma nma, boma nfatalik ami tamata Israel ra tali tamata ovi rira sian ami. Nlia tali inyai, na ini amar itelu roak, ntali amar i rfedan Ia yai, na'uk wol nfatalik ami obin.
42024022	Nlia tali inyai, na vata ifira tali mami tamata ra rfabriang ami. Varverak sumatan obin, na ira rti roak van matmatan yai.
42024023	Na'uk na'a inyai, na wol rtuan Yesus tenan a. Ira rewal ira ma rfaivar verin ami ne, rsi'ik Ubu Ni sansinir ovi rtali lanit ratan. Sansinir avyai rfalak ne, Yesus nva'at ewal roak.
42024024	Mami kida boku rti vali van matmatan yai. Ti ma rsi'ik, na wean lahir i vata avyai rfalak a, na'uk wol rarea Ia.”
42024025	Ba Yesus nfalak verin ira ne, “Hoi, mia ini byoda urun! Bira fikiran ra wol ka'i rbana ma lolin, ma wol myorang munuk afa ovi nabi ra rfalak roak a.
42024026	Mia musti mkya'a ne, Raja i ntevut roak tamata rira salasilan ra musti ntuan wawa'uk i dawan urun a veki, beti nti vanan i nfitik nyadat a.”
42024027	Nata Yesus nfalyawang verin ira afa ovi rtulis roak na'a Ia na'a Surat Ralan. Ia nfalyawang lan Ia na'a Musa ni kitab ra, beti nabi liak rira kitab ra munuk.
42024028	Ti ma rfaseri roak ahu i rti yai, na Yesus notu ma felan a wean i mane nbana lia ira.
42024029	Na'uk rkiwal Ia ma rfalak ne, “Lera nakduvul ma laflofan roak, ba itmunuk tna'a ini veki, tevek mane ovan roak.” Ba Yesus norang ira ma irmunuk rna'a inyai.
42024030	Na'ut i ndoku mane nafna'an ovu ira, na Ia nala lan roti a ma nfalak fara weninyai verin Ubu, beti nvisul roti yai ma nala verin ira.
42024031	Na'ut inyai beti rka'a lahir ne, inyai Yesus. Na'uk brian munuk, na wol nleal lahir.
42024032	Ira ka'i rsifalak afa ma rfalak ne, “Ita inadida lolin urun na'ut i tna'a linga'an ralan, ma nangrihi verin ita ovu nfamalik Surat Ralan ihin a verin ita.”
42024033	Na'ut inyai, na rewal lahir ira rti Yerusalem. Raran roak Yerusalem, na rtuan Yesus Ni tamata vutu rahin isa rasdovu ira ovu rira kida ra.
42024034	Tamata ovi rasdovu ira yai rfalak ne, “Kena urun, Duila'a nva'at ewal roak! Ia nfavotuk roak Ia verin Simon.”
42024035	Nata tamata irua yai rfamalik afa i rarea na'ut i rbana na'a linga'an ralan a, ovu vali wean inba ma rka'a Yesus na'ut i nvisul roti a.
42024036	Na'ut i Yesus Ni tamata ovi rorang Ia rfamalik afa ovi rarea roak a, na brian munuk Yesus ndiri fruarira ra, ma nfalak verin ira ne, “Fara Ubu notu ma bira vava'at ra malinan watan!”
42024037	Ira rabrian ovu rbobar, tevek rnarin ne rsi'ik nitu ngran.
42024038	Na'uk Yesus nfalak verin ira ne, “Notu afakinimi byobar, ovu afaka notu ma ralabira ra raruan?
42024039	Msyi'ik limang a ovu eang a; Ini Ya'a! Mtyeman tenang a ovu msyi'ik Ya'a, tevek nitu ngran a wol ihin ovu wol lurin wean i msyi'ik na'a tenang a.”
42024040	Yesus nfalak wean inyai, beti nfaturu liman a ovu ean a verin ira.
42024041	Na'uk ira wol rorang urun obin, tevek rtalkaka ovu inarira urun ma rsi'ik Yesus. Ba Yesus norat ira ne, “Bira afamtahan na'a ini te wahal?”
42024042	Ba ira rala ian tantunun etal a verin Yesus.
42024043	Yesus nala ian yai ma na'an lahir na'a waharira ralan ra.
42024044	Ia nfalak verin ira ne, “Ini afa ovi ufalak roak verin mia na'ut i itmunuk obin a. Ufalak verin mia ne, afa ovi Musa ntulis roak na'a ni kitab ra, ovu nabi liak ra rtulis vali roak na'a rira kitab ra, ovu vali na'a Mazmur, na irmunuk rfamalik Ya'a. Ubu nfadoku roak ma afa avyai fiang ini musti rvotuk munuk roak!”
42024045	Nata Yesus notu ma rira fikiran ra lyawan ma rfan-aran afa ovi rtulis roak na'a Surat Ralan.
42024046	Yesus nfalak verin ira ne, “Rtulis roak na'a Surat Ralan ne, Raja i ntevut tamata rira salasilan ra musti ntuan wawa'uk dawan ma nmata, ma amar itelu nelak, beti nva'at ewal tali matmatan.
42024047	Tamata ra veka rala narang ma ti rfamalik Ubu Ni Ivar Lolin a verin tamata ra munuk, boma rahil ma rtalik tali rira salasilan ra, ma Ubu na'i vatuk rira salasilan ra. Rfamalik lan na'a Yerusalem, beti rti nuhu ovi rna'a lanit ivavan ini munuk.
42024048	Mia ka'i msyi'ik lahir afa avyai munuk.
42024049	Ya'a veka ala Ubu Ni Roh a verin mia, wean lahir Yamang Ni tnorung a verin mia. Na'uk mia musti mnya'a kota ini veki, ti naran i Ubu nfangora mia ovu Ni ngrebat a.”
42024050	Nata Yesus novun Ni tamata ovi rorang Ia ma rti kota Yerusalem murin a. Ira rbana ma rfaseri ahu isa naran Betania. Na'a inyai, na nsikat liman a ma naflahar ira.
42024051	Na'ut i naflahar ira, na Ia nti talik ira ma Ubu notu ma nrata lahir lanit ratan.
42024052	Ira munuk rsangatur ma raraning Ia. Ira ralarira lolin urun, ma rewal ira rti Yerusalem.
42024053	Lokat amar, na ira rti rira Rahan Dawan Falurut ralan a ma rfadawang Ubu.
43001001	Lalan a, na'ut i Ubu wol notu lanit ivavan obin, na Ia i rfanara Ia ne, Ubu Ni Vaivatul a, nana'a lan roak. Ia nana'a roak ovu Ubu, ovu Ia Ubu Ia.
43001002	Na'ut i Ubu wol notu lanit ivavan obin, na Ia nana'a lan roak ovu Ubu.
43001003	Ubu notu afakataka munuk na'a lanit ivavan a nahu Ni Vaivatul a, ba afa ovi rna'a lanit ivavan a munuk wol bisma rna'a, wean i wol notu afa avyai nahu Ni Vaivatul a.
43001004	Ubu Ni Vaivatul a nala vava'at mnga'un verin tamata ra. Vava'at mnga'un yai ntali Ia, ovu nala lyawan verin tamata ra.
43001005	Lyawan yai vanan na'a dedan ralan, ovu dedan wol bisma nteri nala ia.
43001006	Amar isa, na Ubu nsinir tamata isa naran Yohanes.
43001007	Ia nma ma nfamalik na'a lyawan yai, boma tamata ra munuk bisma rorang lyawan yai.
43001008	Lyawan yai wol Yohanes, na'uk ia nma watan, boma nfamalik lyawan yai.
43001009	Lyawan mnga'un i nala lyawan verin tamata ra munuk nma roak lanit ivavan a.
43001010	Lyawan yai nana'a roak lanit ivavan a. Ubu notu lanit ivavan a nahu lyawan yai, na'uk tamata ovi rna'a lanit ivavan a wol rka'a Ia.
43001011	Ia nma lahir Ni ahu livur a, na'uk Ni tiniman ovi rna'a inyai wol rtorung ma rala Ia.
43001012	Na'uk tamata ovi rtorung ma rala Ia ovu rorang Ia, na Ubu nala ngrebat verin ira ma reluk yanan ra.
43001013	Ira wol reluk Ubu yanan ra tevek renarir-yamarira ra rarali ira, te rira ininan a, te wol rtali brana ni ininan verin awan a, na'uk Ubu ka'i notu ma reluk yanan ra.
43001014	Ubu Ni Vaivatul neluk tamata, ma nana'a roak lanit ivavan ovu ita, ovu vali ita tsi'ik roak Ni dawan a. Ni dawan yai, Yaman a nala verin Ia, tevek Yanan ikisa lalo'i watan. Ubu Yanan nma tali Yaman a, ma notu ma tka'a lahir Ubu Ni rala lolin i dawan urun, ovu afa ovi nfavotuk ra munuk kena.
43001015	Yohanes nfalyawang Vaivatul yai ovu vain dawan ma nfalak ne, “Ini tamata i ufamalik roak Ia. Ufalak ne, ‘Ia veka norang ya'a nma, na'uk Ni dawan a nlia ya'a, tevek wol rarali ya'a obin, na Ia nana'a lan roak.’ ”
43001016	Ia Ni lolin a dawan dalang, ba nala Ni kalolin ra lalawatan verin ita munuk.
43001017	Ubu nala Ni inukun ra verin ita nahu Musa. Na'uk ita tka'a Ubu Ni rala lolin ovu ivar i kena nahu Yesus Kristus.
43001018	Wol tamata isa vali nrea Ubu, na'uk Yanan i ikisa lalo'i yai nana'a lalawatan ovu Ia. Yanan yai nfalyawang lahir Yaman a verin ita.
43001019	Yahudi rira dawan ovi rna'a Yerusalem rsinir mela falurut ra, ovu tamata Lewi ra ma rti rorat Yohanes ne, “Oa ini iki mnga'un?”
43001020	Ia ntorung ma nfalyawang lahir ne, “Ya'a wol eluk Raja i ntevut dida salasilan ra.”
43001021	Nata rorat ewal ia ne, “Ba iki oa? Beta ne oa ini nabi Elia?” Ia nfalak ne, “Wahal!” Ba rorat ewal vali ia ne, “Beta ne oa ini nabi i lan a Ubu ntorung roak ma nma lanit ivavan a?” Ia nfalak ne, “Wahal!”
43001022	Nata rorat ia ne, “Ba eka fwalak verin ami ne, oa ini iki mnga'un? Ami musti amfalyawang verin tamata ovi rsinir ami. Ba eka ka'i fwamalik tenam a!”
43001023	Yohanes nfalak ne, “Ya'a ini tamata i ufwak na'a wan lean vu dawan ma tamata ra rfamalola linga'an verin Duila'a.” Afa ovi Yohanes nfalak yai, wean lahir i nabi Yesaya ntulis roak na'a ni kitab a.
43001024	Tali tamata ovi rorat Yohanes, na tamata boku rtali Yahudi rira sidovung isa i naran Farisi.
43001025	Ira rfalak ne, “Oa wol meluk Raja i mtevut dida salasilan ra, ovu oa wol nabi Elia oa, ovu vali oa wol nabi i Ubu ntorung ma veka nma lanit ivavan a, ba afakinimi bwaptis tamata ra?”
43001026	Yohanes nfalak ne, “Ya'a ubaptis tamata ra ovu wear, na'uk tamata i ndiri fruabira ra, mia wol mkya'a ne, iki Ia.
43001027	Ia veka norang ya'a nma. Velik ne wean inyai, na'uk wol inovan lahir ma aling Ni tatea ni tatur ra, tevek ya'a wol verang a ratang Ia.”
43001028	Yohanes ovu tamata ovi rorat ia rfamalik afa avyai munuk na'a ahu Betania. Ahu yai nana'a oar Yordan ni lihir timur a. Ia nbaptis tamata ra na'a inyai.
43001029	Ni ilyan ana, Yohanes nsi'ik Yesus nma ma ntuan ia, ba nfalak ne, “Eka msyi'ik! Ubu Ni Domba Yanan i veka nmata al na'i vatuk tamata ovi rna'a lanit ivavan a rira salasilan ra.
43001030	Ia ini tamata i ufamalik roak Ia ne, ‘Ia veka norang ya'a nma, na'uk Ni dawan a nlia ya'a, tevek wol rarali ya'a obin, na Ia nana'a lan roak.’
43001031	Lan a wol uka'a ne, iki Ia. Na'uk uma, ma ubaptis tamata ra ovu wear, ma ufavotuk Ia verin tamata Israel ra, boma bisma rka'a Ia.”
43001032	Yohanes nfamalik vali afa ovi nsi'ik ra, ma nfalak ne, “Ya'a usi'ik Ubu Ni Roh nsuta tali lanit wean modarlaka, ma ndoku Yesus tenan a.
43001033	Ya'a wol uka'a ne, iki Ia. Na'uk Ubu i nsinir ya'a ma ubaptis tamata ra ovu wear, nfalak roak ne, ‘Wean i msi'ik Ning Roh nsuta ma nleal tamata isa, na tamata yai veka nbaptis tamata ra ovu Ning Roh a.’
43001034	Ya'a usi'ik roak afa yai, ba ufalak verin mia ne, Ubu Yanan Ia.”
43001035	Ni ilyan ana, Yohanes ovu ni tamata irua ovi rorang ia rna'a ewal wan yai.
43001036	Na'ut i Yohanes nsi'ik Yesus nahu wan yai, na nfalak ne, “Msyi'ik, inyai Ubu Ni Domba Yanan a!”
43001037	Yohanes ni tamata irua yai rarenar afa ovi nfalak ra, ba rti ma rorang Yesus.
43001038	Yesus ntamuri ma nsi'ik, na rorang Ia, ba norat ira ne, “Mia mdyava afaka?” Ira rfalak ne, “Rabi, Oa mna'a inba?” (Rabi ihin a, Tuan Guru)
43001039	Ia nfalak ne, “Mya ma ka'i msyi'ik.” Ba rorang Ia ma ti rsi'ik wan i nleal a ma irmunuk rna'a inyai. Na'ut inyai, na snain jam empat lersian.
43001040	Tali tamata irua yai, na isa naran Andreas. Ia a'an verin Simon Petrus. Ia nrenar afa ovi Yohanes nfalak ra, ba norang lahir Yesus.
43001041	Ia nti lahir ma ntuan Simon ma nfalak ne, “Ami amtuan roak Raja i ntevut dida salasilan ra (ihin a ne, Kristus).”
43001042	Ba Andreas novun Simon ti verin Yesus. Yesus nsi'ik Simon ma nfalak ne, “Oa ini Simon, yamam naran Yohanes.” Tamata ra veka rera oa ne Kefas (ihin a ne, Petrus).
43001043	Ni ilyan ana, Yesus nvolan mane nti propinsi Galilea. Ia wol nti obin, na ntuan Filipus ma nfalak ne, “Mwa ma morang Ya'a!”
43001044	Filipus ini ntali ahu Betsaida. Andreas irua Petrus rtali vali inyai.
43001045	Ba ia ti ntuan Natanael ma nfalak ne, “Ami amtuan roak tamata i Musa ntulis roak Ia na'a ni inukun ra, ovu nabi ra rtulis vali roak na'a tamata yai. Tamata yai, Yesus i ntali Nazaret a. Yusuf yanan Ia.”
43001046	Na'uk Natanael nfalak ne, “Wol bis lahir ma afa lolin ntali Nazaret nma.” Filipus nfalak ne, “Mwa ma msi'ik lahir.”
43001047	Yesus nsi'ik Natanael nma ma ntuan Ia, ba nfalak ne, “Msyi'ik kikyai, ini tamata Israel mnga'un ia. Tamata ini nfalak lalawatan afa ovi kena ra.”
43001048	Ba Natanael norat Yesus ne, “Wean inba ma Oa mka'a ya'a?” Yesus nfalak ne, “Filipus wol nera oa obin, na urea roak oa na'a aa ara vavan a.”
43001049	Natanael nfalak ne, “Tuan Guru, Ubu Yanan Oa ovu Raja Oa verin tamata Israel ra!”
43001050	Yesus nfalak ne, “Oa morang Ya'a, tevek ufalak ne, urea roak oa na'a aa ara vavan a? Oa veka msi'ik lahir afa dawan ovi rlia tali afa yai.”
43001051	Nata Yesus nfalak lahir ne, “Afa i ufalak verin oa ini kena urun! Oa veka msi'ik lanit natvadil, ovu Ubu Ni sansinir ra rtali lanit ratan suta-rata ira verin Tamata Yanan a.”
43002001	Amar irua nelak roak, beti tamata ra rotu snoba sifa isa na'a ahu Kana, na'a propinsi Galilea. Yesus renan a novu snoba yai.
43002002	Rasweang vali Yesus ovu Ni tamata ovi rorang Ia ma rovu snoba yai.
43002003	Na'ut i rira anggur roak rok, na Yesus renan nfalak verin Ia ne, “Rira anggur roak rok.”
43002004	Ba Yesus nfalak ne, “Mama, notu afakinimi fwalak wean inyai verin Ya'a? Wol naran Ning amar a obin.”
43002005	Yesus renan nfalak verin tamata ovi rira rkarya ma rli'i anggur ne, “Myot-orang watan afa ovi nfalak ra.”
43002006	Na'a inyai, na rfadoku ngusi inean. Rotu ngusi avyai tali vatu. Tamata Yahudi ba'i rsa'a wear na'a ngusi avyai ma al rfamerat tenarira ra, wean Musa ni inukun nfalak a. Lokat ngusi avyai ka'a bi bisma rsa'a wear botal ratut isa vutlima.
43002007	Yesus nfalak verin tamata karya avyai ne, “Mlyi'i ma wear nngora na'a ngusi avyai.” Ba tamata avyai rli'i ma ngusi avyai rngora lahir ovu wear.
43002008	Nata Yesus nfalak verin tamata avyai ne, “Fiang ini, myitu wear kedan a, ma myala verin tamata i nasusan snoba ini.” Ba rot-orang afa i Yesus nfalak a.
43002009	Tamata i nasusan snoba yai ntebung wear a, na wear a na'a roak anggur, na'uk wol nka'a ne, anggur yai ntali ba. Na'uk tamata karya avyai rka'a. Ba tamata yai nera brana i nsifa yai,
43002010	ma nfalak ne, “Na'ut i snoba wean ini, na tala lan anggur i lolin a ma tamata ra renu, nata nbolak roak ira, beti tala anggur i wol ka'i lolin a. Na'uk oa fwadok-aling watan anggur i lolin rahi lia munuk ini, ma beti mala mwa.”
43002011	Beti fasa lahir Yesus notu faneak i tamata ra wol rot-nala na'a Kana i na'a Galilea. Tali faneak yai, na Ia nfaturu Ni dawan a, ba Ni tamata ovi rorang Ia, rorang urun Ia.
43002012	Yesus notu munuk afa avyai, beti nti ahu Kapernaum. Renan a, warin ra, ovu Ni tamata ovi rorang Ia rovu vali Ia, ma rna'a inyai amar ifira watan.
43002013	Tamata Yahudi rira amar dawan Paskah sarseri roak, na Yesus nva'al nti Yerusalem.
43002014	Na'a Yahudi rira Rahan Dawan Falurut ni lean a, na Yesus nsi'ik tamata ovi ba'i rfedi sapi, domba, modarlaka ovu tamata ovi ba'i rdoku ma rsitukar kubang rna'a vali inyai.
43002015	Ia notu tali na'a navnaval, beti nala'ing vatuk munuk tamata ovi rna'a inyai, ovu rira sapi ovu domba ra. Ia nvalik tamata ovi rsitukar kubang rira meja ra, ma rira kubang ra ramir-ramar.
43002016	Nata Ia nfalak verin tamata ovi rfedi modarlaka ra ne, “Myaling vatuk munuk afa ovi tali ini. Deka myotu Yamang Ni rahan neluk wan ma tamata ra rfedi-rfaha afa na'a!”
43002017	Ba Ni tamata ovi rorang Ia rangnanang vaivatul ovi rtulis roak na'a Surat Ralan ne, “Ya'a ulobang urun Mu rahan a, ta Ubu. Ba afa yai veka not-visal Ya'a.”
43002018	Ba dawan Yahudi ra rangal Yesus ma rfalak ne, “Eka motu faneak isa i tamata ra wol rot-nala verin ami ma nfaturu ne, Ubu nala fareta verin Oa ma bis motu wean ini.”
43002019	Yesus nfalak ne, “Mya'ar vatuk Rahan Dawan Falurut ini, ma ki ufadiri ewal ia na'a amar itelu watan.”
43002020	Ba Yahudi rira dawan avyai rfalak ne, “Tamata ra rfadiri Rahan Dawan Falurut ini varat vutfa'at rahin inean beti roak, na Oa fwalak ne, amar itelu watan, na bisma fwadiri ewal?”
43002021	Na'uk Ia nangrihi ma nfalak na'a Rahan Dawan Falurut a, ma nfaturu ne, Ia ka'i nfamalik tenan a.
43002022	Yesus nva'at ewal tali matmatan, beti Ni tamata ovi rorang Ia rangnanang afa i Yesus nfalak roak yai. Ba ira rorang urun afa ovi rtulis roak na'a Surat Ralan a, ovu afa ovi Yesus nfalak roak yai.
43002023	Amar ovi Yesus nana'a Yerusalem na'ut i rira amar dawan Paskah, na tamata rivun rorang Ia, tevek rsi'ik roak Ia notu faneak ovi tamata ra wol rot-nala ra.
43002024	Na'uk Yesus wol norang tamata avyai, tevek Ia nka'a munuk tamata ralarira ra.
43002025	Ia wol nperlu tamata isa vali ma nfamalik tamata ra rira vava'at ra verin Ia, tevek nka'a roak tamata ralarira ra.
43003001	Tamata isa naran Nikodemus. Ia ntali Yahudi rira sidovung Farisi, ovu dawan Yahudi ia vali.
43003002	Ovan isa, na ia nti ma ntuan Yesus ma nfalak ne, “Tuan Guru, ami amka'a ne Ubu ka'i nsinir Oa mwa ma msiair, tevek wol tamata isa vali bisma notu faneak ovi motu ra, wean i Ubu wol novu ia.”
43003003	Yesus nfalak ne, “Afa i ufalak verin oa ini kena urun. Wean i tamata isa wol rarali ewal ia, na wol bisma nana'a Ubu Ni Fareta a.”
43003004	Nikodemus nfalak ne, “Wean inba ma tamata isa i itrana roak ia, na bisma rarali ewal ia? Wean inba ma bisma nti ewal renan evun ralan ma rarali ewal ia?”
43003005	Ba Yesus nfalak ne, “Afa i ufalak verin oa ini kena urun! Wean i tamata isa wol rarali ia ovu wear ovu vali Ubu Ni Roh a, na ia wol bisma nana'a Ubu Ni Fareta a.
43003006	Tamata ra rarali tamata ra, na'uk Ubu Ni Roh nala vava'at ngorva'an na'a tamata ralarira ra.
43003007	Deka mtalkaka tevek ufalak ne, musti rarali ewal mia.
43003008	Ubu Ni Roh wean nait i nean nti inba watan ovu trenar ngoan a, na'uk wol tka'a ne nait yai ntali ba nma, ovu veka nti ba. Tamata ovi rarali ira ovu Ubu Ni Roh, wearira vali inyai.”
43003009	Nikodemus nfalak ne, “Wean inba ma afa i fwalak yai bisma wean inyai?”
43003010	Yesus nfalak ne, “Oa meluk guru verin tamata Israel ra ma tamata ra ralang ma dawan oa, ba afakinimi wol fwan-aran afa yai?
43003011	Afa i ufalak verin oa ini kena urun! Ami amfamalik afa ovi amka'a ovu amsi'ik ra, na'uk mia wol myorang afa ovi amfalak ra.
43003012	Mia wol myorang afa ovi ufalak ra na'a lanit ivavan ini, na wean inba ma bisma myorang wean i ufamalik afa ovi rna'a lanit ratan?
43003013	Wol tamata isa vali nrata roak lanit ratan. Na'uk Ya'a, Tamata Yanan Ya'a, sa'i usuta roak tali lanit ratan.
43003014	Musa nfadoku nifa i rotu tali tembaga na'a aa etal isa, beti nfadiri na'a wan lean vu dawan. Ya'a, Tamata Yanan Ya'a, wean vali inyai. Ning amar a veka nma ma rfasaka Ya'a,
43003015	boma tamata iki watan norang Ya'a, na veka ni vava'at kakiwal.
43003016	Ubu Ni silobang dawan urun verin tamata ra na'a lanit ivavan a, ma nala lahir Yanan ikisa lalo'i a, boma tamata iki watan norang Ia, na veka wol nmata kakiwal, na'uk veka nva'at, nata ti wol ni wahan.
43003017	Ubu wol nsinir Yanan nma lanit ivavan a ma nfaleka inukun verin tamata ra, na'uk nsinir Ia nma ma nsikat tamata ra tali rira salasilan ra, boma rira vava'at kakiwal.
43003018	Tamata iki watan norang Ubu Yanan a, na Ubu wol nukun ia. Na'uk tamata iki watan wol norang Ubu Yanan ikisa lalo'i a, na Ubu nukun roak ia, tevek wol norang Yanan a.
43003019	Ia nukun ira, tevek lyawan a nma roak lanit ivavan ini, na'uk ira inar dedan nlia tali lyawan, tevek rotu lalawatan afa ovi sian ra.
43003020	Tamata iki watan inan ma notu afa ovi sian ra, na ia wol inan lahir lyawan a, ovu nafena ma nma lyawan a, boma afa sian ovi notu ra deka rvotuk.
43003021	Na'uk tamata iki watan not-orang lalawatan afa ovi kena ra, na ia nma roak lyawan a. Ba lyawan yai nfavotuk ni afa ovi notu ra ne, not-orang lalawatan afa ovi Ubu ralan nfalak ra.”
43003022	Ti ma Yesus notu munuk afa avyai, na Ia ovu Ni tamata ovi rorang Ia rti propinsi Yudea. Ira rna'a inyai, ma rbaptis tamata ra.
43003023	Na'ut inyai, na wol ra'abu'i Yohanes i nbaptis tamata ra obin. Ia nbaptis tamata ra na'a ahu Ainon i nfaseri ahu Salim. Wear a dawan na'a inyai, ba tamata ra rma lalawatan ma nbaptis ira.
43003025	Yohanes ni tamata ovi rorang ia boku rsingarahi ovu tamata Yahudi isa na'a Yahudi rira adat i rotu ma al rfamerat tenarira ra.
43003026	Ba ira rti ma rtuan Yohanes ma rfalak ne, “Tuan Guru, mungnanang tamata i mirua mnya'a oar Yordan nelan a? Oa fwamalik roak Ia verin ami, ovu fiang ini nbaptis vali tamata ra, ovu tamata rivun rti verin Ia.”
43003027	Yohanes nfalak ne, “Wol tamata isa bis not-nala afa isa, wean i Ubu wol nala ngrebat verin ia.
43003028	Mia ka'i mryenar roak afa ovi ufalak ra ne, ‘Ya'a wol Raja i ntevut dida salasilan ra, na'uk Ubu nsinir ya'a ma uma ula ya'a, beti Ia.’
43003029	Ia wean brana i mane nsifa ma nala ni vata ma neluk awan a, na ya'a wean ni kida i ndir-ebang ia ovu nrenar vain a. Na'ut i nrenar vain a, na ralan lolin urun. Ba ya'a wean lahir inyai, ma fiang ini ralang a lolin urun.
43003030	Tamata ra musti rfakaratat ila'a Ia, ovu rfakabava watan ya'a.
43003031	Ia i ntali lanit ratan a, Ni dawan a nlia munuk afakataka. Ia i ntali lanit ivavan a, tamata watan ia, ba nfamalik watan afa ovi rvotuk na'a lanit ivavan ini. Ia i ntali lanit ratan a, Ni dawan nlia munuk afakataka.
43003032	Ia nfamalik afa ovi nsi'ik ovu nrenar ra na'a lanit ratan, na'uk wol tamata isa vali norang afa ovi nfalak ra.
43003033	Tamata iki watan norang afa ovi nfalak ra, na nfaturu ne, Ubu kena Ia.
43003034	Ubu nsinir Ia ma nfamalik Ni vaivatul ra, tevek nfangora lahir Ia ovu Ni Roh a.
43003035	Ubu nlobang urun Yanan a, ovu nala roak Ni ngrebat a verin Ia ma nfareta munuk afakataka.
43003036	Tamata iki watan norang Ubu Yanan a, na ia ni vava'at kakiwal. Na'uk tamata iki watan wol norang Ia, na veka wol ni vava'at kakiwal. Ubu nangrova ma nukun ia, nata ti wol ni wahan.”
43004001	Tamata ovi rtali Yahudi rira sidovung Farisi rarenar roak ne, tamata ovi rma ma rorang Duila'a Yesus ovu rera ma nbaptis ira yai, rivun lia tamata ovi rorang Yohanes ovu nbaptis ira.
43004002	Velik aba, Yesus wol nbaptis tamata ra, na'uk Ni tamata ovi rorang Ia rbaptis tamata ra.
43004003	Na'ut i Yesus nka'a ne, tamata Farisi avyai rarenar roak afa ovi Ia ovu Ni tamata ra rotu, na nti talik propinsi Yudea ma newal Ia nti propinsi Galilea.
43004004	Na'a Ni banbanan a, na musti nahu propinsi Samaria.
43004005	Yesus nbana nata naran ahu isa na'a Samaria naran Sikhar. Ahu yai nfaseri lanun i lalan a Yakub nala verin yanan i Yusuf a.
43004006	Yakub ni wear kakear na'a ahu yai. Yesus nafrea tevek nbana ma raroa, ba ndoku wear yai nelan a. Na'ut inyai, na snain a lera ndirlola.
43004007	Yesus Ni tamata ovi rorang Ia rti roak ahu yai ma rfaha afamtahan. Wol mnanat, na vata Samaria isa nma mane nitu wear. Ba Yesus nfalak verin ia ne, “Titi, mlobang ma mala wear kedan a ma enu.”
43004009	Vata yai nfalak verin Ia ne, “Oa tamata Yahudi Oa, na ya'a tamata Samaria ya'a, ba afakinimi mera wear tali ya'a ma menu?” (Vata yai nfalak wean inyai, tevek tamata Yahudi wol rkamlabir tamata Samaria ra.)
43004010	Yesus nfalak ne, “Wean i mka'a Ubu Ni rala lolin i nala verin tamata ra, ovu mka'a vali ne Ya'a ini iki, na oa veka mera wear tali Ya'a, ovu Ya'a veka ala wear i nala vava'at a verin oa.”
43004011	Vata yai nfalak ne, “Bapa, Oa wol Mu taul, ovu wear ini blaman. Ba veka mala wear i nala vava'at yai tali inba?
43004012	Ubumam-nusimami Yakub nala wear kakear ini verin ami. Ia ovu yanan ra, ovu vali ni afwatan ra renu roak wear ini. Oa fwikir ne, Mu dawan a nlia Yakub?”
43004013	Yesus nfalak ne, “Tamata iki watan nenu wear ini, na ia veka nabroa ewal.
43004014	Na'uk iki watan nenu wear i ala verin ia, na veka wol nabroa roak, nata ti wol ni wahan. Tevek wear i ala verin ia yai wean wear matan na'a tamata yai ralan a, ma nava lalawatan ovu nala vava'at kakiwal verin ia.”
43004015	Vata yai nfalak ne, “Bapa, mala wear yai verin ya'a, na wol ubroa roak ovu wol uma roak ma ala wear ini.”
43004016	Yesus nfalak ne, “Muti ma mera awam a, ma mirua mya ini.”
43004017	Vata yai nfalak ne, “Ya'a wol awang.” Yesus nfalak ne, “Oa fwalak kena,
43004018	tevek awam ilima roak, ovu brana i fiang ini mirua mleal isa, wol awam ia. Mu vaivatul ra kena.”
43004019	Vata yai nfalak ne, “Bapa, fiang ini uka'a lahir ne, nabi Oa.
43004020	Ami tamata Samaria ubumam-nusimami ra rsangatur ma raraning Ubu na'a vuar ini, na'uk Mu tamata Yahudi ra rfalak ne, Yerusalem a'uk neluk wan ma tamata ra rsangatur ma raraning Ubu.”
43004021	Yesus nfalak ne, “Titi, morang afa i mane ufalak ini: Ni amar veka nma ma tamata ra rsangatur ma raraning Yamadida, na'uk wol nana'a roak vuar ini ovu vali wol nana'a Yerusalem.
43004022	Mia tamata Samaria ra msyangatur ma mryaning Ubu, na'uk wol mkya'a ne, iki Ia. Na'uk ami tamata Yahudi ra amsangatur ma amraning Ubu i amka'a roak Ia. Tevek nahu tamata Yahudi ra, na Ubu nsikat tamata ra tali rira salasilan ra, ma rira vava'at kakiwal.
43004023	Na'uk ni amar a veka nma ovu fiang ini, amar yai nma roak, ma ngrebat tali Ubu Ni Roh notu ma tamata ra rka'a linga'an i kena a ma rsangatur ma raraning Yamadida. Ubu inan ma tamata ra rsangatur ma raraning Ia wean inyai.
43004024	Ubu Roh Ia, ba iki watan mane nsangatur ma nraning Ia, na musti nsangatur ma nraning Ia ovu ngrebat i ntali Ni Roh a, ovu norang linga'an i kena.”
43004025	Vata yai nfalak verin Yesus ne, “Ya'a uka'a ne, Raja i ntevut mami salasilan ra veka nma. Rfalak vali Ia ne, Kristus. Na'ut i nma, na veka nfamalik afakataka munuk verin ami.”
43004026	Yesus nfalak ne, “Ya'a ini Tamata i fwalak yai, fiang ini nangrihi nulu oa.”
43004027	Na'ut inyai, na Yesus Ni tamata ovi rorang Ia rewal roak ira rma wan yai. Ira rtalkaka, tevek rsi'ik i Yesus nangrihi ovu vata. Na'uk wol tamata isa vali norat Yesus ne, “Oa inam afaka?” Te, “Afakinimi mungrihi nulu vata yai?”
43004028	Ba vata yai nti talik ni suran a na'a inyai, ma nti ahu ma nfalak verin tamata ra ne,
43004029	“Mya ma ti tsi'ik tamata i nfamalik munuk lahir ning afa ovi otu ra. Beta ne Ia Raja i ntevut dida salasilan ra.”
43004030	Ba tamata avyai rti ahu yai murin a mane rtuan Yesus.
43004031	Tamata avyai wol rtuan Yesus obin, na Ni tamata ovi rorang Ia rfalak ne, “Tuan Guru, mufna'an kikyai.”
43004032	Na'uk Yesus nfalak ne, “Ya'a Ning afamtahan nana'a, na'uk mia wol mkya'a.”
43004033	Ba Ni tamata ovi rorang Ia ka'i rsiforat ira ne, “Tamata aba rala roak afamtahan verin Ia?”
43004034	Ba Yesus nfalak verin ira ne, “Wean i ot-orang Ia i nsinir Ya'a, Ni afa ovi nfalak ra, ovu ot-nala munuk karya ovi nala verin Ya'a, na inyai wean watan Ning afamtahan.
43004035	Mia fyalak ne, ‘Vulan ifa'at ewal, beti tamata rafdiar.’ Na'uk ufalak verin mia ne: Eka msyi'ik va'i wanat ra. Wanat ra rwavar roak ovu bisma tafdiar roak.
43004036	Fiang ini tamata ovi rafdiar a rala roak rira kubang tali rira karya, ba tamata ovi rafdiar ovu tamata ovi ravuri-rava, irmunuk ralarira lolin urun. Wanat ovi rdiar roak yai ihin a ne, tamata ovi rira vava'at kakiwal.
43004037	Ba kena ovu faliak ini: Tamata isa navuri-nava nabat ra, na tamata liak ti nafdiar.
43004038	Ya'a usinir mia ti mifdiar na'a va'i i wol myotu a. Tamata liak ra rkarya lan roak na'a va'i yai, na'uk mia myala utubira tali rira karya ra.”
43004039	Tamata Samaria ovi rna'a ahu yai, rivun ira rorang roak Yesus, tevek vata yai nfalak ne, “Ia nfamalik munuk lahir afa ovi otu ra.”
43004040	Ba na'ut i tamata Samaria avyai rma ma rtuan Yesus, na rera lalawatan verin Ia ma irmunuk rleal inyai veki. Ba Yesus nleal inyai amar irua.
43004041	Tamata ovi rorang Yesus rtafal ma rivun, tevek Ni afa ovi nair ra.
43004042	Ba ira rfalak verin vata yai ne, “Fiang ini amorang Ia, wol mane ntali afa ovi fwalak ra watan, na'uk ami ka'i amrenar afa ovi nfalak ra. Amka'a lahir ne, Ia Raja i nsikat tamata ra tali rira salasilan ra.”
43004043	Yesus nana'a Sikhar amar irua, beti nti Galilea.
43004044	Ia ka'i nfalak roak ne, tamata isa, velik ne nabi ia, na'uk wol ralang ia na'a ni ahu a.
43004045	Tamata ovi rna'a Galilea rti roak Yerusalem na'ut i tamata Yahudi rira snoba Paskah. Na'ut inyai, na ira rarea munuk roak afa ovi Yesus notu ra. Ba ti ma Yesus naran Galilea, na tamata ra rtorung ma ti rsa'a Ia ovu ralarira lolin.
43004046	Yesus newal Ia nti ahu Kana na'a Galilea. Lan a Ia nti roak ahu yai, ma notu roak ma wear nana'a anggur. Na'a ahu Kapernaum, na raja ni tamata karya isa yanan a nawar ia.
43004047	Na'ut i raja ni tamata karya yai nrenar ne, Yesus ntali Yudea nma roak Galilea, na ia nti ma nera lablobang verin Yesus ma nti Kapernaum, boma notu ma lolin ewal yanan a, tevek yanan a sarseri mane nmata.
43004048	Ba Yesus nfalak verin ia ne, “Wean i mia wol msyi'ik faneak ovi tamata ra wol rot-nala ovu mujizat ra, na veka wol myorang Ya'a.”
43004049	Tamata yai nfalak ne, “Duila'a, mwa kikyai, boma yanak a deka nmata.”
43004050	Yesus nfalak ne, “Mewal a'uk oa, yanam a veka lolin ewal ia.” Tamata yai norang afa ovi Yesus nfalak ra, ba newal ia.
43004051	Na'ut i newal ia ma na'a ni banbanan obin, na ni tamata sansinir ra rma ma rtuan ia ma rfalak ne, “Yanam a lolin ewal roak ia.”
43004052	Ba norat ira ne, “Mulai ma lolin ia jam ifira?” Ira rfalak ne, “Inravin a, ka'a bi jam satu lera ndirlola, na wol nayadu roak ia.”
43004053	Ba kasiko'u yai yaman a nangnanang nala ne, na'ut inyai, na Yesus nfalak ne, “Yanam a lolin ewal roak ia.” Ba ia ovu ni rahan teta munuk rorang Yesus.
43004054	Ini ma farua roak Yesus notu faneak i tamata ra wol rot-nala na'a Galilea, na'ut i newal Ia tali Yudea.
43005001	Yesus notu munuk afa avyai, beti newal ia ma nva'al nti Yerusalem, tevek tamata Yahudi rira amar dawan isa.
43005002	Na'a Yerusalem, na rfanara fidu isa ne Fidu Domba. Na'a fidu yai ni falfolat nelan a, na kolam isa nsa'a wear. Kolam yai naran na'a vai Ibrani, Betesda, ovu na'a wan yai vali, na rotu abelus ilima.
43005003	Na'a abelus avyai, na tamata ovi rira suhut ra, rivun ira rtuba wan yai. Tamata avyai boku rkibu, boku wol rbana nala, ovu vali boku ratlukut. [Tamata avyai rnaban ma wear i na'a kolam yai nfaduak.
43005004	Tevek amar boku, na Ubu Ni sansinir tali lanit ratan nsuta ma nfaduak wear i na'a kolam yai. Ba ti ma wear yai nfaduak, na tamata ovi rira suhut ra, wean i iki nsuta ula ia ma nsovu tenan a, na veka lolin lahir ia.]
43005005	Tali tamata suhut avyai, na brana isa nawar ia varat vututelu rahin iwalu roak.
43005006	Yesus nsi'ik brana yai ntuba watan wan a, ovu nka'a ne, ni suhut a mnanat roak, ba nfalak verin ia ne, “Inam ma lolin oa?”
43005007	Tamata yai nfalak ne, “Bapa! Wean i wear na'a kolam yai nfaduak, na wol tamata ma rfasuka ya'a na'a kolam yai. Usahak roak ma ti ufaseri kolam yai, na'uk tamata boku ula roak ira rsuta.”
43005008	Ba Yesus nfalak verin ia ne, “Baba, mdiri ma mlulung mu dari a ma bwana kikyai.”
43005009	Na'ut inyai, na tamata yai lolin lahir ia, ba nlulung ni dari a ma nbana. Amar yai, amar i tamata Yahudi ra ryari ira.
43005010	Ba dawan Yahudi ra rfalak verin tamata i beti lolin ia tali ni suhut yai ne, “Hoi, amar ini amar ma tyari ita, ma wol bisma mkarya, ba wol bisma mtaha mu dari a.”
43005011	Tamata yai nfalak ne, “Tamata i notu ma lolin ya'a nfalak verin ya'a ne, ‘Mlulung mu dari a ma bwana kikyai.’ ”
43005012	Ba rorat ia ne, “Inyai tamata iki mi nfalak verin oa ma mlulung mu dari a ma bwana?”
43005013	Na'uk ia wol nka'a tamata i notu ma lolin ia yai, tevek Yesus ti nana'a tamata rivun fruarira ra, ba wol nrea roak Ia.
43005014	Wol mnanat, na Yesus ntuan ewal tamata yai na'a Yahudi rira Rahan Dawan Falurut ralan a. Ba nfalak verin ia ne, “Lolin roak oa ta baba. Deka motu salasilan kikyai, boma deka mtuan sian i nlia tali lan a.”
43005015	Nata ia nti ma nfalak verin dawan avyai ne, tamata i notu ma lolin ewal ia tali ni suhut a, inyai Yesus.
43005016	Ba dawan Yahudi avyai betmane rwi-rwa Yesus, tevek notu ma tamata ra lolin ewal ira na'a amar i Yahudi ra ryari ira.
43005017	Na'uk Yesus nfalak verin ira ne, “Yamang a nkarya lalawatan ma naran amar ini, ba Ya'a musti ukarya vali.”
43005018	Yesus nfalak wean inyai, ba dawan Yahudi avyai rkiwal ma rdava linga'an ma rfedan Ia. Ira rotu wean inyai, tevek Yesus wol mane nangal watan Yahudi rira adat na'a amar i ryari ira, na'uk nfalak vali ne, Ia Yaman verin Ubu. Yesus nfalak wean inyai, ma notu ma Ia wean lahir Ubu.
43005019	Yesus nfalak verin ira ne, “Afa i ufalak verin mia ini kena urun! Velik ne Ubu Yanan Ya'a, na'uk wol Ning ngrebat ma otu afaka watan, wean i ralang a nfalak. Ya'a musti usi'ik afa ovi Yamang notu ra ma ot-orang. Afa ovi Yamang notu ra, Ya'a veka otu vali.
43005020	Tevek Yamang a nlobang Ya'a, ovu Ia nfaturu munuk afa ovi notu ra verin Ya'a. Ia veka nfaturu afa ovi inan ma otu ra, ma nlia tali afa ovi otu roak ma mryea, boma msyi'ik na mtyalkaka.
43005021	Yamang a nfava'at tamata ovi rmata ra, ma nala vava'at verin ira. Ya'a veka wean vali inyai, ma veka ala vava'at a verin tamata iki watan i ralang nfalak a.
43005022	Yamang a wol nfaleka inukun verin tamata iki watan. Na'uk nala munuk roak Ni ngrebat a verin Yanan a, ma al nfaleka inukun verin tamata ra.
43005023	Yamang a notu wean inyai, boma tamata ra bisma ralang Ya'a, wean i ralang Ia. Tamata iki watan wol nalang Ya'a, na ia wol nalang vali Yamang i nsinir Ya'a ma uma lanit ivavan a.
43005024	Afa i ufalak verin mia ini, kena urun! Wean i tamata iki watan nrenar ovu not-orang afa ovi ufalak ra ovu norang Ia i nsinir Ya'a, na inukun veka wol nkena ia, ovu veka ni vava'at kakiwal. Ia veka wol nmata, na'uk ni roak vava'at kakiwal a.
43005025	Afa i ufalak verin mia ini, kena urun! Amar a sarseri roak, ovu amar a naran roak, ma tamata ovi rmata roak a veka rarenar Ubu Yanan vain a, ovu tamata ovi rarenar vain a, veka rva'at.
43005026	Yamang Ni ngrebat ma nala vava'at verin tamata ra, ovu Ia nala vali ngrebat verin Ya'a ma ala vava'at verin tamata ra.
43005027	Yamang a nala roak ngrebat verin Ya'a ma ufaleka inukun verin tamata ra, tevek Ya'a Tamata Yanan Ya'a.
43005028	Deka mibrian na'a afa ovi ufalak ra, tevek amar a veka nma ma tamata ovi rna'a roak tivat matmatan ra veka rarenar vaing a,
43005029	ma rtali inyai rma murin. Tamata ovi rotu lolin na'ut i rva'at a, na veka rva'at ewal ma rira vava'at kakiwal. Na'uk tamata ovi rotu watan afa ovi sian ra na'ut i rva'at a, na veka rva'at vali, na'uk Ubu nukun ira.
43005030	Ya'a wol ot-nala akataka wean i ralang a nfalak ma otu a. Ya'a ufaleka inukun watan verin tamata wean lahir i urenar tali Ubu. Ufaleka inukun ovu ni malolan a, tevek wol orang watan afa ovi ralang a nfalak a, na'uk ot-orang afa ovi Ubu ralan nfalak a, tevek nsinir Ya'a.
43005031	Wean i ka'i ufamalik Ya'a, na tamata ra wol rorang afa ovi ufalak ra.
43005032	Na'uk Yamang nfamalik vali afa ovi otu ra. Ba Ya'a uka'a ne, afa ovi Ia nfalak yai kena.
43005033	Mia msyinir roak tamata ra ma rti rarenar Yohanes ni afa ovi nfalak ra, ovu ia nfalak na'a afa ovi otu ra ne, kena.
43005034	Na'uk wean i tamata ra rfamalik te wol rfamalik Ya'a verin tamata liak, na inyai wol akataka verin Ya'a. Na'uk ufalak watan afa ovi Yohanes nfalak roak yai verin mia, boma ka'i mryenar ovu myorang ma Ubu nsikat mia tali bira salasilan ra, ma bira vava'at kakiwal.
43005035	Yohanes wean damar i nyeba ma nala lyawan verin mia. Inabira lolin na'a lyawan yai, na'uk wol mnanat.
43005036	Yohanes nfamalik roak ne, Ya'a ini iki. Na'uk wean i inabira ma mkya'a mnga'un ne, Ya'a ini iki, na bisma msyi'ik afa ovi fiang ini otu ra. Afa avyai rfaturu ne, Yamang nsinir Ya'a.
43005037	Yamang i nsinir Ya'a ka'i nfamalik vali ne, iki Ya'a. Mia wol mryenar vain a ovu vali wol msyi'ik felan a obin.
43005038	Ni vaivatul ra wol rna'a ralabira ra, tevek wol myorang Ya'a. Velik ne Ia nsinir Ya'a ma ufamalik Ni vaivatul ra, na'uk wol myorang Ya'a.
43005039	Mia byas ma mkyear mkyali Surat Ralan a, tevek minovak ne, myotu wean inyai, na mdyav-nala roak linga'an ma bira vava'at kakiwal. Surat Ralan yai nfamalik Ya'a.
43005040	Na'uk mia mifena ma mya mtyuan Ya'a, ma bira vava'at kakiwal yai.
43005041	Ya'a wol udava ma tamata ra ralang Ya'a.
43005042	Na'uk uka'a mia ne, na'a ralabira ra, na wol bira silobang verin Ubu.
43005043	Uma ovu Yamang Ni ngrebat a, na'uk mifena ma mtyorung Ya'a. Na'uk wean i tamata liak isa nma ovu ni ngrebat a, na mtyorung ia.
43005044	Mia ka'i mdyava watan ma tamata ra rfadawang mia, na'uk wol mdyava ma Ubu i ikisa watan nfadawang mia. Myotu wean inyai, na wol myorang Ya'a!
43005045	Deka fyikir ne, amar isa, na veka umangadu mia na'a Yamang wahan ralan a. Na'uk Musa veka nmangadu mia, velik ne fyaklo'i bira vava'at ra verin ia.
43005046	Wean i myorang Musa ni afa ovi ntulis ra, na mia veka myorang vali Ya'a, tevek afa ovi ntulis ra rfamalik Ya'a.
43005047	Na'uk wean i wol myorang ni afa ovi ntulis ra, na wean inba ma myorang Ning afa ovi ufalak ra?”
43006001	Yesus notu munuk afa avyai, beti nrata kumal isa ma nti danau Galilea ni lihir a. Danau yai rfanara vali ia ne, danau Tiberias.
43006002	Tamata rivun rban-earira ma rorang Ia, tevek rsi'ik roak mujizat ovi notu ma tamata ovi rira suhut ra lolin ira.
43006003	Nata Yesus ovu Ni tamata ovi rorang Ia rti rva'al vuar ma rdoku.
43006004	Na'ut inyai, na Yahudi rira amar dawan Paskah sarseri roak.
43006005	Na'ut i Yesus nvanung wahan a ma nsi'ik tia ma, na tamata rivun ila'a rma mane rtuan Ia, ba nfalak verin Filipus ne, “Ita veka tfaha roti na'a inba ma al tfa'an tamata rivun ovi?”
43006006	Yesus nfalak wean inyai ma nlabir teman Filipus, tevek Yesus nka'a afa ovi veka notu ra.
43006007	Filipus nfalak ne, “Velik ne tfaha roti fyawan dinar ratut irua vali, ma tsiduk kadkedan lokat ira, na wol naran watan.”
43006008	Nata Simon Petrus warin i naran Andreas nfalak verin Yesus ne,
43006009	“Kasiko'u brana isa na'a ini ntaha roti ilima ovu ian irua. Na'uk afa avyai wol naran ma tfa'an tamata rivun ovi.”
43006010	Ba Yesus nfalak ne, “Fyalak verin tamata avyai ma rdoku.” Na'a wan yai, na ngrova yanat lalawatan, ba tamata avyai rdoku watan inyai. Tali tamata avyai munuk, na brana ra watan ka'a bi rivun ilima.
43006011	Ba Yesus nala roti avyai ma naflurut ovu nfalak fara weninyai verin Ubu, beti ntanang verin tamata ovi rdoku inyai. Nata Yesus nala vali ian irua yai, ma notu vali wean inyai, ba rafna'an ma tali watan ira.
43006012	Rafna'an ma evurira ra rveda roak, beti Yesus nfalak verin Ni tamata ovi rorang Ia ne, “Misdovuk munuk roti teran ra, boma deka mane rvatuk watan.”
43006013	Ba ti ma rafna'an munuk, na rasdovuk roti etal ra tali roti ilima yai teran ra, na'a ahir vutu rahin irua rngora.
43006014	Na'ut i tamata rivun avyai rsi'ik mujizat i Yesus notu yai, na rfalak lahir ne, “Kena urun! Ia ini nabi i Ubu ntorung roak, ma veka nma lanit ivavan a.”
43006015	Yesus nka'a afa i tamata rivun avyai ranovak a. Tamata avyai mane rkiwal Ia ma neluk raja verin ira. Ba Yesus nban-talik wan yai ma nti vuar isa ma aksa Ia watan na'a inyai.
43006016	Na'ut i lera mane nakduvul roak, na Yesus Ni tamata ovi rorang Ia rti danau.
43006017	Ira rdata rira kumal mane rti ahu Kapernaum, na'a danau ni lihir a. Ti ma ovan roak, na Yesus wol nma ntuan ira obin.
43006018	Wol mnanat, na nait a dawan ovu saksakan dawan na'a danau yai.
43006019	Ira rvahi ma snain kil ilima te inean roak, na rsi'ik i Yesus nbana na'a wear ratan ma nfaseri rira kumal a, ba rbobar urun i lahir.
43006020	Na'uk Yesus nfalak verin ira ne, “Ya'a ini, ba deka byobar!”
43006021	Ira rtorung ma irmunuk Yesus rna'a rira kumal a. Brian munuk, na raran lahir wan i mane rti yai.
43006022	Ti ma ni ilyan, beti tamata rivun ovi rna'a danau yai ni lihir a rka'a ne, inravin a kumal isa watan na'a inyai. Ira rka'a vali roak ne, Yesus Ni tamata ovi rorang Ia rti roak ovu kumal yai, na'uk Yesus wol novu.
43006023	Na'ut inyai, na kumal liak boku rtali kota Tiberias rma ma rlau ebang wan i Yesus nera verin Ubu ma naflahar roti ra ma tamata rivun ra'an.
43006024	Ti ma tamata rivun avyai rka'a roak ne, Yesus ovu Ni tamata ovi rorang Ia wol rna'a roak wan yai, na rafnavul lahir kumal avyai ma rti Kapernaum ma rdava Yesus.
43006025	Na'ut i tamata rivun avyai rti ma rtuan Yesus na'a Kapernaum, na rorat Ia ne, “Tuan Guru, mwa maran ini lafira?”
43006026	Yesus nfalak verin ira ne, “Afa i ufalak verin mia ini, kena urun! Velik aba, mia wol mdyava Ya'a tevek msyi'ik roak i otu faneak ovi tamata ra wol rot-nala, na'uk mdyava Ya'a tevek mian roak roti ma evubira rveda roak.
43006027	Deka mdyava afamtahan ovi bisma rbetan, na'uk mkyarya ma al mdyava afamtahan ovi rala vava'at kakiwal. Ya'a, Tamata Yanan Ya'a, veka ala afamtahan yai verin mia, tevek Yamang a nala roak ngrebat verin Ya'a.”
43006028	Ba rfalak verin Yesus ne, “Ami musti amotu afaka, boma amot-orang afa ovi Ubu ralan nfalak a?”
43006029	Yesus nfalak verin ira ne, “Karya i Ubu ralan nfalak ma myotu a wean ini: Myorang Ia i Ubu nsinir roak ma nma ini.”
43006030	Ba rfalak verin Ia ne, “Oa veka motu faneak aka ma amsi'ik, boma amorang Oa? Oa Mu karya afaka?
43006031	Ubumam-nusimami ra ra'an afamtahan i naran manna na'a wan lean vu dawan, wean i rtulis roak na'a Surat Ralan ne, ‘Ia nala afamtahan tali lanit ratan ma ra'an.’ ”
43006032	Ba Yesus nfalak verin ira ne, “Afa i ufalak verin mia ini, kena urun! Musa wol nala afamtahan tali lanit ratan verin mia, na'uk Yamang a nala afamtahan mnga'un tali lanit ratan verin mia.
43006033	Tevek afamtahan i Yamang nala yai nfaturu Ia i ntali lanit ratan nma, ma nala vava'at verin tamata ra na'a lanit ivavan a.”
43006034	Ira rfalak verin Yesus ne, “Duila'a, mala afamtahan yai lalawatan verin ami.”
43006035	Yesus nfalak verin ira ne, “Ya'a ini afamtahan i nala vava'at a. Tamata iki watan nma verin Ya'a, na ia veka wol nablafar roak. Tamata iki watan norang Ya'a, na ia veka wol nabroa roak.
43006036	Na'uk ufalak roak verin mia ne, velik ne msyi'ik roak Ya'a, na'uk wol myorang Ya'a.
43006037	Tamata ovi Yamang a nala roak ira verin Ya'a, veka rma munuk Ya'a. Tamata iki watan nma verin Ya'a, na wol ula'ing ia.
43006038	Tevek uma tali lanit ratan ovu wol mane ot-orang afa ovi ralang nfalak ra. Na'uk ot-orang Ia i nsinir roak Ya'a Ni afa ovi ralan nfalak ra.
43006039	Ia i nsinir roak Ya'a, ralan nfalak wean ini: tali tamata ovi nala roak ira verin Ya'a, na wol isa vali nmamu, na'uk veka ufava'at ewal ira tali matmatan na'a amar i lanit ivavan veka namwear.
43006040	Tevek afa ovi Yamang ralan nfalak a wean ini: tamata iki watan nsi'ik Ya'a, Ubu Yanan a, ovu norang Ya'a, na veka ni vava'at kakiwal. Ya'a veka ufava'at ewal ia tali matmatan na'a amar i lanit ivavan veka namwear.”
43006041	Tamata Yahudi ra rafngamu'ur, tevek Yesus nfalak roak ne, “Ya'a ini afamtahan i nsuta tali lanit ratan.”
43006042	Ira ka'i rsifalak afa verin ira ne, “Yesus ini Yusuf yanan a. Ita tka'a roak renan ovu yaman a, na'uk wean inbinimi nfalak ne, ‘Ya'a usuta tali lanit ratan?’ ”
43006043	Ba Yesus nfalak verin ira ne, “Deka mifngamu'ur.
43006044	Wol tamata isa vali bisma nma verin Ya'a, wean i Yamang i nsinir Ya'a wol novun ia nma. Tamata iki nma verin Ya'a, na veka ufava'at ewal ia tali matmatan na'a amar i lanit ivavan veka namwear.
43006045	Rtulis roak na'a nabi rira kitab ra ne, ‘Ubu veka nair tamata ra munuk.’ Tamata iki watan nrenar ovu ntorung afa ovi Yamang nair ra, na veka nma verin Ya'a.
43006046	Inyai wol nfaturu ne, tamata boku rsi'ik roak Yamang a. Na'uk Ia i ntali Ubu sa'i nsi'ik roak Ia.
43006047	Afa i ufalak verin mia ini, kena urun! Tamata iki watan norang Ya'a, na ia veka ni vava'at kakiwal.
43006048	Ya'a ini afamtahan i nala vava'at.
43006049	Ububir-nusibira ra ra'an roak afamtahan i naran manna na'a wan lean vu dawan, na'uk rmata vali.
43006050	Na'uk fiang ini, afamtahan i nsuta tali lanit ratan a, na'a roak wahabira ralan ra. Tamata iki watan na'an afamtahan ini, na ia veka wol nmata.
43006051	Ya'a ini afamtahan i nsuta tali lanit ratan ma ala vava'at verin tamata ra. Tamata iki watan na'an afamtahan ini, na ia veka ni vava'at kakiwal. Afamtahan i veka ala yai, nala vava'at verin tamata ra na'a lanit ivavan a. Afamtahan yai tenang a.”
43006052	Na'ut i tamata Yahudi rarenar afa ovi Yesus nfalak ra, na rsitaku ulurira na'a rira fikiran ra ma rfalak ne, “Wean inba ma tamata ini bisma nala tenan a ma ta'an?”
43006053	Ba Yesus nfalak verin ira ne, “Afa i ufalak verin mia ini, kena urun! Ba wean i wol mian Tamata Yanan tenan a, ovu wol myenu laran a, na veka wol bira vava'at kakiwal.
43006054	Tamata iki watan na'an tenang a ovu nenu larang a, na ia veka ni vava'at kakiwal. Ya'a veka ufava'at ewal ia tali matmatan na'a amar i lanit ivavan veka namwear,
43006055	tevek tenang a ovu larang a inyai fana'an-fanenu mnga'un a.
43006056	Tamata iki watan na'an tenang a ovu nenu larang a, na ia ni vava'at isa roak ovu Ya'a, ovu vali Ya'a Ning vava'at isa roak ovu ia.
43006057	Yamang i nva'at a nsinir Ya'a ma uma, ovu Ning vava'at ntali Ia. Wean vali inyai verin tamata ra. Tamata iki watan na'an tenang a, na veka ala vava'at verin Ia.
43006058	Ya'a ini afamtahan i ntali lanit ratan. Afamtahan ini wol wean afamtahan i ububir-nusibira ra'an a. Velik ne ra'an roak afamtahan yai, na'uk rmata watan. Na'uk tamata iki watan na'an afamtahan ini, na ia veka nva'at, nata ti wol ni wahan.”
43006059	Yesus nfalak munuk afa avyai na'ut i nsiair na'a tamata Yahudi rira rahan falurut i na'a Kapernaum.
43006060	Ti ma rarenar munuk roak afa ovi Yesus nair ra, na tamata rivun ovi rorang Ia rfalak ne, “Vaivatul ovi nala ma al nsiair ra aleman urun. Iki bisma nfan-aran vaivatul ovi?”
43006061	Tamata ra wol rfalak verin Yesus, na'uk nka'a lahir ne, Ni tamata ovi rorang Ia rafngamu'ur na'a afa ovi nfalak ra, ba nfalak verin ira ne, “Betane Ning vaivatul ra rotu ma ralabira raruan na'a bira inorang a?
43006062	Ufalak watan wean inyai, na ralabira raruan roak, ba wean inba vali wean i msyi'ik Ya'a, Tamata Yanan a, urata ewal wan i una'a lan a?
43006063	Ubu Ni Roh nala vava'at verin tamata ra. Tamata rira ngrebat ra wol rot-nala ma rira vava'at a. Vaivatul ovi ufalak roak verin mia ini, rtali Ubu Ni Roh ovu rala vava'at verin mia.
43006064	Na'uk boku tali mia wol myorang Ya'a.” Yesus nfalak wean inyai, tevek na'ut i beti nfabana Ni karya a, na nka'a roak ne, tamata aba rafena ma rorang Ia, ovu tamata iki veka nfedi Ia verin tamata ovi wol inar lahir Ia.
43006065	Ba Yesus nfalak ewal verin ira ne, “Ufalak roak verin mia ne, wol tamata isa vali bisma nma verin Ya'a, wean i Yamang wol notu ma nma verin Ya'a.”
43006066	Na'ut inyai, tali tamata ovi rorang Ia, na rivun ira rti talik Ia ovu rafena roak ma rorang Ia.
43006067	Ba Yesus nfalak verin Ni tamata vutu rahin irua ovi rorang Ia ne, “Betane mia mane miti talik vali Ya'a?”
43006068	Simon Petrus nfalak ne, “Duila'a, ami veka amorang iki vali? Mu vaivatul ra rala vava'at kakiwal verin ami.
43006069	Ami amorang roak Oa. Amka'a lahir ne, Oa ini Ubu Ni sansinir a, ovu Mu vava'at a nmerat urun.”
43006070	Yesus nfalak verin ira ne, “Ya'a ka'i ufili roak mia tamata vutu rahin irua ini, na'uk tamata isa tali mia veka norang watan nitdawan ni ininan a.”
43006071	Tamata i Yesus nfalak yai, inyai Yudas i yaman verin Simon Iskariot. Velik ne ntali Yesus Ni tamata vutu rahin irua ovi rorang Ia, na'uk veka nfedi Yesus.
43007001	Yesus notu munuk afa avyai, na Ia nti ma nban-lilit wan ovi rna'a propinsi Galilea. Ia nafena ma nti propinsi Yudea, tevek dawan Yahudi ra rdava linga'an mane rfedan Ia.
43007002	Na'ut inyai, na Yahudi rira amar dawan sarseri roak ma rotu snoba. Na'a snoba yai, na ira rotu rira befak ra ma rna'a.
43007003	Yesus warin ra rfalak verin Ia ne, “Bwan-talik wan ini ma muti Yudea, boma tamata rivun ovi rorang Oa rsi'ik vali afa ovi motu ra.
43007004	Wean i tamata isa inan ma tamata rivun rka'a ia, na ia wol nfonak afa ovi notu ra. Wean i motu mujizat ra, na muti ma fwaturu afa avyai verin tamata ra munuk na'a lanit ivavan a.”
43007005	Yesus warin ra rfalak wean inyai, tevek ira vali wol rorang Ia.
43007006	Ba Yesus nfalak verin ira ne, “Wol naran Ning amar a obin, na'uk mia bisma miti na'ut inba watan.
43007007	Tamata ovi rna'a lanit ivavan a inar watan mia, na'uk wol inar lahir Ya'a, tevek ufalak ne, afa ovi rotu ra sian.
43007008	Mia miti a'uk snoba yai. Ya'a wol uti, tevek Ning amar a wol naran obin.”
43007009	Yesus nfalak wean inyai verin ira, ovu na'ut inyai, na Ia nana'a Galilea.
43007010	Ti ma Yesus warin ra rti roak snoba yai, beti Ia nti vali, na'uk nti fanfonak watan Ia, boma tamata ra deka rka'a.
43007011	Dawan Yahudi ra rdava Ia na'a snoba yai, ovu rorat tamata ovi rna'a inyai ne, “Tamata yai nana'a inba?”
43007012	Tamata rivun rfamalik Yesus, na'uk vairira kako'u watan. Boku rfalak ne, “Ia tamata lolin Ia,” na boku vali rfalak ne, “Wahal, Ia nlabir nala tamata rivun.”
43007013	Na'uk wol tamata isa vali nabrahi ma nfamalik Yesus na'a tamata rivun waharira ralan ra, tevek rbobar dawan Yahudi ra.
43007014	Na'ut i snoba yai nbana ma nfafruang roak, na Yesus nti Yahudi rira Rahan Dawan Falurut ni lean a ma nair tamata ra na'a inyai.
43007015	Dawan Yahudi ra rtalkaka urun ma rfalak ne, “Wean inba ma tamata ini bisma nka'a lahir ma wean ini, velik ne tamata ra wol rair Ia?”
43007016	Yesus nfalak verin ira ne, “Afa ovi air ra wol rtali Ya'a, na'uk rtali Ia i nsinir roak Ya'a.
43007017	Tamata iki watan inan ma not-orang afa ovi Ubu ralan nfalak a, na ia veka nka'a ne, afa ovi air ra rtali Ubu, te Ya'a ka'i ufalak watan.
43007018	Tamata iki watan wean i ka'i nfamalik afa ovi rtali watan ni fikiran a, na ia ka'i ndava mane tamata ra ralang ia. Na'uk iki watan inan ma tamata ra ralang Ubu i nsinir ia, na ia nfalak watan afa ovi kena ra ovu wol nsiklabir.
43007019	Musa nala roak ni inukun ra verin mia, na'uk wol tamata isa tali mia not-orang inukun avyai. Afakinimi mdyava linga'an mane fyedan Ya'a?”
43007020	Tamata rivun avyai rfalak ne, “Nait sian nleal roak Oa! Iki ndava linga'an mane nfedan Oa?”
43007021	Yesus nfalak verin ira ne, “Ya'a otu mujizat isa watan na'a amar i tyari ita, ma bir tinemun mtyalkaka lahir.
43007022	Na'uk mia mkyarya vali na'ut i msyunat tamata ra na'a amar i tyari ita. Musa ntulis na'a ni inukun ra ma rsunat mia, na'uk velik aba sunat yai wol ntali Musa. Sunat yai ntali ubud-nusid ra.
43007023	Ba wean i msyunat tamata isa na'a amar i tyari ita, boma myot-orang Musa ni inukun ra, na afakinimi mingrova Ya'a, tevek otu ma tamata isa lolin ia na'a amar i tyari ita?
43007024	Deka snga'ut ma fyaleka inukun verin tamata ra tali afa ovi msyi'ik ra, na'uk fyaleka inukun verin ira ovu ni malolan a.”
43007025	Tamata Yerusalem boku rfalak ne, “Beta ne, ini tamata i dawan Yahudi ra rdava mane rfedan Ia?
43007026	Eka msyi'ik, Ia nangrihi na'a tamata rivun waharira ralan ra, na'uk dawan Yahudi avyai wol rfalak akataka verin Ia. Betane dida dawan ra rka'a roak ne, Ia ini Raja i ntevut dida salasilan ra?
43007027	Na'uk tamata ini, ita tka'a roak ne, Ia ntali inba. Na'uk wean i Raja i ntevut dida salasilan ra nma, na wol tamata isa vali nka'a ne, Ia ntali inba.”
43007028	Na'ut i Yesus nsiair na'a Yahudi rira Rahan Dawan Falurut obin, na Ia vain dawan ma nfalak ne, “Mia mkya'a Ya'a, ovu mkya'a vali ne utali inba. Ya'a wol ka'i usinir Ya'a ma uma, na'uk Ia nsinir Ya'a ma uma. Afa ovi nfalak ra kena lalawatan, na'uk mia wol mkya'a Ia.
43007029	Ya'a uka'a Ia, tevek utali Ia ovu nsinir Ya'a ma uma.”
43007030	Na'ut inyai, na tamata ra rdava linga'an mane rtaha Yesus, na'uk wol tamata isa vali nkena Ia, tevek wol naran Ni amar a obin.
43007031	Na'uk tali tamata rivun ovi rna'a inyai, na tamata rivun rorang Ia ma rfalak ne, “Ia ini Raja i ntevut dida salasilan ra, tevek wol tamata isa vali bisma notu mujizat nlia tali mujizat ovi notu ra.”
43007032	Tamata Yahudi ovi rtali sidovung Farisi rarenar roak afa ovi tamata rivun avyai rfamalik ovu vairira kako'u watan, na'a Yesus. Ba irmunuk Yahudi rira dawan mela falurut ra rsinir tamata ovi rwanar Yahudi rira Rahan Dawan Falurut ma ti rtaha Yesus.
43007033	Yesus nfalak ne, “Ning amar a wol mnanat roak ma una'a ovu mia. Ya'a veka ewal Ya'a uti verin Ia i nsinir Ya'a.
43007034	Mia veka mdyava Ya'a, na'uk wol mtyuan Ya'a, tevek wol bisma miti wan i veka una'a.”
43007035	Dawan Yahudi avyai ka'i rsifalak afa verin ira ne, “Ia veka nti ba, ma ita wol bisma tatuan Ia? Beta ne Ia mane nti nuhu mavu ma ntuan tamata Yahudi ovi rebang tamata ovi wol Yahudi ra, ma nair tamata ovi wol Yahudi ra?
43007036	Afakinimi Ia nfalak ne, ‘Mia veka mdyava Ya'a, na'uk wol bisma mtyuan Ya'a, ovu wol bisma miti wan i veka una'a?’ ”
43007037	Amar i nban-muri lalean na'a snoba yai penting lia amar liak ra na'a snoba yai. Na'a amar yai, na Yesus ndiri, beti vain dawan ma nfalak ne, “Tamata iki watan nabroa, na nma ma ala wear ma nenu!
43007038	Rtulis roak na'a Surat Ralan ne, tamata iki watan wean i norang Ya'a, na wear matan i nala vava'at verin tamata ra, veka nava na'a ralan a.”
43007039	Yesus nfalak wean inyai ma nfalyawang ne, Ubu veka nala Ni Roh verin tamata ovi rorang Yesus. Na'ut inyai, na Ubu wol nala Ni Roh verin tamata inorang ra obin, tevek Ia wol nfadawang Yesus obin.
43007040	Tamata rivun rarenar afa ovi Yesus nfalak ra, ma boku rfalak ne, “Kena urun! Ia ini nabi i Ubu ntorung roak ma nma lanit ivavan a.”
43007041	Tamata boku vali rfalak ne, “Ia Raja i ntevut dida salasilan ra!” Na'uk boku vali rfalak ne, “Wahal, Raja i ntevut dida salasilan ra wol ntali Galilea!
43007042	Rtulis roak na'a Surat Ralan ne, Raja i ntevut dida salasilan ra ubun-nusin Raja Daud, ovu ntali Daud ni ahu a naran Betlehem.”
43007043	Ba tamata rivun avyai rsitaku ulurira na'a rira fikiran ra na'a Yesus.
43007044	Tamata boku mane rtaha Ia, na'uk wol tamata isa vali nkena Ia.
43007045	Tamata ovi rwanar Yahudi rira Rahan Dawan Falurut rewal ira ma ti rtuan Yahudi rira dawan mela falurut ra ovu tamata Farisi ra, ma rorat Yahudi rira dawan avyai ovu tamata Farisi ra ne, “Afakinimi wol mtyaha Ia mya ini?”
43007046	Ira rfalak ne, “Ita wol trenar obin ne, tamata ra bisma rangrihi nala wean tamata eri.”
43007047	Tamata Farisi avyai rfalak ne, “Beta ne Ia nlabir nala roak mia vali?
43007048	Mia mryenar ne, tamata isa tali dawan Yahudi ra te tamata Farisi ra rorang Ia?
43007049	Na'uk tamata rivun ovi wol rka'a Musa ni inukun ra, fara Ubu near nfasoba ira!”
43007050	Tamata isa tali tamata Farisi avyai naran Nikodemus ntuan lan roak Yesus. Ia nfalak verin ira ne,
43007051	“Na'a Musa ni inukun ra, na wol bisma tukun tamata isa obin, wean i wol trenar afa ovi nfalak ra, ma tka'a afa ovi notu ra.”
43007052	Ira rfalak verin ia ne, “Beta ne oa mtali vali Galilea? Bwas ma lolin Surat Ralan a, na veka mka'a ne, wol nabi isa ntali Galilea!”
43007053	Nata, lokat ira rewal ira rti rira rahan ra.
43008001	Na'uk Yesus nti vuar Zaitun.
43008002	Varverak sumatan, na Ia nti ewal Yahudi rira Rahan Dawan Falurut, na tamata rivun rma ma rtuan Ia. Ia ndoku ma nair ira.
43008003	Na'ut inyai, na Yahudi rira dawan ovi rair Ubu Ni inukun ra ovu tamata Yahudi ovi rtali sidovung Farisi rovun vata i nsifa roak ti verin Ia. Tamata ra rtaha nala lahir vata yai na'ut i ntuba ovu tamata i wol awan verin ia. Ira rsinir ia ma ndiri tamata rivun avyai fruarira ra.
43008004	Ba rfalak verin Yesus ne, “Tuan Guru, amtaha nala lahir vata ini na'ut i ntuba ovu brana i wol awan verin ia.
43008005	Musa ni inukun ra rfalak ne, vata i notu wean inyai, musti tala vatu ma al tatev-fedan ia. Ba Bapa munovak wean inba na'a afa ini?”
43008006	Ira rfalak wean inyai ma al rlabir teman Ia, boma bisma rfasala Ia. Na'uk Yesus ntoak Ia ma ntulis ovu liman tanan a na'a lanun.
43008007	Ira rkiwal ma rorat Ia, ba ndiri ma nfalak verin ira ne, “Tamata iki watan tali mia, wean i wol ni salasilan lahir, na ula ia ma nala vatu al nteva vata ini.”
43008008	Yesus ntoak ewal vali Ia ma ntulis na'a lanun.
43008009	Na'uk ti ma rarenar afa i Yesus nfalak a, na rti talik wan yai. Tamata ovi tuvu roak ira rti ula ira, beti tuvmarmuri ra, ma teran a'uk Yesus ovu vata yai rna'a wan yai.
43008010	Nata Yesus ndiri lahir ma nfalak verin vata yai ne, “Titi, tamata avyai rti ba roak? Wol tamata isa vali nukun oa?”
43008011	Vata yai nfalak ne, “Duila'a, wol tamata rukun ya'a.” Ba Yesus nfalak ne, “Ya'a vali wol ukun oa. Ba mewal oa, ovu tali amar ini, na deka motu salasilan kikyai.”
43008012	Yesus nangrihi ewal verin tamata rivun avyai ma nfalak ne, “Ya'a ini lyawan a verin tamata ra na'a lanit ivavan a. Tamata iki watan norang Ya'a, na ia veka wol nbana na'a dedan ralan, na'uk ia veka ni lyawan i nala vava'at verin tamata ra.”
43008013	Tamata Farisi avyai rfalak verin Ia ne, “Oa ka'i fwamalik watan Oa, ba Mu afa ovi fwalak ra wol kena.”
43008014	Yesus nfalak verin ira ne, “Velik ne ka'i ufamalik watan Ya'a, na'uk Ning afa ovi ufalak ra kena. Tevek Ya'a uka'a ne, utali inba ovu veka uti inba, na'uk mia wol mkya'a ne, utali inba ovu veka uti inba.
43008015	Mia fyaleka inukun verin tamata ra ovu adat ovi tamata ra ba'i rala al rfaleka inukun verin tamata liak ra. Ya'a wol ufaleka inukun verin tamata isa vali.
43008016	Na'uk wean i ufaleka inukun verin tamata ra, na otu ovu ni malolan a, tevek wol aksa Ya'a ufaleka inukun verin ira, na'uk Ia i nsinir Ya'a novu vali na'ut i ufaleka inukun verin tamata ra.
43008017	Na'a bira inukun ra rtulis ne, wean i tamata irua rira afa ovi rfalak ra wearira isa, na rira afa ovi rfalak avyai kena.
43008018	Ya'a ka'i ufamalik Ya'a, ovu Yamang i nsinir Ya'a nfamalik vali Ya'a.”
43008019	Ba ira rfalak verin Ia ne, “Yamam a nana'a ba?” Yesus nfalak ne, “Mia wol mkya'a Ya'a ovu vali wol mkya'a Yamang a. Wean i mkya'a Ya'a, na mia veka mkya'a vali Yamang a.”
43008020	Yesus nfalak afa avyai munuk na'ut i nsiair na'a Yahudi rira Rahan Dawan Falurut ni lean a, nebang wan i tamata ra rfadoku rira persembahan ra na'a. Na'uk wol tamata isa vali ntaha Ia, tevek wol naran Ni amar a obin.
43008021	Yesus nfalak ewal verin tamata rivun avyai ne, “Ya'a veka uti verin Yamang a ovu mia veka mdyava Ya'a, na'uk mia wol bisma miti wan i uti a, ovu veka myata na'a bira salasilan ra.”
43008022	Dawan Yahudi avyai rfalak ne, “Beta ne Ia mane nfedan tenan a, bi nfalak ne, ‘Na'a wan i uti a, mia wol bisma miti.’ ”
43008023	Ba Yesus nfalak verin ira ne, “Mia mtyali fun ini, na'uk Ya'a utali ratan. Mia mtyali lanit ivavan ini, na'uk Ya'a wol utali lanit ivavan ini.
43008024	Wean inyai, bi inlangin a ufalak verin mia ne, mia veka myata na'a bira salasilan ra. Wean i wol myorang ne, Ya'a ini tamata i ufalak roak yai, na mia veka myata na'a bira salasilan ra.”
43008025	Ba rorat Ia ne, “Oa ini iki mnga'un?” Yesus nfalak verin ira ne, “Ya'a ufamalik lan roak verin mia ne, Ya'a ini iki!
43008026	Ya'a mane ufalak afa rivun verin mia, ovu ufaleka inukun verin mia. Na'uk Ia i nsinir Ya'a Ni afa ovi nfalak ra kena lalawatan. Ya'a ufamalik afa ovi urenar tali Ia verin tamata ra na'a lanit ivavan a.”
43008027	Ira wol rfan-aran ne, Yesus nfamalik Yaman a verin ira.
43008028	Wean inyai, bi Yesus nfalak ne, “Wean i fyasaka Ya'a, Tamata Yanan Ya'a, beti mkya'a ne, Ya'a ini tamata i ufalak roak yai, ovu mkya'a vali ne, afa ovi otu ra wol mane rtali watan Ya'a. Na'uk ufamalik watan afa ovi Yamang a nair roak verin Ya'a.
43008029	Ia i nsinir Ya'a nfatuang lalawatan Ya'a. Ia wol nsi'ik watan ma aksa Ya'a, tevek otu lalawatan afa ovi rotu ma ralan lolin.”
43008030	Ti ma Yesus nangrihi munuk roak wean inyai, na tamata rivun rorang Ia.
43008031	Ba Yesus nfalak verin tamata Yahudi ovi rorang Ia ne, “Wean i myot-orang lalawatan afa ovi ufalak ra, na mia myeluk Ning tamata mnga'un ovi rorang Ya'a.
43008032	Mia veka mkya'a afa ovi kena ra, ba afa avyai veka rfatalik mia.”
43008033	Ira rfalak verin Ia ne, “Abraham ubun-nusin ami, ovu wol fasa vali obin ameluk tamata sansinir. Afakinimi fwalak ne, veka rfatalik ami?”
43008034	Yesus nfalak verin ira ne, “Afa i ufalak verin mia ini, kena urun! Tamata iki watan notu salasilan, na inyai nfaturu ne, salasilan nfareta roak ia, wean tamata isa nfareta ni sansinir.
43008035	Tamata sansinir isa wol nana'a lalawatan rahan teta isa, na'uk tamata i rarali ia tali rahan teta yai, nana'a lalawatan rahan yai.
43008036	Ba wean i Ubu Yanan a nfatalik mia tali bira salasilan ra, na kena urun ne, afa ovi lan rfareta mia, wol rfaret-nala roak mia.
43008037	Ya'a uka'a ne, Abraham ubun-nusin mia, na'uk mia mdyava linga'an mane fyedan Ya'a, tevek mifena ma mtyorung Ning vaivatul ra.
43008038	Ya'a ufamalik afa ovi Yamang nfaturu roak verin Ya'a. Na'uk mia myot-orang watan afa ovi mryenar tali yamabira a.”
43008039	Ira rfalak verin Ia ne, “Ami yamamami verin Abraham.” Yesus nfalak verin ira ne, “Wean i mia yamabira verin Abraham, na bira afa ovi myotu ra veka wean lahir ia.
43008040	Ya'a ufamalik afa kena ovi urenar tali Ubu, na'uk mia mdyava linga'an mane fyedan Ya'a. Abraham wol notu wean inyai.
43008041	Mia myot-orang watan afa ovi yamabira notu a.” Ira rfalak ne, “Tamata ovi rtuba ovu tamata ovi wol awarira verin ira wol yanarira ami! Ubu a'uk sa'i neluk Yamamami.”
43008042	Yesus nfalak verin ira ne, “Wean i Yamabira verin Ubu, na mia veka mlyobang urun Ya'a, tevek utali Ia uma lanit ivavan a. Ya'a wol ka'i usinir Ya'a ma uma, na'uk Ia nsinir Ya'a ma uma ini.
43008043	Afakinimi wol fyan-aran afa ovi ufalak ra? Mia wol fyan-aran, tevek mifena ma mryenar Ning vaivatul ra.
43008044	Yamabira verin nitdawan a, ovu inabira ma myot-orang watan ni ininan ra. Tali lalan a, nitdawan nsifedan lalawatan, ovu ni vava'at wol nana'a afa ovi kena ra, tevek nafena lahir ma notu afa ovi kena ra. Wean i nsiklabir, na notu watan afa ovi ralan nfalak a, tevek ia ba'i nsiklabir, ovu afa siklabir ra munuk rtali ia.
43008045	Ba mia wol myorang Ya'a, tevek ufalak afa ovi kena ra.
43008046	Tamata iki tali mia bisma nfaturu ne, otu salasilan? Wean i ufalak afa ovi kena ra, na afakinimi wol myorang Ya'a?
43008047	Tamata iki watan ntali Ubu, na ia nrenar Ubu Ni vaivatul ra. Na'uk mia wol mtyali Ubu, ba mifena ma mryenar Ni afa ovi nfalak ra.”
43008048	Tamata Yahudi avyai rfalak verin Yesus ne, “Kena ami, wean i amfalak ne, tamata Samaria Oa, ovu nait sian nleal Oa!”
43008049	Yesus nfalak ne, “Nait sian wol nleal Ya'a. Ya'a alang Yamang a, na'uk mia fyalak sian Ya'a.
43008050	Ya'a wol udava ma tamata ra rfadawang Ya'a. Na'uk Ubu inan ma tamata ra ralang Ya'a, ovu Ia i nfaleka inukun verin tamata ra.
43008051	Afa i ufalak verin mia ini, kena urun! Tamata iki watan not-orang Ning vaivatul ra, na ia veka wol nmata kakiwal.”
43008052	Tamata Yahudi avyai rfalak verin Ia ne, “Fiang ini amka'a roak ne, nait sian nleal Oa. Tevek Abraham nmata roak ovu nabi ra rmata vali roak, na'uk Oa fwalak ne, tamata iki watan not-orang Mu vaivatul ra, na ia veka wol nmata kakiwal.
43008053	Abraham nmata roak ovu nabi ra rmata vali roak, na Oa ini iki? Oa fwikir ne, Mu dawan nlia yamamami Abraham?”
43008054	Yesus nfalak ne, “Wean i Ya'a ka'i ufadawang tenang a, na afa yai wol ihin akataka. Na'uk Yamang i fyalak ne, neluk Ubu verin mia, ka'i nfadawang Ya'a.
43008055	Velik ne mia wol mkya'a Ia, na'uk Ya'a uka'a Ia. Wean i ufalak ne, wol uka'a Ia, na Ya'a usiklabir roak wean mia. Na'uk uka'a Ia, ovu ot-orang Ni vaivatul ra.
43008056	Yamabira Abraham ralan lolin urun, tevek ia veka nsi'ik Ning amar i uma a. Ia nsi'ik roak amar yai, ba ralan lolin urun.”
43008057	Ba tamata Yahudi avyai rfalak verin Yesus ne, “Oa wol Mu varat vutlima obin, na wean inba ma fwalak ne, mrea roak Abraham?”
43008058	Yesus nfalak verin ira ne, “Afa i ufalak verin mia ini, kena urun! Wol rarali Abraham obin, na Ya'a una'a roak.”
43008059	Ba ira rala vatu ma al rteva Yesus, na'uk Ia ka'i nfonak tenan a ma nban-talik Yahudi rira Rahan Dawan Falurut ni lean yai.
43009001	Na'ut i Yesus nbana, na nsi'ik tamata kibu isa. Tamata yai nkibu na'ut i rarali ia.
43009002	Yesus Ni tamata ovi rorang Ia rorat ne, “Tuan Guru, afakinimi tamata ini rarali ia, na nkibu roak? Ia nkibu tevek ni salasilan ra, te renan-yaman rira salasilan ra?”
43009003	Yesus nfalak ne, “Ia nkibu wol ntali ni salasilan ra te ntali renan-yaman rira salasilan ra, na'uk musti wean inyai, boma tamata ra bisma rsi'ik Ubu Ni ngrebat i nfaturu na'a tamata yai.
43009004	Na'ut amar obin, na ita musti tfabana Ia i nsinir Ya'a Ni karya ra, tevek wean i ovan roak, na wol tamata isa vali bisma nkarya.
43009005	Na'ut i una'a lanit ivavan obin, na Ya'a ini lyawan verin tamata ra na'a lanit ivavan a.”
43009006	Ia nfalak munuk wean inyai, na nafnit na'a lanun, beti nsileti beran a ovu lanun ma na'ung na'a tamata kibu yai matan a,
43009007	ma nfalak verin ia ne, “Muti ma muflarut waham a na'a kolam Siloam.” Siloam ihin a ne, “Tamata i rsinir ia.” Ba tamata yai nti ma naflarut wahan a, ma nsirea roak, ma newal ia nti ni rahan a.
43009008	Na'uk tamata ovi rka'a roak ne, ia ba'i ndoku linga'an nelan ma nera afa tali tamata ra, ovu tamata ovi rna'a ni rahan nelan a rfalak ne, “Betane ini tamata i ba'i ndoku linga'an nelan ma nera afa tali tamata ra?”
43009009	Tamata boku rfalak ne, “Kena urun, inyai ia.” Boku vali rfalak ne, “Wahal, ia felan a wean watan tamata yai.” Na'uk tamata kibu yai nfalak ne, “Kena urun, ya'a ini tamata yai!”
43009010	Ba tamata avyai rorat ia ne, “Wean inbinimi bisma msirea roak?”
43009011	Ia nfalak ne, “Tamata i naran Yesus nsileti beran a ovu lanun, beti na'ung na'a matang ra ma nfalak ne, ‘Muti ma muflarut waham a na'a kolam Siloam.’ Ba uti ma uflarut munuk wahang a, na usirea lahir!”
43009012	Ba tamata avyai rorat ia ne, “Tamata yai na'a inba?” Ia nvalat ne, “Ya'a wol uka'a.”
43009013	Ba tamata avyai rovun tamata i nkibu na'uk nsirea roak yai ti verin tamata Yahudi ovi rtali sidovung Farisi.
43009014	Na'ut i Yesus nsileti beran a ovu lanun ma notu ma lolin tamata yai matan a, na amar yai amar i Yahudi ra ryari ira.
43009015	Ba tamata Farisi avyai rorat vali ia ne, “Wean inbinimi msirea roak i?” Tamata yai nfalak ne, “Ia nsileti beran a ovu lanun ma na'ung na'a matang ra, beti nsinir ya'a ma ti uflarut wahang a, na usirea lahir!”
43009016	Tamata Farisi boku rfalak ne, “Tamata i notu ma lolin tamata ini matan a wol ntali Ubu, tevek wol nalang amar i tyari ita.” Na'uk tamata Farisi boku vali rfalak ne, “Wean inba ma tamata salasilan isa bisma not-nala mujizat i wean ini?” Ba rsitaku ulurira na'a rira fikiran ra.
43009017	Ira rorat ewal tamata yai ne, “Oa munovak aka na'a tamata yai, tevek notu roak ma matam ra lolin?” Ia nvalat ne, “Tamata yai nabi Ia.”
43009018	Na'uk dawan Yahudi avyai rafena ma rorang ne, lan a tamata yai nkibu, na'uk fiang ini nsirea roak. Wean inyai bi rera tamata yai renan ovu yaman a,
43009019	ma rorat ira ne, “Ini yanabira i fyalak ne, nkibu na'ut i rarali ia? Wean inbinimi fiang ini bisma nsirea roak?”
43009020	Tamata yai renan ovu yaman a rfalak ne, “Ami amka'a ne, yanamami ia ovu nkibu roak na'ut i rarali ia,
43009021	na'uk ami wol amka'a ne, wean inbinimi fiang ini nsirea roak. Ami wol amka'a vali ne, tamata iki notu ma nsirea roak. Myorat watan ia, tevek dawan roak ia, ba bisma ka'i nfamalik lahir.”
43009022	Tamata yai renan ovu yaman a rfalak wean inyai, tevek rbobar dawan Yahudi avyai. Ira ralarira isa roak ne, tamata iki watan ntorung ne, Yesus yai Raja i ntevut tamata rira salasilan ra, na ia wol bisma nti Yahudi rira rahan falurut ralan a.
43009023	Wean inyai bi, tamata yai renan ovu yaman a rfalak ne, “Myorat watan ia, tevek dawan roak ia.”
43009024	Ba tamata Yahudi avyai rera ewal tamata i lan a nkibu na'uk nsirea roak yai, ma rfalak verin ia ne, “Mala lahir Ubu Naran a al mufwaba ne, afa i fwalak a kena urun. Ami amka'a ne, tamata yai tamata salasilan Ia.”
43009025	Ia nvalat ne, “Ya'a wol uka'a ne, tamata yai tamata salasilan Ia te wahal. Na'uk uka'a afa isa watan ne, lan a matang ra rkibu, na'uk fiang ini usirea roak.”
43009026	Ba rorat ewal ia ne, “Ia notu afaka verin oa? Ia notu wean inba ma msirea roak?”
43009027	Ia nfalak ne, “Ufalak munuk roak verin mia, na'uk mifena ma mryenar. Afakinimi myorat ewal? Betane mia vali mane myeluk Ni tamata ovi rorang Ia?”
43009028	Ira rfalak sian ia ma rfalak ne, “Oa morang Ia, na'uk ami wahal, tevek ami amorang Musa.
43009029	Ami amka'a ne, Ubu nangrihi roak verin Musa, na'uk wol amka'a ne, tamata yai ntali inba.”
43009030	Tamata kibu yai nfalak ne, “Ya'a ubrian! Afakinimi wol mkya'a ne, Ia ntali inba? Ia notu roak ma usirea.
43009031	Ita tka'a ne, Ubu wol nvalat tamata salasilan rira falurut ra, na'uk Ia nvalat tamata ovi ralang Ia ovu rot-orang afa ovi ralan nfalak ra.
43009032	Tali lalan a ma naran amar ini, na wol trenar obin ne, tamata ra bis rotu ma lolin tamata ovi rkibu na'ut i rarali ira ma rsirea.
43009033	Wean i tamata yai wol ntali Ubu, na wol not-nala afakataka.”
43009034	Ira rfalak ne, “Oa mu salasilan nngora roak na'ut i beti rarali oa, na wean inba ma mair ami?” Ba rala'ing vatuk ia tali Yahudi rira rahan falurut a.
43009035	Yesus nrenar ne, dawan Yahudi avyai rala'ing vatuk roak ia tali Yahudi rira rahan falurut a. Ba Yesus ti ntuan ia ma nfalak ne, “Oa morang Tamata Yanan a te wahal?”
43009036	Tamata yai nfalak ne, “Bapa, mlobang ma fwalak verin ya'a ne, tamata yai iki Ia, boma orang Ia.”
43009037	Yesus nfalak verin ia ne, “Oa msi'ik roak Ia, ovu Ia fiang ini nangrihi lahir verin oa!”
43009038	Tamata yai nfalak ne, “Duila'a, ya'a orang Oa!” Ba nsangatur ma nraning Yesus.
43009039	Yesus nfalak ne, “Ya'a uma lanit ivavan a ma ufaleka inukun verin tamata ra. Otu wean inyai, boma tamata iki watan nkibu, veka nsirea, ovu vali iki watan nsirea, veka nkibu.”
43009040	Tamata Farisi boku rna'a vali inyai ma rarenar afa ovi Yesus nfalak ra, ba rorat Ia ne, “Ba ami amkibu vali?”
43009041	Yesus nvalat ira ne, “Wean i matabira ra rkibu urun, na mia wol bira salasilan. Na'uk mia fyalak ne, matabira ra wol rkibu, ba bira salasilan obin.”
43010001	Yesus nfalak ne, “Afa i ufalak verin mia ini kena urun! Tamata iki watan inan ma nti wan i domba ra rna'a, ovu wol nahu wan yai ni falfolat a, na'uk nakbasal ni balbelat a ma nti ralan, na ia tamata i nwi-nwa tamata ra ma nbori rira metan ra, ovu tamata barborin ia.
43010002	Na'uk tamata iki watan nti wan yai nahu ni falfolat a, na domba duan ia.
43010003	Tamata i nwanar wan i domba ra rna'a nvadil falfolat a verin domba duan a. Domba ra rarenar domba duan vain a, ovu nera lokat domba nararira ra ma novun ira ma rti murin.
43010004	Wean i domba duan a novun munuk roak ni domba ra ma rti murin, na nbana ula ia, beti ni domba ra rorang ia, tevek ref-nala vain a.
43010005	Na'uk wean i tamata liak nera ira, na veka wol rorang ia ovu rafla talik lahir ia, tevek wol ref-nala tamata yai vain a.”
43010006	Yesus nfamalik vaivatul kamkuma ini verin ira, na'uk wol rfan-aran afa ovi nfalak ra.
43010007	Ba Yesus nfalak ewal ne, “Afa i ufalak verin mia ini kena urun! Ya'a ini wean falfolat i domba ra ba'i rahu ma rti warira ra.
43010008	Tamata ovi rma lan beti Ya'a, na ira munuk tamata ovi rwi-rwa tamata ra ma rbori rira metan ra, ovu tamata barborin ira. Wean inyai bi, domba ra wol rarenar ira.
43010009	Ya'a ini wean falfolat a. Tamata iki watan nma ma ntuan Ubu nahu Ya'a, na Ubu veka nsikat ia tali ni salasilan ra, ma ni vava'at kakiwal. Tamata yai veka nti ovu nma, nahu falfolat yai ma ntuan wan lean vu i ngrova lalawatan.
43010010	Tamata barborin nma ma nbori, nfedan ovu vali nvisal domba ra. Na'uk Ya'a uma, boma tamata ra rira vava'at, ovu vava'at i lolin urun.
43010011	Ya'a ini domba duan i lolin a. Domba duan i wean inyai, nmata verin ni domba ra.
43010012	Na'uk tamata i rbahir ia ma nwanar domba ra, na'ut i nsi'ik serigala nma, na nafla talik domba ra, tevek wol ni domba avyai. Ba serigala veka ntaha lahir domba boku, na boku rafla ma ramir-ramar.
43010013	Ia nafla, tevek nkarya al ndava ma rbahir watan ia, ba wol nkamlabir domba ra.
43010014	Ya'a ini domba duan i lolin a, ovu uka'a Ning domba ra, ovu vali Ning domba ra rka'a Ya'a.
43010015	Wean lahir Yamang a nka'a Ya'a, ovu uka'a Yamang a, ovu vali umata verin Ning domba ra.
43010016	Ya'a Ning domba liak boku vali, na'uk wol rasdovu ira obin ovu domba ovi rna'a roak warira ini. Domba avyai musti ovun vali ira, ovu ira veka rarenar vaing a. Ira veka rasdovu ira na'a sidovung isa, ovu veka rira domba duan isa watan vali, inyai Ya'a.
43010017	Yamang a nlobang Ya'a, tevek utorung ma umata, boma bisma uva'at ewal.
43010018	Wol tamata isa vali bisma nfedan Ya'a, na'uk Ya'a ka'i utorung watan ma umata. Ya'a Ning ngrebat ma ala tenang a ma tamata ra rfedan Ya'a. Ya'a Ning ngrebat vali ma uva'at ewal. Yamang a ka'i nsinir Ya'a ma otu karya ini.”
43010019	Yesus nfalak munuk wean inyai, na tamata Yahudi ra rsitaku ulurira na'a rira fikiran ra.
43010020	Tamata rivun rfalak ne, “Nait sian a nleal roak Ia ma nfoar. Afakinimi mryenar Ia?”
43010021	Na'uk tamata boku vali rfalak ne, “Afa ovi nfalak ra wol rtali nait sian a, tevek nait sian wol not-nala ma tamata i nkibu bisma nsirea!”
43010022	Na'a Yerusalem, na tamata Yahudi ra rotu snoba ma al rangnanang amar i raresmi rira Rahan Dawan Falurut a. Na'ut inyai, na'ut radridin.
43010023	Yesus nbana watan nahu wan i rfanara ia ne, Salomo ni abelus a, na'a Yahudi rira Rahan Dawan Falurut a.
43010024	Tamata Yahudi ra rma ma rdir-lilit Ia, ovu rfalak verin Ia ne, “Lafira ki fwavotuk verin ami ne, Oa ini iki mnga'un, boma ralamami ra deka raruan? Wean i Oa ini Raja i ntevut mami salasilan ra, na fwalak lahir verin ami.”
43010025	Ba Yesus nfalak verin ira ne, “Ufalak roak verin mia, na'uk mifena ma myorang. Ya'a otu mujizat ra ovu Yamang Ni ngrebat a, ovu mujizat avyai rfalyawang lahir ne, iki Ya'a.
43010026	Mia wol myorang Ya'a, tevek wol Ning domba verin mia.
43010027	Ning domba ra rarenar vaing a, ovu uka'a ira, ovu vali rorang Ya'a.
43010028	Ya'a ala vava'at kakiwal verin ira, ovu ira veka wol rmata, nata ti wol ni wahan. Wol tamata isa vali bisma nala ira tali limang ralan a.
43010029	Yamang a nala munuk roak ira verin Ya'a. Ni dawan a nlia munuk afakataka. Wol tamata isa vali bisma nala ira tali Yamang liman ralan a.
43010030	Ya'a ovu Yamang a, ikisa watan ami.”
43010031	Ba tamata Yahudi avyai ral-ewal vatu ma al rteva Yesus.
43010032	Na'uk Yesus nfalak ne, “Mia msyi'ik roak karya lolin ovi Yamang nsinir Ya'a ma otu ra. Tali afa ovi otu avyai munuk, na karya inbi notu ma mane mtyeva Ya'a?”
43010033	Ira rfalak ne, “Ami wol mane amteva Oa tevek motu karya ovi lolin ra, na'uk amteva Oa tevek fwalak sian Ubu. Velik aba, Oa ini tamata watan Oa, na'uk motu tenam a wean lahir Ubu.”
43010034	Yesus nfalak verin ira ne, “Rtulis roak na'a bira Buku Inukun ra wean ini, ‘Ubu nfalak roak ne, mia ubu mia.’
43010035	Ita tka'a ne, afa ovi rtulis roak na'a Surat Ralan a, tamata ra wol rkati nala. Ba wean i Ubu nera tamata ovi nala Ni vaivatul ra verin ira ne, ubu ira, na
43010036	afakinimi fyalak ne, ufalak sian Ubu, wean i ufalak ne, Ubu Yanan Ya'a? Ubu ka'i nfili Ya'a, beti nsinir ma uma lanit ivavan a.
43010037	Wean i wol ufabana karya i Yamang a nala verin Ya'a, na deka myorang Ya'a.
43010038	Na'uk wean i otu karya i Yamang a nala verin Ya'a, velik ne mifena ma myorang Ya'a, na fara myorang watan afa ovi otu ra. Myorang afa avyai, boma bisma mkya'a ovu fyan-aran ne, Yamang nleal ralang a, ovu Ya'a uleal Yamang ralan a.”
43010039	Ira rdava linga'an ewal mane rtaha Yesus, na'uk nti talik watan ira.
43010040	Nata Yesus nti ewal oar Yordan ni lihir a ma nana'a inyai. Lan a, Yohanes nbaptis tamata ra na'a wan yai.
43010041	Tamata rivun rma ma rtuan Ia na'a inyai. Ira rfalak ne, “Yohanes wol notu mujizat isa vali, na'uk afa ovi nfalak munuk roak na'a tamata ini, kena munuk lahir.”
43010042	Ba tamata rivun ovi rna'a inyai rorang Yesus.
43011001	Brana isa naran Lazarus, ovu uran irua nararira Maria ovu Marta. Ira rleal ahu Betania. Lan a, Maria ini nli'i ngul i voan lolin urun na'a Duila'a ean a, ovu nala ni vut ma al na'i. Amar isa, na uran i Lazarus nawar ia.
43011003	Lazarus uran irua yai rsinir tamata isa ma ti nfaivar verin Yesus ne, “Duila'a, uramami i mlobang ia yai, nawar ia.”
43011004	Ti ma Yesus nrenar ivar yai, na nfalak ne, “Suhut yai veka wol notu ma nmata. Na'uk musti wean inyai, boma nfaturu Ubu Ni dawan a, ovu tamata ra rfadawang Ubu Yanan a Ni dawan a.”
43011005	Yesus nlobang Marta, Maria ovu urarira i Lazarus a.
43011006	Ba na'ut i Yesus nrenar ne, Lazarus nawar ia, na Ia nana'a watan wan a amar irua ewal.
43011007	Amar irua yai nelak roak, beti Yesus nfalak verin Ni tamata ovi rorang Ia ne, “Mya ma tewal ita tati Yudea.”
43011008	Ni tamata ovi rorang Ia yai rfalak verin Ia ne, “Tuan Guru, beti amar ifira nelak, na tamata Yahudi ra mane rala vatu al rteva Oa, na afakinimi mane muti ewal ineri?”
43011009	Yesus nfalak ne, “Mia wol mkya'a ne, tali lera beti ndata nata ti naran i nakduvul a, na jam vutu rahin irua? Tamata iki watan nbana na'ut amar a, na veka wol nasvotun, tevek nsi'ik lyawan i na'a lanit ivavan a.
43011010	Na'uk tamata i nbana na'ut ovan, na ia veka nasvotun, tevek lyawan a wol nana'a ia.”
43011011	Yesus nfalak munuk roak wean inyai, beti nfalak vali verin ira ne, “Dida kida i Lazarus ntub-lufa roak, na'uk veka uti ma ufabatar ia.”
43011012	Ba Ni tamata ovi rorang Ia rfalak ne, “Duila'a, wean i ntub-lufa, na veka lolin ewal ia tali ni suhut a.”
43011013	Na'ut inyai, na Yesus nfalak ne, Lazarus ntub-lufa. Ihin a ne, ia nmata roak. Na'uk Ni tamata ovi rorang Ia rfikir ne, Lazarus ntub-lufa watan.
43011014	Ba wean inyai, bi Yesus nfalyawang lahir ne, “Lazarus nmata roak.
43011015	Na'uk ralang a lolin, tevek na'ut i nmata, na Ya'a wol una'a inyai. Wean inyai ma na'a bira lolin, boma myorang urun Ya'a. Mya ma tati ma tsi'ik Lazarus.”
43011016	Tomas i ba'i rera ia ne Didimus, nfalak verin teran a valin ovi irmunuk rorang Yesus ne, “Mya ma torang Ia ma tmata ovu Ia.”
43011017	Na'ut i Yesus naran roak ahu Betania, na nrenar ne, rfadoku roak Lazarus na'a van matmatan amar ifa'at roak.
43011018	Betania sarseri ovu Yerusalem, ma snain a kil itelu watan.
43011019	Na'a inyai, na tamata Yahudi rivun ira rma roak ma rfaloling Marta ovu Maria ralarira ra, tevek urarira nmata.
43011020	Ti ma Marta nrenar ne, Yesus nma, na nti ma ntuan Ia. Na'uk Maria nana'a watan rahan.
43011021	Marta nfalak verin Yesus ne, “Duila'a, wean i mna'a ini, na urang a wol nmata.
43011022	Velik ne wean inyai, na'uk fiang ini vali uka'a ne, mera afaka watan tali Ubu, na Ia veka nala verin Oa.”
43011023	Yesus nfalak verin Marta ne, “Uram a veka nva'at ewal.”
43011024	Marta nfalak ne, “Ya'a uka'a ne, ia veka nva'at ewal na'a amar i lanit ivavan veka namwear ma matmatan ra rva'at ewal.”
43011025	Yesus nfalak ne, “Ya'a ini ufava'at matmatan ra ovu al vava'at kakiwal verin tamata ra. Tamata iki watan norang Ya'a, na veka nva'at ewal, velik ne nmata roak.
43011026	Tamata i nva'at obin ovu norang Ya'a, na veka wol nmata kakiwal. Morang afa i ufalak ini te wahal?”
43011027	Marta nfalak ne, “Duila'a, ya'a orang ne, Oa ini Ubu Yanan i mwa lanit ivavan a, ovu Oa ini Raja i mtevut mami salasilan ra.”
43011028	Ti ma Marta nfalak munuk wean inyai, na nti ma nera a'an i Maria ma rdir-aling ira ma nfifi verin ia ne, “Tuan Guru nma roak eri, ba nfalak ma ti mtuan Ia.”
43011029	Maria nrenar wean inyai, na nti lahir ma ntuan Yesus.
43011030	Na'ut inyai, na Yesus wol nma naran rira ahu ralan obin. Ia nana'a watan obin wan i inlangin a Marta ntuan Ia.
43011031	Tamata Yahudi ovi rna'a rahan ma rfangrebat Maria ralan a, na'ut i rsi'ik ia ndiri ma nti lahir murin, na rorang ia. Ira rnarin ne, ia nti ma nvakar na'a van matmatan i rfanuba Lazarus na'a.
43011032	Na'ut i Maria nti naran wan i Yesus nana'a ma nsi'ik Ia, na nsangatur lahir na'a wahan ralan a ma nfalak ne, “Duila'a, wean i mna'a ini, na urang a wol nmata.”
43011033	Yesus nsi'ik, na Maria nvakar, ovu tamata Yahudi ovi rorang ia rvakar vali, ba ralan lalau urun ovu nangrova.
43011034	Ia norat ira ne, “Fyanuba ia na'a inba?” Ira rfalak ne, “Duila'a, mwa ma ka'i msi'ik.”
43011035	Ba Yesus nvakar.
43011036	Nata tamata Yahudi ra rfalak ne, “Eka msyi'ik, Yesus nlobang urun Lazarus.”
43011037	Boku vali rfalak ne, “Ia notu ma tamata ovi rkibu ra rsirea ewal. Na'uk afakinimi wol bis notu teri ma Lazarus deka nmata?”
43011038	Yesus nangrova, ma nti van matmatan i rfadoku ia na'a. Ira rfadoku ia na'a van yai ma rulang teri van ngoran yai ovu vatu dawan isa.
43011039	Yesus nfalak ne, “Msyikat aling vatu yai!” Tamata i nmata yai uran i Marta nfalak verin Yesus ne, “Duila'a, ia ni amar ifa'at roak na'a van ralan yai, ba voan batbetan roak!”
43011040	Yesus nfalak verin Marta ne, “Ufalak roak verin oa ne, wean i morang, na veka msi'ik Ubu Ni ngrebat a!”
43011041	Ba rsikat aling vatu yai. Nata Yesus ntadata nrata lanit, beti nfalak ne, “Fara weninyai ta Bapa, tevek mrenar roak Ya'a.
43011042	Uka'a ne, Oa mrenar lalawatan Ya'a, na'uk ufalak munuk afa ini, boma tamata rivun ovi rna'a ini rorang ne, Oa msinir roak Ya'a.”
43011043	Yesus nfalak munuk wean inyai, na nafwak ne, “Lazarus! Mwa murin ini!”
43011044	Nata Lazarus nma murin. Ean ovu liman ra ratkuma teri obin ovu maloli. Wahan a natkuma vali obin ovu maloli liak isa. Yesus nfalak verin ira ne, “Myaling maloli avyai tali tenan a, boma bisma nbana ma lolin.”
43011045	Tamata Yahudi ovi rma ma ralola Maria, rivun vali ira rorang Yesus, tevek ka'i rsi'ik afa i notu roak a.
43011046	Na'uk tamata Yahudi boku vali ti rfamalik afa i Yesus notu yai verin tamata Yahudi ovi rtali sidovung Farisi.
43011047	Ba Yahudi rira dawan mela falurut ra ovu tamata Farisi ra rera rira dawan ovi rban-ulu na'a rira sidovung dawan a ma rasdovu ira. Ira rfalak ne, “Ita musti totu afaka? Tevek tamata yai notu roak mujizat rivun.
43011048	Wean i tsi'ik watan ma notu wean inyai, na tamata ra munuk veka rorang Ia. Ti nata tamata Roma rira suldadu ra veka rma ma rot-visal dida Rahan Dawan Falurut a, ovu dida bangsa a.”
43011049	Tamata isa ntali Yahudi rira dawan avyai naran Kayafas, ovu na'ut inyai, na ia neluk Yahudi rira Mela Falurut Ila'a. Ia nfalak verin ira ne, “Mia wol mkya'a afakataka.
43011050	Mia wol mkya'a ne, ni lolin a, tamata isa nmata verin tamata rivun. Afa yai lolin rahi tamata isa notu ma tamata Roma ra rvisal munuk dida bangsa a.”
43011051	Velik aba Kayafas nfalak wean inyai, wol ntali ni fikiran a. Na'uk ia neluk Yahudi rira Mela Falurut Ila'a na'ut inyai, ba ka'i nfamalik afa ovi veka rvotuk na'a amar ovi veka rma ne, Yesus veka nmata al nakvanak tamata Yahudi ra.
43011052	Ia wol nmata verin tamata Yahudi ra watan, na'uk nmata verin Ubu yanan ra munuk na'a wan inba watan, boma nasdovu ira na'a isa.
43011053	Ba na'ut inyai vali, na Yahudi rira dawan avyai ra'an vai isa mane rfedan Yesus.
43011054	Wean inyai bi, Yesus wol nbana roak na'a tamata Yahudi waharira ralan ra, boma deka rarea Ia. Ia nban-talik wan yai ma nti ahu isa i nfaseri wan lean vu dawan, naran Efraim, ma irmunuk Ni tamata ovi rorang Ia rna'a inyai.
43011055	Na'ut inyai, na Yahudi rira amar dawan Paskah sarseri roak. Ba tamata rivun rtali ahu ra rti Yerusalem. Ira rti ma rfamerat tenarira ra wean rira adat a nfalak, beti rovu rira amar dawan Paskah yai.
43011056	Ira rsi'ik al rdava Yesus, na'uk wol rarea Ia. Ira rdiri na'a Yahudi rira Rahan Dawan Falurut ni lean ma rsiforat ira ne, “Fyikir aka? Betane Ia wol nma snoba ini?”
43011057	Ira rfalak wean inyai, tevek rira dawan mela falurut ra ovu tamata Farisi ra rfareta roak ne, tamata iki watan nka'a wan i Yesus nana'a, na musti nfalak verin ira, boma bisma rtaha Ia.
43012001	Teran amar inean ewal, beti tamata Yahudi ra rotu snoba na'a rira amar dawan Paskah. Na'ut inyai, na Yesus nti ahu Betania. Lazarus i Yesus nfava'at ewal roak ia tali matmatan yai, ntali ahu yai.
43012002	Yesus Ni kida boku rotu snoba verin Ia na'a ahu yai. Na'ut inyai, na Marta nasusan fana'an verin ira. Lazarus ndoku vali ovu tamata ovi rma snoba yai, ma irmunuk rafna'an ovu Yesus.
43012003	Wol mnanat obin, na Maria ntaha ngul i voan lolin urun a naran narwastu, na'a botal fruan, ma nli'i na'a Yesus ean a, beti nala ni vut a ma al na'i. Ba ngul i voan lolin yai, voan a nsoru lahir rahan yai. Ngul yai fyawan urun.
43012004	Yesus Ni tamata ovi rorang Ia, isa naran Yudas Iskariot i veka nfedi Yesus nana'a inyai. Ia nfalak ne,
43012005	“Notu afakinimi wol ti fwedi ngul i voan lolin yai, ma mala kubang a verin tamata kasian ra? Wean i fwedi, na ni fyawan a dinar ratut itelu.”
43012006	Yudas nfalak wean inyai, na'uk velik aba wol nkamlabir tamata kasian ra, tevek ia tamata barborin ia. Ia nasusan kubang verin Yesus Ni tamata ovi rorang Ia, ovu ba'i nbori kubang boku tali kubang ovi nasusan avyai.
43012007	Na'uk Yesus nfalak ne, “Deka fwalak teri ia. Ia notu wean ini, ma nfangnanang ia na'ut amar i veka umata a, ma ti raflahar Ya'a.
43012008	Ufalak wean inyai, tevek tamata kasian ra rna'a lalawatan ovu mia, na'uk Ya'a wol mane una'a lalawatan ovu mia.”
43012009	Tamata Yahudi rivun rarenar ne, Yesus nana'a Betania, ba rti ma rtuan Ia. Ira wol mane rti ma rtuan watan Yesus, na'uk mane rsi'ik vali Lazarus i Yesus nfava'at ewal roak ia tali matmatan a.
43012010	Ba Yahudi rira dawan mela falurut ra ra'an vai isa mane rfedan vali Lazarus,
43012011	tevek tamata Yahudi rivun wol rorang roak ira. Tamata Yahudi avyai mane rorang watan Yesus, tevek rsi'ik roak ne, Lazarus nva'at ewal roak.
43012012	Ni ilyan ana, tamata rivun ovi rma roak Yerusalem mane rovu snoba Paskah rarenar ne, Yesus mane nma vali Yerusalem.
43012013	Ba ti rala aa palem roan ra ma al rsa'a Ia, beti rafwak ne, “Mya ma tfadawang Ubu! Ubu naflahar Ia i nma ovu Duila'a naran a, ovu Ia Raja Ia verin ita tamata Israel ra!”
43012014	Yesus ntuan keledai isa i wol ka'i dawan ia obin ma rata ndoku tetan ratan a. Ba afa yai wean i rtulis roak na'a Surat Ralan ne,
43012015	“Tamata Sion ra deka byobar! Msyi'ik kikyai, bira Raja a nma. Ia ndoku keledai isa i wol ka'i dawan ia obin tetan ratan a.”
43012016	Na'ut inyai, na Yesus Ni tamata ovi rorang Ia wol rfan-aran ne, afakinimi tamata ra rsa'a Ia wean inyai. Na'uk ti ma Yesus nva'at ewal tali matmatan, ovu Ubu notu ma tamata ra rfadawang Ia, beti rangnanang ne, afa ovi tamata ra rotu yai wean lahir afa ovi nabi ra rtulis roak na'a Surat Ralan.
43012017	Tamata rivun rovu vali Yesus na'ut i nera Lazarus ntali van matmatan i rfanuba ia na'a, ma nfava'at ewal ia tali matmatan. Tamata avyai rti rfamalik lalawatan afa yai.
43012018	Ba tamata rivun rti ma rtuan Ia, tevek rarenar ne, notu mujizat yai.
43012019	Ba tamata Yahudi ovi rtali sidovung Farisi ka'i rsifalak afa verin ira ne, “Ita ka'i tsi'ik ne, ita wol tot-nala akataka lahir! Ita ka'i tsi'ik ne, tamata ra munuk na'a lanit ivavan ini rti ma rorang Ia!”
43012020	Na'ut amar dawan Paskah yai, na tamata rivun rti Yerusalem, tevek mane rsangatur ma raraning Ubu. Na'ut inyai, na tamata Yunani boku rti mane rsangatur ma raraning vali Ubu na'a inyai.
43012021	Ba tamata Yunani avyai ti rtuan Filipus i ntali Betsaida i na'a propinsi Galilea. Ira rfalak verin ia ne, “Baba, ami mane amtuan Yesus.”
43012022	Ba Filipus ti ntuan Andreas ma irua ti rfaivar verin Yesus.
43012023	Yesus nfalak verin ira ne, “Ubu Ni amar a naran roak mane nfavotuk Ya'a, Tamata Yanan, Ning dawan a.
43012024	Afa i ufalak verin mia ini kena urun! Wean i wol rava gandum nabat isa na'a lanun ma nakvisal, na gandum yai isa watan. Na'uk wean i rava gandum yai ni nabat a, na veka narubu ma nafut, beti vuan ma rivun.
43012025	Iki watan nlobang ni vava'at a na'a lanit ivavan a, na veka wol ni vava'at kakiwal. Na'uk iki watan wol nlobang ni vava'at na'a lanit ivavan ini, na veka ni vava'at kakiwal.
43012026	Iki watan wean i mane nkarya verin Ya'a, na ia musti norang Ya'a. Notu wean inyai, boma itmunuk tna'a wan isa. Yamang veka nalang munuk tamata ovi rkarya verin Ya'a.
43012027	Fiang ini ralang wol malinan, ovu veka ufalak afaka? Ya'a veka ufalak ne, ‘Bapa, fwatalik Ya'a ma fara deka utuan susa i dawan urun a’? Wahal! Wol ufalak wean inyai, tevek Ning susa i veka utuan a, bi uma ini.”
43012028	Yesus nfalak verin Yaman a ne, “Bapa, fara tamata ra rfadawang ila'a naram a.” Nata vai isa ntali lanit ratan nfalak ne, “Ufadawang ila'a narang a, ovu veka ufadawang ewal narang a.”
43012029	Tamata rivun ovi rdiri inyai rarenar munuk vai yai. Boku rfalak ne, inyai dodung ngoan a, boku rfalak vali ne, Ubu Ni sansinir isa ntali lanit ratan nangrihi verin Ia.
43012030	Yesus nfalak ne, “Vai i mryenar yai, wol mane verin Ya'a, na'uk verin mia.
43012031	Fiang ini, Ubu veka nfaleka inukun verin lanit ivavan ini. Fiang ini vali Ubu veka nfaleka lahir nitdawan i nfareta lanit ivavan a.
43012032	Na'uk wean i rfasaka Ya'a tali lanit ivavan ini, na veka otu ma tamata ra munuk rma verin Ya'a.”
43012033	Ia nfalak wean inyai, boma nfaturu verin tamata ra ne, veka nmata wean inba.
43012034	Nata tamata rivun avyai rfalak ne, “Ambas roak na'a mami buku inukun a ne, ‘Raja i ntevut tamata rira salasilan ra veka nva'at, nata ti wol ni wahan. Wean inba ma Oa fwalak ne, musti rfasaka Tamata Yanan a? Tamata Yanan yai iki?’ ”
43012035	Yesus nfalak verin ira ne, “Wol mnanat, na lyawan i fiang ini nana'a ovu mia, wol nleal roak. Ba fiang ini byana ovu lyawan yai, boma dedan wol nala mia. Tamata iki watan nbana na'a dedan ralan, na wol nka'a ne, mane nti inba.
43012036	Mia musti myorang lyawan yai na'ut i nana'a obin ovu mia, boma myeluk tamata ovi rva'at na'a lyawan ralan!” Yesus nangrihi munuk wean inyai, beti nban-talik wan yai, ovu wol nfaturu roak felan a verin ira.
43012037	Velik ne Yesus notu mujizat rivun na'a tamata Yahudi waharira ralan ra, na'uk wol rorang Ia.
43012038	Afa ini nfakena afa ovi nabi Yesaya nfalak ra ne, “Duila'a, wol tamata rorang ivar i amfamalik ini. Velik ne fwaturu Mu ngrebat i dawan ila'a, na'uk rafena ma rorang Oa obin.”
43012039	Wean inyai bi wol rorang Ia. Ini wean afa ovi Yesaya nfalak vali ne:
43012040	“Duila'a ka'i notu ma matarira ra wean i rkibu, ovu notu ma ralarira wean vatu, boma wol bisma rsi'ik, ovu rira fikiran ra rasmotak ma wol rfan-aran, ma wol rewal roak ira rma verin Ya'a ma otu ma lolin ewal ira.”
43012041	Yesaya nfalak wean inyai, tevek nrea roak Yesus Ni dawan a, ovu nfamalik na'a Ia.
43012042	Velik ne wean inyai, na'uk tamata rivun vali rorang Ia. Tali tamata rivun avyai, na boku tamata biasa watan, na'uk boku vali tali Yahudi rira dawan ovi rban-ulu verin ira. Na'uk wol rabrahi ma rtorung ne rorang Yesus, tevek rbobar betane tamata Farisi ra rfalak teri ma deka rti raflurut na'a Yahudi rira rahan falurut.
43012043	Rotu wean inyai, tevek inar ma tamata ra rfadawang ira, nlia tali Ubu nfadawang ira.
43012044	Nata Yesus nafwak ovu vain dawan ma nfalak ne, “Tamata iki watan norang Ya'a, na wol mane norang watan Ya'a, na'uk norang Ia i nsinir Ya'a.
43012045	Tamata iki watan nsi'ik roak Ya'a, na Ia nsi'ik roak Ia i nsinir Ya'a.
43012046	Ya'a uma roak lanit ivavan ini ma eluk lyawan, boma tamata ovi rorang roak Ya'a, munuk lahir wol rva'at na'a dedan ralan.
43012047	Tamata ovi rarenar afa ovi ufalak ra, na'uk wol rot-orang, na Ya'a wol ufaleka inukun verin ira. Tevek Ya'a wol uma ma ufaleka inukun verin tamata ra na'a lanit ivavan ini, na'uk uma ma usikat tamata ra tali rira salasilan ra, ma rira vava'at kakiwal.
43012048	Tamata iki watan wean i wol ntorung Ya'a, te nafena ma nrenar afa ovi ufalak ra, na Ning vaivatul ra veka rfaleka inukun verin ia na'a amar i lanit ivavan veka namwear.
43012049	Tevek vaivatul ovi ufalak ra wol rtali Ya'a, na'uk rtali Yamang i nsinir Ya'a. Ia nsinir Ya'a ma ufalak afa ovi musti ufalak ra.
43012050	Ya'a uka'a ne, afa ovi Yamang a nfareta ra rvua vava'at kakiwal verin mia. Ba uma ma ufalak munuk lahir afa ovi Yamang nsinir ma ufalak ra.”
43013001	Na'ut inyai, na Yahudi rira amar dawan Paskah sarseri roak. Yesus nka'a ne, Ni amar a sarseri roak mane nti talik lanit ivavan a ma newal Ia nti verin Yaman a. Ia nlobang lalawatan Ni tamata ovi rorang Ia na'a lanit ivavan ini, ovu Ia nlobang ira ti naran i roak a.
43013002	Ovan roak, na Yesus nafna'an ovu Ni tamata ovi rorang Ia. Nitdawan nkarya roak na'a Yudas Iskariot ralan a ma veka nfedi Yesus. Yudas ini Simon yanan ia.
43013003	Yesus nka'a roak ne, Yaman a nala roak Ni ngrebat a verin Ia ma nfareta munuk afakataka. Ia nka'a vali ne, Ubu nsinir Ia ma nma, ovu veka newal Ia nti verin Ubu.
43013004	Ba Ia ndiri ma naling Ni ravit blawat a, ovu nala handuk isa ma nkeak na'a twalan a.
43013005	Nata nli'i wear na'a loyang ko'u isa ma nraming Ni tamata ovi rorang Ia earira ra, beti nala handuk i nkeak na'a twalan a ma al na'i earira ra.
43013006	Ti ma Yesus naran Simon Petrus, na ia nfalak verin Yesus ne, “Duila'a, Oa mane mraming eang ra?”
43013007	Yesus nvalat ne, “Oa wol fwan-aran obin afa i otu fiang ini, na'uk veka fwan-aran na'a amar ovi veka rma ini.”
43013008	Petrus nfalak verin Yesus ne, “Deka ta Duila'a! Wol lolin lahir ma mraming eang ra.” Na'uk Yesus nfalak ne, “Wean i wol uraming eam ra, na oa wol mu vava'at isa ovu Ya'a.”
43013009	Simon Petrus nfalak ne, “Duila'a, deka mane eang ra watan, na'uk limang ra ovu ulung a vali!”
43013010	Yesus nfalak ne, “Tamata iki watan nliru roak ia, na tenan a nmerat munuk roak, ba teran a'uk nraming ean a. Mia myerat roak, na'uk tali mia, na isa wahal.”
43013011	Yesus nka'a roak ne, iki veka nfedi Ia, bi nfalak ne, “Mia myerat roak, na'uk tali mia, na isa wahal.”
43013012	Ti ma Yesus nraming munuk roak earira ra, na noru ewal Ni ravit blawat a ma ti ndoku ewal wan a. Nata nfalak verin ira ne, “Fyan aran afa i beti otu verin mia ini?
43013013	Mia ba'i myera Ya'a ne, Tuan Guru ovu Duila'a. Inyai kena, tevek bira Tuan Guru ovu bira Duila'a verin Ya'a.
43013014	Ba wean i Ya'a ini Tuan Guru ovu Duila'a verin mia ma uraming eabira ra, na wean inyai vali verin mia, ma isa musti nraming isa ean a.
43013015	Ya'a ufaturu roak linga'an verin mia, ba musti myot-orang afa i otu roak verin mia yai.
43013016	Afa i ufalak verin mia ini, kena urun! Tamata sansinir isa ni dawan a wol nlia duan a, ovu tamata sansinir ni dawan a wol nlia tamata i nsinir ia yai.
43013017	Lolin urun verin mia, wean i mkya'a munuk roak afa i ufalak ini ma myot-orang.
43013018	Wol ufalak afa avyai verin bir tinemun. Ya'a uka'a tamata ovi ufili ira, na'uk afa ini musti nvotuk, boma kena lahir ovu afa ovi rfadoku roak na'a Surat Ralan ne, ‘Tamata i nafna'an ovu Ya'a veka nangal Ya'a.’
43013019	Fiang ini ufalak verin mia ne, afa i ufalak ini wol nvotuk obin, boma wean i nvotuk, na myorang ne, Ya'a ini Tamata i ufalak roak verin mia.
43013020	Afa i ufalak verin mia ini, kena urun! Tamata iki ntorung ma nala tamata i usinir ia, na ia ntorung vali Ya'a. Tamata iki ntorung ma nala Ya'a, na ia ntorung vali Ia i nsinir Ya'a.”
43013021	Ti ma Yesus nangrihi munuk wean inyai, na ralan a lalau urun, ma nfalak ne, “Afa i ufalak verin mia ini, kena urun! Tamata isa tali bir tinemun veka nfedi Ya'a.”
43013022	Yesus Ni tamata ovi rorang Ia yai ka'i rsisi'ik ira watan, tevek wol rka'a lahir ne, Ia nfalak iki.
43013023	Tali Yesus Ni tamata ovi rorang Ia yai, na Ia nlobang urun tamata isa. Tamata yai ndoku Ni lihir mela a.
43013024	Simon Petrus nala liman al notu faneak verin tamata i Yesus nlobang urun ia yai, ma norat ia ne, “Ia nfalak iki.”
43013025	Ba tamata yai nrevang ia na'a Yesus buburn a ma norat ne, “Duila'a, iki ia?”
43013026	Yesus nfalak ne, “Tamata i usovu roti na'a Ning moko a ma al verin ia, inyai tamata i ufalak a.” Ia nfalak munuk wean inyai, beti nala roti yai ma nsovu na'a Ni moko a, ma nala verin Yudas i yaman verin Simon Iskariot.
43013027	Ti ma Yudas nala roti yai, na nitdawan a nana'a ralan a. Ba Yesus nfalak verin ia ne, “Mane motu afakinyai, na motu lahir fiang ini.”
43013028	Na'uk tali tamata ovi rdoku ma rafna'an yai, na wol isa vali nka'a ne, afakinimi Yesus nfalak wean inyai verin Yudas.
43013029	Tamata boku tali Yesus Ni tamata ovi rorang Ia ranovak ne, Yesus nsinir Yudas ma ti nfaha afa ovi mane rotu na'a rira amar dawan, te nsinir ia ma ti nala kubang boku verin tamata kasian ra. Rfikir wean inyai, tevek Yudas nasusan rira kubang ra.
43013030	Yudas nala roti yai ma nti lahir. Na'ut inyai, na ovan roak.
43013031	Ti ma Yudas nti roak, beti Yesus nfalak ne, “Fiang ini Ning amar a naran roak ma Ubu nfadawang Ya'a, Tamata Yanan a. Tali afa ovi otu ra, na tamata ra rfadawang Ubu.
43013032	Tali afa ovi otu roak avyai, bi tamata ra rfadawang Ubu, ba Ia veka notu ma tamata ra rfadawang vali Ya'a. Wol mnanat, na Ubu veka notu wean inyai.
43013033	Yanak averi, Ning amar a wol mnanat roak ma una'a ovu mia. Afa i ufalak roak verin dawan Yahudi ra, wean lahir afa i fiang ini ufalak vali verin mia. Mia veka mdyava Ya'a, na'uk na'a wan i veka uti a, fiang ini mia wol bisma miti.
43013034	Ya'a ala fareta ngorva'an verin bir tinemun wean ini: msyilobang mia. Wean lahir i ulobang roak mia, ba musti msyilobang mia.
43013035	Wean i msyilobang mia, na tamata ra munuk veka rka'a lahir ne, mia myeluk Ning tamata ovi rorang Ya'a.”
43013036	Simon Petrus nfalak verin Yesus ne, “Duila'a, mane muti ba?” Yesus nfalak ne, “Na'a wan i veka uti a, fiang ini wol bisma muti. Na'uk na'a amar ovi veka rma ini, na oa veka morang Ya'a.”
43013037	Petrus nfalak ewal verin Yesus ne, “Duila'a, afakinimi fiang ini wol bisma orang Oa? Ya'a utorung ma veka umata verin Oa.”
43013038	Yesus nfalak ne, “Petrus, oa mane mwata verin Ya'a? Afa i ufalak verin oa ini, kena urun! Manut wol nkukuwai obin, na oa veka malak nala fatelu roak ne, wol mka'a Ya'a.”
43014001	Yesus nfalak ne, “Deka ralabira kako'u. Myorang Ubu, ovu myorang vali Ya'a.
43014002	Wan rivun na'a Yamang Ni Rahan a. Uti inveli, boma ususan wan verin mia. Wean i wol wean inyai, na ufalak roak verin mia.
43014003	Ya'a uti ma ususan wabira munuk, beti ewal Ya'a ma ala mia ma tati wang i una'a, boma wean i una'a inyai, na mia mnya'a vali inyai.
43014004	Mia mkya'a roak linga'an i nti wan i veka uti yai.”
43014005	Tomas nfalak verin Yesus ne, “Duila'a, ami wol amka'a ne, Oa mane muti ba. Ba wean inba ma bisma amka'a linga'an i mane nti wan yai?”
43014006	Yesus nfalak ne, “Ya'a ini linga'an verin tamata ovi mane rti Yamang a. Tali Ya'a bi tamata ra rka'a afa ovi kena ra, ovu Ya'a ala vava'at kakiwal verin tamata ra. Wol tamata isa bisma nti ntuan Yamang a, wean i wol nahu Ya'a.
43014007	Wean i mkya'a roak Ya'a, na mkya'a roak Yamang a. Ba fiang ini mkya'a roak Ia, ovu msyi'ik roak Ia.”
43014008	Ba Filipus nfalak verin Yesus ne, “Duila'a, fwaturu Yamam a verin ami, na inyai naran roak verin ami.”
43014009	Yesus nfalak verin ia ne, “Filipus, itmunuk mnanat roak, na'uk afakinimi wol mka'a Ya'a obin? Tamata iki watan nsi'ik roak Ya'a, na ia nsi'ik roak Yamang a. Notu afakinimi fwalak ne, ‘Fwaturu Yamam a verin ami’?
43014010	Oa wol morang ne, Ya'a uleal Yamang ralan a, ovu Yamang nleal ralang a? Afa ovi ufalak verin mia, wol mane ntali watan Ya'a, na'uk ntali Yamang a. Yamang nleal ralang a, ba afa ovi otu ra, na Ia notu munuk afa avyai.
43014011	Myorang Ya'a na'ut i ufalak ne, Ya'a uleal Yamang ralan a ovu Yamang nleal Ya'a ralang a. Wean i wol myorang afa yai, na myorang Ya'a tevek mujizat ovi otu roak ra.
43014012	Afa i ufalak verin mia ini, kena urun! Tamata iki watan norang Ya'a, na ia veka not-nala vali mujizat ovi otu ra. Ia bis notu ma nlia tali mujizat ovi otu ra, tevek Ya'a veka uti verin Yamang a.
43014013	Wean i myera afaka watan na'a narang a, na Ya'a veka otu munuk verin mia, boma tamata ra rfadawang Yamang a, tevek afa ovi otu ra.
43014014	Wean i myera afaka watan na'a narang a, na veka otu munuk afa avyai verin mia.”
43014015	Yesus nfalak ne, “Wean i mlyobang Ya'a, na mia veka myot-orang afa ovi ufareta ma myotu ra.
43014016	Ya'a veka era verin Yamang a ma nala Ni Roh i veka nala lablobang verin mia ovu nfatuang mia, nata ti wol ni wahan.
43014017	Ubu Ni Roh yai veka nfalyawang afa ovi kena ra. Tamata ovi rna'a lanit ivavan a wol rtorung Ni Roh a, tevek wol rsi'ik ovu wol rka'a Ia. Na'uk mia mkya'a Ia, tevek nfatuang mia ovu veka nleal ralabira ra.
43014018	Ya'a wol usi'ik watan ma aksa mia, wean tamata ovi rwatat renarir-yamarira ra, na'uk Ya'a veka uma ewal ma itmunuk.
43014019	Wol mnanat, na tamata ovi rna'a lanit ivavan a veka wol rarea roak Ya'a. Na'uk mia veka msyi'ik ewal Ya'a, tevek veka uva'at ewal tali matmatan, ba mia veka bya'at vali.
43014020	Na'ut inyai, na veka mkya'a ne, Ya'a uleal Yamang ralan a, ovu mia mlyeal Ya'a ralang a, ovu vali Ya'a uleal ralabira ra.
43014021	Tamata iki watan ntorung afa ovi ufareta verin tamata ra ovu not-orang, na ia nlobang urun Ya'a. Iki watan nlobang Ya'a, na Yamang a nlobang ia, ovu Ya'a veka ulobang vali ia, ma ufaturu tenang a verin ia.”
43014022	Ba Yudas i wol Yudas Iskariot, norat Yesus ne, “Duila'a, afakinimi mane fwaturu watan tenam a verin ami, na'uk wol fwaturu tenam a verin tamata ovi rna'a lanit ivavan a?”
43014023	Yesus nfalak ne, “Tamata iki watan nlobang Ya'a, na ia veka not-orang afa ovi ufalak ra, ovu Yamang veka nlobang ia. Ya'a ovu Yamang a veka amama verin ia, ma amleal ovu ia, nata ti wol ni wahan.
43014024	Tamata iki watan wol nlobang Ya'a, na ia veka wol not-orang Ning vaivatul ra. Vaivatul ovi mryenar roak yai wol rtali watan Ya'a, na'uk rtali Yamang i nsinir Ya'a.
43014025	Ufalak munuk roak afa avyai verin mia na'ut i itmunuk obin.
43014026	Na'uk Yamang a veka nala Ni Roh ma al nkati Ya'a ma nala lablobang verin mia. Ni Roh yai veka nair mia na'a afakataka munuk, ovu nfangnanang mia na'a afa ovi air munuk roak verin mia.
43014027	Uti, na'uk otu ma ralabira ra malinan watan. Malinan i ntali Ya'a, ala verin mia, ovu afa i ala verin mia yai wol wean afa ovi lanit ivavan a nala verin mia. Ba ralabira ra deka kako'u ovu deka byobar.
43014028	Mia mryenar roak i ufalak ne, Ya'a veka uti, na'uk veka uma ewal ma utuan mia. Wean i mlyobang Ya'a, na veka ralabira lolin urun na'ut i uti verin Yamang a, tevek Ni dawan a nlia Ya'a.
43014029	Afa avyai wol rvotuk obin, na'uk fiang ini ufalak roak verin mia, boma wean i afa avyai rvotuk, na myorang.
43014030	Ya'a veka wol ungrihi ma rivun verin mia, tevek naran roak ni amar a ma nitdawan i nfareta lanit ivavan a mane nma. Na'uk ia wol ni ngrebat ma nfareta Ya'a.
43014031	Na'uk afa avyai munuk musti rvotuk, boma tamata ovi rna'a lanit ivavan a rka'a ne, Ya'a ulobang Yamang a, ovu ot-orang afa ovi nfalak ra munuk. Byatar ma tati kikyai.”
43015001	Yesus nfamalik vaivatul kamkuma isa wean ini: “Ya'a ini wean aa anggur mnga'un a, na Yamang a wean tamata i nwanar va'i anggur a.
43015002	Ningu aa anggur sanan ra, ovu sanan avyai rfaturu tamata inorang ra. Ba lokat aa sanan ovi wol vuarira, na tamata i nwanar va'i anggur yai veka netal vatuk aa sanan avyai. Na'uk aa sanan ovi vuar ra, na Ia veka nsingya aa sanan avyai, boma rtafal ma vuarira.
43015003	Mia myerat roak, tevek ufalak roak vaivatul ovi verin mia.
43015004	Mia musti myotu ma bira vava'at ra isa lalawatan ovu Ya'a, ovu Ya'a veka otu vali ma Ning vava'at isa lalawatan ovu mia. Wean aa anggur sanan ra wol bisma vuar wean i rdir-aling ira tali aa anggur a, ovu mia weabira vali inyai. Wean i wol bira vava'at isa ovu Ya'a, na wol bisma vuabira.
43015005	Ya'a ini wean aa anggur a, na mia wean aa anggur sanan ra. Tamata iki watan ni vava'at isa roak ovu Ya'a, ovu vali una'a lalawatan ni vava'at a, na ia veka vuan ma rivun. Tevek wean i wol bira vava'at isa ovu Ya'a, na wol myot-nala akataka.
43015006	Tamata iki watan wol ni vava'at isa ovu Ya'a, na ia veka wean aa sanan ovi retal vatuk ira. Ti ma rear roak, na rasdovuk ira ma relik rti yafu ralan ma rasnuri ira.
43015007	Wean i bira vava'at isa roak ovu Ya'a, ovu vali myala lalawatan vaivatul ovi ufalak roak verin mia na'a ralabira ra, na myera afaka watan tali Yamang a, na Ia veka nala verin mia.
43015008	Wean i bira vava'at ra wean aa sanan ovi vuarira rivun, na fyaturu ne, mia myeluk tamata ovi rorang Ya'a. Bira vava'at i wean inyai notu ma tamata ra rfadawang Yamang a.”
43015009	“Ya'a ulobang mia, wean lahir Yamang a nlobang Ya'a. Ba musti myotu ma bira vava'at ra isa lalawatan ovu Ya'a, boma bisma mkya'a Ning silobang yai.
43015010	Wean i myot-orang afa ovi ufareta ma myotu ra, na bira vava'at ra isa lalawatan ovu Ya'a na'a Ning silobang a. Inyai wean lahir i ot-orang lalawatan afa ovi Yamang nfareta ma otu ra, ovu Ning silobang isa lalawatan ovu Ia na'a Ni silobang a.
43015011	Ufalak munuk afa avyai verin mia, boma ralabira ra lolin urun, wean Ya'a ralang i lolin urun a. Otu wean inyai ma nfatnemung ralabira i lolin urun yai.
43015012	Ufareta mia ma myotu wean ini: Msyilobang mia, wean lahir i ulobang roak mia.
43015013	Tamata i ntorung ma nmata al nakvanak ni kida ra, na tamata yai nfaturu roak silobang i dawan lia munuk.
43015014	Wean i myot-orang afa ovi ufareta ma myotu ra, na mia myotu kida roak ovu Ya'a.
43015015	Ya'a veka wol era roak mia ne tamata sansinir, tevek tamata sansinir wol nka'a afa ovi duan a veka notu a. Na'uk era roak mia ne kida, tevek afa ovi urenar roak tali Yamang a, ufalak munuk roak verin mia.
43015016	Mia wol fyili Ya'a, na'uk Ya'a ufili mia ma usinir mia, ma ti ma myotu afa ovi lolin ra, boma weabira aa anggur sanan ovi vuar lalawatan. Myotu wean inyai, na myera afaka watan tali Yamang a na'a narang a, na Ia veka nala verin mia.
43015017	Ba ufareta mia wean ini: Msyilobang mia.”
43015018	“Wean i tamata ovi rna'a lanit ivavan wol inar lahir mia, na mingnanang ne, lan a wol inar lahir Ya'a.
43015019	Wean i bira vava'at ra wean tamata ovi rna'a lanit ivavan a, na ira veka rlobang mia wean watan i rlobang yanarira ra. Na'uk Ya'a ufili roak mia, ma wol myovu roak tamata ovi rna'a lanit ivavan a, boma bira vava'at ra naling ia tali ira. Wean inyai bi wol inar lahir mia.
43015020	Mingnanang afa ovi ufalak roak verin mia: Tamata sansinir isa ni dawan wol nlia duan a. Tamata boku rwi-rwa lan roak Ya'a, ovu ira veka rwi-rwa vali mia. Na'uk tamata boku vali rot-orang roak afa ovi air ra, ovu veka rot-orang vali afa ovi myair ra.
43015021	Tamata avyai rwi-rwa mia, tevek myorang Ya'a. Ira rotu wean inyai, tevek wol rka'a Ia i nsinir roak Ya'a.
43015022	Wean i Ya'a wol uma ma ungrihi ovu ira, na Ubu wol nfasala ira. Na'uk fiang ini uma roak ma ungrihi ovu ira, na'uk rafena ma rorang. Ba wol tamata isa vali bisma nfalak ne, wol notu salasilan!
43015023	Tamata iki watan wol inan lahir Ya'a, na ia vali wol inan lahir Yamang a.
43015024	Wean i Ya'a wol otu mujizat ovi tamata ra wol rotu obin na'a waharira ralan ra, na Ubu wol nfasala ira. Na'uk fiang ini rsi'ik roak mujizat ovi otu ra, na'uk wol inar lahir Ya'a ovu vali wol inar lahir Yamang a.
43015025	Na'uk rotu wean inyai ma nfakena afa ovi rtulis roak na'a rira Inukun ne, ‘Ira wol inar lahir Ya'a, na'uk wol rira lola ma wol inar lahir Ya'a.’
43015026	Ya'a veka usinir Roh i ntali Yamang a ma nlobang mia. Roh yai veka nfalak lahir afa ovi kena ra. Roh yai ntali Yamang a nma, ba veka nfamalik Ya'a.
43015027	Mia vali musti fyamalik afa ovi otu ra, tevek myovu roak Ya'a na'ut i beti ukarya na'a lanit ivavan ini.”
43016001	“Ya'a ufalak munuk afa avyai verin mia, boma deka mifla talik bira inorang a verin Ya'a.
43016002	Tamata ra veka raling vatuk mia tali dida rahan falurut ra. Veka ti naran ni amar a ma tamata ovi rfedan mia ranovak ne, rkarya verin Ubu ovu rotu ma ralan lolin.
43016003	Rotu wean inyai, tevek wol rka'a Yamang a ovu wol rka'a vali Ya'a.
43016004	Ba fiang ini ufalak afa avyai verin mia, boma na'ut i rwi-rwa mia wean i ufalak roak yai, na mingnanang ne, ufamalik roak verin mia.” “Lan a wol ufalak afa avyai verin mia, tevek na'ut inyai, na Ya'a una'a ovu mia obin.
43016005	Fiang ini mane ewal roak Ya'a uti utuan Ia i nsinir Ya'a, na'uk wol tamata isa vali tali mia norat Ya'a ne, ‘Muti ba?’
43016006	Fiang ini ralabira lalau, tevek ufalak roak ne, mane uti.
43016007	Na'uk afa i ufalak ini kena: Ni lolin a uti, boma na'a bira lolin. Wean i wol uti, na Ubu Ni Roh i nala lablobang verin mia veka wol nma. Na'uk wean i uti, na veka usinir Ia nma verin mia.
43016008	Wean i Ubu Ni Roh nma, na Ia veka notu ma tamata ovi rna'a lanit ivavan a rka'a ne, rotu roak salasilan. Ia veka notu ma rka'a ne, Ning vava'at nmalola, ovu rka'a vali Ubu Ni inukun i veka nfaleka verin lanit ivavan a.
43016009	Ia veka notu ma rka'a vali ne, rira salasilan roak, tevek rafena ma rorang Ya'a.
43016010	Ia veka notu vali ma rka'a ne, Ning vava'at nmalola, tevek ewal Ya'a uti verin Yamang a. Na'ut inyai, na mia veka wol mryea roak Ya'a.
43016011	Ubu Ni Roh veka notu vali ma rka'a Ubu Ni inukun i veka nfaleka verin ira, tevek fiang ini Ubu nukun roak nitdawan i nfareta lanit ivavan a.
43016012	Afa rivun ila'a mane ufalak verin mia, na'uk fiang ini wol bisma byar-nala afa avyai obin, tevek aleman.
43016013	Na'ut i Ubu Ni Roh nma, na Ni Roh yai veka nfalak afa ovi kena ra. Ia veka nair mia ma mkya'a afa ovi kena ra munuk. Na'ut i nangrihi, na afa ovi nfalak ra wol rtali Ni fikiran a watan, na'uk Ia nfalak afa ovi nrenar roak tali Ubu. Ia veka nfalak vali verin mia na'a afa ovi veka rvotuk ra.
43016014	Ubu Ni Roh a veka nalang Ya'a, tevek vaivatul ovi nfalak verin mia yai, rtali munuk Ya'a.
43016015	Afa ovi rna'a munuk Yamang a, Ya'a Ningu vali. Wean inyai bi ufalak ne, afa ovi Ubu Ni Roh nfalak verin mia, rtali munuk Ya'a.”
43016016	“Ning amar wol mnanat roak ma veka wol mryea roak Ya'a, ovu veka wol mnanat, na mryea ewal Ya'a.”
43016017	Ba Yesus Ni tamata ovi rorang Ia boku rsiforat ira ma rfalak ne, “Afakinimi nfalak ne, ‘Ning amar wol mnanat roak ma veka wol mryea roak Ya'a, ovu veka wol mnanat, na mryea ewal Ya'a’? Afakinimi Ia nfalak vali ne, ‘Ya'a mane ewal Ya'a ti verin Yamang a’?”
43016018	Ira rfalak vali ne, “Ia nfalak ne, ‘Ning amar wol mnanat roak.’ Ita wol tka'a ne, inyai ihin aka?”
43016019	Yesus nka'a ne, ira mane rera ma nfalyawang na'a afa ovi nfalak ra. Ba nfalak ne, “Inlangin a ufalak ne, Ning amar wol mnanat roak ma veka wol mryea roak Ya'a, na'uk veka wol mnanat, na mryea ewal Ya'a. Ba msyiforat mia na'a afa yai?
43016020	Afa i ufalak verin mia ini, kena urun! Na'ut i uti a, na mia veka byakar ma ralabira lalau, na'uk tamata ovi rna'a lanit ivavan a veka inarira lolin. Velik ne byakar, na'uk veka myewal ma ralabira ra lolin urun.
43016021	Bira wawa'uk i mtyuan yai wean vata i mane ndoku rahan nfarnuang a. Na'uk ti ma nrali roak ia, na wol nangnanang roak wawa'uk yai, tevek nrali roak kasiko'u yanat isa na'a lanit ivavan a.
43016022	Wean vali inyai verin mia. Fiang ini ralabira lalau, na'uk veka utuan ewal mia, na veka inabira lolin, ovu wol tamata isa vali bisma nala inabira lolin yai tali mia.
43016023	Amar yai, na veka wol myorat afakataka tali Ya'a. Afa i ufalak verin mia ini, kena urun! Na'ut inyai, na myera afaka watan tali Yamang a na'a narang a, na Ia veka nala verin mia.
43016024	Tali lalan a ma naran amar ini, na mia wol myera akataka na'a narang obin. Ba fiang ini myera afaka watan na'a narang a, na Yamang a veka nala verin mia, boma ntafal ma ralabira lolin urun.
43016025	Ya'a ala vaivatul kamkuma ma al ufalak munuk afa avyai verin mia. Veka naran ni amar a ma wol ala vaivatul kamkuma roak ma ungrihi verin mia, na'uk veka ufalyawang lahir na'a Yamang a verin mia.
43016026	Na'ut inyai, na mia veka myala narang a ma ka'i myera verin Yamang a. Ya'a wol ufalak ne, veka era afakataka tali Yamang a verin mia,
43016027	tevek Yamang a ka'i nlobang mia. Ia nlobang mia, tevek mlyobang Ya'a, ovu myorang ne, Ubu nsinir Ya'a.
43016028	Ya'a utali Yamang a uma lanit ivavan a, ba uban-talik lanit ivavan a ma ewal Ya'a ti verin Yamang a.”
43016029	Ba Yesus Ni tamata ovi rorang Ia rfalak verin Ia ne, “Fiang ini mungrihi, na wol mala roak vaivatul kamkuma, na'uk fwalyawang lahir afa ovi fwalak ra.
43016030	Fiang ini amka'a roak ne, Oa mka'a munuk afakataka, ba wol amperlu roak ma amorat akataka tali Oa. Wean inyai bi, amorang urun ne, Oa mtali Ubu.”
43016031	Yesus nfalak ne, “Ba fiang ini myorang roak afa ovi ufalak ra?
43016032	Mingnanang! Ni amar a veka nma, ovu fiang ini amar yai nma roak. Mia veka mifla talik Ya'a ma myewal mia miti bira rahan ra, ma aksa Ya'a watan. Na'uk wol aksa Ya'a, tevek Yamang a novun Ya'a.
43016033	Ufalak munuk afa avyai verin mia, boma ralabira ra malinan watan, tevek bira vava'at ra isa roak ovu Ya'a. Na'a lanit ivavan a mia veka mtyuan susa. Na'uk mtyahang ralabira watan, tevek utung munuk roak ngrebat ovi rna'a lanit ivavan a.”
43017001	Yesus nfalak munuk afa avyai, beti ntadata nrata lanit ma nfalak ne, “Bapa, naran roak ni amar a ma fwaturu Yanam Ni dawan a, boma Yanam a nfaturu vali Mu dawan a.
43017002	Bapa, Oa mala roak ngrebat verin Yanam a ma nfareta tamata ovi rna'a lanit ivavan a munuk. Ngrebat yai notu ma Ia nala vava'at kakiwal verin tamata ovi mala munuk roak ira verin Ia.
43017003	Vava'at kakiwal yai wean ini: ira rka'a roak ne, Oa Ubu i ikisa watan a ovu sa'i kena Oa, ovu vali rka'a Yesus Kristus i msinir roak Ia ma nma lanit ivavan a.
43017004	Ya'a ufaturu roak Mu dawan a na'a lanit ivavan a, tevek ot-nala munuk roak afa ovi msinir ma otu ra.
43017005	Bapa, wean inyai bi era verin Oa, ma fwadawang Ya'a na'a waham ralan wean lan fwadawang Ya'a, na'ut i wol motu lanit ivavan obin.
43017006	Ya'a ufamalik roak Oa verin tamata ovi mala roak ira verin Ya'a na'a lanit ivavan a. Oa Mu tamata avyai, ovu mala roak ira verin Ya'a, ovu vali rot-orang roak Mu vaivatul ra.
43017007	Fiang ini rka'a roak ne, afa ovi mala munuk verin Ya'a rtali Oa.
43017008	Ufamalik roak Mu vaivatul ovi fwalak roak verin Ya'a verin ira, ma rtorung vaivatul avyai. Ira rka'a urun ne, Ya'a utali Oa ovu rorang ne, Oa msinir Ya'a ma uma.
43017009	Ya'a uflurut verin ira. Wol uflurut verin tamata ra munuk na'a lanit ivavan ini, na'uk verin tamata ovi mala roak ira verin Ya'a, tevek Oa Mu ira.
43017010	Ya'a Ning tamata ra, Oa Mu vali ira, ovu Oa Mu tamata ra, Ya'a Ningu vali ira. Ira rfaturu Ning dawan a ma tamata ra rfadawang Ya'a.
43017011	Fiang ini uti verin Oa ta Bapa. Ya'a wol una'a roak lanit ivavan a, na'uk Ning tamata ovi rorang Ya'a rna'a lanit ivavan obin. Bapa, Oa mwerat urun. Fara mwanar ira ovu Mu ngrebat i mala roak verin Ya'a, boma ralar isa, wean lahir Ya'a ovu Bapa ikisa watan ita.
43017012	Na'ut i una'a ovu ira obin, na uwanar ira ovu ngrebat i mala roak verin Ya'a. Uwanar roak ira, ma wol isa vali tali ira nmata kakiwal. Na'uk isa watan tali ira veka nmata kakiwal, ma nfakena afa ovi rtulis roak na'a Surat Ralan.
43017013	Fiang ini uti verin Oa ta Bapa. Una'a lanit ivavan ini obin, na ungrihi wean ini, boma ira bisma rfarnuang ne, ralarira lolin urun wean lahir Ya'a.
43017014	Ufamalik roak Mu vaivatul ra verin ira. Ba tamata ovi rna'a lanit ivavan a wol inar lahir ira, tevek rira vava'at ra wol wean tamata ovi rna'a lanit ivavan a. Inyai wean vali Ning vava'at a, wol wean tamata ovi rna'a lanit ivavan a.
43017015	Ya'a wol era verin Oa ma mala ira tali lanit ivavan a, na'uk era ma mwanar ira tali nitdawan a.
43017016	Rira vava'at ra wol wean tamata ovi rna'a lanit ivavan a. Ya'a vali Ning vava'at a wol wean tamata ovi rna'a lanit ivavan a.
43017017	Bapa, motu ma rira vava'at ra rmalola ovu afa ovi kena ra. Mu vaivatul ra kena.
43017018	Wean lahir i msinir roak Ya'a ma uma lanit ivavan a, ba usinir vali ira ma rti verin tamata ra na'a lanit ivavan a.
43017019	Ya'a ka'i ala tenang a wean lahir ralam nfalak a ma na'a rira lolin, boma ira bisma rala urun tenarira ra ma rot-orang Mu vaivatul ovi kena ra.
43017020	Ya'a wol mane uflurut watan verin ira, na'uk uflurut vali verin tamata ovi rorang Ya'a tali afa ovi rfamalik ra.
43017021	Era verin Oa ta Bapa, boma motu ma isa watan ira, wean lahir Ya'a uleal ralam a ovu mleal ralang a. Era vali ma ira ovu ita isa watan, boma tamata ovi rna'a lanit ivavan a rorang ne, Oa msinir roak Ya'a.
43017022	Ya'a alang roak ira wean watan i malang roak Ya'a, boma isa watan ira wean lahir i isa watan ita.
43017023	Ning vava'at isa watan ovu ira, ovu vali Bapa ovu Ya'a isa watan ita, boma irmunuk isa watan ira. Wean inyai, boma tamata ovi rna'a lanit ivavan a rka'a ne, Oa msinir Ya'a, ovu vali mlobang ira wean lahir i mlobang Ya'a.
43017024	Bapa, era ma fara tamata ovi mala roak ira verin Ya'a, rovu vali Ya'a ma amna'a wan i una'a. Motu wean inyai, boma rsi'ik Ning dawan i mala roak verin Ya'a, tevek mlobang roak Ya'a, na'ut i wol motu lanit ivavan obin.
43017025	Bapa, Mu afa ovi motu ra rmalola lalawatan. Tamata ovi rna'a lanit ivavan a wol rka'a Oa. Na'uk Ya'a uka'a Oa, ovu vali Ning tamata ovi rorang Ya'a rka'a ne, Oa msinir roak Ya'a.
43017026	Ya'a ufamalik roak verin ira ne, iki Oa, ovu veka ufamalik lalawatan Oa verin ira, boma Mu silobang i mala verin Ya'a nana'a lalawatan ralarira ra, ma Ning vava'at isa watan ovu ira.”
43018001	Ti ma Yesus naflurut munuk wean inyai, na irmunuk Ni tamata ovi rorang Ia rti oar Kidron ni lihir a. Va'i zaitun isa nana'a inyai, ba Yesus ovu Ni tamata ra rti va'i yai ralan a.
43018002	Yudas i nfedi Yesus nka'a vali va'i yai, tevek Yesus ba'i nasdovu Ia ovu Ni tamata ovi rorang Ia na'a inyai.
43018003	Ba Yudas nti wan yai. Ia novun Roma rira sidovung suldadu isa, ovu tamata ovi rwanar Yahudi rira Rahan Dawan Falurut a rti vali wan yai, ovu rtaha damar, faduk ovu rira mneran ra. Tamata Yahudi rira dawan mela falurut ra ovu tamata Yahudi ovi rtali sidovung Farisi rsinir ira ma rti.
43018004	Yesus nka'a lahir afa ovi veka rkena Ia, ba ti nfaseri tamata avyai ma nfalak verin ira ne, “Mia mdyava iki?”
43018005	Ira rfalak ne, “Yesus i ntali Nazaret a.” Ia nfalak verin ira ne, “Ya'a ini tamata i mdyava a.” Na'ut inyai, na Yudas i nfedi Yesus ndiri vali ovu ira na'a inyai.
43018006	Na'ut i Yesus nfalak verin ira ne, “Ya'a ini tamata i mdyava a,” na tamata avyai munuk rsuka ira ma rleka fatvelar ira rsuta lanun.
43018007	Ba Yesus norat ewal ira ne, “Mia mdyava iki?” Ira rfalak ne, “Amdava Yesus i ntali Nazaret.”
43018008	Yesus nfalak ne, “Ufalak roak verin mia ne, Ya'a ini tamata i mdyava a. Ba wean i mdyava urun Ya'a, na msyi'ik watan Ning tamata ra ma rti.”
43018009	Yesus nfalak wean inyai, boma nfakena afa ovi nfalak roak ne, “Tamata ovi mala roak ira verin Ya'a, na wol isa tali ira nmamu.”
43018010	Simon Petrus ntaha nahin blawat isa, ba ntavar nahin blawat yai ma nafat vatuk Mela Falurut Ila'a ni tamata sansinir isa arun mela a. Sansinir yai naran Malkhus.
43018011	Ba Yesus nfalak verin Petrus ne, “Ma'adoru ewal mu nahin blawat yai na'a ni tlanan a. Oa beta fwikir ne, wol utorung ma utuan susa i Yamang nfadoku roak ma musti utuan a?”
43018012	Roma rira suldadu ra ovu rira dawan a, ovu vali tamata ovi rwanar Yahudi rira Rahan Dawan Falurut a, rtaha Yesus ma rkeak Ia.
43018013	Nata rovun Ia rti lan Kayafas memin i Hanas a. Ta'un yai Kayafas neluk Yahudi rira Mela Falurut Ila'a.
43018014	Kayafas nsurak lan roak dawan Yahudi ra ne, “Ni lolin a, tamata isa nmata verin tamata rivun.”
43018015	Simon Petrus ovu tamata isa vali tali Yesus Ni tamata ovi rorang Ia, rban-orang Yesus. Yahudi rira Mela Falurut Ila'a nka'a roak Yesus Ni tamata isa yai. Ba ia bisma norang Yesus ma nti Mela Falurut Ila'a yai ni rahan ni lean a,
43018016	na'uk Petrus nanaban watan na'a balbelat ni falfolat murin a. Yesus Ni tamata yai newal ia nti murin ma nangrihi ovu vata i nwanar falfolat a, ma novun Petrus nti ralan.
43018017	Ba vata yai nfalak verin Petrus ne, “Betane oa morang vali tamata yai?” Petrus nfalak ne, “Wahal!”
43018018	Na'ut inyai na radridin urun, ba Mela Falurut Ila'a ni tamata sansinir ra ovu tamata ovi ba'i rwanar Yahudi rira Rahan Dawan Falurut a, rsidovuk yafu ma rdiri rafraran. Petrus nti vali ma irmunuk rafraran na'a inyai.
43018019	Mela Falurut Ila'a yai norat Yesus na'a Ni tamata ovi rorang Ia ovu Ni afa ovi nair ra.
43018020	Yesus nfalak ne, “Ya'a ba'i udiri tamata rivun waharira ralan ra ma ungrihi. Ya'a usiair lalawatan na'a rahan falurut ovu Rahan Dawan Falurut i tamata Yahudi ra munuk ba'i rasdovu ira na'a. Ya'a wol mane ungrihi fanfonak watan.
43018021	Afakinimi morat Ya'a? Morat watan tamata ovi rarenar roak afa ovi air ra. Ira rka'a urun afa ovi ufalak roak a.”
43018022	Na'ut i Yesus nfalak wean inyai, na tamata isa tali tamata ovi ba'i rwanar Yahudi rira Rahan Dawan Falurut a, ntafitil Yesus ma nfalak ne, “Mubrahi urun ma mungrihi wean inyai verin Mela Falurut Ila'a!”
43018023	Ba Yesus nfalak ne, “Wean i afa i ufalak yai sala, na eka fwalak Ning sala a, na'uk wean i afa i ufalak yai kena, na afakinimi mtafitil Ya'a?”
43018024	Nata Hanas nsinir ma rovun Yesus nti verin Kayafas i neluk Mela Falurut Ila'a yai. Yesus liman a natkeak obin.
43018025	Simon Petrus nafraran obin, ba tamata ovi rna'a inyai rfalak verin ia ne, “Betane oa morang vali Ia?”
43018026	Simon Petrus nalak ia ma nfalak ne, “Wahal.” Ba Mela Falurut Ila'a ni tamata sansinir i lan a Petrus nafat vatuk arun a, ni tiniman isa nfalak ne, “Inlangin a, urea roak oa mimunuk Yesus mnya'a va'i yai.”
43018027	Petrus nalak ewal ia ma nfalak ne, “Wahal.” Na'ut inyai, na manut isa nkukuwai lahir.
43018028	Varverak sumatan obin, na dawan Yahudi ra rovun roak Yesus tali Kayafas ni rahan a rti Gubernur ni rahan a. Na'uk dawan Yahudi avyai wol rti Gubernur ni rahan ralan a, tevek wol mane rfangra tenarira ra, wean rira adat nfalak a. Rotu wean inyai, tevek ira mane rovu ma rafna'an na'a rira amar dawan Paskah.
43018029	Ba Gubernur Pilatus nti murin ma norat ira ne, “Mia myangadu tamata ini, tevek Ni sala aka?”
43018030	Ira rfalak ne, “Wean i wol Ni sala, na wol amovun Ia nma verin oa!”
43018031	Pilatus nfalak verin ira ne, “Myala Ia miti ma ka'i fyaleka inukun verin Ia, ma inovan ovu bira inukun a.” Na'uk tamata Yahudi avyai rfalak ne, “Ami wol mami ngrebat ma amfaleka inukun matmatan verin tamata.”
43018032	Afa yai nvotuk, boma nfakena afa ovi Yesus nfalak roak na'a Ni matmatan a.
43018033	Pilatus newal ia nti ni rahan ralan a, nata nera Yesus ma norat Ia ne, “Yahudi rira raja verin Oa?”
43018034	Yesus nfalak ne, “Morat Ya'a wean inyai, na ntali ralam a, te tamata liak boku rfamalik roak Ya'a verin oa?”
43018035	Pilatus nfalak ne, “Oa fwikir ne, ya'a ini tamata Yahudi ya'a? Tamata ovi rovun Oa mwa verin ya'a ini, inyai Mu tamata Yahudi ra, ovu Mu dawan mela falurut ra. Motu sala aka ma rovun Oa mwa ini?”
43018036	Yesus nfalak ne, “Ning fareta wol ntali lanit ivavan a. Wean i Ning fareta ntali lanit ivavan a, na Ning tamata ra veka rotu ma vangoa-vanga, boma deka rala Ya'a verin tamata Yahudi ra. Na'uk Ning fareta a wol ntali lanit ivavan a.”
43018037	Ba Pilatus nfalak verin Ia ne, “Oa ini raja Oa?” Yesus nfalak ne, “Oa ka'i fwalak ne, Ya'a ini raja Ya'a. Rarali Ya'a na'a lanit ivavan ini, boma ufamalik afa ovi kena ra. Tamata iki watan ndava lalawatan afa ovi kena ra, na ia nrenar roak afa ovi ufalak ra.”
43018038	Pilatus nfalak munuk wean inyai, na nti murin ewal ma nfalak verin tamata Yahudi ra ne, “Ya'a wol utuan sala akataka na'a Ia.
43018039	Na'uk mia ba'i myera verin ya'a, ma lokat varat na'ut amar dawan Paskah, na ufatalik tamata isa tali bu'i ralan. Ba mtyorung ma ufatalik Yahudi rira raja ini verin mia?”
43018040	Ira rafwak ma rfalak ne, “Deka fwatalik Ia, na'uk fwatalik Barabas!” Barabas yai nwi-nwa tamata ra ma nbori rira metan ra.
43019001	Pilatus nangrihi munuk verin tamata Yahudi ra, beti nsinir ni suldadu ra ma rasveva Yesus.
43019002	Suldadu avyai ranan aa anan ovi imarira ra ma na'a sabe'u ma rfadoku na'a Yesus ulun a. Ira rala ravit blawat ungu isa ma ra'adoru na'a Ia,
43019003	beti rsikati ira ti rfaseri Yesus ma rfalak ne, “Yahudi rira raja verin Oa, ba fara nam a blawat!” Nata, rtafitil wahan a.
43019004	Pilatus nti murin ewal ma nfalak verin tamata rivun avyai ne, “Eka msyi'ik, ya'a ovun roak Ia nma verin mia, boma mkya'a ne, wol utuan sala akataka na'a Ia.”
43019005	Ba rovun Yesus nti murin. Ia naklulu roak sabe'u iman yai, ovu noru roak ravit blawat ungu yai. Pilatus nfalak verin ira ne, “Eka msyi'ik tamata ini!”
43019006	Ti ma Yahudi rira dawan mela falurut ra ovu tamata ovi rwanar Yahudi rira Rahan Dawan Falurut a rsi'ik Yesus, na rafwak ma rfalak ne, “Bwaku Ia na'a aa walwalur! Bwaku Ia na'a aa walwalur!” Pilatus nfalak verin ira ne, “Mia ka'i myala Ia ma byaku Ia na'a aa walwalur, tevek ya'a wol utuan lahir sala akataka na'a Ia.”
43019007	Tamata Yahudi avyai rfalak verin Pilatus ne, “Ami mami inukun vali, ovu na'a mami inukun a nfadoku ne, Ia musti nmata, tevek nfalak ne, Ubu Yanan Ia.”
43019008	Na'ut i Pilatus nrenar i rfalak wean inyai, na ia ntafal ma nbobar.
43019009	Ba Pilatus newal ia nti ni rahan fareta dawan ralan a. Ti ma rovun roak Yesus nti rahan yai ralan, na norat Yesus ne, “Oa mtali ahu inba?” Na'uk Yesus wol nvalat ia.
43019010	Pilatus norat ewal Ia ne, “Oa mufena ma mungrihi nulu ya'a? Oa wol mka'a ne, ning ngrebat ma ufatalik Oa, ovu ning ngrebat ma ufalak ma rbaku Oa na'a aa walwalur?”
43019011	Yesus nfalak ne, “Wean i Ubu wol nala ngrebat yai verin oa, na oa wol mu ngrebat akataka ma fwareta Ya'a. Ba tamata i nala Ya'a verin oa, ni salasilan a veran rahi mu salasilan.”
43019012	Na'ut i Pilatus nrenar afa i Yesus nfalak yai, na ndava linga'an mane nfatalik Ia. Na'uk tamata Yahudi avyai rafwak ewal ma rfalak ne, “Wean i fwatalik Ia, na oa veka wol motu kida roak ovu Kaisar. Tamata iki watan ntorung ne notu raja, na ia nangal roak Kaisar.”
43019013	Na'ut i Pilatus nrenar i tamata Yahudi ra rfalak wean inyai, na nsinir ma rovun Yesus nti murin, na ia ndoku kadera i ba'i ndoku ma nfaleka inukun verin tamata ra. Wan yai naran Lantai Vatu, na'a vai Ibrani rfanara ia ne Gabata.
43019014	Na'ut inyai, na ka'a bi lera ndirlola. Amar yai, na tamata Yahudi ra rasusan warira ma ilyan, na rotu rira amar dawan Paskah. Pilatus nfalak verin tamata avyai ne, “Ini bira raja a!”
43019015	Tamata avyai rafwak ma rfalak ne, “Fwedan Ia! Fwedan Ia! Bwaku Ia na'a aa walwalur!” Pilatus norat ira ne, “Ya'a musti utorung ma rbaku bira raja a na'a aa walwalur?” Yahudi rira dawan mela falurut ra rfalak ne, “Ami wol mami raja. Kaisar a'uk sa'i notu raja verin ami!”
43019016	Ba rala Yesus ma rovun Ia rti.
43019017	Yesus ka'i nvara Ni aa walwalur a, ma nti wan i naran Kalkulun Wan. Na'a vai Ibrani rfanara ia ne, Golgota.
43019018	Na'a wan yai, na rbaku Ia na'a aa walwalur. Ira rbaku vali tamata irua ovu Ia, ma isa na'a Ni lihir mela, na isa na'a Ni lihir balit, na Yesus na'a fruarira ra.
43019019	Pilatus nsinir ira ma rtulis na'a kba etal isa, beti rbaku kba etal yai na'a aa walwalur ni tutul a. Vaivatul avyai ngoarira ne, “Yesus ntali Nasaret, Yahudi rira Raja verin Ia.”
43019020	Tamata Yahudi rivun rbas roak vaivatul avyai, tevek wan i rbaku Yesus na'a aa walwalur yai nfaseri kota. Vaivatul avyai rtulis na'a vai Ibrani, vai Latin ovu vai Yunani.
43019021	Yahudi rira dawan mela falurut ra rfalak verin Pilatus ne, “Deka mtulis ne, ‘Yahudi rira Raja verin Ia.’ Na'uk mtulis ne, ‘Ia nfalak ne Yahudi rira Raja verin Ya'a.’ ”
43019022	Na'uk Pilatus nfalak ne, “Afa i ufalak ma rtulis roak yai, wol bisma rkati.”
43019023	Ti ma suldadu avyai rbaku roak Yesus na'a aa walwalur, beti rala Ni kadaravit ra ma rsiduk na'ut ifa'at, ma sasan lokat ira. Ira rala vali Ni ravit blawat. Ravit blawat yai wol roar ia, na'uk redu falolang watan ia ma na'a near isa.
43019024	Ba suldadu avyai rsifalak afa verin ira ne, “Deka tkamsat ravit blawat yai, na'uk totu undi ma tka'a ne, iki veka nia ravit blawat yai.” Wean inyai, boma nfakena afa ovi rtulis roak na'a Surat Ralan ne, “Ira rsiduk Ning kadaravit ra lokat ira, ovu rotu undi na'a Ning ravit blawat a.” Ba suldadu avyai rotu wean inyai.
43019025	Yesus renan a, ovu Yesus renan warin a, ovu Maria i awan verin Klopas, ovu Maria Magdalena rdir-ebang aa walwalur i rbaku Yesus na'a.
43019026	Na'ut i Yesus nsi'ik Ni tamata i norang Ia ovu nlobang urun ia ndiri inyai ovu renan a, na nfalak verin renan a ne, “Mama, inyai yanam a!”
43019027	Nata Yesus nfalak verin Ni tamata i norang Ia yai ne, “Inyai renam a!” Tali amar yai, na Ni tamata yai ntorung ma nala Yesus renan a ma nana'a ni rahan a.
43019028	Yesus nka'a ne, fiang ini Ia notu munuk roak karya ovi Ubu nala verin Ia. Ba nfalak ne, “Ya'a ubroa.” Nfalak wean inyai ma nfakena afa ovi rtulis roak na'a Surat Ralan.
43019029	Na'a wan yai, na moko isa nngora ovu anggur i nakbia a. Ba rala spons etal isa ma rsovu na'a anggur yai, ma rngatan teri spons yai na'a aa etal isa ni tutul a, ma rlauk rata nkena Yesus sumarn a.
43019030	Ti ma Yesus nbuk roak anggur yai, na nfalak ne, “Roak rok.” Ba nsoak wahan a, na nan a nakbosal.
43019031	Na'ut inyai, na tamata Yahudi ra rasusan warira ma ilyan, na ryari ira. Ira rira adat notu teri ma tamata ovi rbaku roak ira na'a aa walwalur, wol bisma raklo'i watan na'a amar i ryari ira. Nlia tali inyai, na amar i ryari ira yai neluk amar dawan verin ira. Ba dawan Yahudi ra rera verin Pilatus ma nsinir suldadu ra ma rkametal tamata ovi rbaku ira yai earira ra, ma rfasuka ira tali aa walwalur ra.
43019032	Nata suldadu avyai rti ma rkametal lan tamata irua i rbaku ira ovu Yesus, earira ra.
43019033	Na'uk ti ma rfaseri Yesus, ma rsi'ik na nmata roak, ba wol rkametal ean a.
43019034	Na'uk suldadu isa nsungu Yesus nelan ovu vunut, ma laran a ovu wear nvoat lahir.
43019035	Tamata i nsi'ik afa yai ka'i nfamalik afa i nsi'ik yai. Ia nka'a ne, afa ovi nfalak ra kena ma nfamalik afa avyai, boma myorang vali.
43019036	Suldadu avyai wol rkametal Yesus ean a, boma nfakena afa ovi rtulis roak na'a Surat Ralan ne, “Tali lurin ra, na wol isa vali nametal.”
43019037	Rtulis vali roak na'a Surat Ralan wean ini, “Tamata ra veka rsi'ik Ia na'ut i rsungu roak Ia.”
43019038	Afa avyai roak munuk roak, beti tamata isa naran Yusuf ntali ahu Arimatea nti ma ntuan Pilatus ma nera verin ia ma nala Yesus tenan a. Yusuf norang vali Yesus, na'uk norang fanfonak Ia, tevek nbobar dawan Yahudi ra. Pilatus ntorung afa i Yusuf nfalak a, ba Yusuf nti ma nfasuka Yesus tenan a.
43019039	Nikodemus i lan a ti ntuan roak Yesus na'ut ovan a, novu vali Yusuf. Ia ntaha ngul ovi voarira lolin urun a nararira mur ovu gaharu. Rsileti roak ngul avyai, ma ka'a bi kil vututelu.
43019040	Ira rala Yesus tenan a ma rkuma Ia ovu maloli ngangiar, ovu raslofi ngul ovi voarira lolin avyai ma rot-orang Yahudi rira adat a verin tamata matmatan ra.
43019041	Na'a wan i rbaku Yesus na'a aa walwalur, na va'i isa nfaseri inyai. Na'a va'i yai, na van matmatan isa nana'a. Van yai ngorva'an obin, tevek wol rfanuba matmatan ra na'a obin.
43019042	Na'ut inyai, na tamata Yahudi ra rasusan warira ma rsa'a amar i mane ryari ira. Ba Yusuf irua Nikodemus rti ma rfanuba Yesus tenan a na'a van yai ralan a, tevek nfaseri inyai.
43020001	Na'ut amar kareda, na Maria Magdalena nti van matmatan i rfanuba Yesus tenan a. Na'ut inyai, na manut ra vair iwarin obin. Ia nsi'ik vatu dawan i rala al rulang van yai ngoran a natsuar roak.
43020002	Ba ia nafla ma ti ntuan Yesus Ni tamata irua: Simon Petrus ovu Yesus Ni tamata isa i norang Ia ovu nlobang urun ia. Maria nfalak verin ira ne, “Tamata ra rala roak Duila'a tali van matmatan, ovu wol amka'a ne, rfadoku Ia na'a inba.”
43020003	Petrus ovu Yesus Ni tamata liak isa i norang Ia yai rti van yai.
43020004	Irua rafla, na'uk Yesus Ni tamata liak isa i norang Ia yai nafla lia Petrus, ba naran lan van yai, beti Petrus.
43020005	Ia nsoak ia ma nsi'ik nti ralan, na nrea maloli i rala ala rkuma Yesus na'a inyai, na'uk wol nti ralan.
43020006	Simon Petrus nma vali ma nti lahir van yai ralan a. Ia nsi'ik, na maloli i rala al rkuma Yesus nana'a inyai.
43020007	Na'uk maloli i rala al rkeak Yesus ulun a wol nana'a ebang roak maloli i rala al rkuma Ia. Maloli yai natlulung roak ma na'a wan liak.
43020008	Ba Yesus Ni tamata i naran lan van yai, nti vali ralan, ma nsi'ik munuk afa avyai, beti norang ne, Yesus nva'at ewal roak.
43020009	Ira wol rfan-aran obin Surat Ralan ihin a ne, Ia musti nva'at ewal tali matmatan.
43020010	Ba Yesus Ni tamata irua ovi rorang Ia yai rewal ira rti rira rahan ra.
43020011	Maria Magdalena ndir-ebang van yai ma nvakar. Na'ut i nvakar, na nsoak ia ma nsi'ik nti van yai ralan,
43020012	na nrea Ubu Ni sansinir irua tali lanit ratan reluk kadaravit ngangiar, ma rdoku wan i rfanuba Yesus tenan a na'a. Isa ndoku wan i Yesus ulun nana'a, na isa vali ndoku wan i ean a rna'a.
43020013	Ba sansinir avyai rorat Maria ne, “Afakinimi bwakar?” Maria nfalak ne, “Tamata rala roak ning Duila'a, ba wol uka'a ne rfadoku Ia na'a inba.”
43020014	Ia nfalak munuk wean inyai, na nfulak ia ma nsi'ik, na Yesus ndiri murin a, na'uk wol nka'a ne inyai Yesus.
43020015	Yesus nfalak verin ia ne, “Afakinimi bwakar? Oa mdava iki?” Maria nanarin ne, inyai tamata i ba'i nwanar va'i a, ba nfalak verin ia ne, “Bapa, wean i mala Yesus tenan a, na fwalak verin ya'a ne, fwadoku Ia na'a inba, boma ti ala Ia.”
43020016	Yesus nfalak verin ia ne, “Maria!” Ba Maria nfulak wahan a ma nfalak na'a vai Ibrani ne, “Rabuni!”, ihin a Guru.
43020017	Yesus nfalak verin ia ne, “Deka mtaha Ya'a, tevek wol urata verin Yamang obin. Muti ma mtuan terang a valing ra ma fwalak verin ira ne, ‘Ya'a veka uti verin Yamang a ovu Yamabira a, ovu vali verin Ning Ubu a ovu bira Ubu a.’ ”
43020018	Maria Magdalena newal ia ma nfalak verin Yesus Ni tamata ovi rorang Ia ne, “Ya'a urea roak Duila'a!” Ia nfalak afa ovi Yesus nfalak ra verin ira.
43020019	Na'ut i amar kareda ma ni lervava a, na Yesus Ni tamata ovi rorang Ia rasdovu ira na'a rahan isa, ba rkus-teri munuk falfolat ra, tevek rbobar dawan Yahudi ra. Brian munuk, na Yesus ndiri fruarira ra ma nfalak verin ira ne, “Fara Ubu notu ma bira vava'at ra malinan watan!”
43020020	Ia nfalak munuk wean inyai, beti nfaturu liman a ovu nelan i rsungu a verin ira. Na'ut i rsi'ik Duila'a, na ralar lolin urun.
43020021	Ba Yesus nfalak fasa ewal verin ira ne, “Fara Ubu notu ma ralabira ra malinan watan! Inyai wean lahir i Yamang nsinir Ya'a ovu vali Ya'a usinir mia.”
43020022	Ia nfalak munuk wean inyai, beti nafraik nan nti verin ira, ma nfalak ne, “Myala Ubu Ni Roh a na'a ralabira ra.
43020023	Wean i myabun roak tamata isa ni salasilan ra, na Ubu veka na'i vatuk vali tamata yai ni salasilan ra. Na'uk wean i wol myabun ni salasilan ra, na Ubu veka wol na'i vatuk vali ni salasilan ra.”
43020024	Na'ut i Yesus nfavotuk Ia verin Ni tamata ovi rorang Ia, na Tomas i rfanara ia ne, Didimus wol nana'a ovu ira. Ia ntali vali Yesus Ni tamata vutu rahin irua ovi rorang Ia.
43020025	Ba Yesus Ni tamata ra rfalak verin ia ne, “Ami amsi'ik roak Duila'a!” Na'uk ia nfalak verin ira ne, “Wean i wol urea paku wan na'a liman a, ovu wol ufadoku limang tanan ra na'a paku wan avyai, ovu vali wol ufadoku limang a na'a nelan i rsungu a, na ya'a wol orang lahir.”
43020026	Kareda ralan isa nelak roak, beti Yesus Ni tamata ovi rorang Ia rasdovu ewal ira na'a rahan yai, na Tomas novu vali ira. Ira rkus-teri munuk falfolat ra, na'uk brian munuk, na Yesus ndiri fruarira ra ma nfalak ne, “Fara Ubu notu ma bira vava'at ra malinan watan!”
43020027	Nata Yesus nfalak verin Tomas ne, “Msi'ik limang a ovu fwadoku limam a na'a paku wan ovi. Mlauk limam a ma fwadoku na'a nelang i rsungu a, boma deka ralam raruan, ma morang lahir Ya'a!”
43020028	Tomas nfalak ne, “Ya'a ning Duila'a ovu ning Ubu verin Oa!”
43020029	Yesus nfalak verin ia ne, “Oa msi'ik roak Ya'a bi morang. Lolin urun verin tamata ovi wol rarea Ya'a, na'uk rorang watan.”
43020030	Yesus Ni tamata ovi rorang Ia rsi'ik Ni mujizat liak rivun vali, na'uk wol rtulis mujizat avyai na'a kitab ini.
43020031	Na'uk utulis afa ovi Yesus notu ra na'a kitab ini, boma myorang ne, Ia Raja i ntevut dida salasilan ra, Ubu Yanan Ia. Wean i myorang Ia, na veka bira vava'at kakiwal.
43021001	Yesus notu munuk wean inyai, beti nfavotuk ewal vali tenan a verin Ni tamata ovi rorang Ia na'a danau Tiberias nelan a. Ia nfavotuk tenan a wean ini:
43021002	Na'a danau yai nelan a, na Simon Petrus, Tomas i rfanara ia ne Didimus, Natanael i ntali ahu Kana i na'a Galilea, ntafal vali Zebedeus yanan irua ovu Yesus Ni tamata irua ovi rorang vali Ia, rasdovu ira na'a inyai.
43021003	Ba Simon Petrus nfalak verin ira ne, “Ya'a mane ti udava ian.” Ira rfalak verin ia ne, “Amorang vali oa.” Ba irmunuk rti ma rdata kumal a, beti raroal ma rdava ian na'a danau yai. Na'uk tali ovan lolan yai, na wol rwadar akataka.
43021004	Ti ma lera wol ndata obin, na Yesus ndiri roak ngur ratan, na'uk ira wol rka'a ne inyai Yesus.
43021005	Yesus norat ira ne, “Baba averi, myadar te wahal?” Ira rfalak ne, “Wol amwadar.”
43021006	Yesus nfalak verin ira ne, “Fyasuka bira jaring a na'a kumal ni lihir mela a, na veka myadar.” Ba rfasuka rira jaring a. Ti ma rfar rira jaring a, na wol rfar nala, tevek nala ma ian rivun urun i lahir.
43021007	Ba Yesus Ni tamata i nlobang urun ia yai nfalak verin Petrus ne, “Inyai, Duila'a!” Ti ma Petrus nrenar ne, inyai Duila'a, na noru ni ravit a, tevek wol noru ravit, beti nwatil nsuta danau yai ma nra.
43021008	Yesus Ni tamata ovi rorang Ia rorang Petrus rara ovu rira kumal. Ira wol ka'i raroa tali danau nelan a, ka'a bi meter ratut isa watan, ba rving jaring i nngora lahir ovu ian ra.
43021009	Ti ma rda raran ngur roak, na rsi'ik ian ovu roti ra na'a yafaran ratan a.
43021010	Yesus nfalak verin ira ne, “Mtyaha bira ian boku tali ian ovi beti myot-nala avyai mya.”
43021011	Simon Petrus ndata kumal a ma nving jaring a nra. Jaring yai nngora lahir ovu ian dawan ratut isa vutlima rahin itelu. Velik ne ian rivun, na'uk rira jaring a wol namsat.
43021012	Yesus nfalak verin ira ne, “Mya ma tafna'an kikyai.” Tali Yesus Ni tamata avyai, na wol tamata isa vali nabrahi ma norat Ia ne, “Oa ini iki?” Tevek rka'a roak ne, inyai Duila'a.
43021013	Yesus nti ma nala lan roti verin ira, beti nala vali ian ra.
43021014	Tali amar i Yesus nva'at ewal tali matmatan, na nfavotuk nala fatelu roak tenan a verin Ni tamata ovi rorang Ia.
43021015	Ti ma rafna'an munuk, na Yesus nfalak verin Simon Petrus ne, “Simon, Yohanes yanan oa. Oa mlobang Ya'a nlia tali ira?” Petrus nfalak ne, “Kena ta Duila'a. Oa mka'a lahir ne, ya'a ulobang Oa.” Yesus nfalak verin ia ne, “Fwa'an ma lolin Ning domba yanat ra.”
43021016	Yesus norat ewal ia ma farua roak ne, “Simon, Yohanes yanan oa. Oa mlobang Ya'a?” Petrus nfalak ne, “Kena ta Duila'a. Oa mka'a ne, ya'a ulobang Oa.” Yesus nfalak verin ia ne, “Mwanar ma lolin Ning domba ra.”
43021017	Yesus norat ewal ia ma fatelu roak ne, “Simon, Yohanes yanan oa. Oa mlobang Ya'a?” Petrus ralan lalau, tevek Yesus norat fatelu ia roak ne, “Oa mlobang Ya'a?” Ba Petrus nfalak ne, “Duila'a, Oa mka'a munuk afakataka. Oa mka'a ne, ya'a ulobang Oa.” Yesus nfalak verin ia ne, “Fwa'an ma lolin Ning domba ra.
43021018	Afa i ufalak verin oa ini, kena urun! Na'ut i varverun oa obin, na ka'i mkeak twalam a ma bwana muti inba watan, wean ralam nfalak a. Na'uk wean i itrana roak oa, na veka mlauk limam ra, ma tamata ra rkeak oa ma rovun oa rti wan i wol inam ma muti a.”
43021019	Yesus nala vaivatul ovi ma nfaturu ne, wean inba ma Petrus veka nmata ma nfaturu Ubu Ni dawan a. Ia nfalak munuk wean inyai, na nfalak verin Petrus ne, “Morang Ya'a.”
43021020	Na'ut i Petrus nfulak ia ma nsi'ik, na Yesus Ni tamata i norang Ia ovu nlobang urun ia, nban-orang ira. Tamata yai, Yesus Ni tamata i ndok-ebang Ia na'ut i irmunuk rafna'an ma norat Yesus ne, “Duila'a, tamata iki veka nfedi Oa?”
43021021	Petrus nsi'ik Yesus Ni tamata i nlobang urun ia yai, na nfalak verin Yesus ne, “Duila'a, wean inba ovu tamata ini?”
43021022	Yesus nfalak ne, “Wean i ralang nfalak ma nva'at nata ti naran i ewal Ya'a, na deka fwikir afa yai! Na'uk morang Ya'a.”
43021023	Ba ivar yai ti nsoru Yesus Ni tamata ovi rorang Ia, ma rfikir ne, Ni tamata yai veka wol nmata. Na'uk Yesus wol nfalak verin Petrus ne, Ni tamata yai veka wol nmata. Velik aba, Ia nfalak ne, “Wean i ralang nfalak ma nva'at, nata ti naran i ewal Ya'a, na deka fwikir afa yai.”
43021024	Yesus Ni tamata yai nsi'ik ovu nfamalik afa ovi Yesus notu ra, ma ntulis afa avyai na'a kitab ini. Ita tka'a ne, afa ovi nfalak ra kena.
43021025	Yesus notu vali ma afa liak rivun ila'a matan, na'uk wean i musti rtulis munuk lahir afa avyai, na ufikir ne, lanit ivavan a veka wol nsa'a nala kitab avyai.
44001001	Kida Teofilus, na'a ning kitab i ususan lan a, ufamalik munuk roak afa ovi Yesus notu ovu nair ra,
44001002	ti naran amar i Ubu notu ma Yesus nrata lanit ratan. Yesus wol nrata lanit ratan obin, na Ubu Ni Roh nala ngrebat verin Ia, ma nsurak Ni rasul ovi nfili ra.
44001003	Tamata ra rotu sian Ia ma rfedan Ia, na'uk nva'at ewal. Ia notu ma faneak rivun ovu nfavotuk ma rivun tenan a verin rasul ra, ti naran amar vutfa'at, boma rka'a basil ne, Ia nva'at ewal roak. Ia nfamalik verin ira na'a i wean inba ma Ubu nfareta tamata ra wean lahir Raja.
44001004	Amar isa, na irmunuk Yesus rasdovu ira ma rafna'an, ma nfalak ne, “Deka miti talik Yerusalem veki, ma mnyaban watan na'a ini, ti naran i Ubu nfakena Ni tnorung a ma nala Ni Roh verin mia. Ya'a ufamalik lan roak Ubu Ni Roh verin mia.
44001005	Yohanes nbaptis tamata ra ovu wear watan, na'uk wol mnanat, na Ubu veka nbaptis mia ovu Ni Roh.”
44001006	Na'ut i rasul ra rasdovu ira, na rorat Yesus ne, “Duila'a, fiang ini mane fwatalik ami tali Roma ni fareta ma fwadiri ewal Israel ni fareta?”
44001007	Yesus nfalak verin ira ne, “Yamang sa'i nfadoku amar yai ovu Ni ngrebat a. Mia wol bisma mkya'a.
44001008	Na'uk Ubu Ni Roh veka nleal mia ma nala ngrebat verin mia. Na'ut inyai, na veka ti fyamalik Ya'a na'a Yerusalem, propinsi Yudea munuk ovu Samaria, ti nsoru munuk lanit ivavan a.”
44001009	Yesus nfalak munuk afa yai verin ira, na rsi'ik lahir i Ubu notu ma nrata lanit. Ia nrata ma mutan nteri ma wol rarea roak Ia.
44001010	Ira rtadata rata lanit obin, na brian munuk, na brana irua roru kadaravit ngangiar rdir-ebang ira.
44001011	Irua rfalak ne, “Tamata Galilea averi, notu afakinimi mdyiri ini ma mtyadata mirata lanit i? Amar isa, na Yesus i Ubu notu ma nrata lanit ratan yai veka newal Ia, wean i beti mryea Ia nrata lanit ratan.”
44001012	Nata rasul ra rewal ira tali vuar Zaitun rti Yerusalem. Ntali vuar ini nti Yerusalem kil isa teran.
44001013	Rewal ira ti raran rahan i rna'a teri na'a Yerusalem, na rarata kamar i na'a ratan. Tamata ovi rna'a inyai nararira: Petrus, Yohanes, Yakobus, Andreas, Filipus, Tomas, Bartolomeus, Matius, Yakobus i yaman Alfeus, Simon i ntali sidovung Zelot ovu Yudas i yaman a naran vali Yakobus.
44001014	Rir tinemun ralarira isa ma rasdovu ira lalawatan al raflurut. Irmunuk vata boku ovu Yesus renan ovu vali Yesus warin ra.
44001015	Na'ut inyai, na Petrus ti ndiri tamata ovi rorang Yesus fruarira ra. Na'a wan yai, na tamata ka'a bi ratut isa vutrua.
44001016	Ia nfalak ne, “Terang a valing averi, Ubu nfakena roak afa ovi Raja Daud ntulis na'a Surat Ralan. Lalan ana, Ubu Ni Roh nangrihi ovu Daud ma nfamalik Yudas i nban-ulu verin tamata ovi rtaha Yesus.
44001017	Yudas ini lan a itmunuk vali, tevek Yesus nfili ia ma neluk rasul.”
44001018	(Yudas nala kubang i Yahudi ra rala verin ia tevek nfedi Yesus, ma al nfaha lanun. Na'a lanun yai, na nleka fangofak ia, ma nmata. Evun a nakfefar lahir ovu tnean ra rma murin.
44001019	Tamata ovi rna'a Yerusalem ra munuk rka'a afa ini, ba rfanara lanun yai na'a rira vai ne, “Hakal-Dama.” Ihin a ne, lanun i tamata laran a nvoat na'a.)
44001020	Petrus ntafal ma nfalak ne, “Raja Daud ntulis na'a kitab Mazmur ne, ‘Ni lolin ana, ni rahan a vu watan ma deka tamata isa ti nleal.’ Daud ntulis vali ne, ‘Ni lolin ana, tamata liak nkati ia na'a ni van a.’
44001021	Ba did tinemun, ita musti tfili brana isa ma nkati Yudas. Tamata yai norang lalawatan ita na'ut i Duila'a Yesus nva'at obin,
44001022	ntali amar ovi Yohanes nbaptis tamata ra, ti naran amar i Ubu notu ma Yesus nti talik ita ma nrata lanit ratan. Tamata i veka tfili ia yai musti nkarya ovu ita ma nfamalik ne, Yesus nva'at ewal roak.”
44001023	Nata rir tinemun rfaturu tamata irua. Isa naran Yusuf i boku rfanara ia ne Barsabas, ovu vali boku rfanara ia ne Yustus, ovu tamata isa vali naran Matias.
44001024	Ira raflurut ma rfalak ne, “Duila'a Yesus, Oa mka'a munuk tamata ralarira ra. Ba fara fwaturu verin mam tinemun na'a tamata irua ini ne, ralam nfalak iki,
44001025	boma neluk rasul ma nkati Yudas i nti talik roak ni karya i mala verin ia, ba nti wan i inovan ovu afa i notu.”
44001026	Nata rotu undi na'a irua nararira ra, na Matias naran nvotuk, ba nti ma ntafal rasul vutu rahin isa yai.
44002001	Ti naran amar dawan Pentakosta, na tamata ovi rorang Yesus rasdovu munuk ira na'a wan isa.
44002002	Brian munuk, na rarenar afa isa ngoan wean nait dawan ila'a tali lanit nsuta ma nsoru munuk lahir na'a rahan i rdoku a.
44002003	Nata rarea afa ovi wean yafongan ra ma felarira ra wean tamata earn. Yafongan ra rsialing ira ma ti rturat tamata ra munuk.
44002004	Ubu Ni Roh a ti ma nsoru lahir ralarira ra, ba betfasa rangrihi ovu vai ovi wol rka'a ra, tevek Ubu Ni Roh a notu ma rangrihi.
44002005	Na'ut inyai, na Yahudi ovi rot-orang afa ovi Ubu ralan nfalak ra rtali negara munuk na'a lanit ivavan a rna'a Yerusalem.
44002006	Na'ut i rarenar afa ngoan dawan i wean a nait yai, na tamata rivun rasdovu ira. Yahudi avyai rtalkaka, tevek rarenar tamata ovi rorang Yesus rala rira vai ra al rangrihi.
44002007	Ira rtalkaka lahir ma rfalak ne, “Ya'i yo, ita tka'a roak ne, tamata ovi rangrihi ini rtali munuk Galilea!
44002008	Wean inba ma ita trenar ira rala dida vai ra al rangrihi?
44002009	Boku tatali Partia, Media, Elam, Mesopotamia, Yudea, Kapadokia, Pontus, Asia,
44002010	Frigia, Pamfilia, Mesir ovu wan ovi rna'a Libia ma rfaseri kota Kirene. Boku vali tatali kota Roma.
44002011	Ita boku tamata Yahudi ovu boku vali wol Yahudi ira, na'uk rorang roak dida agama. Boku vali tatali Kreta ovu Arab, na'uk trenar ira rala dida vai ra ma rfamalik afa dawan ovi Ubu notu ra!”
44002012	Rir tinemun rtalkaka ovu wol rka'a ma raroal te rara, ba rsiorat ira ne, “Afa ini ihin aka?”
44002013	Na'uk tamata boku rangrihi lablabir ira ma rfalak ne, “Tamata avyai renu anggur ma ranavut watan!”
44002014	Ba Petrus ndiri ovu rasul vutu rahin isa yai ma nangrihi verin tamata rivun avyai ovu vain dawan ma nfalak ne, “Terang a valing Yahudi averi ovu tamata ovi mnya'a Yerusalem! Eka mryenar ma lolin afa ovi veka ufalak verin mia.
44002015	Mia mnyarin ne, tamata ovi ranavut. Wahal, tevek lera ndata roak, na'uk wol ka'i ngnea obin!
44002016	Na'uk afa ovi beti mryea yai, Ubu nfalak lan roak verin nabi Yoel ma ntulis ne,
44002017	Ubu nfalak ne, ‘Amar ra mane rlia roak, ba Ya'a veka ala Ning Roh verin tamata ra munuk. Ba yanabira vata ovu brana ra veka rarenar lahir tali Ya'a ma ti rfamalik Ning vaivatul ra, ovu bira varverun ra veka wean i ramifi na'uk wol rtub-lufa, ovu itrana ra veka ramifi lahir.
44002018	Na'a amar avyai, na veka ala lahir Ning Roh verin Ning sansinir vata ra ovu brana ra, boma ira ki rfamalik afa ovi rarenar lahir tali Ya'a.
44002019	Ya'a veka otu mujizat ra na'a lanit ovu faneak ovi tamata ra wol rot-nala na'a lanit ivavan a; veka lara, yafu, ovu yafuman nafkoval.
44002020	Lera veka wol vanan lahir, ovu vulan veka navuli ma wean lara, beti Duila'a Ni amar dawan nma. Na'a amar yai, na Ia veka nma ma nfavotuk Ni ngrebat a.
44002021	Tamata ovi rera lablobang verin Duila'a, na Ia veka nsikat ira tali rira salasilan ra, ma rira vava'at kakiwal.’
44002022	Terang a valing Israel averi, eka mryenar afa ovi ufalak ini! Yesus i ntali ahu Nazaret yai, Ubu nsinir roak Ia ma nma verin mia. Ubu nala ngrebat verin Ia ma notu mujizat ra ovu faneak ovi tamata ra wol rot-nala, ovu vali nfaturu Ni ngrebat a ma tamata ra rtalkaka. Bir tinemun mkya'a roak afa ovi notu ra, tevek msyi'ik munuk roak.
44002023	Ubu ralan nfalak roak ma nala Yesus verin mia. Ia nka'a roak afa ovi tamata ra mane rotu verin Yesus. Ba mia ovu tamata ovi wol rorang Ubu byaku Ia na'a aa walwalur ma fyadiri Ia ma fyedan Ia.
44002024	Yesus ntuan wawa'uk i dawan urun, beti nmata. Na'uk Ubu nfava'at ewal Ia tali matmatan, tevek matmatan a wol bisma ntahang teri Ia.
44002025	Raja Daud nfamalik lan roak Yesus ne, ‘Ya'a usi'ik lalawatan Duila'a nban-ulu verin ya'a. Ia ndiri ning lihir mela, ba tamata ra wol rweang nala ya'a.
44002026	Wean inyai, bi ralang lolin urun ma uraning Oa. Uka'a basil ne, velik ne umata, na'uk veka ning vava'at kakiwal.
44002027	Velik ne umata, na'uk wol mtalik Ya'a ma umata watan. Wol mtorung ma Mu Sansinir i ralan nmerat urun, tenan a nakvisal.
44002028	Oa fwaturu roak linga'an verin Ya'a ma veka ning vava'at kakiwal. Oa veka motu ma ralang lolin urun, tevek movun Ya'a.’ ”
44002029	Petrus ntafal ma nfalak ne, “Terang a valing averi, ya'a wol ufonak ralang verin mia ma ufamalik ubud-nusid i Raja Daud. Ia nmata roak, ma wan i roving ia tali lalan ma naran amar ini nana'a obin.
44002030	Daud nabi ia, ba nka'a roak ne, Ubu nala tnorung verin ia ovu nafwaba verin ia ne, tali Daud ubun nusin ra, na veka nsikat tamata isa ma neluk Raja i ntevut dida salasilan ra, ma ndoku wan i Daud ndoku ma nfareta.
44002031	Ubu notu ma Daud nka'a lan afa i Ubu veka notu a, ba Daud nfalak ne, Ubu veka nfava'at ewal Raja i ntevut dida salasilan ra tali matmatan. Ubu wol ntalik Ia ma nmata watan, ba tenan wol nakvisal.
44002032	Ubu nfava'at ewal Yesus tali matmatan, ma mam tinemun amsi'ik ovu matamami ra ne, Ia nva'at.
44002033	Ubu nalang ma dawan Yesus, ba nsikat Ia ma ndoku Ni lihir mela na'a lanit ratan. Ubu nfakena Ni tnorung ma nala roak Ni Roh verin Yesus. Nata Yesus nala Ubu Ni Roh ma nsoru ralamami ra, ma amar ini msyi'ik ovu mryenar afa ovi Ni Roh notu a.
44002034	Daud tenan wol nrata lanit ratan, na'uk nfamalik ne, ‘Ubu nfalak verin ning Duila'a ne, “Mdoku Ning lihir mela,
44002035	ti naran i otu ma tamata ovi rira sian Oa rsoak nulu Oa.” ’
44002036	Ba Israel averi, wean inyai, na bir tinemun musti mkya'a ne, Yesus i byaku Ia na'a aa walwalur ma fyadiri Ia yai, Ubu notu ma neluk Duila'a verin mia, ovu neluk Raja i ntevut dida salasilan ra.”
44002037	Ti ma rarenar afa avyai, na ralarira lalau urun, ba rorat vali Petrus ovu rasul liak ra ne, “Kida averi, ki amotu aka?”
44002038	Petrus nfalak verin ira ne, “Mia munuk musti myahil ma mtyalik tali bira salasilan ra, ovu mtyorung ma ambaptis mia na'a Yesus Kristus naran a ovu Ni ngrebat, boma Ubu veka na'i vatuk bira salasilan ra. Nata Ubu veka nala Ni Roh verin mia.
44002039	Ubila'a i traning a nala tnorung ini verin tamata ovi nfili ra, ba nala verin mia ovu yanabira ovu ububira ra, ovu vali verin tamata ovi raroa tali ini.”
44002040	Petrus nangrihi verin ira wean inyai, ovu nala vali vaivatul rivun ma nsurak ovu nfangnanang ira ne, “Deka myorang tamata ktufan ovi rva'at fiang ini, boma Ubu deka nukun mia na'ut i veka nukun tamata ovi wol rorang Ia.”
44002041	Amar yai tamata rivun rorang afa ovi Petrus nfalak na'a Yesus, ba ti rbaptis ira. Rarekan tamata ovi beti rorang Yesus amar yai, na tamata rivun itelu.
44002042	Tamata avyai iva'ur urun ma rorang ma dawan afa ovi rasul rair verin ira. Ira ralar isa ma ba'i rasdovu ira ma rafna'an kida ovu raflurut.
44002043	Rasul ra rotu mujizat ra ovu faneak rivun ovi tamata ra wol rot-nala, ba tamata ra munuk ralang ma dawan Ubu.
44002044	Tamata ovi rorang Yesus ba'i rasdovu ira, ma rala rira metan ra munuk ma irmunuk rira watan.
44002045	Amar boku, na tamata boku tali ira rfedi rira lanun ovu rira metan ra, ma rtanang kubang yai verin tamata inorang ovi rira kubang mamahin.
44002046	Lokat amar, na rasdovu ira na'a Yahudi rira Rahan Dawan Falurut ni lean. Ira rafna'an kida na'a rira rahan ra ovu ralar lolin, ovu vali wol rfakaratat tenarira ra.
44002047	Ira rfadawang Ubu lalawatan ma tamata ovi rna'a Yerusalem inar ira. Lokat amar, na Duila'a notu ma tamata ra rtafal ma rorang Yesus, ma Ubu nsikat ira tali rira salasilan ra, ma rira vava'at kakiwal.
44003001	Amar isa, na lera mane sian roak, na Petrus irua Yohanes rarata Yahudi rira Rahan Dawan Falurut. Lokat amar lera wean inyai, na Yahudi ra ba'i rti ma raflurut na'a inyai.
44003002	Tamata ra rvara brana isa i natlukut tali amar i rarali ia. Lokat amar, na rvara ia ma rfadoku ia na'a Rahan Dawan Falurut ni tembok dawan ni falfolat ila'a i rfanara ia ne Falfolat i Felan Lolin Buas. Brana yai ndoku falfolat yai ngoran a ma nera kubang tali tamata ovi rti Rahan Dawan Falurut.
44003003	Ia nsi'ik Petrus irua Yohanes rbana mane rti Rahan Dawan Falurut ni lean ralan, ba nera kubang tali ira.
44003004	Ira rsi'ik nanuang ia, ma Petrus nfalak verin ia ne, “Eka msi'ik ami!”
44003005	Ba brana yai nsi'ik nanuang ira ma nanovak roak na'a ralan ne, veka rala afa boku verin ia.
44003006	Ba Petrus nfalak verin ia ne, “Ya'a wol ning kubang, na'uk afa ovi rna'a ya'a ini veka ala verin oa. Yesus Kristus i ntali ahu Nazaret nala ngrebat verin ya'a, ba ufalak ne, bwana kikyai!”
44003007	Ba ntaha brana laklukut yai liman mela ma nfadiri ia. Notu wean inyai, na brana yai ean a ovu ni kamuku ra rangrebat lahir.
44003008	Ba naswatil ma ndiri ovu nbana lahir. Nata ia ovu Petrus irua Yohanes rti Rahan Dawan Falurut ni lean ralan. Ia nbana naswatil watan ia ma nraning Ubu.
44003009	Tamata ovi rna'a inyai munuk rsi'ik brana yai nbana nala roak ovu nraning Ubu.
44003010	Ira ref nala ia ne, brana laklukut i ba'i ndoku Rahan Dawan Falurut ni falfolat i rfanara ia ne “Falfolat i Felan Lolin Buas,” ma nera kubang tali tamata ra. Irmunuk rtalkaka lahir, tevek lolin roak ia.
44003011	Brana laklukut yai ntaha Petrus irua Yohanes ma irtelu rti wan i rfanara ia ne, Salomo ni abelus. Tamata rivun avyai rtalkaka lahir, ba rafla ti ma rfaseri ira.
44003012	Petrus nsi'ik tamata rivun avyai ma nfalak ne, “Hoi, Israel averi, afakinimi msyi'ik afa yai, na mtyalkaka, ovu msyi'ik nanuang ami? Mia mnyarin ne, mami ngrebat te mami vava'at nmerat urun notu ma tamata yai nbana?
44003013	Ubu i Abraham, Ishak, Yakub ovu ubud-nusid ra ba'i raraning, nalang ma dawan Ni sansinir a. Ni sansinir yai Yesus i lan ana, mia myala roak Ia verin fareta ra ma rfedan Ia, ovu mila'ing Ia na'a gubernur Pilatus wahan ralan, velik ne Pilatus mane nfatalik Ia.
44003014	Ia ralan nmerat urun ovu Ni vava'at nmalola, na'uk mifena Ia, ba myera tali Pilatus ma nfatalik tamata isa i ba'i nsifedan verin mia.
44003015	Mia fyedan Ia i nala vava'at kakiwal verin tamata ra, na'uk Ubu nfava'at ewal roak Ia tali matmatan. Ami amsi'ik lahir Ia nva'at ewal tali matmatan.
44003016	Yesus Ni ngrebat notu ma brana laklukut ini ean ra rangrebat roak, tevek norang Ia. Mia munuk mkya'a ovu msyi'ik roak brana laklukut ini. Ia norang Yesus, ba Yesus notu ma lolin lahir ia na'a wahabira ralan ra.
44003017	Kida averi! Fiang ini uka'a roak afa sala ovi mimunuk bira dawan ra myotu verin Yesus, na'uk wol fyan-aran afa ovi myotu ra.
44003018	Na'uk wean inyai, boma Ubu nfakena afa ovi lalan a Ia nfalak verin nabi ra, ma ti rfamalik Raja i ntevut dida salasilan ra. Ira rfalak ne, Ia musti ntuan susa rivun.
44003019	Ba terang a valing averi, myahil kikyai ma mtyalik tali bira salasilan ra ma myorang Ubu, boma na'i vatuk bira salasilan ra.
44003020	Myotu wean inyai, boma Duila'a novun mia ma nfaloling ralabira ra. Ia veka nsinir Yesus nti verin mia, tevek nfili roak Ia ma neluk Raja i ntevut dida salasilan ra.
44003021	Ia nana'a lanit ratan watan, nata ti naran amar i Ubu notu ma afa ra munuk ngorva'an ewal, wean i nfalak roak na'a Ni Tnorung a, nahu Ni nabi ovi ralarira ra rmerat urun.
44003022	Lalan ana, Musa nfalak ne, ‘Ubila'a i mryaning a veka nfili nabi isa tali bira sidovung a. Ia veka wean ya'a, ba mia musti mryenar ma lolin afa ovi nfalak ra verin mia na'a afaka watan.
44003023	Tamata iki watan wol nrenar nabi yai ma norang Ia, na Ubu veka naling ia tali Ni tamata ovi rorang Ia, ma nfedan ia.’
44003024	Tali nabi Samuel ti naran nabi ovi marmuri ra, na ira munuk rfamalik afa ovi fiang ini tamata ra rsi'ik a.
44003025	Lalan a, Ubu nala tnorung verin Ni nabi ra. Ia nala vali tnorung ini ma naflahar ububir-nusibira ra. Tnorung ini verin mia vali. Ubu nfalak verin Abraham ne, ‘Ya'a veka ala ubum-nusim isa ma uflahar tamata ra munuk na'a lanit ivavan ini.’
44003026	Ba Ubu nsinir lan Ni sansinir verin mia. Inyai Yesus i naflahar mia, ovu notu ma myahil ma mtyalik tali bira afa sian ovi myotu ra.”
44004001	Na'ut i Petrus irua Yohanes rangrihi nulu tamata rivun avyai obin, na Yahudi rira mela falurut ra ovu tamata i nfareta suldadu ovi rwanar Yahudi rira Rahan Dawan Falurut a, ovu vali tamata boku tali Yahudi rira sidovung isa naran Saduki, rma ma rtuan ira.
44004002	Tamata dawan avyai rangrova urun, tevek irua rair tamata ra ovu rfalak ne, Ubu veka nfava'at ewal tamata ovi rmata ra, wean i nfava'at roak Yesus tali matmatan.
44004003	Ba ira rtaha Petrus ovu Yohanes ma ti rvatuk ira na'a bu'i ralan. Ovan roak, ba rtahang teri ira na'a inyai ma ti naran ilyan.
44004004	Na'uk tali tamata rivun ovi rarenar afa ovi rair ra, na rivun ila'a rorang Yesus. Ira rarekan brana ra, na ka'a bi rivun ilima rorang roak Yesus.
44004005	Ni ilyan ana, Yahudi rira dawan ovi rair Musa ni inukun ra, ovu dawan Yahudi ra ovu dawan ovi rban-ulu verin ira, rasdovu ira na'a Yahudi rira sidovung dawan na'a Yerusalem.
44004006	Rira Mela Falurut Ila'a naran Hanas, ovu Kayafas, Yohanes, Aleksander, ovu ni tiniman liak ra munuk rdoku sidovung dawan yai.
44004007	Ira rovun Petrus irua Yohanes ma rdiri waharira ralan ra, ma rorat ira ne, “Mia myotu ma lolin brana laklukut yai ovu ngrebat tali iki, ovu myala iki naran a ma myotu afa ini?”
44004008	Ubu Ni Roh nsoru lahir Petrus ralan a ma nfalak ne, “Dawan Yahudi averi ovu dawan ovi byan-ulu verin ami!
44004009	Amar ini myera ma amfamalik na'a i wean inba ma amlobang tamata laklukut yai, ovu vali wean inbinimi tamata yai lolin roak ia.
44004010	Mane ufalyawang verin mia ovu vali Israel ra munuk ma mkya'a ne, Yesus Kristus i ntali ahu Nazaret nala ngrebat verin ami ma amotu ma lolin tamata ini ma ndiri wahabira ralan ra. Mia myotu ma rbaku Yesus na'a aa walwalur, na'uk Ubu nfava'at ewal Ia.
44004011	Rtulis roak na'a Surat Ralan ne, Yesus wean vatu i tukan ra rvatuk. Mia wean tukan ovi rvatuk vatu yai: ‘Na'uk Ubu nala vatu i byatuk yai ma notu ma wean vatu i fyawan lia munuk ma al nfangrebat rahan yai.’
44004012	Yesus a'uk sa'i nsikat ita tali dida salasilan ra, ma dida vava'at kakiwal. Ubu wol nfili tamata liak isa vali na'a lanit ivavan ini ma nsikat ita tali dida salasilan ra.”
44004013	Tamata ovi rna'a sidovung dawan yai rsi'ik roak ne, Petrus irua Yohanes rabrahi, ovu rka'a vali ne, irua wol raskola, ba rtalkaka. Ira rka'a ne, tamata irua ini rorang lalawatan Yesus.
44004014	Na'uk tamata avyai wol bisma rfalak afakataka, tevek tamata i Petrus irua Yohanes beti rotu ma lolin ia yai ndir-ebang ira.
44004015	Ba rfareta Petrus ovu Yohanes ma rti sidovung dawan murin a, boma tamata avyai rfamalik ewal ira.
44004016	Ba rsiorat ira ne, “Ita veka totu aka verin tamata irua ini? Tamata ra munuk na'a Yerusalem rka'a roak ne, tamata irua yai rotu mujizat i betfasa tamata ra rarea, ba rtalkaka. Wol talak nala roak ita na'a mujizat yai.
44004017	Na'uk totu ma tamata liak wol rarenar mujizat i rfamalik yai, ba eka tfalak teri ira, boma deka rfamalik Yesus verin tamata ra.”
44004018	Ba rera ewal Petrus irua Yohanes ma rti ralan, ma rfareta ira boma deka rfamalik te rair ewal Yesus verin tamata ra.
44004019	Na'uk Petrus irua Yohanes rfalak ne, “Eka fyanovak watan na'a ralabira ra ne, afaka kena na'a Ubu wahan ralan a: ami amorang afa ovi fyalak ra, te amorang Ia.
44004020	Ami wol bisma amtalik ma amfamalik afa ovi amsi'ik ovu amrea roak.”
44004021	Ira wol rdav-nala linga'an mane rukun Petrus irua Yohanes, tevek tamata ra munuk na'a inyai rfadawang Ubu na'a afa i tamata irua ini rotu a. Ba ral-ewal vaivatul aleman al rfabobar ira, beti rfatalik ira.
44004022	Tamata ra munuk rka'a roak ne, Ubu notu mujizat, tevek tamata laklukut i beti rotu ma lolin ia ini, ni varat vutfa'at rahin roak.
44004023	Ti ma rfatalik roak Petrus irua Yohanes, na rewal ira rti ma rtuan rira kida ra. Ba rfamalik munuk afa ovi Yahudi rira dawan mela falurut ra ovu dawan Yahudi ra rfalak verin ira.
44004024	Ti ma rira kida ra rarenar afa ovi rfalak ra, na irmunuk ralarira isa ma rera verin Ubu ne, “Duila'a, Oa sa'i fwareta afakataka munuk. Oa motu lanit ivavan a ovu lanit ratan. Oa motu vali tahat ovu afa ovi rna'a ralan.
44004025	Ubumam-nusimami Raja Daud nkarya verin Oa, ba lalan ana, fwalak ma Mu Roh notu ma Daud nfalak ne, ‘Notu afakinimi bangsa ovi wol Yahudi ra rangrova ma dawan i? Afaka notu ma tamata ra rvolan ma rotu afa ovi wol ihir lahir?
44004026	Raja ovi rna'a lanit ivavan rasusan warira mane rotu rihi, ovu vali mela dawan ra rasdovu ira ma ra'an vai isa ma rangal Duila'a ovu Ni Raja i ntevut dida salasilan ra.’
44004027	Daud nfalak kena, tevek Raja Herodes irua gubernur Pontius Pilatus rasdovu roak tamata Israel ra ovu ovi wol Israel ra na'a Yerusalem, mane rangal Yesus, Mu Sansinir i nmerat urun. Oa fwili roak Ia ma neluk Raja i ntevut dida salasilan ra.
44004028	Duila'a, Oa sa'i mungrebat, ba ira rot-nala watan afa ovi ralam nfalak roak ma rotu. Oa bwolan roak ma rotu afa avyai.
44004029	Duila'a, amera verin Oa ma mrenar ovu msi'ik ira! Ira rworuk-rwak ami, ba mlobang ami, boma ralamami dawan ma amfamalik ma lolin Mu vaivatul ra, tevek amkarya verin Oa.
44004030	Mala Mu ngrebat, boma tamata ovi rira suhut ra veka lolin ewal ira. Fara motu wean inyai, tevek Yesus, Mu sansinir i nmerat urun a, veka notu ma amotu vali mujizat ra ovu faneak ovi tamata ra wol rot-nala.”
44004031	Ti ma raflurut munuk, na ruru na'a wan i rasdovu ira na'a yai. Ubu Ni Roh nsoru lahir ralarira ra, ba wol rbobar ma rfamalik Ubu Ni vaivatul ra.
44004032	Tamata ovi rorang Yesus munuk ralarira isa, ba wol tamata isa tali ira nafena ma nala ni metan ra verin rira sidovung.
44004033	Ubu nala ngrebat dawan verin rasul ra ma rfamalik ne, Ia nfava'at ewal Duila'a Yesus tali matmatan, ba Ubu naflahar ma dawan tamata ovi rorang Ia.
44004034	Wol tamata isa tali ira kasian ia, tevek amar boku, na tamata ra rfedi rira rahan te lanun ra ma rala kubang avyai
44004035	verin rasul ra. Nata rtanang kubang avyai ma inovan ovu afa ovi tamata ra rperlu.
44004036	Tamata isa naran Yusuf wean vali inyai. Rasul ra rfanara ia ne Barnabas, ihin a tamata i ba'i nfangrebat tamata ralarira ra. Ubun nusin ra rtali Yahudi rira arun dawan isa naran Lewi. Rarali ia na'a nuhu isa naran Siprus.
44004037	Ia nfedi ni va'i isa ma nala kubang avyai verin rasul ra.
44005001	Brana isa naran Ananias, awan a naran Safira. Irua rfedi rira lanun boku.
44005002	Ia nfonak lanun yai fyawan a, ma boku verin ia, na teran ntaha ti verin rasul ra. Ia awan nka'a vali afa i notu yai.
44005003	Ba Petrus nfalak ne, “Ananias, afakinimi mtorung ma nitdawan nleal lahir ralam a, ma mlabir Ubu Ni Roh ma fwonak kubang boku tali lanun i fwedi yai?
44005004	Wol fwedi lanun yai obin, na oa mu lanun a. Ti ma fwedi roak, na oa mu lanun fyawan yai obin. Afakinimi munovak na'a ralam a wean inyai? Oa wol mlabir tamata, na'uk mlabir roak Ubu.”
44005005	Ti ma Ananias nrenar munuk afa i Petrus nfalak yai, na nmata lahir ma nleka nsuta lanun. Ba tamata ovi rarenar ivar yai rbobar urun.
44005006	Varverun boku rma ma rkuma ia, ma rvara ia rti murin ma roving ia.
44005007	Ka'a bi jam itelu nelak roak, na Ananias awan nma vali. Na'uk ia wol nka'a ne, awan nmata roak.
44005008	Petrus norat ia ne, “Eka fwalak verin ya'a. Lanun i mirua awam a fyedi yai, fyawan a veran ini?” Ananias awan nfalak ne, “O'u ta baba, fyawan veran inyai.”
44005009	Petrus nfalak verin ia ne, “Afakinimi mirua awam ralabira isa ma mlyabir teman Ubu Ni Roh i? Eka msi'ik! Tamata ovi beti rti roving awam a rewal roak ira ma rdiri falfolat ngoran a, ba veka rvara vali oa ma ti roving oa.”
44005010	Ti ma Ananias awan nrenar munuk afa i Petrus nfalak yai, na nmata lahir ma nleka nsuta ntuba Petrus wahan ralan a. Varverun avyai rti rahan ralan ma rsi'ik, na nmata roak, ba rvara ia ma ti roving ia nebang awan a.
44005011	Ba tamata ovi rorang Yesus ovu tamata liak ovi rarenar afa ini, irmunuk rbobar urun.
44005012	Rasul ra rotu mujizat rivun, ovu vali rotu faneak ovi tamata ra wol rot-nala, na'a tamata rivun waharira ralan ra. Tamata ovi rorang Yesus ralarira isa ma ba'i rasdovu ira na'a wan isa naran Salomo ni abelus i na'a Yahudi rira Rahan Dawan Falurut.
44005013	Tamata liak wol rabrahi ma rdoku ovu ira, velik ne tamata ra ralang ma dawan ira.
44005014	Na'uk amar nkati amar, na sidovung tamata ovi rorang Duila'a Yesus ntafal lalawatan. Ba vata ovu brana rivun rorang Ia.
44005015	Rasul ra rotu mujizat ra, ba tamata ra rsikat tamata ovi rira suhut ra ma rfanuba ira na'a ko'i te dari na'a linga'an, boma wean i Petrus nbana nahu inyai ma molan nkena watan ira, na lolin lahir ira.
44005016	Tamata rivun ila'a rtali ahu ovi rfaseri Yerusalem rma vali ma rovun rira tamata ovi rira suhut ra ovu tamata ovi nait sian ra rleal ira, ba ira munuk lolin ewal ira.
44005017	Ti nata Yahudi rira Mela Falurut Ila'a ovu ni tamata ovi rna'a sidovung Saduki ralarira sian urun, tevek tamata rivun rorang rasul ra.
44005018	Ba rtaha rasul ra rma ma ra'abu'i ira.
44005019	Na'uk lervava yai, na Ubu Ni sansinir isa tali lanit ratan nma ma nvadil bu'i ni falfolat ra ma novun ira rti murin, ma nfalak verin ira ne,
44005020	“Miti Rahan Dawan Falurut ni lean ma mdyiri ineri, ma fyamalik munuk vaivatul ovi rala vava'at ngorva'an a verin tamata rivun.”
44005021	Ira rot-orang snurak i sansinir tali lanit ratan yai nfalak a, ba varverak sumatan, na rti Rahan Dawan Falurut yai ni lean ma rsiair na'a inyai. Na'ut inyai vali, na Yahudi rira Mela Falurut Ila'a ovu ni tamata ovi rorang ia rma, ma rera Israel rira dawan ovi rdoku rira sidovung dawan ma rasdovu munuk ira. Nata rsinir tamata ra ma rovun rasul ra ti verin ira.
44005022	Na'uk tamata avyai rti raran bu'i, na rasul ra wol rleal roak, ba rewal watan ira ma rfalak verin sidovung dawan yai ne,
44005023	“Ti amaran bu'i yai, na amsi'ik falfolat ra ratkusi ma lolin watan, ma tamata ovi rwanar falfolat ra rdiri falfolat ngoran ra. Na'uk ti amvadil falfolat ra, na wol amrea tamata isa vali na'a ralan.”
44005024	Ti ma tamata i nfareta suldadu ovi rwanar Yahudi rira Rahan Dawan Falurut a, ovu Yahudi rira dawan mela falurut ra rarenar ivar yai, na ralar raruan ma rsiorat ira ne, ilyan te ravrua veka wean inba?
44005025	Nata tamata isa nma ma nfalak ne, “Baba averi, eka msyi'ik! Tamata ovi mya'abu'i ira yai rdiri Rahan Dawan Falurut ni lean ma rair tamata ra!”
44005026	Ba tamata i nfareta suldadu ovi rwanar Rahan Dawan Falurut ovu ni suldadu ra rti ma rala rasul irua yai. Ira rala rasul irua yai ovu lolin watan, tevek wean i rotu sian ira, na rbobar beta ne tamata rivun rteva ira.
44005027	Ira rovun rasul irua yai ma rti rdiri tamata ovi rna'a sidovung dawan yai waharira ralan ra, boma Mela Falurut Ila'a norat afa tali ira.
44005028	Ia nfalak ne, “Amfalak teri roak ma deka fyamalik Tamata yai verin tamata ra. Na'uk fyamalik roak Ia ma ti nsoru roak wan ovi rna'a Yerusalem. Mia fyalak vali ne, ami amotu ma Tamata yai nmata!”
44005029	Petrus ovu rasul liak ra rfalak ne, “Ami musti amot-orang a'uk afa ovi Ubu nfalak ra. Ami wol amot-orang afa ovi tamata ra rfalak.
44005030	Mia fyaklo'i Yesus na'a aa walwalur ma fyedan Ia. Na'uk Ubu i ubud-nusid ra ba'i raraning a, notu ma Ia nva'at ewal tali matmatan.
44005031	Ubu nalang ma dawan Yesus, ba novun Ia nrata lanit ratan ma ndoku Ni lihir mela, ma nala ngrebat verin Ia ma nfareta tamata ra, ovu nsikat ira tali rira salasilan ra. Ubu notu wean inyai, boma tamata Israel ra rahil ma rtalik tali rira salasilan ra, ovu na'i vatuk rira salasilan ra.
44005032	Ami amrea ma amfamalik afa avyai munuk, ovu Ubu Ni Roh nrea nka'a vali afa ovi Yesus notu ra. Ubu nala Ni Roh verin tamata ovi rot-orang afa ovi nfalak ra.”
44005033	Dawan ovi rdoku sidovung dawan yai rarenar afa avyai, na rangrova urun i lahir, ba mane rfedan rasul avyai.
44005034	Na'uk tamata Farisi isa naran Gamaliel na'a vali sidovung dawan yai. Ia nair vali Yahudi rira inukun ra, ba tamata ra munuk ralang ia. Ia ndiri ma nsinir tamata ovi rwanar rasul ra ma rovun ira rti murin, na'uk wol mnanat.
44005035	Nata nfalak verin ira ne, “Hei, tamata Israel averi! Minovak ma lolin na'a afa i mane myotu verin tamata ovi!
44005036	Varat ifira nti roak veli, na tamata isa naran Teudas nma ma nfalak verin tamata ra ne, tamata dawan ia, ba ka'a bi tamata ratut ifa'at rorang ia. Na'uk rfedan ia ma tamata ovi rorang ia rban-talik munuk ia, ba rira sidovung nama'ar ma wol rot-nala akataka lahir.
44005037	Afa avyai kena munuk roak, beti Roma rira fareta nfalak ma rtulis tamata ra munuk nararira ra na'a daftar. Na'ut inyai, na tamata Galilea isa naran Yudas nma vali ma notu ma tamata rivun rorang ia, ma rotu rihi ovu Roma ra. Na'uk rfedan vali ia, ba rira sidovung nama'ar ma tamata ovi rorang ia rban-talik ia.
44005038	Ba mane usurak mia ne, deka mtyeri ira na'a afa ovi rotu ra, ba fyatalik watan ira! Wean i tamata ra rvolan ma rotu afa avyai, na ira veka wol rot-nala.
44005039	Na'uk wean i Ubu nsinir ira ma rair tamata ra, na mia veka wol fyalek-nala ira, tevek wean inyai, na mia veka myangal Ubu.” Ba ira rorang Gamaliel ni snurak yai.
44005040	Ira rera rasul ra rma ma rasveva ira. Nata rfalak teri ma deka rfamalik Yesus verin tamata ra, beti rfatalik ira.
44005041	Rasul ra rban-talik sidovung dawan yai ovu inar lolin, tevek Ubu nfili ira ma tamata ra rotu sian ira ovu rfalak sian ira, tevek rorang Yesus.
44005042	Lokat amar, na rti Rahan Dawan Falurut ni lean ovu na'a tamata rira rahan ra ma rair lalawatan ira. Ira rfamalik lalawatan Ubu Ni Ivar Lolin verin tamata ra ne, Yesus yai Raja i ntevut dida salasilan ra.
44006001	Na'ut inyai, na tamata ovi rorang Yesus ntafal lalawatan ma rivun ira. Boku tali ira rala a'uk vai Yunani, na'uk etal dawan rala vai Ibrani. Tamata ovi rala vai Yunani rafngamu'ur, tevek lokat amar, na tamata ovi rala vai Ibrani rtanang afamtahan verin varu ra, na'uk tamata ovi rala vai Yunani rfalak ne, wol rala afamtahan verin rira varu ra.
44006002	Ba rasul vutu rahin irua yai rasdovu munuk tamata ovi rorang Yesus, ma rfalak verin ira ne, “Wol kena ma amtanang afamtahan verin varu ra, tevek wean inyai, na wol mami amar roak ma amair ovu amfamalik Ubu Ni vaivatul ra.
44006003	Ba teramam-valimami averi, eka fyili tamata ifitu tali bir tinemun. Fyili tamata ovi mkya'a roak ne, Ubu Ni Roh nsoru lahir ira, ovu rira kaka'a dawan, boma amala varvara ini verin ira.
44006004	Wean inyai bi ralamami isa ma amaflurut verin Ubu, ovu amfamalik watan Ni vaivatul ra.”
44006005	Rira tinemun inar, ba rtorung afa ovi rasul ra rfalak. Ira rfili tamata isa naran Stefanus i ni inorang nangrebat, ovu Ubu Ni Roh nsoru lahir ia. Ira rfili vali Filipus, Prokhorus, Nikanor, Timon, Parmenas, ovu isa ntali Antiokhia naran Nikolaus. Ia wol Yahudi ia, na'uk norang Yahudi rira agama.
44006006	Ira rovun tamata ifitu yai ti verin rasul ra, ba rasul ra rfadoku limarira ra na'a tamata ifitu yai, beti raflurut verin ira.
44006007	Ba tamata ovi rorang Yesus ti rfamalik Ubu Ni vaivatul ra verin tamata rivun. Tamata ovi rorang Yesus na'a Yerusalem ntafal ma rivun ila'a. Yahudi rira mela falurut ra, rivun vali ira rorang Yesus.
44006008	Ubu naflahar ma dawan Stefanus, ba nkarya ovu Ni ngrebat ma notu mujizat dawan ra ovu faneak dawan ovi tamata ra wol rot-nala na'a tamata rivun waharira ralan ra.
44006009	Na'uk Yahudi boku rangal vali ia. Ira rtali Yahudi rira rahan falurut i naran “Libertini.” Yahudi avyai rtali kota Kirene ovu kota Aleksandria, boku vali rtali propinsi Kilikia ovu propinsi Asia. Ira rsisoal ira ovu Stefanus,
44006010	na'uk wol rvalat nala afa ovi nfalak ra, tevek Ubu Ni Roh nala kaka'a dawan verin ia ma nangrihi ma lolin buas.
44006011	Ba rangrihi fanfonak verin tamata ifira ma rala ralarira ra, ma tamata avyai rfalak ne, “Ami amrenar lahir i Stefanus near nfasoba Musa ovu Ubu!”
44006012	Rotu wean inyai, na rfakeri tamata Yahudi ralarira ra, dawan Yahudi ra ovu rira dawan ovi rair Musa ni inukun ra. Ba rti ma rtaha Stefanus ma rovun ia ti ndiri Yahudi rira sidovung dawan waharira ralan ra.
44006013	Ira rera tamata boku ma rti sidovung dawan ma rala vaivatul siklabir ma rfalak sian Stefanus. Tamata avyai rfalak ne, “Tamata ini nfalak sian lalawatan dida Rahan Dawan Falurut. Ia nfalak sian vali inukun ovi Ubu nala verin Musa.
44006014	Ami amrenar roak ia nfalak ne, Yesus i ntali ahu Nazaret yai veka na'ar vatuk Rahan Dawan Falurut ini, ovu veka nkati vali adat ovi Musa nfadoku verin ami.”
44006015	Rfalak munuk wean inyai, na tamata ovi rdoku Yahudi rira sidovung dawan yai munuk rsi'ik nanuang Stefanus, na wahan a wean Ubu Ni sansinir ntali lanit ratan.
44007001	Yahudi rira Mela Falurut Ila'a norat Stefanus ne, “Ba afa ovi rfalak ra kena te wahal?”
44007002	Stefanus nfalak ne, “Terang a valing ovu yamang averi, eka mryenar! Ubud-nusid Abraham wol nleal ahu Haran obin, na nleal wan dawan isa naran Mesopotamia. Na'ut inyai, na Ubu i sa'i dawan Ia nfavotuk Ia verin Abraham.
44007003	Ubu nfalak verin ia ne, ‘Muti talik mu negara ovu mu tiniman ra, ma muti wan i veka ufaturu verin oa.’
44007004	Ba Abraham nban-talik negara i rfanara ia ne Kasdim, ma nti ahu isa naran Haran ma nleal inyai. Ia nana'a inyai ti naran i yaman nmata, beti Ubu nsinir ia ma nma wan i fiang ini tleal.
44007005	Na'ut inyai, na Ubu wol nala lanun kedan a vali verin ia. Na'uk Ubu notu tnorung verin ia. Ubu nfalak na'a Ni Tnorung ne, Ia veka nala lanun verin Abraham ovu ubun nusin ra, velik ne na'ut inyai, na wol yanan obin.
44007006	Ubu nfalak verin ia ne, ‘Ubum-nusim ra veka reluk tamata dakan na'a negara liak. Tamata ovi rna'a negara yai veka rotu sian ububir-nusibira ra ma reluk tamata sansinir, ti naran varat ratut ifa'at.
44007007	Na'uk Ya'a veka ukun tamata ovi rotu ma tamata Yahudi ra reluk tamata sansinir, beti ububir-nusibira ra rban-talik negara yai ma rma wan ini ma raraning Ya'a.’
44007008	Ba Ubu nala tnorung verin Abraham ma nfalak verin ia ovu brana ra munuk na'a ni rahan ovu ubun nusin brana ra ne, veka rsunat ira al nfaneak ne, Ubu yanan ira. Ni amar kena ma rarali Abraham yanan naran Ishak, ma ni amar iwalu, na Abraham nsunat ia. Ishak yanan Yakub, nata Yakub yanan brana vutu rahin irua, na nsunat vali ira. Yakub yanan avyai reluk ubud-nusid ra.
44007009	Yakub yanan isa naran Yusuf. A'an ra ralar sian ia, ba rfedi ia verin tamata Mesir ra, ma neluk tamata sansinir. Na'uk Ubu nfatuang ia,
44007010	ovu nfatalik ia tali ni susa ra munuk. Ubu nala kaka'a dawan verin ia, ma notu ma Mesir rira Raja Firaun inan ia. Ba Firaun nsikat ia ma nfareta Mesir ovu nsi'ik munuk afa ovi rna'a ni rahan dawan.
44007011	Nata lafar dawan nkena Mesir ovu Kanaan, ba rtuan susa dawan ila'a. Na'ut inyai, na ubud-nusid ra vali wol rira afamtahan roak ma ra'an.
44007012	Amar isa, na Yakub nrenar ne, gandum na'a Mesir, ba nsinir ubud-nusid ra rti ma rfaha gandum. Ira betfasa rti Mesir.
44007013	Na'ut i rti ewal Mesir, na Yusuf nfalyawang ia verin a'an a warin ra. Ba tamata Mesir ra rfamalik Yusuf a'an a warin ra verin Raja Firaun.
44007014	Nata Yusuf nsinir ira ma rti ma rfalak verin yaman i Yakub, ma irmunuk ni tiniman ra rti Mesir. Ni tiniman ra munuk tamata vutfitu rahin ilima.
44007015	Ba Yakub ovu ni tiniman ra rti Mesir. Ira rleal inyai, ti naran ia ovu ubud-nusid ra rmata.
44007016	Tamata ra rtaha luririra ra rti ahu i naran Sikhem, ma rfadoku na'a van isa ralan a. Van ini lalan a Abraham nfaha ovu kubang perak tali Hemor yanan ovi rna'a Sikhem.
44007017	Sarseri roak ma Ubu nfakena Ni tnorung verin Abraham, na dida tamata Yahudi ovi rna'a Mesir rtafal ma rivun ila'a roak ira.
44007018	Nata rsikat raja liak isa ma nfareta Mesir. Raja ngorva'an yai wol nka'a akataka na'a Yusuf.
44007019	Raja yai nweang ubud-nusid ra, ma notu sian ira. Ia nsinir ira ma rvatuk rira kasiko'u yanat ovi beti rarali ra ma rmata.
44007020	Na'ut inyai, na beti rarali Musa, ovu Ubu notu ma felan a lolin urun. Ba renan ovu yaman a rwanar fanfonak ia na'a rira rahan, ti naran vulan itelu.
44007021	Nata rfadoku ia na'a murin ma raja Firaun yanan vata nrea ia, ba nala lahir ma nsiwota ia neluk yanan.
44007022	Tamata Mesir ra rair rira kaka'a munuk verin Musa. Dawan roak ia, na nka'a urun ma nangrihi ovu ni ngrebat na'a afa ovi notu ra.
44007023	Musa ni varat vutfa'at roak, na amar isa ia nanovak na'a ralan a ne, inan ma ti nalola teran a valin tamata Israel ra.
44007024	Ti ma nsi'ik tamata Mesir isa notu sian tamata Israel isa, ba nlotar ni tamata yai ovu nbalas afa ovi tamata Mesir yai notu ma nfedan ia.
44007025	Musa nanovak ne, tamata Israel ra veka rka'a roak ne, Ubu nsinir ia ma nfatalik ira tali Mesir, boma deka reluk tamata sansinir kikyai. Na'uk wol rka'a.
44007026	Ni ilyan ana, ia nrea brana Israel irua rsitaha, ba inan ma notu ma rsiotu lolin ewal ira. Ia nfalak ne, ‘Terang a valing averi, eka mryenar! Mirua ini iya'an iwarin mia, ba notu afakinimi msyiotu sian mia?’
44007027	Na'uk tamata i notu sian tamata liak yai nala'ing Musa, beti nfalak ne, ‘Iki nsikat oa ma fwaleka inukun verin ami ovu fwareta ami?
44007028	Beta ne oa mane fwedan ya'a, wean i inravin fwedan tamata Mesir yai?’
44007029	Musa nrenar vaivatul avyai, na nafla talik Mesir ma nti negara isa naran Midian. Musa neluk tamata dakan roak ma nleal inyai. Nata nsifa ma yanan brana irua.
44007030	Varat vutfa'at nelak roak beti amar isa, na Ubu Ni sansinir isa tali lanit ratan nma ma nfavotuk ia verin Musa na'a wan lean vu dawan i nebang vuar Sinai. Sansinir yai nvotuk na'a yafu ongan i na'a kadkadir ralan.
44007031	Musa nsi'ik yafu ongan yai ma ntalkaka lahir, ba ti nfaseri ma nsi'ik ma lolin, na nrenar Duila'a nfalak verin ia ne,
44007032	‘Ya'a Ubu Ya'a. Ubum-nusim ra Abraham, Ishak ovu Yakub raraning Ya'a.’ Musa nbobar ma raruru lalean ia, ba wol nsi'ik roak kadkadir yai.
44007033	Nata Duila'a nfalak verin ia ne, ‘Eka maling mu tatea ra, tevek wam i mdiri yai nmerat urun.
44007034	Usi'ik roak ne, wean inba ma tamata Mesir ra rotu sian Ning tamata ra. Urenar roak rira maruhuk ra, ba uma ma ufatalik ira tali rira susa ra. Ba mwa kikyai ma usinir oa ma muti ewal Mesir.’
44007035	Musa ini Israel ra rafena ia, ma rfalak verin ia ne, ‘Iki nsikat oa ma fwareta ami ovu fwaleka inukun verin ami?’ Na'uk Ubu nsinir Musa ma nban-ulu verin ira ma nfatalik ira, boma deka reluk tamata sansinir kikyai. Ubu nsinir Ni sansinir ntali lanit ratan ma nfavotuk ia na'a yafu ongan i na'a kadkadir ralan.
44007036	Musa notu mujizat ra ovu faneak ovi tamata ra wol rot-nala, ma novun Israel ra ma rban-talik Mesir. Ira rbana earira ma retal Tahat Valvulin, ovu vali rna'a wan lean vu dawan ti naran varat vutfa'at.
44007037	Musa ini tamata i nfalak verin Israel ra ne, ‘Ubu veka nfili tali bir tinemun nabi isa ma ti nfamalik Ni Ivar Lolin. Ia nfili tamata yai verin mia wean i nfili ya'a.’
44007038	Musa novun ubud-nusid ra ma rasdovu ira na'a wan lean vu dawan. Ubu Ni sansinir yai nangrihi verin ia na'a vuar Sinai. Ubu nala vali Ni vaivatul ovi rala vava'at verin tamata ra verin Musa, ma ti nfamalik verin ita.
44007039	Na'uk ubud-nusid ra rafena ma rot-orang afa ovi nfalak ra, ba rala'ing ia, tevek inar ma rewal ira rti Mesir.
44007040	Ira rfalak verin Harun ne, ‘Eka motu ubu boku verin ami, ma rlobang ami ma rfaturu linga'an verin ami. Amfalak wean ini, tevek ami wol amka'a roak ne, afaka nkena Musa i novun ami ma amban-talik Mesir!’
44007041	Ba na'ut inyai, na rotu walut isa, felan a wean karba yanan. Nata rfedan afwatan ra ma rasnuri ira al raraning walut yai, ovu rotu snoba ma al rsoba afa i ira ka'i rot-nala roak yai.
44007042	Na'uk Ubu nangrova ira, ba wol nkamlabir ira. Ia nsi'ik watan ma ira ka'i raraning lera, vulan ovu nara ra. Afa avyai rfakena vaivatul ovi nabi ra rtulis roak na'a Surat Ralan. Nabi Amos nfalak ne, ‘Hoi tamata Israel averi, mia fyedan afwatan ra ma reluk bira korban ra ma myala roak verin Ya'a? Na'ut i mnya'a wan lean vu dawan ti naran varat vutfa'at, na wol myala korban verin Ya'a!
44007043	Mia byara befak isa miti inba watan, ma fyadoku bira walut i naran Molokh na'a ralan. Mia mtyaha bira ubu isa vali i felan wean nara isa i fyan-aran ia ne, Refan. Myotu walut ra ma mryaning ira, ba Ya'a veka otu ma negara liak ra raling vatuk mia tali bira negara, ma rtaha mia miti wan i na'a kota Babel ni lihir timur veli.’
44007044	Na'ut inyai, na ubud-nusid ra rleal wan lean vu dawan, na ira rvara rira befak dawan i ba'i raraning Ubu na'a. Ubu nfareta Musa ma notu befak dawan i nfaturu verin ia, ba Musa not-orang afa ovi nfalak ra.
44007045	Ubud-nusid ra rala befak dawan yai tali yamarira ra. Na'ut i Yosua nfareta ira, na rvara ia rma lanun ini. Na'ut inyai vali, na Ubu notu ma tamata ovi rleal inyai rafla talik rira lanun, boma ubud-nusid ra rala lanun yai. Na'ut i Raja Daud nfareta Israel ra, na befak dawan yai na'a ini obin.
44007046	Daud notu ma Ubu ralan a lolin, ba nera verin Ia ma fara ntorung ma nfadiri rahan isa ma Yakub ubun-nusin ra raraning Ubu na'a inyai.
44007047	Na'uk Salomo nfadiri rahan isa verin Ubu.
44007048	Na'uk Ubu i Ni dawan nlia munuk akataka wol nleal rahan ovi tamata ra rotu. Wean nabi Yesaya nfalak ne,
44007049	‘Duila'a nfalak ne: Ya'a una'a lanit ratan ma ufareta, ovu lanit ivavan ini neluk wan ma ufadoku eang ra na'a. Mia mane fyadiri rahan aka verin Ya'a? Wang i mane uyari Ya'a na'a inba?
44007050	Mia mkya'a ne, Ya'a otu munuk afa ovi rna'a lanit ratan ovu lanit ivavan ini vali.’
44007051	Mia ulubira vatu, ralabira rasmotak ovu msyibi arubira ra ma wol mryenar ovu wol myot-orang afa ovi Ubu nfalak ra. Mia weabira lahir ububir-nusibira ra, ma myangal lalawatan Ubu Ni Roh!
44007052	Ububir-nusibira ra rotu sian munuk lahir nabi ra. Ira rfedan vali tamata ovi lalan ana rfalak ne, Ubu Ni Tamata i Ni vava'at nmalola veka nma. Tamata yai nma roak, ma fyedi ovu fyedan Ia!
44007053	Ubu nsinir Ni sansinir tali lanit ratan ra ma rala Ni inukun ra verin mia, na'uk wol myot-orang vali!”
44007054	Dawan Yahudi ovi rdoku na'a rira sidovung dawan yai rarenar munuk afa ovi Stefanus nfalak ra, ba nifarira ra rsitutu ira, tevek rangrova urun i lahir.
44007055	Na'uk Ubu Ni Roh nsoru lahir Stefanus. Ia ntadata nrata lanit ma nsi'ik Ubu vanan i nfitik nyadat, ovu nrea vali Yesus ndiri Ni lihir mela.
44007056	Ba nfalak ne, “Ya'i yo, eka msyi'ik kikyai! Usi'ik, na lanit ratan a natvadil ma Tamata Yanan ndiri na'a Ubu Ni lihir mela.”
44007057	Ira rarenar ni vaivatul ra, na rtaha motak arurira ra ma rafwak ila'a ma rafla ti rtaha Stefanus.
44007058	Nata rlia soli-sasan ia rti kota murin, beti rteva lahir ia. Tamata ovi rteva ia raling rira ravit blawat ra ma rfadok-ebang varverun isa naran Saulus.
44007059	Ira rteva Stefanus obin, na nera verin Ubu ne, “Duila'a Yesus, mala a'uk ning roh a.”
44007060	Ti nata nsangatur ma nafwak ne, “Duila'a, deka mtorung ma ira rvara rira salasilan i rotu ini!” Nfalak munuk wean inyai, na nan nakbosal lahir.
44008001	Saulus ntorung vali ma rfedan Stefanus. Na'a amar yai vali, na tamata ra mulai ma rwi-rwa ma dawan tamata ovi rorang Yesus na'a Yerusalem, ba rafla tia ma watan ma ti rleal ahu ovi rna'a propinsi Yudea ovu propinsi Samaria. Na'uk rasul ra rna'a watan Yerusalem.
44008002	Tamata ovi rot-orang afa ovi Ubu ralan nfalak ra, boku ti ma roving Stefanus. Ira ralarira lalau urun, ba rvakar ma rfaktanit lahir.
44008003	Na'uk Saulus nkiwal ma nwi-nwa tamata ovi rorang Yesus. Ba ntali rahan isa nti rahan isa ma nving vatuk vata ovu brana ovi rorang Yesus, ma nala ira rti bu'i ralan.
44008004	Tamata inorang ovi rafla talik roak Yerusalem, rti inba watan ma rfamalik Ubu Ni Ivar Lolin verin tamata ra.
44008005	Ba Filipus nti kota isa na'a Samaria ma nfamalik Raja i ntevut dida salasilan ra verin tamata ovi rna'a inyai.
44008006	Ti ma tamata rivun avyai rarenar afa ovi Filipus nfamalik ra, ovu rsi'ik faneak ovi notu ra ma al rfaturu Ubu Ni ngrebat a, na irmunuk ralarira isa ma rtorung afa ovi nfalak ra.
44008007	Filipus nfareta nait sian ra ma rti talik tamata rivun ovi nait sian ra rleal ira. Nait sian avyai rafwak urun ia, beti rati. Tamata rivun ovi raklukut ovu tamata ovi rtakil ra lolin lahir ira.
44008008	Ba tamata ovi rna'a kota yai ralarira lolin urun i lahir.
44008009	Na'a kota yai, na tamata isa naran Simon. Ia ntaha afa te notu ni afnitu ra ma mnanat roak ia na'a inyai, ba nfabriang tamata Samaria ra, ovu vali nfakaratat tenan ma nfalak ne, tamata dawan ia.
44008010	Ba tamata ko'u ovu dawan ra munuk rorang ia ma rfalak ne, “Tamata ini ni ngrebat tali Ubu, ba tfanara ia ne Ngrebat Ila'a.”
44008011	Ira rorang ia, tevek mnanat roak nfaturu ni ngrebat ma notu ma tamata ra rtalkaka ovu ni afnitu ra.
44008012	Na'uk ti ma Filipus nfamalik Ivar Lolin na'a i wean inba ma Ubu nfareta tamata ra wean lahir Raja ovu nfamalik vali Yesus, Raja i ntevut dida salasilan ra, na vata ovu brana rivun ira rorang afa ovi nfalak ra ma nbaptis ira.
44008013	Simon norang afa ovi Filipus nfalak ra, ba Filipus nbaptis vali ia. Nbaptis munuk ia, na norang Filipus nti inba watan. Ia nrea Filipus notu mujizat dawan ra ovu faneak dawan ovi tamata ra wol rot-nala, ba Simon ntalkaka lahir.
44008014	Na'a Yerusalem, na rasul ra rarenar roak ne, tamata rivun na'a propinsi Samaria rtorung roak ma rala Ubu Ni vaivatul ra na'a ralarira ra, ba rsinir Petrus irua Yohanes ma rti ineri.
44008015	Ti ma raran Samaria, na raflurut verin Ubu ma nala Ni Roh ma nleal tamata ovi beti rorang Yesus,
44008016	tevek tali ira, na Ubu Ni Roh wol nleal tamata isa vali obin. Rbaptis roak ira, na'uk rala watan Duila'a Yesus naran a.
44008017	Ba Petrus irua Yohanes rfadoku limarira na'a ira, na Ubu nala Ni Roh ma nleal lahir ira.
44008018	Simon nsi'ik, na rasul avyai rfadoku roak limarira na'a tamata ra ma Ubu nala Ni Roh verin ira, ba ntaha kubang ti verin Petrus ovu Yohanes ma nfalak ne,
44008019	“Era verin mia ma myala ngrebat yai verin ya'a vali, boma wean i ufadoku limang na'a tamata iki watan, na Ubu veka nala Ni Roh verin ira.”
44008020	Na'uk Petrus nfalak verin ia ne, “Fara Ubu not-visal oa ovu mu kubang a! Oa munovak ne, bisma fwaha Ubu Ni Roh ovu kubang?
44008021	Oa wol mu hak ma movu ami na'a mami karya ini, tevek ralam wol kena lahir na'a Ubu wahan ralan a.
44008022	Ba mahil ma mtalik tali afa sian i ralam a nlewan yai ma mera verin Duila'a, boma na'i vatuk afa sian i munovak yai.
44008023	Ya'a uka'a roak ne, ralam a sian da'in, ovu vali mu salasilan ra rkeak teri roak oa.”
44008024	Ba Simon nera verin ira ne, “Kida averi, miflurut verin Ubu, ma fara ne afa ovi beti fyalak yai deka rkena ya'a.”
44008025	Ti ma irua rfamalik munuk roak Ubu Ni vaivatul ra, beti rewal ira rti Yerusalem. Wol raran Yerusalem obin, na rfamalik vali Ubu Ni Ivar Lolin yai na'a ahu rivun ovi rna'a Samaria.
44008026	Amar isa, na Ubu Ni sansinir isa ntali lanit ratan nfalak verin Filipus ne, “Bwatar kikyai! Mahu tranan ma muti linga'an i ntali Yerusalem nsuta ma naran Gaza. Linga'an yai nana'a wan lean vu dawan, ba wol tamata rna'a inyai.”
44008027	Ba Filipus nbatar ma nbana roak. Ia nbana ma ntuan tamata isa ntali negara Etiopia. Tamata yai dawan fareta ia ma nkarya verin rira raja vata i naran Kandake. Ia nsi'ik munuk lahir negara yai ni metan ra. Ia nti Yerusalem ma nfadawang Ubu.
44008028	Tamata yai navul ni kareta ma newal ia nti Etiopia. Na'a ni kareta a, na nbas kitab i lalan a nabi Yesaya ntulis a.
44008029	Ubu Ni Roh a nfalak verin Filipus ne, “Muti ma mebang kareta yai!”
44008030	Ba Filipus ti ma nebang kareta yai ma nrenar tamata yai nbas tali Yesaya ni kitab a. Filipus norat ia ne, “Baba, oa mka'a afa ovi bwas yai ihin a te wahal?”
44008031	Ia nfalak ne, “Wean inba ma uka'a, wean i wol tamata ma nfalyawang kitab ini ihin a verin ya'a?” Ba nera ma Filipus nrata ma irua rdoku ni kareta.
44008032	Ubu Ni vaivatul ovi nbas yai ngoarira wean ini: “Ia wean domba isa i rovun Ia ma ti rfedan Ia. Ia wean domba ko'u i rngotal vulun a, na'uk wol vain.
44008033	Ira rfalak sian Ia ma rfama'it Ia, ovu vali wol kena lahir ma rukun Ia. Wol tamata isa rfamalik Ia ubun a nusin ra, Tevek rfedan roak Ia ma wol nana'a lanit ivavan a.”
44008034	Tamata yai norat Filipus ne, “Baba, eka fwalak verin ya'a ne, Yesaya ka'i nfamalik ia, te tamata liak?”
44008035	Ba Filipus mulai ma nair ia, na nala lan vaivatul avyai, ma nfalyawang Ubu Ni Ivar Lolin i nfamalik Yesus verin ia.
44008036	Ira rbana nata ti ma raran wan isa i wear nana'a. Tamata yai nfalak verin Filipus ne, “Baba, eka msi'ik wear ini! Afaka wol kena obin ma wol bwaptis ya'a?” [
44008037	Filipus nfalak ne, “Wean i morang ovu ralam urun, na veka ubaptis oa.” Tamata yai nfalak ne, “Ya'a orang urun ne, Yesus Kristus yai Ubu Yanan a.”]
44008038	Nata nfareta tamata i ntaha ni kareta ma na'a teri veki, beti irua rsuta ma rti wear yai ralan ma Filipus nbaptis ia.
44008039	Ti ma irua rdata tali wear yai, na brian munuk Ubu Ni Roh a nala Filipus tali wan yai. Ba dawan fareta Etiopia yai wol nrea roak ia, na'uk newal watan ia ovu ralan lolin urun.
44008040	Brian munuk, na Filipus na'a roak kota Asdod. Ia nbana ma ti nfamalik Yesus na'a ahu ovi rna'a inyai, nata ti naran kota Kaisarea.
44009001	Na'uk Saulus ndava watan linga'an obin mane nwi-nwa ovu nfedan tamata ovi rorang Duila'a Yesus. Ba ia ti nlolak Yahudi rira Mela Falurut Ila'a.
44009002	Saulus nera surat kuasa tali ia ma ntaha verin Yahudi rira dawan ovi rna'a rira rahan falurut ra na'a kota Damsyik, boma wean i ntuan vata te brana ovi rorang Duila'a Yesus Ni Linga'an a, na ntaha ira ma novun ira rti Yerusalem.
44009003	Saulus nbana ma ti nfaseri roak Damsyik, na brian munuk lyawan ntali lanit nsuta ma nlilit ia.
44009004	Ba nleka lahir nsuta lanun, beti nrenar vai isa nfalak verin ia ne, “Saulus, Saulus! Afakinimi mwi-mwa Ya'a i?”
44009005	Saulus norat ne, “Iki Oa ta Duila'a?” Ba vai yai nfalak ne, “Ya'a ini Yesus i mwi-mwa a.
44009006	Bwatar kikyai ma muti kota ralan eri, tevek na'a ineri, na tamata isa veka nfalak verin oa na'a afa ovi musti motu ra.”
44009007	Brana ovi rovu Saulus rdir-teri ma wol vair lahir, tevek rarenar vali vai yai, na'uk wol rarea tamata isa vali.
44009008	Saulus ndiri ma nvelar matan a, na'uk wol nrea afa isa vali. Ba rtaha liman a ma rfabana ia rti Damsyik.
44009009	Amar itelu, na ia wol nsirea ovu wol nafna'an-nafnenu vali.
44009010	Na'a Damsyik, na tamata isa naran Ananias. Ia norang Yesus. Amar isa, na wean i namifi na'uk wol ntub-lufa ma nrenar ne, Duila'a nera ia ma nfalak ne, “Ananias!” Ananias nvalat ne, “Ya'a ini ta Duila'a.”
44009011	Duila'a nfalak verin ia ne, “Mdiri ma bwana lahir muti linga'an i rfanara ia ne, ‘Linga'an i Nmalola’, ma mwelat tamata isa naran Yudas ni rahan. Morat al mdava tamata isa naran Saulus i ntali kota Tarsus. Tamata yai naflurut verin Ya'a obin.
44009012	Ia wean i namifi na'uk wol ntub-lufa ma nsi'ik roak tamata isa naran Ananias nma ma nfadoku liman na'a ia ma nsirea ewal.”
44009013	Ba Ananias nfalak ne, “Duila'a, ya'a urenar roak tamata rivun rfamalik tamata ini ne, notu afa sian rivun ila'a roak na'a Yerusalem verin tamata ovi rorang Oa.
44009014	Yahudi rira dawan mela falurut ra rtorung roak ma rala fareta verin ia ma ntaha munuk tamata ovi rorang Oa.”
44009015	Na'uk Duila'a Yesus nfalak verin ia ne, “Muti a'uk, tevek Ya'a ufili roak ia ma nfabana Ning karya, ma ti nfamalik Ya'a verin tamata Israel ra ovu vali tamata ovi wol Yahudi ra, ntafal vali rira raja ra.
44009016	Ya'a veka ufalyawang verin ia na'a angangal rivun ovi rotu ma musti nfarnuang wawa'uk, tevek norang Ya'a.”
44009017	Ba Ananias nti rahan yai ma nti ralan ma nfadoku liman a na'a Saulus, ma nfalak verin ia ne, “Terang i Saulus, Duila'a Yesus i mrea Ia na'a linga'an i mahu mwa ini, nsinir ya'a ma uma, boma msirea ewal, ovu vali Ubu Ni Roh nsoru lahir ralam a.”
44009018	Ananias nfalak munuk wean inyai, na brian munuk afa boku wean ian ki'in ra rleka tali matan a ma nsirea lahir. Ba nbatar ma Ananias nbaptis ia.
44009019	Nata nafna'an ma nangrebat ewal roak. Saulus nlolak tamata Damsyik ovi rorang Yesus ma ni amar ifira na'a inyai.
44009020	Ia nti lahir Yahudi rira rahan falurut ra ma nfamalik Yesus verin tamata ra ne, Ubu Yanan Ia!
44009021	Tamata ovi rarenar ia rtalkaka munuk, ba rfalak ne, “Ya'i yo, tamata ini lan a notu sian tamata ovi rorang Yesus na'a Yerusalem. Ia nma ini ma ntaha tamata ovi rorang Yesus, ma novun ira ti ma rdiri Yahudi rira dawan mela falurut waharira ralan ra.”
44009022	Na'uk Ubu ntafal ngrebat verin Saulus ma nsiair, ba notu ma tamata Yahudi ovi rna'a Damsyik wol rangal nala ia, tevek nfalyawang lahir verin ira ne, Yesus yai Raja i ntevut dida salasilan ra.
44009023	Amar rivun relak roak, na Yahudi rira dawan ovi rna'a Damsyik ra'an vai isa ma rfedan ia.
44009024	Na'uk Saulus nka'a roak ne, mane rfedan ia, tevek ovan-amar, na tamata Yahudi ra rwan lalawatan ia na'a kota ni falfolat ila'a ovi na'a rira fidu ra, boma rfedan ia.
44009025	Ba ovan isa, na Saulus ni kida ra rma ma rala ia ma rfadoku ia na'a ahir dawan isa ralan a, beti rtolar ia tali kota ni tembok dawan.
44009026	Saulus ti naran Yerusalem, na ndava mane ti nasdovu ia ovu tamata ovi rorang Yesus, na'uk rbobar ia, tevek wol rorang ne, ia ralan urun roak ma norang Yesus.
44009027	Na'uk Barnabas ntorung ma nala ia, ma novun ia ti nfavotuk verin rasul ra, ma nfamalik verin ira na'a i wean inba ma Saulus nrea Duila'a na'a ni banbanan a, ovu Duila'a nangrihi verin ia. Ia nfamalik vali ne, wean inba ma Saulus nabrahi ma nala Yesus naran a ala nsiar na'a Damsyik.
44009028	Ba Saulus nlolak ira ma irmunuk tia ma ira na'a Yerusalem. Ia wol nbobar ma nala Duila'a naran a al nsiair.
44009029	Saulus nangrihi verin Yahudi ovi rala vai Yunani ovu rsisoal ira, ba rdava linga'an mane rfedan ia.
44009030	Nata teran a valin ovi rorang Yesus rarenar afa avyai, ba rovun ia rti kota Kaisarea, beti rlobang ia ma nti kota Tarsus.
44009031	Ba na'a amar avyai, na tamata ovi rorang Yesus na'a propinsi Yudea, propinsi Galilea ovu propinsi Samaria malinan watan. Na'ut inyai, na Ubu Ni Roh nfangrebat tamata ovi rorang Yesus na'a rira inorang ovu nfaloling ralarira ra, ma rira sidovung ra rtafal ma rivun, ovu vali ralang ovu rfadawang Ia.
44009032	Petrus nbana nti wan rivun, ma nalola tamata ovi rorang Yesus. Amar isa, na ti nalola tamata ovi rorang Yesus na'a kota Lida.
44009033	Nana'a inyai, na ntuan brana isa naran Eneas. Brana ini varat iwalu roak ntuba watan ni ko'i a, tevek naklukut.
44009034	Petrus nfalak verin ia ne, “Eneas, Yesus Kristus notu ma lolin ewal roak oa. Bwatar ma mususan wam i mtuba yai.” Na'ut inyai vali, na Eneas nbatar lahir.
44009035	Tamata rivun ovi rleal Lida ovu Saron rsi'ik Eneas, na lolin roak ia, ba rivun ira rorang Duila'a.
44009036	Na'a kota Yope, na vata isa naran Tabita norang vali Yesus. Naran na'a vai Yunani ne, Dorkas. Ia ba'i notu a'uk afa lolin ovu nlobang tamata kasian ra.
44009037	Na'ut inyai, na nawar ia ma nmata, ba rliru ia beti rfadoku ia na'a kamar i na'a ratan.
44009038	Lida ovu Yope rsifaseri watan ira, ba Yesus Ni tamata ovi rna'a Yope rarenar ne Petrus nana'a Lida, ba rsinir tamata irua ma ti rera ia. Rtuan ia ma rfalak verin ia ne, “Baba, mwa ma tati Yope kikyai.”
44009039	Ba Petrus nasusan wan ma irmunuk rti. Raran Yope, na rovun ia rarata kamar i Dorkas ntuba a. Vata varu ovi rna'a inyai rdir-lilit ia ma rvakar, ovu rfaturu verin ia ravit ovu kadaravit liak ovi Dorkas noar verin ira na'ut i nva'at obin.
44009040	Petrus nsinir ira munuk ma rti murin, beti nsangatur ma naflurut. Naflurut munuk, beti nsi'ik matmatan yai ma nfalak ne, “Tabita, bwatar kikyai!” Ba Tabita nvelar matan a ma nsi'ik Petrus, na nbatar ma ndoku lahir.
44009041	Ba Petrus ntaha liman a ma nfadiri ia, beti nera varu avyai ovu tamata liak ovi rorang Yesus ma nfaturu verin ira ne, Tabita nva'at ewal roak.
44009042	Ivar ini nsoru lahir Yope, ba tamata rivun rorang Duila'a.
44009043	Petrus ya'i mnanat ia na'a inyai, ma nlolak tamata isa naran Simon i ba'i nvinit afwatan ulin ra ma nfaear ira.
44010001	Na'a kota Kaisarea, na brana isa naran Kornelius. Ia neluk suldadu dawan isa na'a Roma rira sidovung suldadu dawan isa naran Italia.
44010002	Tamata yai not-orang afa ovi Ubu ralan nfalak ra, ovu ia ovu ni rahan a teta ba'i ralang ma dawan Ubu. Ia naflurut lalawatan verin Ubu, ovu vali nala kubang rivun ma nlobang tamata Yahudi ovi kasian ira.
44010003	Amar isa, na ka'a bi lera mane sian roak, na Kornelius wean i namifi na'uk wol ntub-lufa ma nrea Ubu Ni sansinir isa ntali lanit ratan nma verin ia ma nfalak ne, “Kornelius!”
44010004	Kornelius nsi'ik sansinir yai, na nbobar urun i lahir, ba norat ne, “Afaka ta Duila'a?” Sansinir yai nfalak ne, “Oa motu ma Ubu ralan a lolin, tevek muflurut lalawatan verin Ia ovu mlobang tamata kasian ra. Ba Ia nangnanang afa ovi motu avyai.
44010005	Ba fiang ini msinir lahir tamata ifira ma rti kota Yope ma rera tamata isa naran Simon Petrus.
44010006	Ia nlolak tamata liak isa naran Simon vali, ni rahan a nebang tahat. Tamata yai ba'i nvinit afwatan ulin ra ma nfaear ira.”
44010007	Ti ma Ubu Ni sansinir i nangrihi nulu Kornelius yai nti, na ia nera ni tamata irua ovi rkarya na'a ni rahan a ovu ni suldadu isa i nwanar ia. Ni suldadu ini norang vali Ubu.
44010008	Ia nfamalik munuk verin ira na'a afa ovi Ubu Ni sansinir nfalak verin ia, beti nsinir ira ma rti Yope.
44010009	Ti ma ni ilyan ana, lera ndirlola roak, beti tamata ovi Kornelius nsinir ira yai rbana ma rfaseri Yope, na Petrus nrata vali ma naflurut na'a rira rahan ratan.
44010010	Ia nfarnuang ne nablafar roak, ba inan ma nafna'an. Ira rafva'ak obin, na brian munuk Petrus wol nka'a wan roak ma wean i namifi na'uk wol ntub-lufa ma nrea afa isa.
44010011	Ia nrea lanit natvadil ma afa isa wean maloli dawan nsuta lanit ivavan ma naklo'i na'a ni susun ifa'at.
44010012	Na'a maloli yai ralan a, na afwatan rivun ovi earira ifa'at ra, ovi rla'a ra, ovu vali manut nangan ra.
44010013	Nata vai isa nfalak verin ia ne, “Petrus, bwatar ma fwedan afa avyai ma muan!”
44010014	Ia nfalak ne, “Wahal ta Duila'a! Ya'a wol uan afa avyai, tevek mami inukun ra rfalak ma deka ama'an afa ovi ngra te malmoli ra.”
44010015	Vai yai nfalak ewal ne, “Afa ovi Ubu nfalak ne rmerat yai, deka fwalak ne ngra te malmoli.”
44010016	Afa i Petrus nrea wean mifi yai nma nala fatelu, beti maloli yai nrata ewal lanit ratan.
44010017	Ba Petrus nanovak afa i beti nrea yai na'a ralan a. Brian munuk, na tamata ovi Kornelius nsinir ira yai rma ma raran Yope. Ira rorat ma al rdava ne, Simon ni rahan na'a inba, ba rfaturu rahan verin ira ma ti rdiri lahir falfolat ngoran.
44010018	Ira rera tamata ra ma rorat ne, “Beta ne Simon Petrus nana'a teri rahan ini?”
44010019	Na'ut inyai, na Petrus nanovak na'a ralan obin ma al nka'a afa i nrea yai ihin a. Ba Ubu Ni Roh nfalak verin ia ne, “Tamata itelu rdava oa.
44010020	Bwatar ma msuta kikyai ma mimunuk miti. Ira wol Yahudi ira, na'uk deka ralam raruan, tevek usinir ira ma rma.”
44010021	Ba Petrus nsuta ma nfalak verin tamata avyai ne, “Kida averi, ya'a ini tamata i mdyava a. Afakinimi mya ini?”
44010022	Ira rfalak ne, “Roma rira suldadu dawan isa naran Kornelius nsinir ami ma amama ini. Ia ni vava'at nmalola ovu nalang ma dawan Ubu, ovu vali Yahudi ra rfalak ne, lolin ia. Ubu Ni sansinir isa tali lanit ratan nma ma nfalak verin ia ma nera oa muti ni rahan a, ma nrenar afa ovi fwalak ra.”
44010023	Ba Petrus nfalak ma tamata avyai rna'a rahan yai ovan isa veki. Ni ilyan ana, irmunuk Petrus rban-talik ahu yai. Tamata ovi rorang Yesus, boku rtali Yope rban-orang ira vali.
44010024	Amar isa nelak, beti raran Kaisarea. Kornelius nasdovu roak ni tiniman ra, ovu vali ni kidabela ra ma al rnaban ira.
44010025	Na'ut i Petrus nti rahan ralan, na Kornelius nti ma nsangatur na'a Petrus wahan ralan a, tevek nalang ia.
44010026	Na'uk Petrus nlobang ia ma ndiri ma nfalak ne, “Mdiri ta baba! Ya'a ini tamata watan ya'a wean oa.”
44010027	Irua rdiri rangrihi obin, na Petrus nti rahan ralan ma nsi'ik tamata rivun rasdovu roak ira.
44010028	Ba nfalak verin ira ne, “Terang a valing averi, mia mkya'a roak ne, mami inukun ra rfalak teri lahir ma tamata Yahudi ra deka rasdovu ovu tamata ovi wol Yahudi ra, te ralola ira na'a rira rahan ra. Na'uk Ubu nfaturu roak verin ya'a ne, itmunuk wead isa watan, ba deka ufalak ne, tamata ra ngra ira.
44010029	Wean inyai, bi mera ya'a, na uma lahir. Ba fiang ini mane uka'a ne, afakinimi mera ya'a ma uma ini?”
44010030	Kornelius nfalak ne, “Amar ifa'at nti roak veli, ka'a bi lera sian roak ma wean amar ini, na uflurut obin na'a ning rahan. Brian munuk, na tamata isa nma ma ndiri wahang ralan a. Ni ravit vanan urun.
44010031	Ia nfalak verin ya'a ne, ‘Kornelius, Ubu nrenar roak mu falurut a, ovu nsi'ik roak ne, mlobang tamata ovi kasian ira.
44010032	Ba msinir tamata ra ma rti Yope, ma rera Simon Petrus ma nma. Ia nlolak tamata liak isa vali naran Simon, ni rahan a nebang tahat. Tamata yai ba'i nvinit afwatan ulin ra ma nfaear ira.’
44010033	Ba usinir lahir brana boku ma rera oa ta baba. Ralam a lolin bi mwa ini. Fiang ini amasdovu munuk roak ami na'a Ubu wahan ralan a ma amrenar afa ovi nfareta verin oa ma fwalyawang verin ami.”
44010034	Nata Petrus nfalak ne, “Did tinemun, uka'a roak ne, Ubu wol nlobang a'uk tamata Yahudi ra,
44010035	na'uk na'a lanit ivavan a, Ia inan tamata iki watan i notu afa ovi lolin ra ovu nalang Ia, velik ne ntali bangsa inba watan.
44010036	Ba terang a valing averi, mia mkya'a roak Ubu Ni Ivar i nfalak verin tamata Israel ra. Ivar yai wean ini: tamata ralarira ra veka malinan ovu Ubu, nahu Yesus Kristus i tamata ra munuk rira Duila'a verin Ia.
44010037	Mia mkya'a munuk roak afa ovi Yesus notu ra na'a propinsi Yudea munuk. Ia notu lan na'a propinsi Galilea, na'ut i Yohanes i nbaptis tamata ra nfalak ma tamata ra rahil ma rtalik tali rira salasilan ra, boma nbaptis ira.
44010038	Bir tinemun mkya'a roak Ivar na'a Yesus i ntali ahu Nazaret. Ubu nfili Ia ma nala Ni Roh ma nleal Ia, ovu nala ngrebat verin Ia. Ubu novun Ia, ba ti notu afa lolin rivun na'a wan inba watan na'a Israel, ovu notu ma tamata ovi nitdawan nleal ira, lolin ewal ira munuk.
44010039	Did tinemun, ami ini amsi'ik roak afa ovi Yesus notu ra na'a Yerusalem ovu na'a wan liak ovi tamata Yahudi ra rleal. Ti nata rfaklo'i Ia na'a aa walwalur ma rfedan Ia.
44010040	Na'uk ti ma amar itelu nelak, na Ubu nfava'at ewal Ia tali matmatan ma nfaturu Ia verin tamata ra.
44010041	Ubu wol nfaturu Yesus verin tamata ra munuk, na'uk verin ami tamata ovi nfili roak a ma amfamalik Ia. Nva'at ewal tali matmatan, beti amafna'an ovu amafnenu ovu Ia.
44010042	Ia nfareta ami ma amfamalik Ni Ivar Lolin verin tamata ra, ovu vali amfalak verin ira ne, Ubu nfili roak Ia ma nfaleka inukun verin tamata ovi rva'at ra ovu ovi rmata roak a.
44010043	Tali lalan ana, nabi ra munuk rfamalik Yesus. Ira rfamalik ne, Ubu veka na'i vatuk tamata iki watan i norang Yesus, ni salasilan ra nahu Yesus Ni ngrebat a.”
44010044	Na'ut i Petrus nangrihi obin, na Ubu Ni Roh nsuta ma nleal munuk tamata ovi rarenar ni vaivatul ra.
44010045	Tamata Yahudi ovi rorang Yesus ma irmunuk Petrus rtali Yope rma yai rtalkaka, tevek Ubu nala Ni Roh verin tamata ovi wol Yahudi ra vali.
44010046	Ira rka'a roak ne, Ubu Ni Roh nleal vali tamata ovi wol Yahudi ra, tevek rarenar ira rangrihi ovu vai ovi wol rka'a ra ma rfadawang Ia. Ba Petrus nfalak ne,
44010047	“Did tinemun, eka msyi'ik. Ubu Ni Roh a nleal roak tamata ovi wol Yahudi ra, wean i nana'a ita, tamata Yahudi. Ba deka totu teri ma rbaptis ira ovu wear.”
44010048	Ba ia nfalak verin tamata ovi rorang Yesus ma rbaptis ira na'a Yesus Kristus naran a ovu Ni ngrebat a. Rbaptis roak ira, beti rera verin Petrus ma nlolak ira amar ifira vali.
44011001	Rasul ra ovu tamata liak ovi rorang vali Yesus na'a propinsi Yudea rarenar ne, tamata ovi wol Yahudi rorang roak Ubu Ni vaivatul ra.
44011002	Ba Petrus nti ma naran Yerusalem, na tamata Yahudi ovi rorang Yesus rfasala ia,
44011003	ma rfalak ne, “Wol kena lahir ma muti tamata ovi wol Yahudi rira rahan ra ma mimunuk mifna'an!”
44011004	Ba Petrus nfamalik ma al nfalyawang afa avyai munuk verin ira.
44011005	Ia nfalak ne, “Amar isa, na uflurut na'a kota Yope, na brian munuk wol uka'a wang roak, ma wean i umifi na'uk wol utub-lufa ma urea afa boku. Urea afa isa wean maloli dawan ni susun ifa'at, ntali lanit ratan nsuta ma naklo'i na'a ni susun ifa'at nebang nelang a.
44011006	Usi'ik maloli yai ralan a, na urea afwatan ovi earira ifa'at ra, afwatan ovi ralar ra, afwatan ovi rla'a ra, ovu vali manut nangan ra.
44011007	Urenar vali vai isa nfalak verin ya'a ne, ‘Petrus, mdiri kikyai ma fwedan afa avyai ma muan!’
44011008	Na'uk ufalak ne, ‘Wahal ta Duila'a! Ya'a wol uan afa avyai, tevek mami inukun ra rfalak ma deka ama'an afa ovi ngra te malmoli ra.’
44011009	Na'uk vai i ntali lanit ratan yai nfalak ewal ne, ‘Afa ovi Ubu nfalak ne rmerat yai, deka fwalak ne ngra te malmoli.’
44011010	Afa i urea yai nma nala fatelu, beti maloli yai nrata ewal lanit ratan.
44011011	Brian munuk, na tamata itelu rma raran rahan i amna'a teri. Kornelius nsinir tamata avyai tali Kaisarea ma rma.
44011012	Ba Ubu Ni Roh nfalak ma orang ira, velik ne wol Yahudi ira, na'uk deka ralang raruan. Tamata inean ovi rorang Yesus rovu vali ma amati Kaisarea. Amaran inyai, na amati Kornelius ni rahan.
44011013	Nata ia nfamalik verin ami ne, ia nsi'ik Ubu Ni sansinir isa ntali lanit ratan nma ma ndiri ni rahan a ma nfalak ne, ‘Msinir tamata ra ma rti Yope, ma rera tamata isa naran Simon Petrus ma nma.
44011014	Ia veka nfamalik ivar isa verin mia. Ivar yai nfalyawang ne, wean inba ma Ubu veka nsikat oa ovu mu rahan teta tali bira salasilan ra, ma bira vava'at kakiwal.’ ”
44011015	Petrus ntafal ma nfalak ne, “Bet mane ungrihi, na Ubu Ni Roh nsuta ma nleal lahir ira, wean i betfasa nleal ita na'a amar ovi rti roak veli.
44011016	Nata ungnanang nala ewal Duila'a nfalak ne, ‘Yohanes nbaptis tamata ra ovu wear, na'uk Ubu veka nbaptis mia ovu Ni Roh.’
44011017	Ubu nala Ni Roh verin ovi wol Yahudi ra, wean basil i nala verin ita na'ut i torang Duila'a Yesus Kristus, ba ya'a wol bisma angal Ubu!”
44011018	Ti ma rarenar afa ovi Petrus nfalak ra, na wol rfasala roak ia, ba rfadawang a'uk Ubu. Ira rfalak ne, “Ubu nala vali amar verin tamata ovi wol Yahudi ra ma rahil ma rtalik tali rira salasilan ra ma rorang a'uk Ubu, boma rira vava'at kakiwal.”
44011019	Tamata ra rfedan roak Stefanus, beti tamata ovi wol rorang Yesus rwi-rwa lalawatan tamata ovi rorang Yesus. Ba rivun ira rafla rti wan liak. Boku rti propinsi Fenisia, nuhu Siprus ovu boku rti kota Antiokhia. Ira rfamalik Ubu Ni Ivar Lolin verin tamata Yahudi ra watan.
44011020	Tamata boku vali rtali nuhu Siprus ovu kota Kirene. Ira rti Antiokhia ma rfamalik Ivar Lolin na'a Duila'a Yesus verin tamata ovi wol Yahudi ra.
44011021	Ubu nala ngrebat verin ira, ba tamata ovi wol Yahudi ra, rivun ila'a rorang afa ovi rfalak ra ma rorang Duila'a.
44011022	Tamata ovi rorang Yesus na'a Yerusalem rarenar afa yai, ba rsinir Barnabas ma nti Antiokhia.
44011023	Barnabas ti naran Antiokhia, na nsi'ik i Ubu naflahar tamata ovi wol Yahudi ra, ba inan urun i lahir. Ia nfalak verin ira ne, “Myorang lalawatan Duila'a ovu ralabira urun.”
44011024	Barnabas ini tamata lolin ia. Ubu Ni Roh nfangrebat ia ovu norang urun Ubu. Ba wean inyai bi tamata rivun rorang Duila'a.
44011025	Nata Barnabas nban-talik Antiokhia ma nti kota Tarsus ma ndava Saulus.
44011026	Ti ma ndav-nala Saulus, na novun ia nti Antiokhia ma rna'a inyai varat isa. Irua rasdovu ira ovu tamata ovi rorang Yesus ma rair ira. Na'a inyai, na betfasa rfanara tamata ovi rorang Yesus ne, tamata Kristen.
44011027	Na'ut inyai, na nabi boku rtali Yerusalem rti vali Antiokhia.
44011028	Tali tamata avyai, na tamata isa naran Agabus. Ubu Ni Roh nleal ia, ba ndiri ma nfalak verin tamata ra ne, Roma rira negara ra munuk veka lafar dawan. Lafar dawan yai nkena ira na'ut i Kaisar Klaudius nfareta Roma rira negara rivun.
44011029	Ba tamata ovi rorang Yesus na'a Antiokhia ra'an vai isa ma rala rira kubang ra verin terarir-valirira ovi rorang Yesus na'a Yudea, na'uk wol nlia rira ngrebat ra.
44011030	Ira rasdovuk kubang avyai ma rala verin Barnabas irua Saulus ma rtaha rti Yerusalem ma rala verin dawan kareda ovi reluk penatua.
44012001	Ka'a bi na'a amar yai vali, na Raja Herodes nsinir ni suldadu ra ma rotu sian tamata boku tali ovi rorang Yesus.
44012002	Ia nsinir ni suldadu ra ma rtaha nahin blawat ra, ma ti rfedan Yohanes warin a naran Yakobus.
44012003	Herodes nka'a roak ne, Yahudi ra inar urun, ba nfareta ni suldadu ra ma rtaha Petrus vali. Notu afa avyai na'ut amar i Yahudi ra rotu snoba ma ra'an roti i wol rfadoku ragi na'a.
44012004	Ba rtaha roak Petrus ma Herodes nfareta ma ti rfadoku ia na'a bu'i ralan a. Suldadu vutu rahin inean rwanar ia na'a inyai, ba rsiduk ira na'a sidovung ko'u ifa'at ma tamata fanfa'an lokat sidovung. Herodes nanovak ma wean i Yahudi rira snoba roak munuk roak, beti nukun Petrus ma tamata rivun rsi'ik.
44012005	Ba Petrus nana'a roak bu'i ralan, na'uk sidovung tamata ovi rorang Yesus raflurut ovu ralarira urun verin Ubu ma nlobang ia.
44012006	Teran ovan isa, na Herodes mane nukun Petrus. Rdadul Petrus ovu kakeak tma'an irua, ma ntuba suldadu irua fruarira ra. Suldadu liak ra rwanar bu'i ni falfolat a.
44012007	Brian munuk, na Ubu Ni sansinir isa ntali lanit ratan nsuta ma ndir-ebang Petrus ma wan i ntuba yai lyawan. Sansinir yai nkafir nelan a ma nfalak ne, “Hei, bwatar kikyai!” Nfalak munuk wean inyai, na kakeak tma'an avyai rleka lahir tali Petrus liman a.
44012008	Ba sansinir yai nfalak verin Petrus ne, “Meluk mu kadaravit a ovu bwaki mu tatea.” Ba Petrus not-orang lahir afa avyai. Sansinir yai nfalak ewal verin ia ne, “Moru mu ravit a blawat ma morang ya'a.”
44012009	Nata ia norang sansinir yai ma rban-talik bu'i yai, na'uk Petrus wol nka'a obin ne, afa ovi sansinir notu ra kena te wahal, tevek nanari ne wean i namifi na'uk wol ntub-lufa.
44012010	Ba irua rbana lia suldadu boku na'a bu'i yai, beti rbana lia suldadu liak boku vali ma raran falfolat tma'an i mane rahu rti kota. Ti raran ana, falfolat yai ka'i natvadil watan, ba rbana ma rti raran murin ma rahu linga'an isa. Brian munuk, na sansinir yai nti talik roak ia.
44012011	Nata Petrus ni fikiran lyawan roak ma nfalak ne, “Uka'a urun roak ne, inlangin a Ubu nsinir Ni sansinir isa ntali lanit ratan nma nlobang ya'a ma nfatalik ya'a tali Herodes liman ralan, boma deka utuan afa sian ovi Yahudi ra ranovak na'a ya'a.”
44012012	Ba ti ma nka'a roak ne, Ubu nlobang ia, na nti lahir Maria i yanan verin Yohanes ni rahan a. Yohanes ini rfanara vali ia ne, Markus. Na'a inyai, na tamata rivun ovi rorang Yesus rasdovu ira ma raflurut.
44012013	Petrus nevan falfolat i na'a murin a, ba vata sansinir isa naran Rode i nkarya na'a rahan yai nma ma nfatlina ne, iki nevan falfolat a.
44012014	Vata yai nef-nala Petrus vain a, na inan urun i lahir, ba wol nvadil falfolat a. Ia nafla lahir ma ti nfalak verin tamata ovi rna'a rahan ralan yai ne, Petrus ndiri murin.
44012015	Na'uk tamata avyai wol rorang, ba rfalak ne, “Beta ne fwoar!” Ba vata yai nfalak lalawatan verin ira ne, “Ufalak urun!” Na'uk ira rfalak ne, “Inyai Ubu Ni sansinir i nwanar Petrus!”
44012016	Na'uk Petrus nevan lalawatan falfolat a, ba rvadil ma rsi'ik, na rtalkaka urun i lahir.
44012017	Petrus nala liman a ma al notu faneak ma deka vair, beti nfamalik verin ira na'a i wean inba ma Ubu nfatalik ia tali bu'i a. Nfamalik munuk, na nfalak verin ira ne, “Fyamalik vali afa ini verin Yakobus ovu tamata liak ovi rorang Yesus.” Nata nban-talik ira ma nti wan liak.
44012018	Ti ma ni ilyan varverak ana, vangoa-vanga dawan na'a bu'i, tevek suldadu ovi rwanar bu'i yai wol rka'a ne, Petrus nahu ba nti.
44012019	Herodes nrenar roak ne, Petrus wol nleal, ba nsinir ni suldadu ra ti rdava ia, na'uk wol rdav-nala ia. Ba ia norat suldadu ovi rwanar Petrus a, beti nfareta ni suldadu liak boku vali ma ti rfedan suldadu ovi rwanar Petrus. Notu munuk wean inyai, beti nban-talik Yudea ma nti kota Kaisarea. Ia ya'i mnanat vali ia na'a inyai.
44012020	Herodes nangrova urun tamata ovi rleal kota Tirus ovu kota Sidon. Tamata avyai rva'at ovu afamtahan i ntali Herodes ni negara, ba rasdovu ira ma ra'an vai isa, beti rsinir rira tamata boku ma ti rdiri wahan ralan a, ma rera verin ia boma irmunuk rsimaklivur ewal ira. Ira rti lan ma rlolak Blastus ma rotu kida ovu ia. Blastus ini nsi'ik Herodes ni rahan dawan a.
44012021	Naran roak amar i Herodes nfadoku ma rsituan ira, ba neluk ni kadaravit mela ra ma ndoku kadera i ndoku ma nfareta a, ma nangrihi verin ira.
44012022	Tamata ovi rarenar Herodes rfadawang ia ma rafwak ne, “Vaivatul avyai wol rtali tamata, na'uk rtali ubu isa!”
44012023	Brian munuk, na Duila'a Ni sansinir isa ntali lanit ratan nsuta notu ma Herodes nawar ma dawan ia, tevek nfakaratat tenan ma wol nalang Ubu. Ba masrat ra'an ia, nata ti naran i nmata.
44012024	Nata tamata ovi rarenar ovu rorang Ubu Ni vaivatul ra rtafal ma rivun ira.
44012025	Barnabas irua Saulus rala roak kubang i ntali tamata ovi rorang Yesus na'a Antiokhia verin kareda i na'a Yerusalem. Rewal ira rti Antiokhia, na rovun Yohanes i rfanara vali ia ne, Markus.
44013001	Sidovung tamata ovi rorang Yesus na'a Antiokhia ni nabi boku, ovu tamata boku vali rair Surat Ralan verin tamata ra. Nararira ra: Barnabas, Simeon i nangtoan, Lukius i ntali kota Kirene, Saulus ovu Menahem i lan ana irua Raja Herodes Antipas dawan ira na'a rahan isa.
44013002	Amar isa, na tamata ovi rorang Yesus raraning Duila'a ovu rtolat, ma Ubu Ni Roh nfalak verin ira ne, “Fyili watan Barnabas ovu Saulus verin Ya'a, boma ti rfabana karya i ufadoku roak verin ira.”
44013003	Ira rtolat ovu raflurut munuk roak, na rfadoku limarira ra na'a ira, beti rsinir ira ma rti.
44013004	Ubu Ni Roh nsinir Barnabas irua Saulus ma rti kota Seleukia. Rtali inyai, na ravul kabal lar ma robal rti nuhu isa naran Siprus.
44013005	Ba ti raran kota Salamis, na rfamalik Ubu Ni vaivatul ra na'a Yahudi rira rahan falurut ra. Yohanes i rfanara vali ia ne Markus, norang vali ma nlobang ira.
44013006	Ira rban-lilit lahir nuhu yai ma ti raran kota Pafos. Na'a inyai, na rtuan tamata Yahudi isa naran Baryesus, na'a vai Yunani naran Elimas. Ia ba'i ntaha afa te notu ni afnitu ra al nlabir waweang tamata ra, ovu nsiklabir ma nfalak ne nabi ia. Ia notu kida ovu nuhu yai ni gubernur naran Sergius Paulus. Gubernur yai ni kaka'a dawan ma nera Barnabas irua Saulus, tevek inan ma nrenar Ubu Ni vaivatul ra. Na'uk Elimas i ntaha afa te notu ni afnitu ra, nangal teri ira, boma gubernur yai deka norang Yesus.
44013009	Na'uk Ubu Ni Roh nsoru lahir Saulus i rfanara vali ia ne Paulus, ma nsi'ik nanuang Elimas,
44013010	ma nfalak ne, “Oa nitdawan yanan oa, ba mangal teri lalawatan afa ovi kena ra, ovu mlabir tia ma watan tamata ra. Duila'a Yesus Ni afa ovi notu ra rmalola, na'uk inam ma fwakiluk afa avyai.
44013011	Eka msi'ik kikyai, Duila'a veka nukun oa ma mkibu, ma amar ifira nelak wol mrea lera vanan a!” Paulus nfalak munuk wean inyai, na brian munuk lova nteri matan a ma wol nsirea, ma nbana nteman tia ma watan al ndava tamata ma nfabana ia.
44013012	Gubernur yai nsi'ik afa yai, ba norang lahir Yesus. Ia ntalkaka, tevek rala ngrebat tali Ubu al rair Duila'a verin tamata ra.
44013013	Paulus ovu ni kida ra rban-talik Pafos ma ravul kabal lar isa ma robal rti kota Perga na'a propinsi Pamfilia. Na'uk Yohanes Markus nban-talik ira ma newal ia nti Yerusalem.
44013014	Ira rban-talik Perga ma rti raran kota Antiokhia i na'a propinsi Pisidia. Nata ti naran amar i Yahudi ra ryari ira, na rti ma rdoku rira rahan falurut ralan a.
44013015	Tamata isa nbas tali Ubu Ni inukun ovi Musa nfadoku na'a ni kitab ra, ovu vali tali nabi rira kitab ra. Ti ma nbas munuk roak, na dawan ovi rna'a rahan falurut yai rsinir tamata isa ma nfalak verin ira ne, “Tamata Yahudi averi, amera verin bir tinemun ne, wean i bira snurak lolin boku ma myala verin tamata ovi rna'a ini, na fyalak verin ira.”
44013016	Paulus ndiri ma nala liman a ma al notu faneak ma deka vair, beti nfalak verin ira ne, “Terang a valing Israel averi ovu tamata ovi wol Israel mia na'uk myorang Ubu, eka mryenar ma lolin afa ovi ufalak ra!
44013017	Lalan a Ubu i Israel ra ba'i raraning Ia nfili roak ubud-nusid ra, ovu notu ma rivun ila'a ira na'ut i rleal Mesir. Ubu novun ira ovu Ni ngrebat a ma rdir-talik Mesir.
44013018	Varat vutfa'at, na Ia ntahang watan ralan verin ira na'a rira afa ovi rotu ra na'a wan lean vu dawan.
44013019	Ubu novun Israel ra ma rot-visal bangsa ifitu na'a Kanaan, beti nala lanun yai verin ira, boma rira lanun yai.
44013020	Varat ratut ifa'at vutlima, na rotu munuk afa avyai. Nata Ubu nfili tamata dawan boku ma rfareta ira, ma ti naran na'ut i nabi Samuel nva'at a, na tamata avyai rfareta Israel ra.
44013021	Israel ra rera verin Ubu ma nala raja isa ma nfareta ira. Ba Ubu nala Saul i yaman a naran Kish verin ira ma nfareta ira varat vutfa'at. Kish ini ubun-nusin ra rtali Yahudi rira arun dawan i naran Benyamin.
44013022	Ba ti ma Ubu nfasuka Saul tali ni fareta, na nsikat Daud ma notu raja verin ira. Ubu nfamalik na'a Daud ne, ‘Ya'a urea roak Isai yanan i naran Daud a. Ya'a inak urun ia, tevek ni vava'at nfakena lahir afa ovi ralang nfalak ra.’
44013023	Tali Daud ubun-nusin ra, na Ubu nala Yesus verin Israel ra ma nsikat ira tali rira salasilan ra, ma rira vava'at kakiwal. Ubu notu wean inyai al nfakena Ni tnorung yai verin Daud.
44013024	Yesus wol nfabana Ni karya obin, na Yohanes nfalak roak verin Israel ra ma rahil ma rtalik tali rira salasilan ra, boma nbaptis ira.
44013025	Sarseri ma Yohanes notu munuk ni karya a, na norat ira ne, ‘Tali bir tinemun, na minovak ne ya'a ini iki? Ya'a wol weang Raja i ntevut dida salasilan ra! Mingnanang ma lolin afa ini, tevek ya'a uma lan ma ufavotuk verin mia ne, Ia veka nma. Wol inovan lahir ma aling ni tatea a, tevek ya'a wol verang a ratang Ia.’
44013026	Eka mryenar ta terang a valing ovi ububir-nusibira verin Abraham, ovu ovi wol Yahudi mia, na'uk myorang Ubu! Ia nala roak verin ita ivar i nfamalik ne, wean inba ma nsikat ita tali dida salasilan ra, ma dida vava'at kakiwal.
44013027	Tamata Yahudi ovi rna'a Yerusalem ovu rira dawan ra wol rka'a ne, Yesus yai Tamata i nabi ra rfamalik lan roak. Lokat amar i ryari ira, na rbas vaivatul ra tali nabi ra, na'uk wol rfan-aran. Ira rukun Yesus ma nmata, ba rfakena vaivatul avyai.
44013028	Velik ne wol rtuan sala isa vali na'a Yesus ma rukun Ia, na'uk rera roak verin gubernur Pilatus ma ni suldadu ra rfedan Ia.
44013029	Ba rfakena munuk roak afa ovi lan a rfadoku na'a Surat Ralan a, beti rfasuka tenan a tali aa walwalur ma rfanuba Ia na'a van matmatan isa ralan.
44013030	Na'uk Ubu nfava'at ewal Ia tali matmatan.
44013031	Nata Yesus nfavotuk Ia na'a amar rivun verin tamata ovi rban-orang Ia tali Galilea, ma irmunuk rti Yerusalem. Fiang ini tamata avyai rfamalik Yesus verin Yahudi ra.
44013032	Ba amfalak ivar lolin ini verin mia. Ubu nfakena munuk roak Ni tnorung i lalan a nfalak verin ubud-nusid ra, ma nfava'at ewal Yesus. Mazmur pasal irua nfalak wean ini, ‘Ya'a Yanak Oa! Amar ini lahir, ufalak verin Oa ne, Yamam Ya'a.’
44013034	Ubu nfava'at ewal roak Ia tali matmatan, ba Ia veka wol nmata roak. Ubu nfavotuk afa yai nahu Ni vaivatul ovi ne: ‘Ya'a veka ufakena lahir Ning tnorung ovi rmerat urun verin Oa. Tnorung avyai lalan a ufalak roak verin Daud.’
44013035	Daud nfamalik vali na'a Mazmur liak ma nfalak verin Ubu ne, ‘Oa veka wol mtorung ma Mu Tamata i nmerat urun yai tenan a nakvisal.’
44013036	Daud notu munuk roak afa ovi Ubu ralan nfalak ma notu na'ut i nva'at obin, nata ti naran i nmata, ma ti rfadok-ebang ia ovu ubun-nusin ra, ba tenan nakvisal munuk.
44013037	Na'uk Yesus i Ubu nfava'at ewal Ia tali matmatan yai, tenan a wol nakvisal.
44013038	Ba terang a valing averi, mia musti mkya'a ne, ami amfamalik ne, Ubu sa'i na'i vatuk dida salasilan ra, tevek Yesus nmata verin ita. Tamata iki watan norang Yesus, na Ubu veka na'i vatuk ni salasilan ra vali. Mia myorang Musa ni inukun ra, na'uk inukun avyai wol ra'i vatuk nala bira salasilan ra.
44013040	Ba msyi'ik wabira ma lolin, boma afa ovi nabi ra rfadoku roak na'a rira kitab ra deka rkena mia:
44013041	‘Eka mryenar ma lolin! Mia tamata ovi fyalak sian Ya'a. Mia veka mtyalkaka lahir ma myata! Tevek fiang ini, na Ya'a veka otu afa isa, na'uk mia wol myorang, velik ne tamata isa nfalyawang roak verin mia.’ ”
44013042	Paulus irua Barnabas rsilyaha tali Yahudi rira rahan falurut, na tamata ra rasweang ira ma rfamalik ewal afa avyai verin ira, na'ut amar i veka nma ma Yahudi ra ryari ira.
44013043	Ti ma tamata ra rsilyaha munuk roak tali rira rahan falurut a, na tamata Yahudi rivun, ovu vali ovi wol Yahudi ira na'uk rorang Yahudi rira agama, rban-orang Paulus ovu Barnabas. Ba rasul irua ini rangrihi al rsurak ira ma rorang lalawatan Ubu i nlobang ita, ovu nala Ni rala lolin verin ita.
44013044	Ba amar i Yahudi ra ryari ira nma ewal, na tamata ovi rna'a kota yai labir mane munuk lahir rasdovu ira ma rarenar Ubu Ni vaivatul ra.
44013045	Ti ma Yahudi ra rsi'ik tamata rivun avyai, na ralarira sian urun Paulus, ba rangrihi ma rworuk-rwak ia ovu wol rtorung afa ovi nfalak ra.
44013046	Na'uk Paulus irua Barnabas rabrahi watan ma rfalak verin ira ne, “Ubu nfareta ma amfamalik lan Ni vaivatul ra verin mia, tamata Yahudi ra, na'uk mifena ma myorang. Mifena, ba mia ka'i fyaturu ne, wol inovan ma bira vava'at kakiwal ovu Ubu. Ba wean inyai bi amban-talik mia ma amati watan tamata ovi wol Yahudi ra.
44013047	Amotu wean inyai, tevek Ubu nfareta ami ma nfalak ne, ‘Ya'a ufadoku roak mia ma myeluk lyawan verin tamata ovi wol Yahudi ira, boma mia veka fyamalik verin tamata ra na'a lanit ivavan a munuk ne, wean inba ma Ya'a veka usikat ira tali rira salasilan ra, ma rira vava'at kakiwal.’ ”
44013048	Ba tamata ovi wol Yahudi ira rarenar afa avyai, na inar lolin ma rfadawang Ubu, tevek Ni vaivatul ra na'a Yesus. Tamata ovi Ubu nfili roak ira ma rira vava'at kakiwal, rorang Ni vaivatul ra.
44013049	Ba Ubu Ni vaivatul ra ti rsoru munuk wan yai.
44013050	Na'uk Yahudi ra rfakeri vata mela boku ovu rira dawan boku na'a kota yai, ralarira ra. Vata ovi wol Yahudi ira, na'uk ralang Ubu. Ira rotu wean inyai ma rwi-rwa Paulus irua Barnabas, ma rala'ing ira tali inyai.
44013051	Ba irua rasnabar vatuk kyavu tali earira ra ma al rtabu ira, beti rban-talik ira ma rti kota Ikonium.
44013052	Tamata ovi rorang Yesus na'a Antiokhia ralarira lolin urun, ovu Ubu Ni Roh nfangrebat ira.
44014001	Paulus irua Barnabas rti raran kota Ikonium, na rti Yahudi rira rahan falurut ralan ma rfamalik Ubu Ni Ivar Lolin. Ira rangrihi ma rala lahir tamata Yahudi ovu ovi wol Yahudi ralarira ra, ba rivun ila'a rorang Yesus.
44014002	Na'uk tamata Yahudi ovi wol rorang Yesus rfakeri tamata ovi wol Yahudi ralarira ra ma wol inar lahir tamata ovi rorang Yesus.
44014003	Paulus irua Barnabas mnanat ira na'a inyai. Irua rabrahi ma rfamalik Duila'a. Ba Ubu nala ngrebat verin ira ma rotu mujizat ra, ovu rotu faneak ovi tamata ra wol rot-nala ma al rfaturu ne, afa ovi rfalak na'a Ubu Ni rala lolin a, kena.
44014004	Tamata ovi rna'a kota yai ralarira ra rsifarsangal ira, ba boku rorang tamata Yahudi ra, na boku vali rorang rasul irua yai.
44014005	Tamata ovi wol Yahudi ra, ovu tamata Yahudi ra, ovu vali rira dawan ra ra'an vai isa mane rotu sian Paulus irua Barnabas ma rtev-fedan ira.
44014006	Na'uk irua rka'a roak, ba rafla rti kota Listra, kota Derbe ovu ahu liak ra na'a wan isa naran Likaonia.
44014007	Na'a inyai, na rfamalik vali Ubu Ni Ivar Lolin.
44014008	Na'a Listra, na brana isa ean ra rmafun ma wol nbana nala, tevek natlukut tali amar i rarali ia.
44014009	Tamata yai nrenar afa ovi Paulus nfalak ra. Paulus nsi'ik ia ma nka'a ne, ni inorang a dawan ma veka lolin ia.
44014010	Paulus vain a dawan ma nfalak ne, “Mdiri kikyai!” Ba tamata yai naswatil ma ndiri, ma nbana lahir.
44014011	Tamata rivun ovi rarenar Paulus rsi'ik afa ovi beti notu ra, ba rala vai Likaonia al rafwak ne, “Ubu ra rtali lanit ratan reluk tamata ma rsuta roak!”
44014012	Ira rfanara Barnabas ne Zeus, ovu vali rfanara Paulus ne Hermes, tevek ia nangrihi ma dawan.
44014013	Rira ubu Zeus ni mela falurut nkarya na'a rira rahan falurut i ndok-ebang kota yai. Mela falurut yai nala karba brana ifira ovu aa ni fafun ra, ma rovun ira rti falfolat ila'a i na'a Listra ni fidu, boma rasnuri afwatan avyai ma al raraning Barnabas irua Paulus.
44014014	Irua rarenar afa ovi tamata avyai mane rotu verin ira, na rkamadir lahir rira kadaravit ra ma rafla ti rdiri tamata avyai waharira ralan ra ma rafwak ne,
44014015	“Kida averi, afakinimi myotu wean ini? Ami tamata watan ami wean mia! Amna'a ini ma amfamalik Ubu Ni Ivar Lolin verin mia, boma myahil ma deka mryaning ubu ovi wol rot-nala akataka. Myorang a'uk Ubu, tevek Ia nva'at ma notu lanit, lanit ivavan a, tahat ovu afa ovi rna'a munuk lahir ralan a.
44014016	Lalan ana, Ubu nsi'ik watan ma bangsa ra munuk ka'i rban-orang afa ovi ralarira ra rfalak ra.
44014017	Na'uk Ia notu ma tamata ra rka'a Ia. Ia nfaturu Ni lolin a, ma lokat varat nala da'ut ovu vali notu ma bira va'i ra ihirira. Ia nala afamtahan rivun verin mia ovu notu ma inabira lolin.”
44014018	Velik ne rasul irua yai rfalak roak wean inyai, na'uk susa watan obin ma rangal tamata rivun avyai, ma deka rasnuri rira karba ra ma raraning ira.
44014019	Nata Yahudi boku rtali Antiokhia ovu Ikonium rma Listra, ma rweang tamata rivun na'a inyai ma rteva Paulus, beti rving soli-sasan ia ma rti kota murin. Ira rnarin ne, Paulus nmata roak.
44014020	Na'uk tamata ovi rorang Yesus rdir-lilit ia, nata nbatar ma newal ia nti kota ralan. Ni ilyan ana, irua Barnabas rti kota Derbe.
44014021	Na'a Derbe, na Paulus irua Barnabas rfamalik Ubu Ni Ivar Lolin a, ba tamata rivun rorang Yesus. Irua rotu munuk roak wean inyai, beti rewal ira rti Listra, Ikonium ovu Antiokhia.
44014022	Ira rna'a kota avyai, na rala snurak lolin ma al rfangrebat tamata ovi rorang Yesus ralarira ra, boma rorang a'uk Yesus. Ira rfalak ne, “Kida averi, ita tatuan lan susa rivun veki, beti ti tna'a Ubu Ni Fareta Ralan.”
44014023	Paulus irua Barnabas rfaturu tamata ra verin lokat sidovung tamata ovi rorang Yesus ma rna'a rira dawan kareda ovi reluk penatua. Nata irua raflurut ovu rtolat, beti rera verin Duila'a ma nwanar ira, tevek rorang lan roak Ia.
44014024	Rotu munuk wean inyai, na rahu propinsi Pisidia ma rti raran propinsi Pamfilia.
44014025	Ira rfamalik munuk Ubu Ni vaivatul ra na'a kota Perga, beti rti kota Atalia.
44014026	Tali inyai, na ravul kabal lar ma robal rti ewal Antiokhia. Lan a na'a Antiokhia, na tamata ovi rorang Yesus rera verin Ubu ma nala Ni rala lolin verin Paulus irua Barnabas, boma rfabana rira karya i beti rotu munuk a.
44014027	Ti ma raran Antiokhia, na rasweang sidovung tamata ovi rorang Yesus ma rasdovu ira, beti rfamalik munuk Ubu Ni afa ovi notu roak verin ira na'a rira karya ra. Ira rfamalik vali ne, wean inba ma Ubu nala Ni linga'an lolin verin ira, boma tamata ovi wol Yahudi ra rorang vali Yesus.
44014028	Paulus irua Barnabas mnanat lahir ira na'a kota yai, ma irmunuk tamata ovi rorang Yesus rleal inyai.
44015001	Amar isa, na tamata boku rtali propinsi Yudea rma kota Antiokhia ma rair tamata ovi rorang Yesus, na'uk wol Yahudi ira. Ira rfalak ne, “Musa ni inukun ra rfalak ne, wean i wol rsunat mia, na Ubu wol nsikat mia tali bira salasilan ra, ma bira vava'at kakiwal.”
44015002	Paulus irua Barnabas wol inar lahir afa i tamata avyai rfalak a, ba vair ma dawan. Nata ra'an vai isa ma irua ovu tamata boku ovi rorang Yesus rti Yerusalem, ma rfamalik afa ini verin rasul ra ovu dawan kareda ovi reluk penatua.
44015003	Ba tamata ovi rorang Yesus na'a Antiokhia rfatuang ira rti kota murin a, beti rbana rti propinsi Fenisia ovu propinsi Samaria ma rfamalik na'a tamata ovi wol Yahudi ira na'uk rorang Yesus. Tamata ovi rorang Yesus na'a inyai rarenar ivar yai, na inar lolin.
44015004	Ti raran Yerusalem, na tamata ovi rorang Yesus ovu rasul ra, ntafal vali dawan kareda ovi reluk penatua, rti ma rala ira. Ira rfamalik munuk afa ovi Ubu notu roak verin ira na'a rira karya verin tamata ovi wol Yahudi ra.
44015005	Na'uk tamata ovi rorang Yesus boku rtali Yahudi rira sidovung isa naran Farisi rdiri ma rfalak ne, “Tamata ovi wol Yahudi ira, na'uk rorang roak Yesus, musti rot-orang Musa ni inukun ra ovu rsunat vali ira.”
44015006	Ba rasul ra ovu dawan kareda ovi reluk penatua rasdovu ira ma rfamalik afa ini.
44015007	Rasdovu ira ya'i mnanat vali ma rsiforat ira, beti Petrus ndiri ma nfalak ne, “Terang a valing averi, mia mkya'a roak ne, amar rivun nti roak veli, na Ubu nfili ya'a tali bir tinemun ma ti ufamalik Ni Ivar Lolin verin tamata ovi wol Yahudi ra, boma rarenar ma rorang vali Yesus.
44015008	Ubu nka'a munuk lahir tamata ralarira ra. Ia nfaturu roak ne, nfili ira ma nala Ni Roh verin ira wean i notu roak verin ita.
44015009	Ubu nsi'ik ita tamata Yahudi, ovu tamata ovi wol Yahudi, wead isa watan, ba notu vali ma ralarira ra rmerat, tevek rorang roak Yesus.
44015010	Ba afaki notu mi mlyabir teman Ubu ma myala varvara aleman verin tamata ovi wol Yahudi ra? Deka mkyiwal tamata ovi rorang Yesus, na'uk wol Yahudi ira, ma rorang Musa ni inukun ra! Ita ovu ubud-nusid ra wol tvar-nala vali varvara yai.
44015011	Deka tkiwal ira ma rorang Musa ni inukun ra, tevek ita torang ne, Duila'a Yesus nala Ni rala lolin verin ita ma nsikat ita tali dida salasilan ra, ma dida vava'at kakiwal. Tamata ovi rorang Yesus, na'uk wol Yahudi ira, na ira wean vali ita ma rira vava'at kakiwal!”
44015012	Nata tamata rivun ovi rna'a inyai wol vair lahir, ba Barnabas irua Paulus rfamalik lalawatan Ubu Ni ngrebat i nala verin ira, ma rotu mujizat ovu rotu faneak ovi tamata ra wol rot-nala verin tamata ovi wol Yahudi ra.
44015013	Rangrihi munuk roak, beti Yakobus nfalak ne, “Terang a valing averi, eka mryenar ya'a!
44015014	Simon Petrus nfamalik roak ne, lalan ana Ubu nfaturu Ni rala lolin verin tamata ovi wol Yahudi ra, ma nfili boku tali ira ma reluk Ni tamata ra.
44015015	Afa yai wean lahir i nabi ra rfamalik lan roak. Nabi isa ntulis ne:
44015016	‘Amar liak, na veka uma ma ufadiri ewal Raja Daud ni rahan i nleka roak. Rahan yai nama'ar, na'uk Ya'a veka ufadiri ewal ia na'a wan a,
44015017	boma tamata ra munuk bisma rdava Duila'a. Otu wean ini, boma tamata ovi ufili roak ira, velik ne Yahudi te wol Yahudi ira, veka rorang Ya'a. Ya'a Duila'a Ya'a,
44015018	ba tali lalan a ufavotuk roak afa ovi otu ra verin tamata ra.’ ”
44015019	Yakobus ntafal ma nfalak ne, “Ya'a unovak ne, tamata ovi wol Yahudi ira, na'uk inar ma rorang vali Ubu, na ita deka totu susa ira.
44015020	Ni lolin a tasusan surat verin ira ma tsurak ira ma deka ra'an afamtahan ovi rala roak al raraning walut ra, te ra'an afwatan ihin tali afwatan ovi rfungal ma rfedan ira, ovu deka renu te ra'an lara. Deka rsifa tia ma watan ovu tamata ovi wol awarira verin ira.
44015021	Tali lalan ana, tamata ra rfamalik Musa ni inukun ra. Lokat amar i ryari ira, na tamata ra rfamalik inukun avyai na'a rira rahan falurut ra na'a ahu ra munuk.”
44015022	Rasul ra ovu dawan kareda ovi reluk penatua, irmunuk tamata ovi rorang Yesus na'a rira sidovung a ra'an vai isa ma rfili tamata ifira tali ira, ma irmunuk Paulus ovu Barnabas rti Antiokhia. Ba rfili Silas ovu Yudas i rfanara vali ia ne Barsabas. Tamata irua ini rban-ulu vali na'a rira sidovung.
44015023	Ira rala surat ma rtaha. Surat yai ihin wean ini: “Ami ini rasul ra, dawan kareda ovi ameluk penatua, ovu terabir-valibira ra amasusan surat ini verin tamata ovi rorang Yesus, na'uk wol Yahudi ira, ma rleal Antiokhia, propinsi Siria ovu propinsi Kilikia. Amala salam verin mia!
44015024	Ami amrenar ne, tamata ifira rtali mami sidovung ti rlolak mia, ma rotu ma wahabira rwa'uk na'a afa ovi rair ra. Ami wol amsinir ira ma rotu afa avyai.
44015025	Amasdovu ami ma ama'an vai isa ma amfili brana ifira ma ti rdoku ovu mia. Ira veka irmunuk Barnabas ovu Paulus. Irua ini amlobang urun ira.
44015026	Tamata irua ini wol rbobar ma rmata na'a karya ini, tevek dida Duila'a Yesus Kristus.
44015027	Ba amsinir Yudas irua Silas ma ti rfalyawang mami vaivatul ovi rna'a surat ini verin mia.
44015028	Ubu Ni Roh ntorung roak, ovu ami amtorung vali, boma deka amala varvara aleman verin mia, ba amala watan varvara ovi byar-nala, wean ini:
44015029	deka mian afamtahan ovi rala roak al raraning walut ra, deka mian afwatan ihin tali afwatan ovi fyungal ma fyedan ira, ovu deka myenu te mian lara. Deka msyifa tia ma watan ovu tamata ovi wol awabira verin ira. Wean i fyaroa tenabira tali afa avyai, na kena roak mia. Lawan watan inyai ta bir tinemun, ba ki tsituan ewal ita.”
44015030	Rsituli munuk roak ira, beti irfa'at rban-talik ira ma rti Antiokhia. Ira rasdovu munuk tamata ovi rorang Yesus na'a inyai ma rala surat yai verin ira.
44015031	Tamata ovi rorang Yesus rbas munuk surat yai, ba ralarira lolin urun, tevek ihin nfaloling ralarira ra.
44015032	Yudas irua Silas nabi vali ira. Ira rsurak ma mnanat terad a valid ovi rna'a Antiokhia ma rfaloling ovu rfangrebat ralarira ra.
44015033	Irua rna'a inyai ma ya'i mnanat roak, beti tamata ovi rorang Yesus na'a inyai rsinir ira ma rewal ira rti Yerusalem, ma rfalak verin tamata ovi rsinir ira ne, fara Ubu naflahar ira. [
44015034	Na'uk Silas ralan nfalak ma nana'a watan inyai.]
44015035	Paulus irua Barnabas mnanat vali ira na'a Antiokhia. Ira ovu tamata rivun vali rair ovu rfamalik Duila'a Ni vaivatul ra.
44015036	Ba amar isa, na Paulus nfalak verin Barnabas ne, “Mwa ma ti tfalokat ewal ahu ovi lan a tfamalik roak Ubu Ni vaivatul ra, ma talola terad a valid ovi rorang roak Yesus, boma tsi'ik ne, rira vava'at a wean inba.”
44015037	Barnabas inan ma novun Yohanes i rfanara vali ia ne Markus,
44015038	na'uk Paulus nanovak ne, wol lolin ma rovun Markus, tevek ia nban-talik roak ira na'a propinsi Pamfilia, velik ne rira karya nbana obin.
44015039	Barnabas irua Paulus rsitaku ulurira na'a rira fikiran ra, ma ti nata rban-sialing roak ira, ba Barnabas nala Markus ma irua ravul kabal lar ma robal rti nuhu isa naran Siprus.
44015040	Na'uk Paulus nfili Silas ma nkarya ovu ia. Wol rti obin, na tamata ovi rorang Yesus na'a kota Antiokhia rera verin Ubu ma nala Ni rala lolin verin ira.
44015041	Irua rti ma rban-lilit propinsi Siria ovu propinsi Kilikia, ma rfangrebat sidovung tamata ovi rorang Yesus na'a inyai, boma rira inorang nangrebat.
44016001	Paulus irua Silas rti lan kota Derbe, beti rti kota Listra. Tamata isa i norang Yesus naran Timotius nana'a inyai. Renan Yahudi ia ma norang roak Yesus, na'uk yaman a tamata Yunani ia.
44016002	Tamata ovi rorang Yesus na'a Listra ovu kota Ikonium rfalak ne, Timotius tamata lolin ia.
44016003	Paulus inan ma Timotius novu vali ma irmunuk, ba rsunat ia, tevek Yahudi ovi rna'a wan yai rka'a ne, Timotius yaman ntali Yunani.
44016004	Nata rtali ahu isa rti ahu isa ma rsurak tamata ovi rorang Yesus. Ira rfamalik verin ira na'a afa ovi rasul ra ovu dawan kareda ovi reluk penatua na'a Yerusalem rfadoku roak a, boma sidovung tamata ovi rorang Yesus rot-orang.
44016005	Ba amar nkati amar, na sidovung tamata ovi rorang Yesus rira inorang ntafal ma nangrebat, ovu vali ntafal ma rivun ira.
44016006	Ubu Ni Roh notu teri ma Paulus irua Silas deka rfamalik Ni Ivar Lolin na'a propinsi Asia, ba irua rbana rti propinsi Frigia ovu propinsi Galatia.
44016007	Ti raran propinsi Misia ni elat ratan a, mane rti propinsi Bitinia, na'uk Yesus Ni Roh notu teri ma deka rti inyai.
44016008	Ba rban-etal Misia ma rti lahir kota Troas.
44016009	Ni ovan ana, Paulus wean i namifi na'uk wol ntub-lufa ma nrea ne, brana isa ntali propinsi Makedonia ndiri wahan ralan a, ma nera ovu ralan urun ne, “O baba, eka mwa Makedonia ma mlobang ami.”
44016010	Paulus wean i namifi munuk, na amasusan wamami ma amban-talik lahir wan yai ma amati Makedonia, tevek amka'a ne, Ubu nera ami ma ti amfamalik Ni Ivar Lolin verin tamata ovi rna'a ineri.
44016011	Amavul kabal lar isa na'a Troas ma amobal amati lahir nuhu isa naran Samotrake, ma ni ilyan ana, amati kota Neapolis.
44016012	Tali inyai, na amati kota dawan isa naran Filipi na'a propinsi Makedonia. Tamata Roma rivun rleal kota yai, ovu amna'a inyai amar ifira vali.
44016013	Naran amar i ami tamata Yahudi amyari ami, na amahu kota ni falfolat ila'a i na'a ni fidu ma amati oar isa nelan, tevek amanovak ne, tamata ra rasdovu ira ma raflurut na'a inyai. Ba amdoku ma amangrihi ovu vata ovi rasdovu ira na'a inyai.
44016014	Tali vata avyai, na isa ntali kota Tiatira naran Lidia. Ia nfedi maloli ungu. Vata yai ba'i nraning Ubu. Ba na'ut i nrenar afa ovi Paulus nfalak ra, na Duila'a notu ma ralan natvelar ma ntorung afa avyai.
44016015	Ira rbaptis ia ovu ni rahan teta a. Nata vata yai nera verin ami ne, “Ning kida averi, wean i mkya'a roak ne, ya'a orang urun Duila'a Yesus, na mya ma milola ami na'a ning rahan veki.” Ia nkiwal nala ami ma amna'a ni rahan.
44016016	Amar isa, na mane amati wan falurut i na'a oar nelan yai, na amtuan vata sansinir isa. Vata yai nait sian nleal ia, ma notu ma nanovak nala afa ovi veka rvotuk na'a amar ovi veka rma. Vata yai notu ma duan ra rira kubang a dawan, tevek tamata ra rbahir ia ma nfalak afa ovi veka rkena ira.
44016017	Vata yai norang lalawatan Paulus ovu ami ma nafwak ne, “Brana ovi rkarya verin Ubu i Ni dawan nlia munuk afakataka. Ira rfamalik ne, wean inba ma Ia veka nsikat mia tali bira salasilan ra, ma bira vava'at kakiwal!”
44016018	Amar ifira lahir vata yai nafwak wean inyai, ba ti nata Paulus wol ntahang nala roak, ba nfulak ia ma nfalak verin nait sian yai ne, “Ya'a ala Yesus Kristus naran ovu Ni ngrebat, ma ufareta oa ma muti talik vata ini!” Na'ut inyai lahir, na nait sian yai nti talik ia.
44016019	Vata yai duan ra rka'a roak ne, wol rdav-nala roak kubang tali ia. Ba rtaha Paulus irua Silas ma rlia soli-sasan ira rti wan i rfedi-rfaha afa na'a, ma rdiri dawan fareta waharira ralan ra.
44016020	Ba vata yai duan ra rtaha roak Paulus ovu Silas verin Roma rira dawan fareta ra ma rfalak ne, “Tamata irua ini Yahudi ira. Rma ma rotu ma vangoa-vanga na'a dida kota a!
44016021	Ira rair tamata ra ma rot-orang rira adat ovu inukun ovi wol kena ovu ita, tamata Roma, dida adat ovu inukun ra! Ba deka torang rira adat ra!”
44016022	Tamata rivun rdiri vali ma rangal Paulus irua Silas. Dawan fareta avyai rfareta rira tamata ra ma raling irua rira kadaravit ra, beti rala navnaval ra ma al rvaval ira.
44016023	Rvaval ma dawan roak ira, beti rovun ira ma ti rvatuk ira na'a bu'i ralan. Nata rfareta tamata dawan i nfareta bu'i ma nsi'ik ma lolin ira.
44016024	Tamata yai norang afa ovi ni dawan ra rfalak verin ia, ba nvatuk lahir ira na'a bu'i ralan, beti nala kakeak tma'an al ndadul earira ra na'a liri dawan ra.
44016025	Ka'a bi nafafruan tenan, na Paulus irua Silas raflurut ovu rdedang ma al raraning Ubu. Tamata liak ovi ra'abu'i roak ira na'a inyai rarenar vali.
44016026	Brian munuk, na ruru dawan urun i lahir, ma bu'i yai nawelu ma ti naran ni fanderen a. Falfolat ra munuk ratvadil lahir ovu kakeak tma'an ra munuk rablewar ma rleka tali tamata ovi rna'a bu'i ralan.
44016027	Dawan i nfareta bu'i yai nbatar ma nsi'ik, na falfolat ra ratvadil roak, ba ntavar ni nahin blawat mane nfedan tenan, tevek nanarin ne, tamata ovi rna'a bu'i ralan rafla munuk roak.
44016028	Na'uk Paulus nafwak ma vain dawan ma nfalak ne, “Deka fwedan tenam a! Ami amna'a munuk ini obin!”
44016029	Tamata dawan yai nera ma rala ulu isa, ma nafla ovu ulu yai nti ralan. Nti naran, na tenan a raruru ma nsangatur nulu Paulus irua Silas.
44016030	Nata novun ira rti murin ma norat ne, “Baba averi, ya'a musti otu afaka, boma Ubu nsikat ya'a tali ning salasilan ra, ma ning vava'at kakiwal?”
44016031	Ira rfalak verin ia ne, “Morang Duila'a Yesus Kristus, boma Ia veka nsikat oa tali mu salasilan ra, ma mu vava'at kakiwal, oa ovu vali mu rahan teta!”
44016032	Nata ira rfamalik Ubu Ni vaivatul ra verin ia ovu tamata ovi rna'a ni rahan a munuk.
44016033	Nafafruan tenan yai vali, na dawan i nfareta bu'i yai novun irua ma nfamerat rira mngala ra. Nata rbaptis lahir ia ovu ni rahan teta munuk.
44016034	Rbaptis munuk ira, beti novun Paulus irua Silas rti ni rahan ma nfa'an ira. Ia ovu ni rahan teta inar lolin, tevek rorang roak Ubu.
44016035	Ni ilyan varverak a, na Roma rira dawan fareta ra rsinir rira tamata ra rti ma rfalak verin dawan i nfareta bu'i yai ne, “Fwatalik kikyai tamata irua yai!”
44016036	Ba dawan i nfareta bu'i yai nfalak ivar yai verin Paulus. Ia nfalak ne, “Baba averi, dawan fareta ra rfalak roak ma ufatalik mia, ba myewal mia kikyai ovu byana ma lolin.”
44016037	Na'uk Paulus nfalak verin dawan fareta rira tamata avyai ne, “Ya'i yo, ami tamata Roma ami, na'uk wol fyaleka inukun verin ami obin, na rvaval ma dawan roak ami na'a tamata rivun waharira ralan ra, nata rvatuk ami ti bu'i ralan ma rdadul ami. Ira mane rfareta ami ma amban-talik wan ini, na'uk rfonak ma tamata ra deka rka'a. Wol kena lahir! Eka msyinir dawan fareta avyai ma ka'i rma ma rfatalik ami!”
44016038	Roma rira dawan fareta ra rira tamata ra ti rfamalik afa ini verin ira, ba rarenar ne Paulus irua Silas tamata Roma ira, na rbobar urun, tevek wol rot-orang Roma rira inukun ra.
44016039	Ba rti ma rera verin Paulus irua Silas ma rabun afa sian ovi rotu verin ira. Nata rovun irua tali bu'i ralan ma rera ovu ralar urun verin ira, ma rban-talik kota yai.
44016040	Paulus irua Silas rban-talik roak bu'i yai ma rti Lidia ni rahan. Na'a inyai, na rtuan tamata ovi rorang Yesus, ba irua rsurak ira, boma rira inorang deka kako'u, beti rban-talik ira.
44017001	Paulus irua Silas rahu linga'an i nti kota Amfipolis ovu kota Apolonia ma rti raran kota Tesalonika. Yahudi rira rahan falurut isa na'a inyai.
44017002	Paulus ba'i nti Yahudi rira rahan falurut yai. Lokat amar i ryari ira, na ia ovu tamata Yahudi ra rfamalik Ubu Ni Surat Ralan, ti naran karedralan itelu.
44017003	Ia nfamalik ne, “Ubu nfadoku roak ma rotu sian ma rfedan Raja i ntevut dida salasilan ra, beti nva'at ewal tali matmatan. Raja i ntevut dida salasilan ra, inyai Yesus i ufamalik verin mia!”
44017004	Ba tamata Yahudi boku rorang Yesus ma rovu Paulus irua Silas. Wean inyai vali verin tamata Yunani ovi rorang Ubu, ovu vata mela ra, rivun ira rorang afa ovi Paulus nfalak ra.
44017005	Na'uk dawan Yahudi ra ralar sian, ba rera tamata ktufan ifira tali linga'an ra ma rasdovu ira. Tamata ktufan avyai rti ma rotu ma vangoa-vanga dawan na'a kota ralan. Ira rti tamata isa naran Yason ni rahan, mane rot-visal rahan yai ma rdava Paulus irua Silas, tevek inar ma rtaha ira ti verin tamata rivun.
44017006	Na'uk wol rdav-nala Paulus irua Silas na'a inyai, ba rlia soli-sasan Yason ovu tamata ovi rorang Yesus boku vali, ma ti rdiri dawan ovi rfareta kota yai waharira ralan ra. Ira rafwak ne, “Kida averi, tamata ovi rotu sian tamata ra na'a wan inba watan, fiang ini rma roak dida ahu a!
44017007	Yason nala roak ira ma rna'a ni rahan. Ira munuk wol rorang inukun ovi Roma rira Kaisar nfadoku ra, tevek rfalak ne, raja isa vali naran Yesus!”
44017008	Ba rira vaivatul avyai rfakeri tamata rivun ralarira ra na'a kota yai, ovu rfakeri vali rira dawan fareta ralarira ra ma rangrova urun.
44017009	Nata tamata ovi rfareta kota yai rfalak ma Yason ovu tamata ovi rorang Yesus rfadok-teri rira kubang na'a inyai veki, ma wean i rtorung ne, wol rotu roak afa avyai, beti rfatalik ira.
44017010	Lervava roak, na tamata ovi rorang Yesus na'a Tesalonika rsinir Paulus irua Silas ma rti kota Berea. Ti raran inyai, na rti lahir Yahudi rira rahan falurut.
44017011	Tamata ovi rna'a Berea yai rira sialang verin tamata liak ra lolin lia tamata ovi rna'a Tesalonika. Ira inar urun ma rarenar Ubu Ni vaivatul ra, ovu vali lokat amar rbas ma lolin Surat Ralan ma al rsi'ik ne, afa ovi Paulus nfalak ra kena te wahal.
44017012	Ba tamata Yahudi rivun ovi rna'a inyai rorang Yesus. Vata mela Yunani boku ovu brana Yunani rivun vali rorang Yesus.
44017013	Ti ma Yahudi ovi rna'a Tesalonika rarenar ne, Paulus nfamalik Ubu Ni vaivatul ra na'a Berea, na rti inyai ma rfakeri tamata ralarira ra, boma vangoa-vanga dawan.
44017014	Ba tamata ovi rorang Yesus ti rovun lahir Paulus ma rti tahat nelan a, na'uk Silas irua Timotius rna'a watan Berea.
44017015	Nata rovun Paulus rti kota Atena. Paulus nsurak tamata avyai ma rfalak verin Silas irua Timotius ma yarak ti rtuan ia na'a Atena. Ia nfalak munuk wean inyai, beti rewal ira rti Berea.
44017016	Paulus nana'a Atena al nanaban Silas irua Timotius, na ralan lalau urun, tevek nsi'ik kota yai nngora lahir ovu walut ovi tamata ra raraning.
44017017	Ba nti Yahudi rira rahan falurut, ma ia ovu Yahudi ra ovu Yunani ovi rorang Ubu rfamalik afa ala rsiforat ira na'a inyai. Lokat amar Paulus notu wean inyai vali verin tamata ovi ntuan ira na'a wan i rfedi-rfaha afa.
44017018	Guru ovi rira kaka'a dawan rira sidovung naran Epikuros, ovu tamata ovi rira sidovung naran Stoa rsisoal ira ovu ia. Boku tali ira rfalak ne, “Tamata ini sumarn batbitin ma nangrihi tia ma watan!” Boku vali rfalak ne, “Beta ne nfamalik tamata liak rira ubu ra.” Ira rfalak wean inyai, tevek Paulus nfamalik Ubu Ni Ivar Lolin i nfamalik Yesus, ovu nfamalik vali ne, tamata ra veka rva'at ewal tali matmatan.
44017019	Nata guru avyai rovun ia, ma ti rasdovu ira na'a rira sidovung dawan a naran Areopagus. Ira rfalak verin ia ne, “Baba, inamami ma amrenar afa ngorva'an ovi mair yai.
44017020	Tevek amrenar afa ovi fwalak ra, na'uk afa avyai rfabriang ami. Inamami ma amka'a vaivatul avyai ihirira ra.”
44017021	Tamata Atena ra ovu tamata dakan ovi rna'a kota yai inar ma rdoku ma rfamalik ovu rarenar lalawatan afa ngorva'an ra.
44017022	Ba Paulus ti ma ndir-ulu na'a sidovung dawan Areopagus yai ma nfalak ne, “O tamata Atena averi! Usi'ik tali afa ovi myotu ra, na myorang urun bira agama, ma mryaning bira ubu ra.
44017023	Tevek uban-lilit bira kota ma usi'ik wan ovi mryaning bira ubu ra. Urea vali wan i ba'i misnuri bira korban ra na'a. Na'a wan yai rtulis vaivatul ovi ne, ‘Verin Ubu i wol amka'a.’ Mia fyadawang Ubu, na'uk wol mkya'a Ia. Ba mane ufamalik Ia verin mia.
44017024	Ubu i notu lanit ivavan ovu afa ovi rna'a munuk ralan a, Ia Duila'a verin afa ovi rna'a lanit ratan ovu ovi rna'a lanit ivavan. Ia wol nleal rahan falurut ovi tamata ra rotu, wean rahan ovi fyadoku bira walut ra na'a.
44017025	Ia wol nera afa tali tamata ra, tevek Ni munuk afakataka! Ubu a'uk sa'i nala dida vava'at ovu nad ra, ntafal vali afakataka munuk verin tamata ra.
44017026	Ubu not-nala tamata ra munuk na'a lanit ivavan a tali tamata isa i naran Adam, ma nsiduk ira lokat nuhu ovi rna'a lanit ivavan. Tali lalan, nfadoku roak dida vava'at ovu matmatan a, ovu vali tamata ra veka rna'a inba.
44017027	Ubu notu wean inyai, boma tamata ra rdava Ia, ma fara ne rtuan Ia na'a amar ovi rdava Ia. Velik aba, Ubu wol raroa tali ita.
44017028	Tamata ra ba'i rfalak ne, ‘Ia novun ita ma tna'a lanit ivavan a, ovu tasdai ma tva'at, tevek Ni ngrebat a.’ Inyai wean vali bira tamata boku ovi rasusan surat ra rfalak ne, ‘Ubu yanan verin ita munuk.’
44017029	Ubu yanan ita, ba deka tanovak ne, Ubu wean walut ovi rotu tali masa te perak te vatu, ma tamata ra rotu tali rira kaka'a.
44017030	Lalan ana, wol tka'a Ubu ralan ma totu afa boda-badi rivun. Ubu nablufang roak afa avyai, na'uk fiang ini Ia nfareta tamata ra munuk na'a wan inba watan ma rahil ma rtalik tali rira salasilan ra.
44017031	Ubu nfadoku roak amar ma veka nfaleka inukun ovu Ni malolan a verin tamata ra munuk na'a lanit ivavan a. Ia nfili roak tamata isa ma veka nukun tamata ra. Ia nfava'at ewal roak tamata yai tali matmatan ma nfaturu verin tamata ra munuk ne, Ubu nfili Ia!”
44017032	Ira rarenar Paulus nfalak ne, Ubu nfava'at ewal tamata isa tali matmatan, ba boku rangrihi lablabir ia. Na'uk boku rfalak verin ia ne, “Inamami ma fwamalik ewal afa ovi verin ami.”
44017033	Ba Paulus nban-talik rira sidovung yai.
44017034	Tamata boku rtorung Paulus ni vaivatul ra, ma rorang Yesus. Tamata avyai nararira Dionisius i ndoku rira sidovung Areopagus ovu vata isa naran Damaris, ovu tamata liak boku rorang vali.
44018001	Nata Paulus nban-talik kota Atena ma nti kota Korintus.
44018002	Na'a inyai, na ntuan tamata Yahudi isa naran Akwila, ntali propinsi Pontus. Ia ovu awan naran Priskila beti rtali Italia rma Korintus, tevek Kaisar Klaudius nfareta ma Yahudi ra munuk rdir-talik kota Roma. Paulus ti nalola ira.
44018003	Nata nleal inyai ma nkarya ovu ira, tevek ira munuk rotu afwatan ulin na'a befak ma al rdava kubang.
44018004	Lokat amar i Yahudi ra ryari ira, na Paulus nti Yahudi rira rahan falurut ma nfamalik ni inorang a. Paulus nfamalik Ubu Ni vaivatul ra verin tamata Yahudi ra ovu ovi wol Yahudi ra, ma ndava ralarira ra ma rorang Yesus.
44018005	Silas irua Timotius rtali propinsi Makedonia rma vali, ba Paulus wol notu befak roak. Ia nala munuk ni amar ra ma al nfamalik Ubu Ni vaivatul ra verin Yahudi ra ne, Yesus yai Raja i ntevut dida salasilan ra.
44018006	Na'uk tamata Yahudi ovi rna'a inyai rangal Paulus ma rfalak sian ia, ba nasyaruk vatuk kyavu tali ni kadaravit ma notu faneak ne, sala ira. Ia nfalak verin ira ne, “Amar isa, na Ubu veka nukun mia ma ka'i byara bira salasilan ra! Ya'a wol ning varvara roak verin mia, ba tali amar ini, mane uti ma ufamalik Ubu Ni Ivar Lolin verin tamata ovi wol Yahudi ra.”
44018007	Ba Paulus nban-talik ira ma ti nsiair na'a rahan i nebang rahan falurut yai. Tamata i ni rahan yai naran Titus Yustus. Ia wol Yahudi ia, na'uk nraning vali Ubu.
44018008	Tamata dawan isa naran Krispus nfareta rira rahan falurut. Ia ovu ni rahan teta, ovu vali tamata Korintus rivun, rarenar afa ovi Paulus nfalak ra ma rorang Duila'a Yesus, beti rbaptis ira.
44018009	Ovan isa, na Paulus wean i namifi na'uk wol ntub-lufa ma nrenar Duila'a nfalak verin ia ne, “Deka bwobar ta baba! Fwamalik lalawatan Ning vaivatul ra ma deka mtalik.
44018010	Tevek ovun oa, ba wol tamata isa vali veka nkena tenam a ma notu sian oa, tevek Ning tamata rivun na'a kota ini.”
44018011	Ba Paulus nleal Korintus varat isa vulan inean, ma nair Ubu Ni vaivatul ra verin tamata ra.
44018012	Na'ut inyai, na tamata isa naran Galio nfareta propinsi Akhaya, ovu tamata Yahudi ra ra'an vai isa ma rtaha Paulus ma rti wan i ba'i rfaleka inukun verin tamata ra.
44018013	Ira rfalak verin Galio ne, “Tamata ini nair tamata ra ma raraning Ubu, na'uk afa ovi nair ra rangal Musa ni inukun ra!”
44018014	Paulus mane nangrihi, na Galio nfalak lan roak verin tamata Yahudi ra ne, “O tamata Yahudi averi! Wean i myangadu tamata ini, tevek ni sala maraan te sala aleman, ki unaban ma urenar mia.
44018015	Na'uk vaibira na'a bira adat a, vaivatul ra ovu tamata nararira ra, ba mia ka'i myotu ma lolin watan. Ufena ma ufaleka inukun na'a afa avyai!”
44018016	Ba Galio nfalak ma rala'ing vatuk ira tali wan i ba'i rfaleka inukun na'a yai.
44018017	Ira rtaha lahir Sostenes i nfareta Yahudi rira rahan falurut a, ma rvaval ia na'a Galio wahan ralan a, na'uk Galio wol nkamlabir.
44018018	Paulus mnanat vali ia na'a Korintus, beti nti talik tamata ovi rorang Yesus na'a inyai. Irmunuk Priskila ovu Akwila rti kota isa naran Kengkrea, ma Paulus nacukur lahir ni vut ma nfaturu ne, nfakena roak ni tnorung verin Ubu. Nata rarata kabal lar ma robal rti propinsi Siria.
44018019	Ti ma raran kota Efesus, na Paulus nsuta ma nban-talik Priskila ovu Akwila, ma nti Yahudi rira rahan falurut isa ma ia ovu tamata Yahudi ra rsisoal ira.
44018020	Ira rera ma Paulus mnanat ia na'a inyai, na'uk nafena.
44018021	Mane nban-talik ira, na nfalak ne, “Wean i Ubu ralan nfalak, na ki uma ewal.” Nfalak munuk wean inyai, beti nrata ewal kabal lar ma nti talik Efesus.
44018022	Kabal lar yai ti naran kota Kaisarea, na Paulus nsuta ma nra Yerusalem, ma ntuli tamata ovi rorang Yesus na'a inyai, beti nti Antiokhia.
44018023	Ti naran Antiokhia, na ni amar ifira vali na'a inyai, beti ntali ahu isa nti ahu isa na'a propinsi Galatia ovu propinsi Frigia, ma nalola tamata ovi rorang Yesus na'a inyai ma nfangrebat rira inorang a.
44018024	Na'ut inyai, na tamata Yahudi isa naran Apolos, rarali ia na'a kota Aleksandria. Ia beti naran kota Efesus. Ia nka'a nangrihi ma lolin, ovu nka'a ma lolin Surat Ralan ihin a.
44018025	Rair roak ia ma nka'a Duila'a Yesus Ni Linga'an a, ba inan urun i lahir ma nfamalik Yesus. Afa ovi nair ra kena vali, na'uk ni kaka'a ti naran watan i Yohanes nbaptis tamata ra.
44018026	Ia ralan dawan ma nsiair na'a Yahudi rira rahan falurut ralan a. Priskila irua Akwila rarenar afa ovi nair ra, ba rasweang vali ia ma nana'a rira rahan, boma rfalyawang ma lolin lahir verin ia na'a Ubu Ni Linga'an a.
44018027	Nata Apolos mane nti propinsi Akhaya, ba tamata ovi rorang Yesus na'a Efesus rfangrebat ralan a, ma rasusan surat isa verin tamata ovi rorang Yesus na'a Akhaya, boma rtorung ma rala ia ovu ralar lolin. Ba ti naran inyai, na nlobang ma dawan tamata ovi rorang roak Yesus, tevek Ubu nala roak Ni rala lolin verin ira.
44018028	Apolos ni dardirin nangrebat ma nfaleka tamata Yahudi ra ovu ni vaivatul ra na'a tamata rivun waharira ralan ra. Ia nala vaivatul ovi rtali Surat Ralan ma nfalyawang ne, Raja i ntevut dida salasilan ra, inyai Yesus.
44019001	Apolos na'a kota Korintus obin, na Paulus nbana raa ma nti naran kota Efesus. Na'a inyai, na ntuan tamata boku ovi rorang roak Yesus,
44019002	ma norat ira ne, “Terang a valing averi, tali amar i beti myorang Yesus, na mtyorung ma Ubu nala Ni Roh ma nleal ralabira ra te wahal?” Ira rfalak ne, “Wahal obin. Ami wol amrenar lahir ne, Ubu Ni Roh nana'a.”
44019003	Ba Paulus norat ira ne, “Wean inyai, na myorang aka na'ut amar i rbaptis mia?” Ira rfalak ne, “Ami amorang afa ovi Yohanes nair verin tamata ovi nbaptis ira.”
44019004	Paulus nfalak ne, “Yohanes nbaptis tamata ra ma nfaturu ne, rahil roak ma rtalik tali rira salasilan ra. Ia nfalak verin tamata ra ma musti rorang tamata i veka nma yai. Tamata yai naran Yesus.”
44019005	Ti ma rarenar afa ovi nfalak ra, na inar ma rbaptis ewal ira na'a Duila'a Yesus naran a.
44019006	Paulus nfadoku liman a na'a ira, na Ubu Ni Roh nsuta ma nleal lahir ira ma rala vai ovi wol rka'a ra. Ira rarenar lahir tali Ubu ma ti rfamalik Ni vaivatul ra verin tamata ra.
44019007	Tamata avyai ka'a bi vutu rahin irua.
44019008	Paulus nana'a inyai vulan itelu ma ba'i nti Yahudi rira rahan falurut ma nsiair, ovu wol nbobar tamata ra. Ia ni dardirin nangrebat ma nfamalik Ubu Ni Fareta verin ira, boma rorang Yesus ma nfareta vali ira.
44019009	Na'uk boku ulurira vatu ma rafena ma rorang afa ovi nfalak ra, ma rfalak sian Duila'a Yesus Ni Linga'an verin tamata rivun. Ba Paulus nban-talik ira, ma novun tamata ovi rorang Yesus ma rti skola isa. Tamata isa naran Tiranus ntaha skola yai, ma lokat amar Paulus nair ira na'a inyai.
44019010	Paulus na'a inyai varat irua ma nfamalik Duila'a Yesus, ba tamata ovi rleal propinsi Asia, velik ne Yahudi te wol Yahudi ira, na rarenar Ubu Ni vaivatul ra.
44019011	Ubu nala ngrebat verin Paulus ma notu mujizat ovi tamata ra wol rarea obin.
44019012	Ba tamata ra rala lesu te kadaravit ovi Paulus npake roak, ma rti tamata ovi nawar ira ma rkena tamata avyai, na lolin lahir ira. Ira rkena tamata ovi nait sian ra rleal ira ovu lesu te kadaravit avyai, na nait sian ra rafla talik tamata avyai.
44019013	Tamata Yahudi ifira ba'i rbana tia ma, ma raling vatuk nait sian ra tali tamata ra. Ira rarenar Paulus nfamalik Yesus, ba rala vali Duila'a Yesus naran ma raling vatuk nait sian ra. Ira rfalak ne, “Hei nait sian averi, ami amala Yesus i Paulus nfamalik Ia yai naran a, ma amaling vatuk mia tali tamata ini!”
44019014	Yahudi rira mela falurut isa naran Skewa. Ia yanan brana ifitu rala vali Yesus naran ma raling vatuk nait sian ra.
44019015	Amar isa mane raling vatuk nait sian tali tamata, na'uk nait sian yai nfalak verin ira ne, “Uka'a roak Yesus irua Paulus, na'uk mia ini tamata aba?”
44019016	Ba tamata i nait sian nleal ia yai nwatil ma ntaha tamata avyai, ma nfar-visal ira ovu nving vatuk rira kadaravit ra. Ramngala ovu rabluhu lahir, ba rafla talik ni rahan a.
44019017	Tamata Yahudi ovu tamata ovi wol Yahudi ra munuk na'a Efesus rarenar afa yai ma rbobar urun, ba rfadawang Duila'a Yesus.
44019018	Tali tamata ovi rorang roak Yesus na'a inyai, na rivun ira rma ma rtorung ma rfamalik verin tamata rivun na'a afa sian ovi rotu ra.
44019019	Tamata rivun ovi rtaha afa te rotu rira afnitu ra rasdovu munuk rira buku ovi rtaha ra, ma rasnuri ma tamata rivun rsi'ik. Ira rarekan buku ovi rasnuri fyawarira ra, ba ni fyawan kubang perak rivun vutlima.
44019020	Wean inyai, na Ubu nfaturu Ni ngrebat a ma Ni vaivatul ra ti rsoru wan inba watan ovu tamata ovi rorang Yesus rtafal ma rivun.
44019021	Paulus notu munuk roak afa avyai, beti ralan nfalak ma nahu propinsi Makedonia ovu propinsi Akhaya ma nti Yerusalem. Ia nfalak ne, “Uti roak Yerusalem, beti uti vali kota Roma.”
44019022	Ba nsinir Timotius irua Erastus ma ula ira rti Makedonia. Tamata irua yai ba'i rlobang Paulus. Ia nana'a propinsi Asia amar ifira ewal.
44019023	Ka'a bi amar yai, na vangoa-vanga ma dawan na'a Efesus, tevek Paulus nfamalik Duila'a Yesus Ni Linga'an a verin tamata ra.
44019024	Tamata isa na'a inyai naran Demetrius nkarya perak. Ia nfakadi tukan rivun ma rlobang ia ma rotu rahan ko'u tali perak ma al rdava kubang, ba uturira ma dawan. Rahan ko'u avyai felarira wean rahan dawan i raraning rira ubu vata Artemis na'a.
44019025	Ia nasdovu ni tukan ra ovu tukan liak ovi rkarya perak vali ma nfalak verin ira ne, “Kida averi! Mia mkya'a roak ne dida kubang dawan na'a karya ini.
44019026	Mia msyi'ik ovu mryenar afa ovi Paulus nfalak ra. Ia nfalak ne, ubu ovi tamata ra rotu wol urun, ma nweang nala tamata rivun ma rorang ia na'a Efesus ini ovu na'a propinsi Asia!
44019027	Beta ne tamata ra veka rfalak sian dida karya. Nlia tali inyai, na dida ubu vata Artemis ni rahan falurut veka wol fyawan, ovu veka rta sorat ni dawan. Velik ne tamata ra na'a Asia ovu lanit ivavan munuk raraning Artemis, na'uk veka rablufang ia.”
44019028	Ti ma rarenar afa ovi nfalak ra, na rangrova urun, ba rafwak ne, “Ita, tamata Efesus, dida ubu vata Artemis sa'i dawan ia!”
44019029	Ba vangoa-vanga dawan na'a kota ralan. Nata tamata rivun rtaha tamata irua tali Makedonia. Isa naran Gayus, na isa vali naran Aristarkhus. Tamata irua ini ba'i rfatuang Paulus na'a ni banbanan a. Ba rlia soli-sasan ira rti wan dawan i tamata rivun rasdovu ira na'a.
44019030	Paulus mane ti ndiri tamata rivun avyai fruarira ra, na'uk tamata ovi rorang Yesus rfalak teri ma deka nti.
44019031	Ni kida ifira ovi rdoku propinsi yai ni fareta rsinir tamata ma ti rfalak ma lolin verin ia, ma deka nti wan dawan yai.
44019032	Amar yai vali na'a wan dawan yai ralan a, na tamata ra rasdovu ira ma rafwak a'ar tia ma watan. Etal dawan tali ira wol rka'a ne, afakinimi rasdovu ira na'a inyai.
44019033	Tamata Yahudi ra rala'ing tamata isa naran Aleksander ma ti ndiri tamata rivun waharira ralan ra, beti rfalak ma nangrihi. Ba nala liman a ma al notu faneak ma deka vair, boma nlotar tenan.
44019034	Na'uk ti ma tamata rivun ovi wol Yahudi ra rka'a roak ne, Aleksander tamata Yahudi ia, na irmunuk rafwak fasa lahir, ma ti naran jam irua ne, “Ita tamata Efesus dida ubu vata Artemis sa'i dawan ia!”
44019035	Nata kota yai ni sekretaris notu ma tamata rivun avyai deka vairira ma nfalak ne, “Hei, tamata Efesus averi! Tamata ra munuk rka'a roak ne, Efesus ini kota i nwanar dida ubu vata Artemis i ni dawan nlia munuk afakataka, ni rahan falurut a. Ita twanar vali ni walut vatu i ntali lanit nsuta.
44019036	Wol tamata isa nangal nala afa ovi ufalak ini, ba deka vaibira ma minovak ma lolin veki.
44019037	Tamata ovi myovun roak ira mya ini, wol rbori afa ovi rna'a dida rahan falurut ralan, ovu wol rfalak sian dida ubu vata.
44019038	Wean i Demetrius ovu tukan ovi rovu ia mane rmangadu tamata isa, na eka rti wan i fareta ni tamata ovi ba'i rfaleka inukun verin tamata ra, ovu verin gubernur, ma rmangadu ira.
44019039	Na'uk wean i ralabira ra rfalak ma fyamalik bira susa liak ra, na eka fyalak na'a fareta ovu tamata rivun waharira ralan ra.
44019040	Tevek inlangin a sarseri roak ma Roma rira tamata fareta ra rfasala lahir ita ne, totu mi vangoa-vanga dawan, ba wol dida vaivatul lolin isa ma al tlotar ita na'a vangoa-vanga ini!”
44019041	Ia nfalak munuk wean inyai, beti nsinir ira ma rsilyaha tali wan yai.
44020001	Ti ma kota Efesus malinan roak, beti Paulus nasdovu tamata ovi rorang Yesus, ma nsurak ira ma nfangrebat ralarira ra. Nata ntuli ira ma nti propinsi Makedonia.
44020002	Ia nban-oli Makedonia ma nsurak ma dawan tamata ovi rorang Yesus ma nfangrebat ralarira ra, beti nti propinsi Yunani.
44020003	Paulus nleal Yunani vulan itelu. Na'ut i nasusan wan mane navul kabal lar ma nobal nti propinsi Siria, na tamata ra rfalak verin ia ne, Yahudi ra mane rfedan ia. Wean inyai, bi ralan nfalak ma newal ia nti Siria nahu Makedonia.
44020004	Brana ifira rfatuang vali ia. Isa naran Sopater i Pirus yanan ia, ntali kota Berea. Tamata irua rtali kota Tesalonika, nararira Aristarkhus ovu Sekundus. Isa ntali kota Derbe naran Gayus, na tamata itelu rtali propinsi Asia, nararira Timotius, Tikhikus ovu Trofimus.
44020005	Tamata avyai ula ira rti kota Troas ma rnaban ami.
44020006	Amar dawan i Yahudi ra rotu snoba ma ra'an roti i wol rfadoku ragi na'a nbosal roak, beti amati talik kota Filipi ma amarata kabal lar ma amobal amati Troas. Amar ilima beti amaran inyai, ma amasdovu ewal ami ovu tamata ovi ula roak ira ma raran Troas. Amna'a inyai amar ifitu.
44020007	Amar kareda ni lervava ana, amasdovu ami na'a rahan isa ma amafna'an kida. Paulus nangrihi ma dawan verin tamata ra, ti naran nafafruan tenan, tevek ni ilyan ana, mane nti talik ira.
44020008	Amasdovu ami na'a rahan yai ni kamar i na'a ratan. Kamar yai ni damar rivun.
44020009	Varverun isa i naran Eutikhus ndoku na'a jendela i na'a rahan yai ni dadir itelu. Paulus nangrihi ma blawat, ba varverun yai matan naswosu ma ntub-lufa lahir, ba nleka tali jendela yai nsuta fun. Tamata ra rsuta ma rsikat ia, na'uk nmata roak.
44020010	Paulus nsuta ma nfangofak tenan na'a varverun yai ma nangabuk ia, ma nfalak verin ira ne, “Hei, deka byobar, ia nva'at obin!”
44020011	Nata nrata ewal kamar yai ma nsiduk roti ma ra'an. Paulus nangrihi ma blawat ovu ira, ti naran varverak sumatan, beti nban-talik ira.
44020012	Tamata avyai rovun varverun yai nti ewal ni rahan, ba ralarira ra lolin urun, tevek nva'at ewal.
44020013	Amavul kabal lar ma ula ami ma amati kota isa naran Asos ma amsa'a Paulus, tevek mane nbana raa nti inyai.
44020014	Amaran Asos, na amtuan Paulus na'a inyai, ma amovun ia ma amarata kabal yai, beti amobal amati kota Metilene.
44020015	Amna'a inyai, nata ni ilyan, na amarata ewal kabal lar ma amati nuhu isa naran Khios. Ni ilyan ewal, na amobal amati nuhu isa vali naran Samos. Nata amar isa nelak ewal vali, beti amaran kota Miletus.
44020016	Paulus nfadoku roak ma deka nwelat Efesus, boma deka nvatuk amar na'a propinsi Asia, tevek nfarlan ma yarak nti naran Yerusalem, ma norang Yahudi rira amar dawan Pentakosta.
44020017	Paulus nana'a Miletus, na nsinir tamata isa nti Efesus, ma nera dawan kareda ovi reluk penatua ma rma rtuan ia.
44020018	Ba rma ma rtuan ia ma nfalak verin ira ne, “Terang a valing averi, bir tinemun mkya'a roak ne, tali amar i beti uma propinsi Asia ini, na lokat amar itmunuk ma ukarya, ti naran amar i uti talik mia.
44020019	Ufakabava tenang ma ufabana Duila'a Ni karya, na amar boku lung ra rditi ovu utuan susa dawan, tevek Yahudi ra mane rfedan ya'a.
44020020	Bir tinemun mkya'a roak ne, wol ubobar ma ufamalik afa lolin ovi rlobang mia. Air roak mia na'a tamata rivun waharira ralan ra, ovu na'a bira rahan ra.
44020021	Ungrihi roak verin tamata Yahudi ra ovu ovi wol Yahudi ra, ma ufalak ma myahil ma mtyalik tali bira salasilan ra, ovu myorang dida Duila'a Yesus Kristus.
44020022	Ubu Ni Roh nsinir ya'a ma veka uti Yerusalem, ba orang watan, na'uk wol uka'a ne, veka utuan aka na'a ineri.
44020023	Uka'a watan ne, na'a lokat ahu ovi uwelat ra, na Ubu Ni Roh nfalak roak verin ya'a ne, veka ra'abu'i ya'a ovu rotu sian ya'a.
44020024	Na'uk ning vava'at wol fyawan verin ya'a, wean i ot-nala munuk karya ovi Duila'a Yesus nala verin ya'a. Ufabana karya ini ti naran i umata, boma ufamalik Ivar Lolin i nfamalik Ubu Ni rala lolin verin ita.
44020025	Ya'a ti ulola roak bir tinemun ma ufamalik verin mia, na'a i wean inba ma Ubu nfareta tamata ra wean lahir Raja. Mane uti talik mia, ba uka'a roak ne, veka wol tsituan roak ita.
44020026	Ba amar ini ufalak verin bir tinemun ne, wean i myata, na'uk wol myorang Yesus, na deka fyasala ya'a,
44020027	tevek wol ufla talik ning varvara ini ma ufamalik munuk afa ovi Ubu inan ma mkya'a.
44020028	Kida averi, eka msyi'ik wabira ma lolin, ovu msyi'ik ma lolin tamata ovi Ubu Ni Roh nala roak ira verin mia. Ia nsikat mia ma myeluk dawan kareda ovi byan-ulu verin bira sidovung ra, ba myanar ira wean domba duan nwanar ni domba ra. Ubu nala Yanan a ma laran nvoat al ntevut tamata ovi rorang Ia ma reluk Ni tamata ra.
44020029	Uka'a basil ne, uti talik roak mia, na tamata ra rma mane rot-visal mia, wean serigala dawan ovi rfedan domba ra.
44020030	Boku tali bir tinemun vali veka rfulak-rvalik afa mnga'un ra ma rair afa ovi wol kena ra, boma tamata ovi rorang Yesus veka rorang ira.
44020031	Ba eka msyi'ik wabira ma lolin! Mingnanang, tevek wol utalik ma usurak mia ovan-amar ti naran varat itelu, ovu lung ra rditi verin mia.
44020032	Kida averi, ya'a ala mia verin Ubu ma nwanar mia. Deka miblufang ma myot-orang Ubu Ni vaivatul ovi rfamalik Ni rala lolin a. Ubu bisma nfangrebat mia na'a bira inorang ovu Ni vaivatul avyai. Ubu veka nala afa lolin ovi ntorung roak verin tamata ovi nfamerat roak ira tali rira salasilan ra.
44020033	Ya'a wol ubo'itea tamata rira kubang te kadaravit ra.
44020034	Mia mkya'a roak ne, ukarya ovu limang ra ma al ufaha fana'an-fanenu, kadaravit ovu afa liak boku vali verin ya'a ovu ning kida ovi rorang ya'a.
44020035	Ya'a ufaturu roak verin mia na'a afa ovi otu ra ma tkarya urun, boma tlobang tamata ovi wol rangrebat te rira kasian. Eka tangnanang Duila'a Yesus Ni vaivatul ovi nfalak roak ne, ‘Wean i tala afa verin tamata ra, na Ubu veka naflahar ma dawan ita. Deka inad watan ma tamata ra rala afa verin ita.’ ”
44020036	Paulus nangrihi munuk beti irmunuk rsangatur ma raflurut.
44020037	Raflurut munuk, na rvakar ma rangabuk ovu rvoan ia.
44020038	Ralar lalau urun, tevek Paulus nfalak verin ira ne, veka wol rarea roak ia. Ti nata rovun ia ma rfaturat ia na'a kabal.
44021001	Ami amsifalak ralamami munuk roak ovu dawan kareda ovi rtali Efesus, beti amban-talik ira ma amavul kabal lar ma amobal amati lahir nuhu isa naran Kos. Ni ilyan ana, amobal amati nuhu isa vali naran Rodos. Amobal tali inyai ma ti amaran kota Patara.
44021002	Amsuta tali kabal yai ma amdav-nala kabal isa vali i mane netal nti propinsi Fenisia, ba amarata kabal yai ma amati.
44021003	Amrea nuhu Siprus, na amahu ni lihir tranan ma amobal amati propinsi Siria. Amwelat kota Tirus ma rfasuka kabal ni vnuat ra.
44021004	Na'a inyai, na amsuta tali kabal ma amdav-nala tamata boku ovi rorang Yesus. Ba amlolak ira ti naran karedralan isa. Ubu Ni Roh nfalak verin tamata avyai ma rsurak Paulus ma deka nti Yerusalem.
44021005	Karedralan isa nelak roak, beti amban-talik wan yai. Tamata ovi rorang Yesus ovu awarir-yanarira ra rdoal ma rfaturat ami, ba amamunuk amsangatur na'a ngur ratan ma amaflurut.
44021006	Amaflurut munuk, na amsituli ami ma amarata kabal, beti tamata avyai rewal ira rti rira rahan ra.
44021007	Nata amobal ewal tali Tirus ma ti amaran kota Ptolemais. Na'a inyai, na amsuta tali kabal ma amtuan tamata ovi rorang Yesus, ba mami ovan isa ovu ira.
44021008	Ni ilyan ana, amban-talik ira ma amobal ewal, nata ti amaran kota Kaisarea. Na'a inyai, na ti amlolak tamata isa naran Filipus. Ia nfamalik vali Ubu Ni Ivar Lolin verin tamata ra. Tali tamata ifitu ovi kareda na'a Yerusalem nfili ira, na ia naran na'a vali.
44021009	Ia yanan vata ifa'at, mnelat ira obin. Nabi ira, ba rarenar lahir tali Ubu ma ti rfamalik Ni vaivatul ra verin tamata ra.
44021010	Amna'a inyai amar ifira roak, na tamata isa i nabi ia, tali propinsi Yudea nma. Tamata yai naran Agabus.
44021011	Ia nma ma ntuan ami, ma nala Paulus ni ngesa a, ma ka'i nkeak ean ovu liman a ma nfalak ne, “Ubu Ni Roh nfalak ne, tamata Yahudi ovi rna'a Yerusalem veka rkeak tamata i ni ngesa ini, ma rala ia verin tamata ovi wol Yahudi ra.”
44021012	Amrenar afa i nfalak yai, na amamunuk tamata ovi rorang Yesus tali Kaisarea amera ovu ralamami urun verin Paulus ma deka nti Yerusalem.
44021013	Na'uk ia nfalak ne, “Kida averi, notu afakinimi byakar ma myotu ma ralang lalau urun? Utorung roak ma rkeak ya'a. Nlia tali inyai utorung vali ma rfedan ya'a na'a Yerusalem, tevek orang Duila'a Yesus.”
44021014	Paulus nafena ma nrenar afa ovi amfalak ra, ba amtalik watan ma amfalak ne, “Fara Duila'a nfaturu lahir afa ovi ralan nfalak verin Paulus.”
44021015	Amar ifira nelak roak, na amasusan afa ovi mane amtaha ra, ma amati Yerusalem.
44021016	Tamata ovi rorang Yesus tali Kaisarea, boku rovun ami ma ti amna'a Manason ni rahan. Ia ntali Siprus, ovu norang Yesus mnanat roak.
44021017	Amaran Yerusalem, na tamata ovi rorang Yesus na'a inyai inar urun ma rala ami.
44021018	Ni ilyan ana, amamunuk Paulus ti amlolak Yakobus, na dawan kareda ovi reluk penatua rma munuk vali.
44021019	Paulus nala salam verin ira, ma nfamalik afa ovi Ubu notu na'ut i nfabana ni karya verin tamata ovi wol Yahudi ra.
44021020	Rarenar afa ovi Paulus nfamalik yai, na raraning Ubu. Nata rfalak verin ia ne, “O kida, eka msi'ik ma lolin, tevek tamata Yahudi rivun ila'a rorang roak Yesus. Irmunuk iva'urira ma rot-orang vali Musa ni inukun ra.
44021021	Ba rarenar roak vaivatul siklabir ovi rfalak ne, oa mair tamata Yahudi ovi rna'a tamata ovi wol Yahudi rira nuhu ra ma deka rorang Musa ni inukun ra. Ira rarenar ne, mair ira ma deka rsunat yanarira ra, ovu vali deka rorang ita tamata Yahudi dida adat.
44021022	Yahudi ovi rorang Yesus veka rarenar ne, mwa roak ini, ba ki totu aka?
44021023	Eka morang lahir mami snurak ra ta baba. Tamata ifa'at ini rotu roak rira tnorung verin Ubu.
44021024	Movun ira ma mimunuk miti ma myot-orang ita tamata Yahudi dida adat ma fyamerat tenabira ra. Oa ki bwahir rira varvara ra tali afa yai, beti bisma racukur lahir rira vut ra. Motu wean inyai, na tamata ra veka rka'a ne, afa ovi rarenar tali tamata liak na'a oa wol kena, tevek mu vava'at nfakena vali Musa ni inukun ra.
44021025	Tamata ovi wol Yahudi ira na'uk rorang roak Yesus, ami amala roak surat verin ira, ma deka ra'an afamtahan ovi rala roak verin walut ra, deka renu te ra'an lara, deka ra'an afwatan ovi rfungal ma rfedan ira, ovu deka rsifa tia ma watan ovu tamata ovi wol awarira verin ira.”
44021026	Ba ni ilyan ana, Paulus novun tamata ifa'at yai ma irmunuk rfamerat tenarira ra. Nata nti Rahan Dawan Falurut ralan ma nfadoku amar ma wean i rira amar ifitu ma rfamerat munuk roak ira, na veka rala rira korban ra lokat ira verin Ubu.
44021027	Amar ifitu nelak roak, na tamata Yahudi boku tali propinsi Asia rarea Paulus na'a Yahudi rira Rahan Dawan Falurut ralan, ba rfakeri tamata rivun ralarira ra ma ti rtaha Paulus.
44021028	Ira rafwak ne, “Wou tamata Israel averi, eka mlyobang ami o! Tamata ini nbana tia ma ma nair tamata ra munuk ma nfalak sian ita, tamata Yahudi ra, ovu nair afa ovi rangal dida inukun ra ovu dida Rahan Dawan Falurut ini! Ia novun vali tamata ovi wol Yahudi ra ma rna'a dida Rahan Dawan Falurut ini, ba rfangra lahir wan marmerat ini.”
44021029	Rafwak wean inyai, tevek rarea Paulus ovu tamata Efesus isa naran Trofimus, ba rnarin ne, Paulus novun ia nti Rahan Dawan Falurut ralan.
44021030	Vangoa-vanga dawan na'a kota ralan lahir, ba tamata ra rafla tali wan inba watan rma ma rtaha Paulus. Rving soli-sasan ia rti murin, ovu rfolat lahir falfolat ila'a ra na'a Rahan Dawan Falurut ni tembok dawan.
44021031	Mane rfedan ia, na tamata boku ti rfalak verin suldadu dawan i nban-ulu verin Roma rira sidovung dawan suldadu isa ne, fiang ini vangoa-vanga dawan na'a Yerusalem ralan lahir.
44021032	Ba suldadu dawan i nban-ulu yai novun lahir ni suldadu ra ovu ni suldadu dawan boku, ma rafla rti wan i vangoa-vanga yai. Tamata rivun ovi rotu vangoa-vanga rarea suldadu dawan i nban-ulu yai ovu ni suldadu ra, na rtalik lahir ma wol rvaval Paulus.
44021033	Suldadu dawan i nban-ulu yai ti ma ntaha Paulus, beti nfareta ni suldadu ra ma rdadul ia ovu kakeak tma'an irua. Nata norat ira ne, “Ini tamata iki? Ia notu afaka roak?”
44021034	Na'a tamata rivun avyai, na boku rfalak wean ini, boku rfalak wean inyai. Ba suldadu dawan i nban-ulu yai wol nka'a ne, inba kena te sala, ba nfareta ni suldadu boku ma rovun Paulus rti rira markas.
44021035	Rovun ia ma ti raran trap i nrata markas yai, na tamata ovi rotu ma vangoa-vanga yai ntafal ma dawan ila'a, ba suldadu avyai rvara Paulus ma rti.
44021036	Tamata avyai rban-orang ira ma rafwak ne, “Fyedan ia o!”
44021037	Suldadu ovi rtaha Paulus mane rovun ia rti rira markas ralan a, na Paulus nfalak verin suldadu dawan i nban-ulu yai ne, “Baba, bis orat afa isa tali oa?” Ia norat Paulus ne, “Oa mka'a vai Yunani te wahal?
44021038	Oa ini beta ne tamata Mesir i lan ana, notu ulun dawan ma nangal fareta? Oa movun tamata ktufan rivun ifa'at ovi rtaha rira nahin blawat ra, ma miti wan lean vu dawan?”
44021039	Paulus nfalak verin ia ne, “Ya'a ini tamata Yahudi ya'a, utali kota Tarsus na'a propinsi Kilikia. Tamata rivun rka'a roak kota yai. Era verin oa ta baba ma ungrihi kedan verin ira.”
44021040	Suldadu dawan i nban-ulu yai ntorung, ba Paulus ndiri markas ni trap, ma nala liman a ma al notu faneak ma deka vairira. Wol vairira roak, beti nala vai Ibrani ma nangrihi nulu ira.
44022001	Paulus nfalak ne, “Yamang, a'ang a waring averi, era verin bir tinemun ma mryenar kikyai ma ulotar tenang!”
44022002	Ti ma rarenar ne, Paulus nala vai Ibrani, na wol vair lahir. Ia nfalak ne,
44022003	“Ya'a ini tamata Yahudi ya'a. Rarali ya'a na'a kota Tarsus i na'a propinsi Kilikia, na'uk dawan ya'a na'a Yerusalem. Ning tuan guru naran Gamaliel. Ia nair ma dawan ubud-nusid ra rira adat ovu inukun ra verin ya'a, ba orang urun Ubu, wean mia myorang vali Ubu.
44022004	Uwi-uwa tamata ovi rorang Duila'a Yesus Ni Linga'an ma ti rfedan ira. Utaha vata-brana sileti uti ma ra'abu'i ira.
44022005	Yahudi rira Mela Falurut Ila'a ovu Yahudi rira dawan ovi rdoku na'a rira sidovung dawan veka rfalyawang munuk ne, wol usiklabir. Ira rala roak surat ra verin ya'a ma ufaturu verin tamata Yahudi ovi rna'a kota Damsyik, ba uti ineri ma utaha tamata ovi rorang Yesus ma amama Yerusalem ma rukun ira.”
44022006	“Na'ut i uti Damsyik, na snain a lera ndirlola, na brian munuk lyawan ntali lanit nyeba ma nfitik-nyelar lilit lahir ya'a.
44022007	Uleka lahir usuta lanun, na urenar vai isa nfalak verin ya'a ne, ‘Saulus, Saulus! Afakinimi mwi-mwa Ya'a i?’
44022008	Ya'a orat ia ne, ‘Iki Oa ta Duila'a?’ Ia nfalak ne, ‘Ya'a ini tamata i mwi-mwa a, narang Yesus utali ahu Nazaret.’
44022009	Tamata ovi amamunuk rarea lyawan yai, na'uk wol rarenar vai i nangrihi verin ya'a yai.
44022010	Ya'a orat ewal ne, ‘Ya'a veka otu aka ta Duila'a?’ Duila'a nfalak ne, ‘Bwatar ma muti Damsyik. Na'a ineri, na veka lyawan verin oa na'a afa ovi veka ufalak ma motu ra.’
44022011	Lyawan yai notu ma wol usirea lahir, ba ning kida ra rtaha limang ma rfabana ya'a ma amati Damsyik ralan.
44022012	Tamata isa naran Ananias nleal inyai. Ia not-orang afa ovi Ubu ralan nfalak a ovu not-orang Musa ni inukun ra, ba tamata Yahudi ovi rna'a inyai ralang ma dawan ia.
44022013	Ananias nma ma nsi'ik ya'a, ovu ndir-ebang ya'a ma nfalak ne, ‘Kida Saulus, msirea kikyai!’ Nfalak munuk, na usirea lahir ma usi'ik ia.
44022014	Ia nfalak vali ne, ‘Baba, Ubu i ubud-nusid ra ba'i raraning a, nfili oa ma mka'a afa ovi ralan nfalak, ma msi'ik Ia i Ni vava'at nmalola, ovu mrenar Ni vaivatul ra.
44022015	Oa veka fwamalik afa ovi mrenar ovu msi'ik ra verin tamata ra munuk.
44022016	Ba fiang ini mnaban aka? Mdiri kikyai muti ma rbaptis oa. Mera verin Duila'a ma na'i vatuk mu salasilan ra.’ ”
44022017	“Ewal ya'a uti Yerusalem ma ti uflurut na'a Rahan Dawan Falurut, na wean i wol uka'a wang, ma
44022018	urea Duila'a Yesus nfalak verin ya'a ne, ‘Bwan talik Yerusalem kikyai, tevek tamata ovi rna'a ini wol rorang afa ovi fwamalik na'a Ya'a.’
44022019	Ba ufalak ne, ‘Duila'a, ira rka'a roak ne, lan a, na uti Yahudi rira rahan falurut ra ma utaha ovu uvaval tamata ovi rorang Oa.
44022020	Amar yai rfedan Stefanus i nfamalik lalawatan Oa, na una'a inyai. Ya'a utorung ma rfedan ia, ba tamata ovi mane rfedan ia raling rira ravit blawat ra ma uwanar.’
44022021	Na'uk Duila'a nfalak verin ya'a ne, ‘Muti watan, tevek usinir oa ma muti wan raroa veli, ma fwamalik Ya'a verin tamata ovi wol Yahudi ra!’ ”
44022022	Tamata Yahudi rarenar afa ovi Paulus nfalak ra, ti naran i nfamalik tamata ovi wol Yahudi ra. Ira rafwak ila'a, tevek nfamalik tamata ovi wol Yahudi ra, ma rfalak ne, “Tasba vatuk tamata ini ma tfedan a'uk ia! Wol inovan roak ma nva'at.”
44022023	Rafwak ila'a ma raling vatuk rira ravit blawat ra ovu rasba kyavu tia ma watan.
44022024	Suldadu dawan i nban-ulu yai nfareta ni suldadu ra ma rtaha Paulus rti rira markas a. Ira mane rasveva ia, boma rorat al rdava ne, afakinimi Yahudi ra rafwak ia.
44022025	Ira rkeak Paulus mane rasveva ia, na nfalak verin suldadu dawan isa i ndiri inyai ne, “Inukun ba nfalak ma misveva tamata Roma, velik ne wol rfaleka inukun verin ia obin?”
44022026	Suldadu dawan yai nrenar afa ovi Paulus nfalak ra, na nti ma nfalak verin ni suldadu dawan i nban-ulu na'a rira sidovung suldadu ne, “Tamata yai Roma ia, ba ki motu aka?”
44022027	Ba suldadu dawan i nban-ulu yai ti ntuan Paulus ma norat ia ne, “Eka fwalak verin ya'a ne, oa tamata Roma oa?” Paulus nfalak ne, “Kena ta baba, ya'a tamata Roma ya'a.”
44022028	Ia nfalak verin Paulus ne, “Na'ut i mane eluk tamata Roma, na ubahir ma dawan.” Paulus nfalak ne, “Na'uk rarali ya'a, na tamata Roma roak ya'a.”
44022029	Suldadu ovi mane rorat afa tali ia rsuka ewal lahir ira. Rira suldadu dawan i nban-ulu verin ira yai nanari ne Paulus wol tamata Roma ia, ba nbobar, tevek nsinir ma rdadul roak Paulus.
44022030	Ni ilyan ana, suldadu dawan i nban-ulu yai inan ma nka'a basil ne, notu afakinimi Yahudi ra rmangadu Paulus. Ba nfalak ma raling ewal dadadul ra tali ia, beti nfareta Yahudi rira dawan mela falurut ra ovu tamata ovi rdoku na'a rira sidovung dawan ma rasdovu ira. Nata novun Paulus ma ti ndiri waharira ralan ra.
44023001	Paulus nsi'ik nanuang tamata ovi rdoku na'a Yahudi rira sidovung dawan yai ma nfalak ne, “Terang a valing averi! Ralang ila'a lolin watan na'a afa ovi otu ra verin Ubu, ma naran amar ini.”
44023002	Nangrihi munuk wean inyai, na Yahudi rira Mela Falurut Ila'a i naran Ananias nfareta lahir ma tamata ovi rdir-ebang ia rfari sumarn.
44023003	Ba Paulus nfalak verin Mela Falurut Ila'a yai ne, “Ubu veka nfari oa, tevek mweang tamata ra ma fwalak afa isa, na'uk motu afa liak! Oa mdoku inyai ma fwaleka inukun verin ya'a ovu Musa Ni inukun ra, na'uk mangal inukun avyai, tevek fwareta tamata ra ma rfari ya'a!”
44023004	Tamata ovi rdiri ebang Paulus rfalak ne, “Hei, deka fwalak sian Ubu Ni Mela Falurut Ila'a!”
44023005	Paulus nfalak ne, “Did tinemun, ya'a wol uka'a ne ia Mela Falurut Ila'a ia. Surat Ralan nfalak ne, ‘Deka fwalak sian tamata dawan i nban-ulu verin mu tamata ra.’ ”
44023006	Paulus nka'a ne, tamata ovi rdoku sidovung dawan yai, boku rtali sidovung isa naran Saduki, boku vali rtali sidovung i naran Farisi, ba nafwak ne, “Wou, terang a valing averi! Ya'a tamata Farisi ya'a, ovu ubung-nusing ra Farisi vali ira. Mia fyaleka inukun verin ya'a na'a ini, tevek orang ne, Ubu veka nfava'at ewal tamata ovi rmata roak!”
44023007	Nfalak munuk wean inyai, na tamata Farisi ovu Saduki ra rsitaku ulurira ra na'a rira fikiran, ba rira sidovung dawan nama'ar na'ut irua.
44023008	Tamata Saduki ra rfalak ne, tamata ovi rmata roak veka wol rva'at ewal. Rfalak vali ne, Ubu Ni sansinir ra tali lanit ratan ovu roh ra wol rna'a. Na'uk Farisi ra rorang ne, afa avyai rna'a munuk.
44023009	Vangoa-vanga ntafal ma dawan, na Farisi boku ovi rair Musa ni inukun ra rdiri lahir ma rangal Saduki ra ma rfalak ne, “Ami wol amdav-nala tamata ini ni sala! Beta ne roh isa te Ubu Ni sansinir isa ntali lanit ratan nangrihi lahir verin ia!”
44023010	Vangoa-vanga ntafal ma dawan ila'a roak, ba suldadu dawan i nban-ulu verin sidovung suldadu yai nbobar beta ne, rsit-rsat Paulus. Ba nfareta ni suldadu ra ma ti rala ia tali ira, ma rovun ia rti rira markas a.
44023011	Ovan yai, na Duila'a nma ma ndir-ebang Paulus ma nfalak ne, “Ralam deka kako'u ta baba! Fwamalik roak Ya'a na'a Yerusalem, ba wean inyai vali veka fwamalik Ya'a na'a Roma.”
44023012	Ni ilyan varverak a, na Yahudi boku rasdovu ira ma ra'an vai isa mane rfedan Paulus. Ira rafwaba lahir ne, wol rafna'an te rafnenu, ti naran i rfedan ia.
44023013	Tamata ovi rasdovu ira ma rfedan Paulus, vutfa'at rahin.
44023014	Ira rti ma rfalak verin Yahudi rira dawan mela falurut ra ovu Yahudi rira dawan liak ra ne, “Ami amafwaba roak ma wol amafna'an te amafnenu lahir, ti naran i amfedan Paulus.
44023015	Ba amera tali mia ovu dawan ovi rdoku Yahudi rira sidovung dawan ma myera verin suldadu dawan i nban-ulu yai, ma novun Paulus ma ndiri wahabira ralan ra. Fyalak ne, inabira ma myorat ma lolin afa tali ia. Amasusan roak tenamami ra ma amnaban watan ia ma wol nma naran ini obin, na amfedan roak ia.”
44023016	Na'uk Paulus uran a, yanan brana nrenar afa ovi rfalak ra, ba nti suldadu rira markas a, ma nfalak verin Paulus.
44023017	Ba Paulus nera suldadu dawan isa ma nfalak verin ia ne, “Baba, movun kasiko'u ini ti verin bira suldadu dawan i nban-ulu yai, tevek mane nfalak afa isa verin ia.”
44023018	Suldadu dawan yai novun ia ti verin ni suldadu dawan i nban-ulu yai ma nfalak ne, “Baba, Paulus i ra'abu'i ia yai nera ma ovun kasiko'u ini nma, tevek mane nfalak afa isa verin oa.”
44023019	Suldadu dawan i nban-ulu yai ntaha kasiko'u yai liman ma ti rdir-aling ira ma norat ia ne, “Baba, mane fwalak aka verin ya'a?”
44023020	Kasiko'u yai nfalak ne, “Baba, Yahudi ra ra'an vai isa roak ma rlabir waweang oa, ma rera verin oa ma ilyan veka movun Paulus muti rira sidovung dawan, boma rorat ma lolin ewal afa boku tali ia.
44023021	Na'uk era verin oa ma deka morang ira, tevek tamata vutfa'at rahin rfonak roak ira mane rfedan ia. Ira rafwaba roak ma wol rafna'an te rafnenu lahir, ti naran i rfedan Paulus. Fiang ini ira rnaban watan ne, mtorung te wahal.”
44023022	Ba suldadu dawan i nban-ulu yai nfalak verin ia ne, “Deka fwalak verin tamata isa vali ne, fwamalik roak afa ini verin ya'a.” Nata nfalak ma kasiko'u yai newal ia.
44023023	Nata suldadu dawan i nban-ulu yai nsinir ni suldadu dawan irua ma nfalak verin ira ne, “Misdovu suldadu ratut irua, ovu suldadu vutfitu ovi rarata kuda ra, ovu vali suldadu ratut irua ovi rtaha vunut ra, ma ovan ini ka'a bi jam sembilan, na miti Kaisarea.
44023024	Myala vali kuda ifira verin Paulus, boma msyi'ik ma lolin ia ma myovun ia ti verin Gubernur Feliks.”
44023025	Nata ntulis surat isa ma nala verin ira ma rtaha. Surat yai ngoan a ne,
44023026	“Gubernur Feliks, ya'a alang ma dawan oa. Ya'a ini Klaudius Lisias, ala salam verin oa.
44023027	Yahudi ra rtaha tamata ini ma sarseri mane rfedan watan ia. Ya'a urenar roak ne, tamata Roma ia, ba ovun ning suldadu ra ma amala ia tali tamata ovi mane rfedan ia.
44023028	Ya'a inak ma uka'a ne, rmangadu ia na'a aka, ba ovun ia ma amati Yahudi rira sidovung dawan.
44023029	Urenar ne, afa ovi rfalak ma rmangadu ia rtali rira inukun ra watan ma vair ia, na'uk wol udav-nala ni sala ma ta'abu'i te tfedan ia.
44023030	Urenar vali ne, Yahudi ra rafwaba ma rfedan ia, ba ufareta ning tamata ra ma rovun ia ti verin oa ta baba. Ufalak vali verin tamata ovi rmangadu ia ma rtaha ngrihi ini ti verin oa. Ning surat a lawan watan ini.”
44023031	Ba ovan yai, na suldadu avyai rot-orang afa ovi rira dawan nfareta verin ira, ma rovun Paulus rti ahu isa naran Antipatris.
44023032	Ni ilyan a ma raran ahu yai, na suldadu ovi ravul kuda ra rovun Paulus rti Kaisarea, na ovi rban-earira rewal ira rti rira markas a na'a Yerusalem.
44023033	Suldadu ovi ravul kuda ra ti raran Kaisarea, na rala lahir surat yai verin Gubernur Feliks, ovu rovun vali Paulus verin ia.
44023034	Gubernur yai nbas munuk surat yai, beti norat Paulus ne, ntali propinsi inba. Paulus nfalak ne, ntali propinsi Kilikia,
44023035	ba ia nfalak verin Paulus ne, “Ya'a veka urenar oa, na'uk unaban tamata ovi rmangadu oa rma raran ini veki.” Nata nfareta ni suldadu boku ma rsi'ik ma lolin Paulus na'a Raja Herodes ni rahan fareta dawan.
44024001	Amar ilima nelak roak, na Yahudi rira Mela Falurut Ila'a naran Ananias, ovu dawan Yahudi boku ovu vali mela ngrihi isa naran Tertulus, rti kota Kaisarea ma rmangadu Paulus na'a Gubernur Feliks wahan ralan a.
44024002	Rera Paulus ma nma, beti Tertulus nfalak verin Feliks ne, “Baba Gubernur, oa dawan oa! Na'a mu fareta a, afa ovi motu ra rala malinan lalawatan. Mu kaka'a dawan notu ma mami vava'at ra lolin rahi roak lan a.
44024003	Fara weninyai ta baba na'a afa avyai munuk, tevek msi'ik ma lolin mam tinemun lalawatan na'a inba watan.
44024004	Wol mane ufafrea oa ta baba, ba era verin oa ma fara ralam lolin al mrenar ning vaivatul etal i mane ufalak ini.
44024005	Amka'a lahir ne, tamata ini notu afa sian rivun roak. Ia suhut duan ia, ma notu ma tamata Yahudi ra vangoa-vanga lalawatan na'a wan inba watan. Ia ntaha vali sidovung isa naran Nazaret.
44024006	Nlia tali inyai, na mane nfangra mami Rahan Dawan Falurut a, ba amtaha ia. [Mane amukun ia ovu mami inukun ra.
44024007	Na'uk suldadu dawan i nban-ulu verin Roma rira sidovung dawan suldadu isa, nma ovu ngrebat ma nala ia tali ami. Suldadu dawan yai naran Lisias.
44024008	Ia nfareta tamata ovi rmangadu Paulus ma rma ma rdiri waham ralan a.] Ba wean i morat ia al mdava afa ovi notu ra, na veka mka'a munuk afa sian ovi notu ra ma amangadu ia.”
44024009	Yahudi ovi rna'a inyai rovu vali ma rmangadu ia, ma rtorung afa ovi Tertulus nfalak ra.
44024010	Gubernur Feliks notu faneak verin Paulus ma nangrihi, ba Paulus nfalak ne, “Ya'a uka'a roak ne, varat nkati varat, na oa ba'i fwaleka inukun verin mami bangsa ini. Wean inyai bi inak ma ulotar tenang na'a waham ralan a.
44024011	Baba, oa bisma mka'a lahir ne, wol nlia tali amar vutu rahin irua nti roak veli, na uva'al urata Yerusalem ma uraning Ubu.
44024012	Tamata ovi rmangadu ya'a wol rarea ne, usingarahi ovu tamata na'a Rahan Dawan Falurut, te wol rarea ne, otu ma vangoa-vanga na'a rahan falurut ra, te na'a wan inba watan na'a kota yai ralan.
44024013	Tamata ovi wol rfaturu nala afa ovi rfalak ra ma rmangadu ya'a.
44024014	Na'uk utorung verin oa ta baba ne, ya'a ufadawang Ubu i ubumam-nusimami ra ba'i raraning a, ma orang Duila'a Yesus Ni Linga'an i tamata Yahudi ra rfalak ne, wol kena. Ya'a orang munuk Musa ni inukun ra, ovu orang vali afa ovi nabi ra rtulis roak na'a rira kitab ra.
44024015	Ya'a ufaklo'i a'uk ning vava'at verin Ubu, wean tamata ovi rdoku ini raklo'i vali rira vava'at ra verin Ia. Ya'a orang ne, tamata ovi rmata roak veka rva'at ewal, velik ne rira vava'at ra rmalola, te wol rmalola.
44024016	Wean inyai, bi otu lalawatan ma ralang ila'a nmerat na'a Ubu wahan ralan a, ovu na'a tamata waharira ralan ra.
44024017	Wol una'a Yerusalem varat ifira roak, ba ewal ya'a uti ineri ma utaha kubang, ma ulobang tamata Yahudi ovi kasian ra. Ya'a vali ala ning korban ra verin Ubu.
44024018	Amar i utaha ning korban ra uti Rahan Dawan Falurut a, na tamata ovi rmangadu ya'a rarea ya'a. Ya'a beti ot-orang mami adat Yahudi ma ufamerat tenang a, na wol ka'i tamata na'a inyai, ovu wol vangoa-vanga akataka.
44024019	Na'uk Yahudi boku tali propinsi Asia rarea vali ya'a na'a inyai, ba wean i mane rfasala te rmangadu ya'a, na eka rma ini vali ma rdiri waham ralan a.
44024020	Te ni lolin a, tamata ovi rmangadu ya'a fiang ini, eka rfalyawang ne, rfasala ya'a na'a aka na'ut amar i udoku Yahudi rira sidovung dawan.
44024021	Teran a'uk afa isa na'ut amar i udiri waharira ralan a ma ufwak ne, ‘Amar ini udiri wahabira ralan a ma ulotar tenang a, tevek orang ne, Ubu veka nfava'at ewal tamata ovi rmata roak.’ ”
44024022	Nata Feliks i nka'a ma dawan roak na'a Duila'a Yesus Ni Linga'an nfalak ne, “Eka tnaban Lisias, suldadu dawan i nban-ulu yai, nma veki, beti ufadoku ning vaivatul na'a bira ngrihi ini.”
44024023	Ia nfareta suldadu dawan isa ma nwanar ma lolin Paulus, na'uk deka rdadul ia, ovu musti rtorung watan ma ni kida ra rma ma rlobang ia.
44024024	Nata amar ifira nelak roak, beti Feliks irua awan rma. Awan a tamata Yahudi ia, naran Drusila. Feliks nsinir suldadu ra ma rala Paulus nma, beti nrenar Paulus nfamalik na'a tamata rira inorang verin Yesus Kristus.
44024025	Paulus nfamalik na'a i wean inba ma tamata ni vava'at nmalola, tatahang ralad na'a afa ovi sian ra, ovu nfamalik vali amar i Ubu veka nma ma nfaleka inukun verin tamata ra munuk. Ba Feliks nbobar roak ma nfalak ne, “Naran roak ta Paulus. Muti kikyai! Wean i ning amar lean vu, na era ewal oa.”
44024026	Feliks inan vali ma Paulus veka nala kubang verin ia, boma nfatalik ia. Ba Feliks ba'i nera ia ma irua rfamalik afa.
44024027	Varat irua nelak roak, beti Perkius Festus nkati Feliks ma nrata Gubernur. Feliks mane nsuta roak, ba ndava Yahudi ralarira ra ma wol nfatalik Paulus tali bu'i ralan.
44025001	Festus nfareta propinsi Yudea amar itelu roak, beti ntali kota Kaisarea nti Yerusalem.
44025002	Na'a inyai, na Yahudi rira dawan mela falurut ra ovu Yahudi rira dawan ovi rban-ulu verin ira, rdiri Festus wahan ralan a ma rmangadu Paulus.
44025003	Ira rera lablobang verin ia ma ntorung ma tamata ra rovun Paulus nma Yerusalem, tevek ra'an vai isa roak ma rfedan ia na'a linga'an ralan.
44025004	Festus nfalak ne, “Fiang ini ra'abu'i Paulus na'a Kaisarea. Wol mnanat, na veka uti vali ineri.
44025005	Ba fyalak verin bira dawan ovi rban-ulu verin mia ma rban-orang ya'a ma amati Kaisarea, boma wean i Paulus notu sala, na myangadu ia na'a ineri.”
44025006	Festus nalola ira amar iwalu te vutu, beti newal ia nti Kaisarea. Ni ilyan ana, nasdovu ira na'a wan i ba'i nfaleka inukun verin tamata ra, ma nfareta suldadu ra ma rovun Paulus ti ndiri wahan ralan a.
44025007	Ti ma Paulus naran wan yai, na Yahudi ovi rtali Yerusalem rma inyai ma rdir-lilit ia ma rfasala ma dawan ia. Na'uk wol rfaturu nala afa ovi rfalak ra ma rmangadu ia.
44025008	Ba Paulus nlotar tenan ma nfalak ne, “Ya'a wol otu sala akataka ma angal Yahudi rira inukun ovi Ubu nala verin Musa, te Yahudi rira Rahan Dawan Falurut, ovu vali wol ufalak sian Roma rira Kaisar a.”
44025009	Festus inan ma nala tamata Yahudi ralarira ra, ba norat Paulus ne, “Oa mtorung ma muti Yerusalem ma mdiri wahang ralan a, ma ukun oa na'a afa ovi tamata averi rfalak ra?”
44025010	Paulus nfalak ne, “Baba, fiang ini udiri wan i Kaisar ba'i nfaleka inukun verin tamata ra, ba inovan ma fwaleka inukun verin ya'a na'a wan ini. Baba, mka'a urun roak ne, wol ning sala akataka verin tamata Yahudi ra.
44025011	Ba wean i otu sala ma dawan ma mukun ya'a ma umata, na utorung watan ma umata! Afa ovi rfalak ma rmangadu ya'a wol kena lahir, ba wol tamata isa bisma nala ya'a verin ira. Era ma Kaisar nfaleka inukun verin ya'a watan!”
44025012	Nata Festus ovu ni tamata ovi rsurak ia rfamalik afa ini. Ba ia nfalak verin Paulus ne, “Oa mera ma Kaisar nfaleka inukun verin oa, ba veka muti ma mdiri lahir wahan ralan a!”
44025013	Amar ifira nelak roak, na Raja Agripa irua uran Bernike rma Kaisarea ma rtaha Festus liman a.
44025014	Rira amar rivun na'a inyai, ba Festus nfamalik Paulus ni ngrihi a verin raja Agripa. Festus nfalak ne, “Feliks wol nfatalik Paulus tali bu'i ralan na'ut i nsuta tali ni fareta.
44025015	Amar yai una'a Yerusalem, na Yahudi rira dawan ra ovu rira dawan mela falurut ra rmangadu ia, beti rera ma ukun ia.
44025016	Na'uk ufalak verin ira ne, tamata Roma rira adat nfalak ma wol bisma rukun tamata ovi wol rlotar tenarira obin. Tamata i rmangadu ia yai musti nma veki, ma ndiri tamata ovi rfasala ia waharira ralan ra, ma nlotar tenan a na'a afa ovi rfalak ma rfasala ia.
44025017	Naran amar i rma ini, na wol unaban roak. Ba ni ilyan ana, usdovu lahir tamata ra na'a wan i ba'i ufaleka inukun verin tamata ra ma ufareta ma rovun tamata yai, nma ndiri wahang ralan a.
44025018	Tamata ovi rfasala ia yai rdiri ma rfamalik ne, afakinimi rfasala ia. Ufikir ne, mane rmangadu ia ma rfalak ni sian ra, na'uk afa ovi rfalak ra wol wean afa ovi unovak ra.
44025019	Yahudi avyai ovu ia rsitaku ulurira na'a rira fikiran ra na'a afa boku na'a rira agama, ovu na'a tamata isa naran Yesus. Tamata yai nmata roak, na'uk Paulus nta'i ila'a ma nfalak ne, Ia nva'at ewal roak tali matmatan.
44025020	Ya'a wol uka'a ne, veka ufadoku ngrihi yai wean inba, ba orat ia ne, veka ntorung te wahal ma nti Yerusalem ma urus ia?
44025021	Na'uk Paulus nafena, ba nera ma rwanar ia na'a inyai watan, ti naran amar i Kaisar veka nfaleka inukun verin ia. Ba ufareta ma suldadu ra rsi'ik ma lolin ia, ti naran i ufalak ma rovun ia nti verin Kaisar.”
44025022	Ba Agripa nfalak verin Festus ne, “Ya'a inak vali ma urenar tamata yai nangrihi.” Festus nfalak ne, “Ilyan ki mrenar ia ta baba.”
44025023	Ba ni ilyan ana, Agripa irua Bernike rma rahan sidovung dawan isa ma tamata ra ralang ma dawan ira. Roma rira suldadu dawan ovi rban-ulu verin rira sidovung suldadu dawan ra, ovu kota yai ni tamata dawan ra rovun irua ma rti ralan. Nata Festus nfareta suldadu boku ma rovun Paulus nti ralan.
44025024	Festus nfalak ne, “Raja Agripa ovu ita did tinemun! Tamata Yahudi ovi rna'a ini munuk ovu ovi rna'a Yerusalem munuk, rmangadu tamata ini ma rafwak ne, ni lolin a nmata a'uk!
44025025	Wol utuan ni sala akataka ma rfedan ia, na'uk ia nera ma ti ndiri Kaisar wahan ralan, ba uvolan ma rovun ia nti Roma.
44025026	Na'uk ki utulis aka verin Kaisar, tevek wol utuan ni sala isa vali! Wean inyai bi ufalak ma ndiri waham ralan a ta raja Agripa, ovu vali bir tinemun, boma torat ma lolin ia. Beta ne veka uka'a afa boku ma utulis surat isa.
44025027	Ya'a unovak ne, wol lolin lahir ma tsinir tamata i ra'abu'i roak ia nti Kaisar, wean i wol tfadoku afa ovi tamata ra rfalak ma rmangadu ia.”
44026001	Agripa nfalak verin Paulus ne, “Utorung ma mungrihi ma mlotar tenam a.” Paulus nala liman a ma al notu faneak, ma nfalak ne,
44026002	“O raja Agripa! Ya'a utung ma dawan, tevek mtorung ma amar ini udiri waham ralan a, ma ulotar tenang tali afa ovi Yahudi ra rfalak ma rmangadu ya'a.
44026003	Tevek oa mka'a lahir Yahudi rira adat ra, ovu wol ra'an vai isa na'a afa boku, ba era verin oa ta baba, ma mtahang ralam veki ma mrenar afa ovi mane ufamalik ini.
44026004	Tali ning kako'u na'a ning ahu, na Yahudi ra munuk rka'a roak ning vava'at a. Ira rka'a vali ning vava'at na'a Yerusalem.
44026005	Ira rka'a ya'a mnanat roak, ba wean i rtorung, na bisma rfamalik ne, ya'a orang Yahudi rira sidovung isa naran Farisi. Tamata Farisi ra rorang dida agama ni inukun ra nlia tali sidovung liak ra.
44026006	Amar ini udiri waham ralan ma fwaleka inukun verin ya'a, tevek orang tnorung i Ubu nala verin ubud-nusid ra.
44026007	Israel ra rira arun dawan vutu rahin irua ovan-amar raraning Ubu, tevek inar urun ma rsi'ik Ubu Ni tnorung i mane nfakena yai. O Raja Agripa, ya'a orang vali tnorung yai, ba Yahudi ra rmangadu ya'a.
44026008	Tamata Yahudi averi, afakinimi wol myorang ne, Ubu nfava'at ewal tamata ovi rmata roak i?
44026009	Lan ana, orang lahir ma otu afa sian rivun ma angal tamata ovi rorang Yesus i ntali Nazaret.
44026010	Otu lahir wean inyai na'a Yerusalem. Yahudi rira dawan mela falurut ra rala ngrebat verin ya'a, ma ala tamata rivun ovi rorang Yesus ma ti rna'a bu'i ralan. Utorung vali ma rukun ira ma rmata.
44026011	Lan ana, ya'a ba'i utali Yahudi rira rahan falurut isa ma uti rahan falurut liak ra, ma uwi-uwa tamata ovi rorang Yesus. Ukiwal ira ma rfalak sian Ubu. Ralang a nwa'uk urun ira, ba uti vali ahu ovi rna'a negara liak ra ma otu sian ira.”
44026012	“Amar isa, na Yahudi rira dawan mela falurut ra rsinir ya'a ovu rala surat kuasa verin ya'a ma uti kota Damsyik.
44026013	O raja Agripa, amar yai lera ndirlola, na una'a linga'an i nti Damsyik. Brian munuk, na usi'ik lyawan isa ntali lanit, vanan nrahi lera a, ma nlilit lahir ya'a ovu ning kida ra,
44026014	ma amleka munuk amsuta lanun. Nata urenar vai isa na'a vai Ibrani nfalak ne, ‘Saulus, Saulus! Afakinimi mwi-mwa Ya'a i? Oa mangal Ya'a, na veka mtuan susa dawan ila'a.’
44026015	Ba ya'a orat ne, ‘Iki Oa ta baba?’ Duila'a nfalak ne, ‘Ya'a ini Yesus i mwi-mwa a.
44026016	Eka bwatar ma mdiri. Ufalyawang tenang verin oa ma ala oa meluk Ning tamata sansinir, ma ti fwamalik verin tamata ra na'a afa ovi mrea roak tali Ya'a, ovu afa ovi veka ufaturu verin oa na'a amar ovi veka rma ini.
44026017	Ya'a veka ubelat oa tali tamata Yahudi ra ovu tamata ovi wol Yahudi ra. Ya'a veka usinir oa ma muti ma fwamalik Ning vaivatul ra verin ira.
44026018	Muti ma motu ma matarira ra ratvelar, ma rahil ma rtalik tali rira vava'at i na'a dedan ralan ma rti lyawan a, ma rafla talik nitdawan ni ngrebat a ma rti Ubu. Rotu wean inyai, boma rorang Ya'a ma veka a'i vatuk rira salasilan ra, ma irmunuk tamata ovi otu roak ma rira vava'at ra rmerat urun.’
44026019	Ba wean inyai ta raja Agripa, ya'a ot-orang lahir afa ovi urenar na'ut i lyawan yai ntali lanit ratan nsuta ma nlilit ya'a.
44026020	Ya'a ufalak verin tamata ra ma rahil ma rtalik tali rira salasilan ra ma rorang Ubu, ovu rfaturu na'a rira vava'at ra ne, rahil ma rtalik roak tali rira salasilan ra. Ufamalik afa avyai verin tamata Yahudi ra na'a Damsyik veki, beti uti Yerusalem ma ufamalik vali. Nata ufamalik verin ira na'a munuk propinsi Yudea. Ti ufamalik vali verin tamata ovi wol Yahudi ra.
44026021	Otu wean inyai, bi Yahudi ra rtaha ya'a na'a Rahan Dawan Falurut mane rfedan ya'a.
44026022	Na'uk Ubu nlobang ma dawan ya'a ma naran amar ini, ba udiri ini ma ufamalik afa ovi uka'a ra verin tamata ra munuk, ko'u te dawan. Afa ovi ufalak ini wear isa watan ovu afa ovi lalan a Musa ovu nabi ra rfalak roak.
44026023	Ira rfalak ne, Raja i ntevut dida salasilan ra veka ntuan sian dawan ila'a ti naran i nmata, na'uk Ia nva'at ula Ia tali matmatan ma nfamalik Ubu Ni Ivar Lolin ma neluk lyawan verin tamata Yahudi ovu ovi wol Yahudi ra.”
44026024	Paulus nangrihi ma nlotar tenan obin, na Festus netal vain a ma nafwak ne, “Paulus, oa fwoar roak! Mu kaka'a dawan da'in roak ma notu ma fwoar.”
44026025	Paulus nfalak verin ia ne, “O baba Festus, ya'a wol ufoar. Afa ovi ufalak ra kena, ovu ungrihi wean tamata i nka'a wan.
44026026	O raja Agripa, oa mka'a munuk roak afa ovi ufalak ra, bi ubrahi ma ungrihi lahir verin oa. Ya'a uka'a basil ne, baba mka'a afa avyai munuk, tevek wol rotu afa avyai na'a wan fanfonak.
44026027	Baba, oa morang afa ovi lalan a, nabi ra rtulis roak? Ya'a uka'a roak ne, baba oa morang vali nabi ra!”
44026028	Agripa nfalak verin Paulus ne, “Deka munovak ne wol mnanat, na mot-nala ma orang vali Yesus.”
44026029	Paulus nfalak ne, “Asnga'ut te mnanat, uflurut verin Ubu, boma oa ovu bir tinemun i fiang ini mryenar afa ovi ufalak ini, weabira vali ya'a, na'uk deka rdadul mia ovu dadadul tma'an wean ya'a.”
44026030	Nata raja Agripa ovu Gubernur Festus irua Bernike, ovu vali tamata liak munuk rdiri,
44026031	ma rban-talik wan yai, ma rsifalak afa na'a murin. Ira rfalak ne, “Tamata ini wol ni sala ma tukun ia ma nmata, te ta'abu'i ia.”
44026032	Agripa nfalak verin Festus ne, “Wean i tamata ini wol nera ma Kaisar nfaleka ni vaivatul ra na'a rira ngrihi a, na tfatalik watan ia.”
44027001	Festus nfadoku ma amavul kabal lar ma amobal amati propinsi Italia, ba ira rala Paulus ovu tamata boku tali bu'i ralan verin Roma ni suldadu dawan isa naran Yulius. Yulius ini ntali Kaisar ni sidovung suldadu dawan a.
44027002	Amarata kabal lar isa ntali kota Adramitium, mane amobal oli kota ovi rna'a tahat nelan na'a propinsi Asia. Tamata Makedonia isa ntali kota Tesalonika, naran Aristarkhus, novu vali ami.
44027003	Ni ilyan ana, amaran kota Sidon. Yulius ini notu lolin Paulus, ba ntorung ma Paulus nsuta tali kabal, ma ti nalola ni kida ra ma rsi'ik ia na'a afa ovi nperlu ra.
44027004	Tali inyai, na amobal ewal ma amahu nuhu isa naran Siprus ni varvavan, tevek nait a nangal kabal a.
44027005	Ti ma amobal ma ametal aletan ma amahu propinsi Kilikia ovu propinsi Pamfilia, ma ti amaran kota Mira i na'a propinsi Likia.
44027006	Amna'a inyai, na suldadu dawan yai ndav-nala kabal lar isa ntali Aleksandria mane nti Italia, ba novun ami ma amarata kabal yai.
44027007	Amtali Mira, na amafla ngalalahang watan, ba mami amar rivun na'a roal, beti susa dawan nkena ami ma ti amfaseri kota Knidus. Nait nangal teri ami, ba wol amahu nala varat. Amahu tranan ma amaran nuhu isa naran Kreta, ma amafla oli ni varvavan ma ambosal lalar isa naran Salmone.
44027008	Susa buas ma amafla oli nuhu yai, nata ti amaran namdawan isa i rfanara ia ne “Namdawan Lolin.” Wan yai nfaseri kota Lasea.
44027009	Amvatuk amar rivun roak na'a mami inobal a. Yahudi rira amar dawan i irmunuk rtolat nbosal roak, ba nait ovu saksakan ra dawan roak. Paulus nsurak ira ne,
44027010	“Did tinemun, uka'a roak ne wean i tobal ma wol tatalik, na veka tatuan susa dawan ila'a. Wol mane kabal ovu ni vnuat ra watan veka rakvisal, na'uk ita veka tmata vali.”
44027011	Na'uk suldadu dawan yai wol norang Paulus ni snurak a, ma norang watan tamata i ntaha wilin ovu tamata i ni kabal a, rira afa ovi rfalak ra.
44027012	Namdawan yai wol lolin ma kabal ra rlau na'ut radridin dawan ovu saksakan. Ba tali tamata ovi rkarya na'a kabal yai, na etal dawan ra'an vai isa ma robal watan, boma rti lahir ahu isa naran Feniks na'a nuhu Kreta, ma rwelat inyai, ti naran radridin dawan nlia veki. Wan ini ndoku ma ti inovan ovu tranan varat ovu marmar varat.
44027013	Ti ma nait salsoling tali tranan nbana, na tamata ovi rkarya na'a kabal yai rsi'ik ne lolin roak, ba rfar a'ur ma rafla oli Kreta ni ngur a.
44027014	Wol mnanat, na nait fufakmetan i rfanara ia ne “Nait Marmar Timur” ntali nuhu yai ndoal,
44027015	ma nait dawan yai nkena ma nangal teri lahir kabal a. Ba amafla orang watan nait.
44027016	Amaskolal watan ma amahu nuhu ko'u isa naran Kauda ni varvavan a. Susa buas, na'uk amfasaka nala skutyafu i kabal ntoda.
44027017	Tamata kabal ra rfasaka nala roak skutyafu yai, beti rala kakeak van dawan ra ma rfaban-lilit kabal ma rkeak al rfangrebat kabal tain. Ira rbobar, beta ne rakreti iyaru ngur i na'a lala'in isa naran Sirtis, ba rfasuka lar a ma rfof-orang watan nait a.
44027018	Nait fufakmetan notu ma saksakan ra rwi-rwa mami kabal a ma natli'ik tia ma. Ba ni ilyan ana, betfasa rvatuk rira vnuat boku rsuta tahat.
44027019	Nata ni ilyan ewal, na rvatuk kabal ni bakreat ra.
44027020	Amar ifira lahir, na wol amrea lera te nara ra. Nait ovu saksakan ra dawan ila'a, ba ralamami ra kako'u ila'a roak ma amanovak ne, veka amamata watan.
44027021	Amar ifira roak wol rafna'an, ba Paulus ti ndiri waharira ralan ma nfalak ne, “Did tinemun! Ni lolin a, na myorang ning snurak ovi lan ufalak roak verin mia ma deka taroal talik Kreta, boma kabal a deka sian, ovu deka tvatuk vnuat ra.
44027022	Ba fiang ini era lahir verin mia ma ralabira deka kako'u. Kabal ini veka sian, na'uk tali did tinemun, na wol tamata isa vali veka nmata.
44027023	Ufalak wean inyai, tevek indean a, Ubu Ni sansinir isa ntali lanit ratan nsuta ma ndir-ebang ya'a. Ubu i uraning ovu nfareta ya'a, nsinir ia
44027024	ma nfalak ne, ‘Paulus, deka bwobar! Oa veka ti mdiri Roma rira Kaisar wahan ralan ma nfaleka inukun verin oa. Eka mrenar, Ubu nala Ni rala lolin a verin mia, ma tamata ovi mimunuk na'a inobal ini veka rva'at watan.’
44027025	Ba wean inyai ta kida averi, fyangrebat ralabira ra! Tevek ya'a orang Ubu. Ia veka nfakena lahir afa ovi nfalak roak verin ya'a.
44027026	Na'uk ita veka takreti nuhu isa.”
44027027	Nait dawan yai nfafofa ami, ma amar vutu rahin ifa'at roak na'a tahat i naran Adria. Ka'a bi nafafruan tenan roak, na tamata kabal ra ranovak ne, kabal nfaseri roak raa.
44027028	Ba rkeak afa aleman isa na'a kakeak a, beti rtolar suta aletan tain ma al rsavat ne, bilaman te kiretin. Rsavat aletan ni bilaman a, na refa vutrua. Nata wol mnanat, na rsavat ewal vali ma ni laman a refa vutu rahin ilima.
44027029	Ira rbobar beta ne kabal nakreti vunun, ba relik a'ur ifa'at tali kabal ni muri a ma deka nfofa. Ira rera ma fara yarak amar.
44027030	Tamata kabal ra ra'an vai isa roak mane rafla talik kabal, ba rtolar skutyafu yai. Ira rlabir tamata ra ma rotu ma ranovak ne, mane rtolar a'ur ra tali kabal ni ulu a.
44027031	Wean inyai, bi Paulus nfalak verin dawan suldadu yai ovu suldadu ra ne, “Wean i tamata kabal ra rafla talik kabal ini, na ita veka wol tda tdir-ear!”
44027032	Ba suldadu avyai rafat etal kakeak ra tali skutyafu yai, ma nsuta tahat ma nfofa watan.
44027033	Sarseri mane amar roak, na Paulus nasweang ira ma rafna'an, ma nfalak ne, “Amar vutu rahin ifa'at roak, na byobar lalawatan ma wol mifna'an,
44027034	ba era verin mia ta kida averi ma eka mifna'an veki boma mingrebat, tevek itmunuk veka tda tdir-ear!”
44027035	Paulus nangrihi munuk wean inyai, beti nala roti a ma nfalak fara weninyai verin Ubu na'a waharira ralan ra. Nata nvisul kedan ma na'an.
44027036	Ba irmunuk ralarira ra rangrebat ewal roak, ma rala afamtahan ma ra'an.
44027037	Tamata ovi amamunuk amna'a kabal yai ratut irua vutfitu rahin inean.
44027038	Amafna'an munuk, nata rvatuk gandum ra rsuta tahat ma al nfamarang kabal.
44027039	Lera wol ndata obin, na tamata kabal ra rarea roak nuhu, na'uk wol ref nala wan yai. Ti nata rarea lala'in isa ovu ni ngur, ba rvolan mane rtav-teri kabal na'a inyai.
44027040	Ba retal vatuk a'ur ra, ovu raruvat kakeak ovi rkeak wilin ra, beti rfasaka lar ulu a, boma nait nean ma kabal yarak nra ma ntavu ia.
44027041	Na'uk kabal yai nakreti kilun ma ni ulu wol nfangoak tia ma roak, ba saksakan ra rfar-fefar lahir ni muri a ma nama'ar.
44027042	Suldadu ra rvolan mane rfedan tamata ovi rtaha roak ira, boma deka rnanu rara ear ma rfonak ira.
44027043	Na'uk suldadu dawan yai inan ma Paulus nva'at, ba nfalak teri ma deka rfedan ira. Ia nfareta ma tamata ovi rka'a rnanu rtobur ula ira ma rnanu rara ngur.
44027044	Tamata ovi rban-muri ra rtobur ma rtaha kba etal te kabal van boku ma rara ngur. Rotu wean inyai, bi tamata ra munuk rda rdir-ear.
44028001	Amda ma amdir-ear roak, beti amka'a ne, nuhu ini naran Malta.
44028002	Tamata ovi rleal nuhu yai rmarkai dalang ma rlobang ami. Da'ut nsuta roak ovu radridin dawan, ba rsidovuk yafu ma rera ami ma ti amafraran.
44028003	Paulus nasdovu aa sanan angaran boku ma nfadoku na'a yafu yai. Aru isa ntali aa sanan avyai nma murin, tevek ngnea da'in, ma nkokat liman a.
44028004	Tamata ovi rna'a nuhu yai rsi'ik aru i naklo'i Paulus liman a, na ka'i rsifalak afa verin ira ne, “Ita tka'a basil ne, tamata ini nsifedan! Velik ne wol nmata na'a roal, na'uk dida ubu vata i nukun tamata ra wol ntorung ma nva'at.”
44028005	Na'uk Paulus nasmir vatuk aru yai nti yafu ralan. Ia wol nfarnuang akataka lahir.
44028006	Ira rnarin ne tenan veka nbara, te beta ne nleka ma nmata lahir. Ira rnaban ma mnanat, na'uk wol akataka nkena tenan a, ba tamata avyai rira fikiran ra ratvali ewal ma rfalak ne, ia ubu isa vali!
44028007	Dawan fareta i naran Publius nfareta nuhu yai, ni lanun sarseri ovu wan yai. Ia ralan lolin urun ma nala ami neluk ni mangun, ma amar itelu nsi'ik ma lolin ami na'a ni rahan.
44028008	Dawan fareta yai yaman a nawar ia, ma tenan ngnea ovu ntimuri, ba ntuba watan. Paulus ti nsi'ik ia ma naflurut ovu nfadoku liman a na'a ia, ma lolin ewal ia.
44028009	Publius yaman lolin roak ia, ba tamata ovi rira suhut ra na'a nuhu yai rma ma Paulus notu vali ma lolin ira.
44028010	Ira ralang ma dawan ami, ba ti naran amar i mane amban-talik ira ma amobal ewal a, na rala munuk afa ovi amperlu na'a mami banbanan verin ami.
44028011	Amna'a Malta vulan itelu, beti amafnavul kabal lar isa i nlau inyai, tevek radridin dawan roak. Kabal yai ntali Aleksandria, naran Dioskuri.
44028012	Amobal nata ti amwelat kota Sirakusa, ma amna'a inyai amar itelu.
44028013	Tali inyai, na amobal ewal ma ti amaran kota Regium. Ni ilyan ana, nait tranan nbatar, ba amafla watan ma amar isa ewal, beti amaran kota Putioli.
44028014	Amtuan tamata ovi rorang Yesus boku na'a inyai, na rasweang ami ma ti amlolak ira karedralan isa. Nata amtali inyai, na mane ambana amati Roma.
44028015	Tamata ovi rorang Yesus na'a Roma rarenar ne, mane amati inyai, ba rti ma rsa'a ami na'a ahu isa naran Apius Ni Wan i Rfedi Rfaha Afa Na'a, beti na'a ahu isa vali naran Rahan Siwelat Itelu. Ti ma Paulus nsi'ik ira, na nfalak fara weninyai verin Ubu, ma ralan a dawan ewal.
44028016	Amaran Roma, na rira fareta rtorung ma Paulus nleal rahan isa. Suldadu isa nwanar ia na'a inyai.
44028017	Amar itelu nelak roak, beti Paulus nasdovu tamata Yahudi rira dawan ovi rban-ulu verin ira na'a inyai. Ia nfalak verin ira ne, “Did tinemun, velik ne wol otu sian dida tamata Yahudi ra te ubud-nusid rira adat ra, na'uk rtaha ya'a na'a Yerusalem ma rala ya'a verin Roma rira fareta ra.
44028018	Ti ma fareta Roma ra rorat munuk afa tali ya'a, na mane rfatalik ya'a, tevek wol ning sala akataka ma rukun ya'a ma umata.
44028019	Na'uk Yahudi ra wol rtorung ma rfatalik ya'a, ba wol ning linga'an liak roak ma era ma udiri Kaisar wahan ralan ma nfaleka inukun verin ya'a, velik ne wol mane uti fareta ra ma umangadu ning tamata Yahudi ra.
44028020	Wean inyai, bi era ma utuan mia ma ungrihi verin mia. Ira rdadul ya'a, tevek orang Raja i ntevut dida salasilan ra. Ia Raja i Ubu ntorung roak ma nma verin tamata Israel ra.”
44028021	Ira rfalak ne, “Yudea ra wol rotu surat verin ami obin ma al rfamalik oa. Teramam-valimami ovi rtali ineri wol rfalak sian oa.
44028022	Na'uk inamami ma fwamalik mu inorang a ma amrenar, tevek amka'a ne, na'a wan inba watan tamata ra rfalak sian tamata ovi rorang Yesus rira sidovung.”
44028023	Ba irmunuk Paulus rfadoku amar ma rsituan ira. Naran amar i rfadoku roak ma rsituan ira, na dawan Yahudi rivun ira rma Paulus wan i nleal a. Ia nair ira ma nfalyawang Ubu Ni Fareta Ralan verin ira, tali varverak ti naran lervava. Ia nfamalik afa ovi rtulis roak na'a Musa ni inukun ra ovu tali nabi rira kitab ra, ma ndava ralarira ra ma rorang Yesus.
44028024	Tamata boku rorang afa ovi Paulus nfalak ra, na'uk boku vali rafena ma rorang.
44028025	Tamata avyai wol ra'an vai isa na'a afa ovi Paulus nfalak ra. Ira mane rdir-talik wan yai, ba Paulus ntafal ma nfalak verin ira ne, “Ubu Ni Roh kena lahir ma nfalak verin nabi Yesaya. Ia nfalak verin ubud-nusid ra ne,
44028026	‘Muti ma fwalak verin Yahudi ra wean ini: Mia veka mryenar lalawatan, na'uk wol fyan-aran ihin a. Mia msyi'ik lalawatan, na'uk wol mkya'a.
44028027	Tevek tamata ovi ralarira ra rasmotak, ba rsibi arurira ra ovu rkubak matarira ra, boma deka rsi'ik ovu matarira ra, deka rarenar ovu arurira ra, deka rfan-aran ovu ralarira ra, ovu deka rahil ma rtalik tali rira salasilan ra, ma rdava Ya'a i bis otu ma lolin ewal ira.’ ”
44028028	Paulus ntafal ewal ma nfalak ne, “Ba inak ma mkya'a ne, Ubu Ni Ivar Lolin i nfamalik na'a i wean inba ma Ia nsikat tamata ra tali rira salasilan ra, boma rira vava'at kakiwal nti roak verin tamata ovi wol Yahudi ra. Ira veka rarenar Ivar Lolin yai ma rorang!” [
44028029	Paulus nfalak munuk wean inyai, na tamata Yahudi avyai rban-talik wan yai ma rsitaku ulurira ra na'a rira fikiran ra.]
44028030	Paulus ni varat irua na'a inyai, ma ka'i nbahir rahan isa ma nleal. Ia inan ma tamata iki watan nma ma nalola ia.
44028031	Ia nabrahi ma nfamalik na'a i Ubu nfareta tamata ra wean lahir Raja, ovu nair Duila'a Yesus verin tamata ra. Wol tamata isa vali nangal ia.
45001001	Terang a valing averi, ya'a Paulus eluk tamata sansinir verin Kristus Yesus. Ubu nfili roak ya'a ma eluk rasul ovu nala varvara verin ya'a ma ufamalik Ni Ivar Lolin.
45001002	Tali lalan ana, Ubu nfalak roak na'a Ni tnorung a, ma Ni nabi ra rtulis roak Ni Ivar Lolin yai na'a Surat Ralan a.
45001003	Ubu Ni Ivar Lolin yai nfamalik Ubu Yanan a Yesus Kristus i dida Duila'a verin Ia. Eka tanovak na'ut i Yesus nleal lanit ivavan a ma neluk tamata, na Ia ubun-nusin Raja Daud. Na'uk eka tanovak ne, Yesus Duila'a Ia. Ubu nfaturu lahir ovu Ni ngrebat ne, Yanan Ia na'ut i nfava'at ewal Ia tali matmatan ovu Ni Roh i nmerat urun.
45001005	Tali Yesus Kristus, na Ubu nala roak Ni rala lolin a verin ya'a, ma nfili ya'a ma eluk rasul, ma air tamata ra munuk, boma rorang Kristus ma rsoak verin Ia, ovu vali rfadawang naran a.
45001006	Mia vali tamata ovi myorang Yesus na'a kota Roma. Ubu nfili roak mia ma myeluk Yesus Kristus Ni tamata ovi rorang Ia. Wean inyai bi, utulis surat ini verin bir tinemun. Ubu nlobang mia munuk ovu nfili roak mia ma myeluk Ni tamata ra. Uflurut verin Yamadida Ubila'a ovu Duila'a Yesus Kristus, ma fara nala Ni rala lolin verin mia ovu notu ma bira vava'at ra malinan watan.
45001008	Terang a valing averi, ufalak lan fara weninyai verin Ubu i uraning Ia nahu Yesus Kristus, tevek tamata ra rfamalik roak na'a inba watan na'a lanit ivavan ne, mia myorang urun Yesus.
45001009	Ungnanang lalawatan mia na'a ning falurut ra. Ubu nka'a ne, afa ovi ufalak ra kena. Ukarya verin Ubu ovu ralang urun ma ufamalik Ni Ivar Lolin na'a Yanan a.
45001010	Terang a valing averi, uflurut lalawatan verin Ubu ma fara nala amar verin ya'a ma ti ulola mia.
45001011	Ufalak wean inyai, tevek inak urun ma ti ulola mia, boma ala kalolin ovi rtali Ubu Ni Roh verin mia, ma ufangrebat bira inorang a.
45001012	Unovak ne, wean i utuan mia, na bisma tsifangrebat ita na'a dida inorang a. Ufangrebat bira inorang a ovu vali fyangrebat ning inorang a.
45001013	Terang a valing averi, inak ma mkya'a ne, ya'a ba'i udava linga'an ma ti ulola mia, boma ufamalik Kristus ma tamata rivun rorang Ia, wean tamata ovi wol Yahudi ira na'a wan liak, rorang vali Ia. Na'uk ma naran amar ini, na utuan lalawatan angangal ra.
45001014	Ya'a ning varvara ma musti ufamalik Ubu Ni Ivar Lolin verin tamata ovi rtali kota ovu ahu inba watan, tamata ovi raskola ra ovu vali tamata ovi wol raskola ra.
45001015	Wean inyai, ba inak urun ma ufamalik vali Ubu Ni Ivar Lolin verin mia tamata ovi mnya'a Roma.
45001016	Ya'a wol uma'it ma ufamalik Ubu Ni Ivar Lolin a, tevek orang urun ne, Ni Ivar Lolin yai wean lahir Ubu Ni ngrebat ma nsikat tamata ovi rorang Ia tali rira salasilan ra, ma rira vava'at kakiwal. Ubu notu lan wean inyai verin tamata Yahudi ra, beti tamata ovi wol Yahudi ra vali.
45001017	Tevek na'a Ubu Ni Ivar Lolin yai, na Ia nfaturu ne, wean inba ma notu ma tamata rira vava'at ra rmalola na'a wahan ralan a. Ia nfakena afa yai nahu linga'an isa watan: torang a'uk Ia. Inyai wean lahir i rtulis roak na'a Surat Ralan ne, “Tamata ovi rira vava'at ra rmalola, tevek rorang Ubu, na ira veka rira vava'at kakiwal ovu Ia.”
45001018	Ubu veka nfaturu lahir Ni ngrova tali lanit ratan verin tamata ovi rafena ma rot-orang afa ovi nfalak ra, ovu rotu afa ovi sian ra. Afa sian ovi rotu ra, rotu teri ira ovu tamata liak ra ma wol bisma rka'a afa ovi kena ra.
45001019	Ubu nukun ira, tevek afa ovi rka'a na'a Ubu, lyawan roak verin ira. Ubu nukun ira, tevek Ia ka'i nfalyawang roak afa avyai verin ira.
45001020	Tali na'ut i Ubu notu afakataka munuk na'a lanit ivavan a, na tamata ra bisma rfan-aran Ni ngrebat i wol ni wahan, ovu vali Ni dawan a. Ira bisma rfan-aran Ubu Ni ngrebat ovu Ni dawan tali afa ovi notu ra na'a lanit ratan ovu lanit ivavan. Wean inyai, na tamata ra wol bisma rlotar tenarira ra ma ka'i rfalak ne, “Wol amka'a ne, Ubu nana'a!”
45001021	Velik ne tamata ra rka'a roak ne, Ubu nana'a, na'uk wol rfadawang Ia ovu wol rfalak fara weninyai verin Ia. Ira rfikir watan afa ovi wol ihir akataka, ba ulurira ralan ra rasmotak urun, ovu vali rna'a watan dedan ralan.
45001022	Ira ka'i rfikir ne, rira kaka'a dawan, na'uk velik aba, rboda urun.
45001023	Ira wol rfadawang Ubu i Ni dawan a nlia munuk, nata ti wol ni wahan. Na'uk rsangatur ma raraning walut ovi felarira ra wean tamata ovi veka rmata ra, manut nangan ra, afwatan ovi earira ifa'at te afwatan ovi rla'a ra.
45001024	Wean inyai bi, Ubu nsi'ik watan ma bisma rfangra tenarira ra ovu rira ininan sian ra, ba rotu afa ro'i-ra'i avyai ma ka'i rsifama'it ira.
45001025	Afa ovi Ubu nfalak ra kena, na'uk ira rafena ma rorang afa avyai, tevek rotu watan afa ovi wol kena ra. Ira rsangatur verin afa ovi Ubu notu ra, ovu raraning afa avyai. Na'uk velik aba, tamata ra munuk musti rsangatur ma raraning Ubu i notu munuk afa avyai. Kena urun.
45001026	Rotu wean inyai, bi Ubu nsi'ik watan ma rot-orang rira ininan sian ovi rotu ma tma'it. Vata ovi rsifa roak wol inarira roak ma rtuba ovu awarira ra, na'uk inar ma rtuba ovu vata liak ra.
45001027	Brana ra rotu vali wean inyai. Ira wol inarira roak ma rtuba ovu awarira ra, na'uk inar urun ma rtuba ovu brana liak ra. Wean inyai bi, Ubu veka nukun ira ma inovan ovu afa sian ovi rotu ra, ma rfama'it tenarira ra.
45001028	Tamata ra wol rkamlabir lahir Ubu, bi nsi'ik watan ira ma wol rka'a ma ranovak ne, inba kena ovu sala, ba rfikir a'uk sian a. Wean inyai, na rotu watan afa ovi wol inovan ma tamata ra rotu.
45001029	Ralarira ra rngora lahir ovu afa sian ovi rotu verin tamata ra, inar ma rotu ma tamata ra rtuan sian, inar ma rtafal ila'a rira metan ra, wol inar lahir tamata ra, rbo'itea tamata rira metan ra, ka'i rsifedan ira, rsingarahi, rsiklabir, ovu inar urun ma rot-visal tamata rira vava'at ra. Ira rfamalik a'ar tia ma watan tamata liak ra.
45001030	Ira rfalak sian tamata ra, wol inar lahir Ubu, rira vaivatul ra ovu rira afa ovi rotu ra rfaturu ne, wol ralang tamata ra, rfakaratat tenarira ra, ka'i rfadawang afa ovi rotu ra, ba'i rdava linga'an ngorva'an ma al rotu afa ovi sian ra, ovu rangal renarir-yamarira ra.
45001031	Ira rafena ma rfikir afa ovi kena ra, wol rot-orang afa ovi rfalak ra, wol rlobang tamata ra, wol rfaturu ralarira lolin verin tamata liak ra.
45001032	Ira rka'a roak ne, Ubu nfalak roak na'a Ni inukun a ne, tamata ovi rotu munuk afa sian avyai inovan ma rtuan inukun ma rmata. Velik ne wean inyai, na'uk ira rotu watan afa avyai, ovu rtorung vali tamata ovi rotu afa sian avyai.
45002001	Ba wean inyai, na terang a valing averi, iki mia ma fyaleka inukun verin tamata liak ra? Mia wol bira akataka ma al mlyotar tenabira ra ma fyalak ne kena mia, tevek myotu sala vali. Wean i fyaleka inukun verin tamata liak ra, na inyai nfaturu ne, mia ka'i fyaleka inukun verin tenabira ra, tevek mia myotu vali afa ovi tamata avyai rotu ra.
45002002	Ita tka'a ne, Ubu kena urun Ia na'ut i nukun tamata ovi rotu sian wean inyai.
45002003	Wean i fyaleka inukun verin tamata liak na'a afa ovi rotu ra, na'uk mia myotu vali afa avyai, na deka fyikir ne, Ubu Ni inukun a veka wol nkena mia.
45002004	Mia minovak ne, Ubu nfaturu Ni lolin a verin mia, ba nanaban ovu ntahang ralan ma wol nukun mia, na fyikir ne wol akataka? Wahal lahir! Mia musti mkya'a ne, Ubu nfaturu Ni lolin verin mia, tevek inan ma myahil ma mtyalik tali bira salasilan ra.
45002005	Mia ulubira vatu ma mifena ma myahil ma mtyalik tali afa sian ovi myotu ra. Wean inyai, na mtyafal ma fyalemang inukun i veka nkena mia, na'a amar i Ubu veka nma ma nfaturu lahir Ni ngrova a ovu nfaleka inukun verin tamata ra ovu ni malolan.
45002006	Ia veka nukun tamata ra munuk ma inovan ovu afa ovi rotu ra.
45002007	Ubu veka nala vava'at kakiwal verin tamata ovi ralarira urun lalawatan ma rotu a'uk afa ovi lolin ra, tevek inarira ma veka nfadawang ira, nalang ira ovu nala vava'at i wol bisma nakvisal.
45002008	Na'uk Ubu veka nangrova urun ovu veka nfaleka inukun i aleman verin tamata ovi rfikir watan tenarira ra, ovu tamata ovi rafena ma rot-orang afa ovi kena ra, na'uk rotu watan afa ovi tamata ktufan rotu ra. Tamata ovi ba'i rotu wean inyai, ira veka rtuan wawa'uk ovu susa i dawan urun a. Susa ovu wawa'uk avyai veka rkena lan tamata Yahudi ra, beti tamata ovi wol Yahudi ra.
45002010	Na'uk tamata ovi ba'i rotu afa ovi lolin ra, Ubu veka nfadawang munuk ira ovu nalang ira, ovu vali nala Ni malinan a verin ira. Ia notu lan afa avyai verin tamata Yahudi ra, beti notu vali verin tamata ovi wol Yahudi ra.
45002011	Wean inyai, na Ubu nsi'ik tamata ra munuk ma wearira isa, ovu wol nfili tamata.
45002012	Tamata ovi wol Yahudi ra, wean i rotu salasilan, na Ubu veka nukun munuk ira ma rmata, na'uk wol nukun ira tevek rangal Musa ni inukun ra. Na'uk tamata Yahudi ra, wean i rotu salasilan, na Ubu veka nfaleka inukun verin ira munuk, tevek rangal Musa ni inukun ra.
45002013	Tamata ra rira vava'at ra wol rmalola na'a Ubu wahan ralan, wean i rarenar watan Musa ni inukun ra. Na'uk Ia ntorung ma tamata ovi rot-orang Musa ni inukun avyai, rira vava'at ra rmalola na'a wahan ralan a.
45002014	Tamata ovi wol Yahudi ira wol rka'a Musa ni inukun ra. Na'uk ti ma tamata avyai ralarira ila'a ra ka'i rfalak na'a afa ovi musti rotu, ovu afa ovi wol bisma rotu a, wean lahir Musa ni inukun avyai, na afa yai ihin a ne, ni inukun avyai rna'a roak ralarira ila'a ra. Afa yai kena, velik ne tamata ovi wol Yahudi ra wol rira Musa ni inukun avyai.
45002015	Rotu wean inyai ma rfaturu ne, afa ovi rfadoku roak na'a Musa ni inukun ra, Ubu ntulis roak na'a ralarira ra ma musti rot-orang. Ralarira ila'a vali rfalak lahir wean inyai, tevek amar boku, na rira fikiran ra ka'i rfasala tenarira ra, ovu amar boku vali ka'i rlotar tenarira ra.
45002016	Ba veka wean vali inyai na'ut i Ubu nfadoku roak ma nfaleka inukun verin tamata ra. Na'ut inyai, na Ubu veka nala ngrebat verin Kristus Yesus ma nfaleka inukun verin tamata ra munuk rira fikiran fanfonak ra. Afa yai wean lahir afa ovi ufamalik na'a Ubu Ni Ivar Lolin a.
45002017	Ya'a mane ala snurak verin ning tamata Yahudi ra. Mia fyalak ne, tamata Yahudi mia ovu myorang ne, Musa ni inukun ra veka rlobang mia na'a afaka watan. Mia vali ralabira dawan roak ne, myeluk Ubu Ni tamata ovi rorang Ia.
45002018	Tamata rair inukun avyai verin mia, ba mkya'a afa ovi Ubu ralan nfalak, ovu mkya'a vali ne, inba kena ovu inba sala.
45002019	Mia myorang urun ne, mia ini tamata ovi fyabana tamata kibu, ovu myeluk lyawan verin tamata ovi rna'a dedan ralan.
45002020	Fyikir ne, mkya'a munuk roak afa ovi Musa ntulis na'a ni inukun ra, ma bira munuk kaka'a ovu afa ovi kena ra munuk lahir. Ba tali afa avyai, na minovak ne, bisma myair tamata ovi rboda ra, ovu myeluk tuan guru verin tamata ovi wol raftibang obin.
45002021	Mia myair nala tamata liak ra, na'uk wean inbinimi wol myair tenabira ra? Mia myair tamata ra ma fyalak ne, “Deka byori,” na'uk afakinimi byori?
45002022	Myair tamata ra ma fyalak ne, “Tamata ovi msyifa roak, deka mtyuba ovu tamata ovi wol awabira verin ira,” na'uk afakinimi mtyuba ovu tamata ovi wol awabira verin ira? Mia fyalak verin tamata ra ma deka inar lahir walut ra, na'uk afakinimi byori walut ra tali warira ovi tamata ba'i rfadawang walut avyai?
45002023	Mia fyadawang tenabira ra ne, bira roak Musa ni inukun ra, na'uk afakinimi wol myot-orang ni inukun ra? Tali afa ovi myotu ra, na mia fyaturu lahir ne, wol myalang Ubu!
45002024	Wean i rtulis roak na'a Surat Ralan ne, “Mia tamata Yahudi mia, bira afa ovi myotu ra rotu ma bangsa liak ra rfalak sian Ubu.”
45002025	Mia tamata Yahudi ra, wean i myot-orang Musa ni inukun ra, na sunat i rotu verin mia, fyawan. Na'uk wean i wol myot-orang inukun avyai, na bira sunat yai wol fyawan akataka.
45002026	Wean i tamata isa i wol Yahudi ia ma wol rsunat ia, na'uk ba'i not-orang Musa ni inukun ra, na Ubu nfadoku ne, tamata yai wean tamata ovi rsunat roak ira.
45002027	Ba wean inyai, na tamata ovi wol rsunat ira, na'uk rot-orang Musa ni inukun ra, na ira veka rfaturu mia, tamata Yahudi ovi rsunat roak mia bira sala ra. Rotu wean inyai, tevek mia bira inukun ra ovu rsunat roak mia, na'uk wol myot-orang inukun avyai.
45002028	Mia wol tamata Yahudi mnga'un mia tevek renabir-yamabira ra Yahudi watan ira, ovu vali wol Yahudi mia tevek tamata ra rsunat roak tenabira ra.
45002029	Na'uk tamata Yahudi ovi reluk Ubu Ni tamata ra, ira tamata Yahudi mnga'un ira na'a ralarira ra, ovu sunat i kena nana'a watan ralarira ra. Ba wean inyai, na Ubu Ni Roh nkarya na'a tamata avyai ralarira ra, boma reluk Ni tamata ra. Ira wol reluk Ni tamata ra tevek rot-orang Musa ni inukun ra. Velik ne tamata ra wol rfadawang tamata avyai, na'uk Ubu veka nfadawang ira.
45003001	Terang a valing averi, mane utafal ma ufalyawang na'a ning tamata Yahudi ra. Tamata Yahudi ra uturira aka nlia tamata liak ra? Wean i rsunat ira, na uturira aka?
45003002	Tamata Yahudi ra uturira urun, tevek Ubu nala lan lalean Ni vaivatul ra verin ira.
45003003	Wean i tamata Yahudi boku wol rot-orang Ubu Ni vaivatul ovi rtorung roak ma rot-orang, na wean inba verin ira? Wean i tamata Yahudi boku wol rot-orang afa ovi rfalak ra, na inyai notu ma Ubu wol notu afa ovi ntorung roak ma notu ra?
45003004	Wol wean inyai! Ubu nfalak afa ovi kena ra watan, velik ne tamata ra munuk rsiklabir. Rtulis roak wean ini na'a Surat Ralan ne, “Afa ovi Ubu nfalak ra kena lalawatan, ovu wean i mane rfasala Ia, na wol rfasala nala Ia, ovu utun lalawatan.”
45003005	Na'uk wean i afa kena ovi Ubu notu ra rtafal ma lyawan, tevek totu afa ovi wol kena ra, na ita veka tfalak afaka? Ita mane tfalak ne, Ubu wol kena Ia, tevek mane nfaturu Ni ngrova verin ita? Kena, ma afa yai ntali tamata rira fikiran ra watan,
45003006	na'uk fikiran ovi wearira inyai wol kena lahir! Wean i Ubu wol kena Ia, na wean inba ma bisma nfaleka inukun verin tamata ra munuk na'a lanit ivavan ini?
45003007	Na'uk wean i dida siklabir ovi totu ra rotu ma afa kena ovi rtali Ubu rtafal ma rvotuk, ma tamata ra rfadawang Ia, na afakinimi Ubu nfasala ita ne, tamata salasilan ita?
45003008	Wean inyai, na tfalak ne, “Mya ma totu afa ovi sian ra, boma nvua afa lolin ma traning Ubu.” Tamata boku rfalak sian roak ya'a ne, ufalak wean inyai. Tamata ovi wearira inyai, inovan ma Ubu nukun ira.
45003009	Ita tamata Yahudi ita, na utud aka nlia tamata liak ra na'a Ubu wahan ralan a? Ita wol utud akataka, tevek ufalak lan roak ne, tamata ovi rna'a lanit ivavan a munuk rotu salasilan, ma salasilan nfareta rira vava'at ra, velik ne Yahudi te wol Yahudi ira.
45003010	Rtulis roak na'a Surat Ralan ne, “Wol tamata isa na'a ni vava'at a, not-orang munuk afa ovi Ubu ralan nfalak a, ma ni vava'at a nmalola.
45003011	Wol tamata isa vali nka'a mnga'un afa ovi kena ra, ovu wol tamata isa vali nkiwal ma nka'a afa ovi Ubu ralan nfalak.
45003012	Tamata ra munuk rfaroa roak ira tali Ubu. Ira munuk lahir rotu sian a ma rira vava'at ra wol fyawan lahir. Wol tamata isa vali kena ia!”
45003013	“Wean i rangrihi, na rira vaivatul ra ngra da'in, wean wan matmatan i natvelar watan ma voan sian urun. Ira rala vaivatul ovi rlabir waweang tamata ra,” “ovu rfalak watan vaivatul sian ovi wearira nifa ni bisa a ma rfamngala tamata liak ra.”
45003014	“Rira vaivatul ovi rtali sumarira ra rngora lahir ovu vaivatul ovi ba'i rala al rear rfasoba tamata ra, ovu vali vaivatul ovi rfalak sian tamata ra.”
45003015	“Rasnga'ut urun mane rti rfedan tamata ra.
45003016	Rti inba watan, na rot-visal tamata liak rira vava'at ra, ovu rotu ma tamata ra ralarira lalau urun.
45003017	Ira wol rka'a ne, wean inba ma rira vava'at ra malinan ovu tamata liak ra.”
45003018	“Ira wol ralang lahir Ubu.”
45003019	Ba ita tka'a ne, Ubu nfalak lahir vaivatul avyai na'a Musa ni inukun ra verin tamata Yahudi ra, ma rasusan rira vava'at ra tali inukun avyai. Wean inyai, na wol tamata isa vali na'a lanit ivavan ini bisma ndava ni lola, ma Ubu deka nukun ia.
45003020	Ba Ubu wol nfadoku tamata isa vali ma nala ia wean tamata i ni vava'at nmalola, tevek not-orang Musa ni inukun ra. Na'uk velik aba, tali inukun avyai, bi tamata ra rka'a ne, rotu roak salasilan.
45003021	Na'uk fiang ini, Ubu nfaturu roak linga'an verin tamata ra ma rira vava'at ra rmalola na'a wahan ralan a. Na'uk tamata ra wol rira vava'at i nmalola na'a Ubu wahan ralan tevek rot-orang Musa ni inukun ra. Velik aba, linga'an yai rfadoku roak na'a Musa ni inukun ra, ovu vali nabi liak rira kitab ra rfalak ne,
45003022	tamata rira vava'at ra bisma rmalola na'a Ubu wahan ralan a, tevek rorang Yesus Kristus. Ubu notu wean inyai verin tamata ovi rorang munuk Yesus Kristus, ovu Ia wol nfili tamata, tevek ita weadida isa watan.
45003023	Ubu inan ma tamata ra munuk rovu Ia na'a vanan i nfitik nyadat. Na'uk tamata ra munuk lahir na'a lanit ivavan a rotu roak salasilan, bi notu ma rfaroa lahir ira tali vanan i nfitik nyadat a.
45003024	Ubu nala Ni rala lolin verin ita, ovu ntorung ma nala ita wean tamata ovi rira vava'at ra rmalola, ovu ita wol tbahir akataka, ovu afa yai wol ntali afa lolin ovi totu ra. Ubu notu munuk afa ini nahu Yesus Kristus i ntevut dida salasilan ra.
45003025	Ubu nfadoku ma Yesus ntuan inukun ma al nkati inukun i musti tatuan tevek dida salasilan ra, ma ka'i nala tenan ma nmata ovu laran a nvoat ma ntevut dida salasilan ra, wean i torang Yesus. Ubu kena Ia, na'uk tali lalan ana, wol nukun tamata ra na'a rira salasilan ra, tevek ntahang nal ralan na'a rira salasilan ra. Na'uk fiang ini, nahu Yesus Ni matmatan a, na Ubu nfaturu ne, Ia nukun lahir tamata ra na'a rira salasilan ra, ovu wean i rorang Yesus, na ntorung ma nala ira wearira tamata ovi rira vava'at ra rmalola.
45003027	Wean inyai, na tamata ra wol bisma rfakaratat tenarira ra. Ubu ntorung ma nala ita wean tamata ovi rira vava'at ra rmalola na'a wahan ralan a. Ia wol mane notu wean inyai tevek tot-orang Musa ni inukun ra, na'uk notu wean inyai tevek torang Yesus.
45003028	Ita torang ne, Ubu notu ma tamata rira vava'at ra rmalola, tevek rira inorang a verin Yesus Kristus. Ia wol mane notu wean inyai tevek rot-orang Musa ni inukun ra.
45003029	Ubu wol nlobang tamata Yahudi ra watan, na'uk Ia nlobang tamata ra munuk, velik ne tamata Yahudi te wol Yahudi.
45003030	Ubu ikisa watan. Ia sa'i notu ma tamata Yahudi ra ovu vali wol Yahudi ra rira vava'at ra rmalola, tevek rorang Yesus Kristus.
45003031	Inyai wol nfaturu ne, torang roak Yesus Kristus, ba tvatuk Musa ni inukun ra, tevek dida inorang a notu ma talang inukun avyai.
45004001	Ita tfamalik afaka na'a Abraham i ubun-nusin verin tamata Yahudi ra ni afa ovi notu ra? Wean inba ma Ubu notu ma ni vava'at nmalola ovu Ia?
45004002	Wean i Ubu ntorung ma nala Abraham wean tamata i ni vava'at nmalola tali afa ovi notu ra, na ni lola roak ma nfakaratat tenan a. Na'uk wol bisma notu wean inyai na'a Ubu wahan ralan a.
45004003	Rtulis roak na'a Surat Ralan ne, “Abraham norang urun Ubu, ba ni inorang a notu ma Ubu nfadoku ma nala ia wean tamata i ni vava'at a nmalola.”
45004004	Wean i tamata isa nkarya, na inovan ma nala ni kadi. Ba tamata ra wol bisma rfalak ne, ni kadi yai rala watan ma neluk rangrangwaha verin ia, na'uk inyai al nkati ni farea a.
45004005	Na'uk dida vava'at ovu Ubu wol wean tamata ovi rkarya ma rala kadi. Ba karya te afa ovi totu ra wol rot-nala ma Ubu nala ita wean tamata ovi rira vava'at ra rmalola na'a wahan ralan a. Wean i torang Ubu, velik ne tamata ktufan ita, na Ia nfadoku ma nala ita wean tamata ovi rira vava'at ra rmalola, tevek dida inorang verin Ia.
45004006	Daud nfalak vali wean inyai ma nfalyawang ne, lolin urun verin tamata i Ubu nfadoku roak ma nala ia ma neluk tamata i ni vava'at a nmalola. Ubu notu wean inyai, wol mane ntali afa ovi tamata ra rotu. Daud nfalak ne,
45004007	“Lolin urun verin tamata ovi Ubu na'i vatuk roak afa sala ovi rotu ra, ovu na'i vatuk roak rira salasilan ra.
45004008	Lolin urun verin tamata i Duila'a wol nrekan ni salasilan ra.”
45004009	Vaivatul lolin ovi Daud nfalak lan roak yai wol mane nfalak watan verin tamata Yahudi ovi rsunat roak ira, na'uk verin tamata ovi wol Yahudi ra vali, velik ne wol rsunat ira. Amfalak lan roak ne, Ubu notu ma Abraham ni vava'at nmalola ovu Ia, tevek ni inorang a.
45004010	Na'ut ba Ubu notu wean inyai? Ubu nfadoku ma nala Abraham wean tamata i ni vava'at nmalola na'ut i rsunat roak ia, te wol rsunat ia obin? Ubu notu wean inyai na'ut i wol rsunat ia obin!
45004011	Rsunat Abraham ma neluk faneak ne, Ubu nfadoku lan roak ma nala ia wean tamata i ni vava'at nmalola, tevek ni inorang a. Ubu notu wean inyai na'ut i wol rsunat Abraham obin. Afa yai nvotuk ma nfaturu ne, Abraham neluk bapa verin tamata ovi rorang Ubu munuk, velik ne wol rsunat ira, ovu Ubu nfadoku ma nala ira ma wean tamata ovi rira vava'at ra rmalola.
45004012	Abraham neluk bapa vali verin tamata Yahudi ovi rsunat roak ira. Tamata avyai wol mane rsunat watan ira, na'uk rorang Ubu wean lahir Abraham na'ut i wol rsunat ia obin.
45004013	Ubu Ni tnorung verin Abraham ovu ubun-nusin ra ne, veka nala lanit ivavan a verin ira. Ia notu tnorung yai, tevek Abraham ni inorang verin Ia, wol mane notu tnorung yai tevek Abraham not-orang Musa ni inukun ra. Ba tali ni inorang a, bi Ubu nfadoku ma nala ia wean tamata i ni vava'at a nmalola.
45004014	Wean i Ubu nala Ni tnorung verin tamata ovi rot-orang Musa ni inukun ra watan, na dida inorang na'a Ubu wol ihin akataka, ovu tnorung yai vu watan.
45004015	Tamata ra munuk rangal Musa ni inukun ra, ba wean i rangal inukun avyai, na Ubu veka nfaturu Ni ngrova verin ira. Na'uk wean i inukun ra wol rna'a, na tamata wol bisma rangal inukun avyai.
45004016	Ba Ubu nala Ni tnorung a verin Abraham, tevek ni inorang verin Ia. Notu wean inyai tali watan Ni rala lolin a. Wean inyai, na Ubu Ni tnorung yai neluk tnorung mnga'un verin ita munuk, tamata ovi teluk Abraham ubun-nusin ra. Ubu nala tnorung yai, wol mane verin tamata Yahudi ovi rot-orang Musa ni inukun ra watan, na'uk verin tamata iki watan i ni inorang verin Ubu wean Abraham. Tevek Abraham neluk bapa verin ita munuk, tamata ovi torang Ubu.
45004017	Ia nfalak verin Abraham na'a Surat Ralan wean ini, “Ya'a ufadoku roak ma oa meluk bapa verin bangsa rivun.” Ubu nala Ni tnorung yai verin Abraham ma neluk bapa verin ita na'a Ubu wahan ralan a, tevek norang Ia. Ia Ubu i nfava'at matmatan ra, ovu tali Ni vaivatul ra, na afa ovi wol rna'a ra, notu ma rna'a.
45004018	Ubu Ni tnorung verin Abraham ma veka yanan, velik ne wol bisma yanan roak. Na'uk Abraham norang lalawatan Ubu ovu nfaklo'i a'uk ni vava'at a verin Ia. Ba Abraham neluk bapa verin bangsa rivun, wean lahir afa ovi rtulis roak na'a Surat Ralan. Ubu nfalak verin ia na'ut i wol yanan obin ne, “Ubum-nusim ra veka rivun ila'a matan ira, wean nara ra na'a lanit.”
45004019	Na'ut inyai, na Abraham nka'a roak ne, wol bisma yanan, tevek tenan a nmafun ila'a roak, ovu ni varat a nlabas ratut isa roak. Ia nka'a vali ne, awan i Sara itvata ila'a roak ia ma wol bisma yanan. Velik ne wean inyai, Abraham ni inorang a wol nmafun, ma norang urun Ubu.
45004020	Na'uk Abraham norang urun Ubu Ni tnorung a, ma ia wol ralan raruan, na'uk ni inorang ntafal ma nangrebat ovu nfadawang a'uk Ubu.
45004021	Ia norang urun ne, Ubu Ni ngrebat ma not-nala munuk afa ovi nfadoku roak na'a Ni tnorung a.
45004022	Wean inyai bi, Ubu nfadoku ma nala ia wean tamata i ni vava'at a nmalola.
45004023	Vaivatul ovi rtulis ne, “Abraham ni inorang verin Ubu notu ma Ubu nala ia wean tamata i ni vava'at nmalola,” wol mane rtulis watan verin Abraham.
45004024	Na'uk rtulis vali vaivatul avyai verin ita. Ubu nala vali ita weadida tamata ovi rira vava'at ra rmalola, tevek dida inorang vali verin Ia i nfava'at dida Duila'a Yesus tali matmatan.
45004025	Ubu ntorung ma tamata ra rfedan Yesus, tevek dida salasilan ra. Nata nfava'at ewal Ia, boma dida vava'at ra rmalola na'a Ubu wahan ralan a.
45005001	Fiang ini Ubu nala roak ita ma weadida lahir tamata ovi rira vava'at ra rmalola, tevek torang Yesus. Ba dida vava'at ra malinan ewal ovu Ubu, tevek afa i dida Duila'a Yesus Kristus notu a.
45005002	Yesus notu linga'an roak verin ita, bi Ubu nfaturu Ni rala lolin verin ita tevek torang Ia. Fiang ini dida vava'at na'a roak Ubu Ni rala lolin a ovu inadida lolin, tevek torang urun ne, Ubu veka nala ita ma tovu Ia na'a vanan i nfitik nyadat a.
45005003	Nlia tali inyai, na ita totu inadida lolin na'ut i tatuan susa ra, tevek tka'a ne, tali susa avyai, na bisma tatahang nal raladida.
45005004	Wean i tatahang nal raladida na'a dida susa ra, na dida vava'at ra rotu ma Ubu ralan lolin. Totu wean inyai, na notu ma tfaklo'i a'uk dida vava'at ra verin Ia, tevek torang urun ne, Ia veka notu afa ovi nfalak ra.
45005005	Wean i tfaklo'i a'uk dida vava'at ra verin Ubu wean inyai, na raladida ra veka wol lalau, tevek Ubu nala roak Ni silobang i dawan urun a verin ita. Ubu nala Ni Roh verin ita, ovu Ni Roh nfaturu lahir Ni silobang dawan yai verin ita.
45005006	Na'ut i ita wol dida linga'an ma tati talik inukun i musti tatuan tevek dida salasilan ra, na Kristus ka'i nmata verin ita, tamata ovi tafena ma tot-orang afa ovi Ubu nfalak ra. Ia notu wean inyai na'a amar i nfadoku roak.
45005007	Wol ka'i trea ne, tamata isa nmata verin tamata i wol ni sala. Na'uk snain a tamata boku rabrahi ma rmata verin tamata i ni vava'at lolin.
45005008	Na'uk Ubu nfaturu Ni silobang i dawan urun verin ita nahu Kristus i nmata roak verin ita, na'ut i tamata salasilan ita obin.
45005009	Fiang ini Ubu nala roak ita wean tamata ovi rira vava'at ra rmalola nahu Kristus laran i nvoat na'a aa walwalur. Nlia ntali afa yai, na tka'a urun ne, na'a amar i veka nma, na Kristus veka nfatalik ita tali Ubu Ni ngrova i nvua inukun.
45005010	Na'ut i ita wol inadida lahir Ubu, na Ia notu ma dida vava'at ra lolin ewal ovu Ia, nahu Yanan Ni matmatan a. Ba nlia tali inyai, nahu Yanan a Ni vava'at a, na tka'a urun ne, Ia veka nfatalik ita tali Ubu Ni ngrova.
45005011	Wol mane inyai watan! Na'uk Ubu notu ma inadida lolin tali dida Duila'a Yesus Kristus, tevek Ia notu roak ma Ubu ntorung ma dida vava'at ra lolin ewal ovu Ia.
45005012	Salasilan nma lanit ivavan ini nahu Adam i nangal Ubu. Adam nmata tevek ni salasilan, ba matmatan nana'a roak lanit ivavan a. Wean inyai, na tamata ra munuk veka rmata, tevek tamata ra munuk rotu salasilan.
45005013	Musa ni inukun ra wol rna'a obin, na'uk tamata ra rotu roak salasilan. Na'uk Ubu wol nrekan salasilan avyai, tevek inukun avyai wol rna'a obin.
45005014	Velik ne wean inyai, na'uk tamata ra munuk rmata na'ut i Adam nva'at obin a, ti naran na'ut i Musa nva'at. Velik ne tamata ra wol rangal afa ovi Ubu nfalak wean Adam, na'uk rmata vali, tevek rotu salasilan. Adam ula ia, beti Kristus. Afa i Adam notu yai, nkena munuk tamata ra. Kristus Ni afa i notu a, nkena munuk vali tamata ra.
45005015	Na'uk Ubu Ni rala lolin wol wean salasilan i Adam notu a, tevek Ubu Ni rala lolin a dawan lia salasilan yai. Adam nangal roak afa ovi Ubu nfalak ra, ba tali afa yai, na tamata ra munuk musti rmata. Na'uk Ubu Ni rala lolin a nlia munuk lahir afa yai. Ia nala lahir Ni rala lolin a verin tamata ra munuk nahu tamata isa; inyai Yesus Kristus.
45005016	Ubu Ni rala lolin verin ita dawan lia tamata isa ni salasilan a. Adam ni salasilan bi Ubu nukun tamata ra munuk. Na'uk Ubu nala Ni rala lolin verin ita, ovu nala ita weadida tamata ovi rira vava'at ra rmalola, velik ne totu salasilan rivun roak.
45005017	Kena ma tamata isa ni salasilan a nvua matmatan verin tamata ra munuk. Na'uk afa i Yesus notu lolin rahi afa yai! Tamata iki watan norang Yesus, na ni vava'at kakiwal ovu Ia, ovu vali nfareta ovu Ia. Ia veka nia afa ovi Ubu nala yai, tevek Ubu Ni rala lolin dawan urun i lahir, ovu nala roak ia wean tamata i ni vava'at nmalola na'a wahan ralan nahu Yesus Kristus. Ubu ralan nfalak ma ka'i notu watan wean inyai.
45005018	Ba ntali Adam ni salasilan a, bi Ubu nukun tamata ra munuk. Ba wean vali inyai na'a afa i Yesus Kristus notu a. Yesus not-orang lahir afa i Ubu nfalak a, boma tamata ra munuk rira vava'at ra bisma rmalola ovu rira vava'at kakiwal.
45005019	Ba inyai wean watan tamata isa i nangal lahir afa ovi Ubu nfalak ra, notu ma tamata ra munuk rira salasilan. Wean vali Yesus, Ia not-orang afa ovi Ubu nfalak ra, notu ma tamata rivun rira vava'at ra veka rmalola na'a Ubu wahan ralan a.
45005020	Ubu nfasuka inukun ra verin Musa, ba tamata rtafal ma rangal inukun avyai. Velik ne tamata rira salasilan ra rtafal ma rivun, na'uk Ubu Ni rala lolin a ntafal ma dawan lia salasilan ra.
45005021	Ba wean lan a, na salasilan nfareta tamata ra munuk ma musti rmata tevek rira salasilan ra. Na'uk fiang ini, Ubu nala Ni rala lolin a verin ita, ma nala ita wean tamata ovi rira vava'at ra rmalola, ovu vali nala vava'at kakiwal a nahu dida Duila'a Yesus Kristus.
45006001	Terang a valing averi. Betane tamata boku rfikir ma rfalak ne, “Ubu nfaturu Ni rala lolin verin ita, ba tatafal ma totu salasilan, boma ntafal ewal Ni rala lolin yai verin ita.”
45006002	Tfalak wean inyai, na wol kena lahir! Ba bisma tfalak ne, ita wean i tmata roak ovu Kristus ma salasilan wol nfareta roak ita. Ba wean inbinimi na'a dida vava'at ra, na ba'i totu watan salasilan ra?
45006003	Terang a valing averi! Mia mkya'a roak ne, na'ut i rbaptis ita, na inyai neluk faneak ne, isa roak ita ovu Kristus Yesus. Inyai ihin a ne, isa vali ita ovu Ni matmatan a.
45006004	Na'ut i rbaptis ita, na dida vava'at mnanat a, wean i tmata roak ma roving ita ovu Kristus na'a Ni matmatan a. Yaman nfava'at ewal roak Ia tali Ni matmatan a ovu Ni ngrebat i dawan ila'a. Notu wean inyai, boma dida vava'at ngorva'an a, naling ia tali dida vava'at mnanat a.
45006005	Dida vava'at isa roak ovu Kristus ma tovu vali Ia na'a Ni matmatan a. Ba wean inyai, na Ubu veka nala vava'at ngorva'an verin ita, wean lahir i nala roak verin Kristus na'ut i nfava'at ewal Ia.
45006006	Ita tka'a roak ne, lan a totu lalawatan salasilan ra. Dida vava'at i wean inyai wol nana'a roak na'ut i tmata ovu Kristus na'a aa walwalur, boma salasilan wol nfareta roak ita. Ba wean inyai, na salasilan wol nfareta roak ita na'a dida vava'at ra.
45006007	Tevek wean i tamata isa nmata roak, na salasilan a wol nfareta roak ia.
45006008	Ba wean i tovu roak na'a Kristus Ni matmatan a, na torang urun ne, veka tva'at vali ovu Ia.
45006009	Ita tka'a ne, Kristus nva'at ewal roak tali matmatan, ba veka wol nmata roak. Matmatan ni ngrebat a wol nfaret-nala roak Ia.
45006010	Kristus nmata fasa watan, boma not-visal salasilan ni ngrebat a. Fiang ini Ia nva'at, nata ti wol ni wahan, boma notu watan afa ovi rfaloling Ubu ralan a.
45006011	Ba mia musti minovak vali ne, isa roak mia ovu Kristus na'a Ni matmatan, ba salasilan wol nfareta roak mia. Minovak vali ne, bya'at boma myotu watan afa ovi rfaloling Ubu ralan a, tevek bira vava'at isa roak ovu Kristus Yesus.
45006012	Deka mtyorung ma salasilan a nfareta tenabira ovi veka rakvisal a, boma deka myorang lahir bira ininan sian ra.
45006013	Deka myala eabir-limabira ra, te afa ovi rna'a tenabira ra munuk ma salasilan nfareta mia, ma myotu afa ovi sian ra. Na'uk myala tenabira ra verin Ubu, tevek matmatan wol nfareta roak mia, ovu fiang ini bira vali vava'at ngorva'an. Myala tenabira ra munuk lahir verin Ubu, boma myotu watan afa ovi kena ra, ovu wean lahir Ubu ralan nfalak a.
45006014	Ba salasilan a wol nfareta roak mia, tevek wol msyoak roak verin Musa ni inukun ra. Na'uk bira vava'at ra rna'a watan Ubu Ni rala lolin i nfaturu roak verin mia.
45006015	Ubu notu ma dida vava'at ra rmalola, tevek Ni rala lolin a. Ia wol notu wean inyai tevek tot-orang Musa ni inukun ra. Ba deka tfalak ne, “Ubu nala roak Ni rala lolin verin ita, ba totu watan salasilan!”
45006016	Mia mkya'a roak ne, wean i mtyorung ma myot-orang afa ovi tamata isa nfalak, na mia myeluk tamata sansinir verin tamata yai. Wean i ba'i myotu salasilan, na inyai nfaturu ne, salasilan nfareta roak mia, wean tamata isa nfareta ni tamata sansinir. Ba wean inyai, na veka myata kakiwal. Na'uk wean i myot-orang afa ovi Ubu nfalak ra, na mia veka myeluk tamata ovi rira vava'at ra rmalola.
45006017	Ita tfalak fara weninyai verin Ubu, tevek lan ana, mia myeluk tamata sansinir verin salasilan a. Na'uk fiang ini ralabira urun ma myot-orang afa kena ovi rair roak verin mia.
45006018	Ubu nfatalik roak mia tali salasilan, ba salasilan wol nfareta roak mia, ovu fiang ini myeluk roak tamata sansinir verin Ia, ma myot-orang afa ovi kena ra.
45006019	Ufalak wean inyai, tevek mia tamata watan mia, ma wol ka'i fyan-aran ma lolin afa ovi ufalak ra. Lan ana, mia myala munuk tenabira ra ovu bira fikiran ra, ma myeluk tamata sansinir verin bira ininan sian ra, ba mtyafal lalawatan ma myotu afa ovi sian ra. Fiang ini myala lahir tenabira ra ovu bira fikiran ra munuk, ma myeluk tamata sansinir verin Ubu, ma myot-orang watan afa ovi kena ra, boma Ubu nfamerat mia.
45006020	Na'ut i myeluk tamata sansinir verin salasilan a, na wol mtyorung ma myot-orang afa ovi Ubu ralan nfalak ra.
45006021	Utubira aka tali afa ovi myotu na'ut lalan a? Afa avyai munuk rotu ma fiang i mya'it, ovu rvua matmatan.
45006022	Na'uk fiang ini, Ubu nfatalik roak mia tali salasilan, ba salasilan wol nfareta roak mia, ovu myeluk roak tamata sansinir verin Ia. Utubira, tevek myala munuk roak bira vava'at ra verin Ubu ma nfamerat mia, ba veka bira vava'at kakiwal.
45006023	Tamata ovi rotu salasilan ra veka rira matmatan kakiwal. Na'uk Ubu nala vava'at kakiwal verin tamata ovi rira vava'at isa roak ovu dida Duila'a Kristus Yesus. Ia notu wean inyai wol ntali afa ovi totu ra, na'uk Ia ka'i nala watan.
45007001	Terang a valing averi! Mia mkya'a roak ne, inukun nfareta tamata ra na'ut i tamata ra rva'at obin. Ufalak wean ini, tevek uka'a ne, mia fyan-aran roak inukun ra.
45007002	Inukun isa nfalak ne, wean i vata isa nsifa ovu brana isa, na na'ut i brana nva'at obin, inukun nkeak vata yai ovu awan a. Na'uk wean i nmata, inukun yai wol nkeak roak ia ovu awan a.
45007003	Ba inukun yai nfalyawang ne, wean i vata yai awan a nva'at obin, na'uk nsifa ovu brana liak isa, na vata yai sala roak ia, wean lahir i vata yai ntuba ovu tamata i wol awan verin ia. Wean i vata yai awan a nmata roak, na inukun yai wol nkeak roak ia, ba wean i nsifa ewal, na ia wol sala ia, tevek wol ntuba ovu tamata i wol awan verin ia.
45007004	Terang a valing averi, mia weabira vali inyai. Musa ni inukun ra wol rfareta roak mia, tevek myovu vali ma myata ovu Kristus na'a aa walwalur. Ba bira vava'at isa roak ovu Kristus i Ubu nfava'at ewal roak Ia. Bira vava'at isa roak ovu Kristus, ba afa ovi myotu na'a bira vava'at ra, lolin ovu fyawan urun verin Ubu.
45007005	Lan ana, ita torang watan dida ininan sian ovi rotu ma inadida ma totu lalawatan salasilan. Na'ut inyai, na tsoak nulu Musa ni inukun ra ma dida ininan sian ra rtafal lalawatan, ba totu watan salasilan ma rvua matmatan a.
45007006	Na'uk fiang ini Musa ni inukun ra wol rkeak roak ita, tevek ita wead i tmata roak ma wol tot-orang inukun avyai. Ba fiang ini ita wol tsoak roak verin Musa ni inukun ra, na'uk tsoak verin Ubu ovu dida vava'at ngorva'an i Ubu Ni Roh a nfaturu verin ita.
45007007	Ita veka tfalak afaka na'a Musa ni inukun ra? Inukun avyai wean lahir afa ovi sian ra? Wahal lahir! Inukun avyai lolin, tevek ntali inukun avyai, na uka'a ne, otu salasilan. Musa ni inukun nfalak ne, “Deka byo'itea afa ovi tamata liak rira.” Wean i wol nfalak wean inyai, na wean inba ma uka'a ne, afa yai kena te sala.
45007008	Na'uk ya'a tamata salasilan ya'a, bi ning ininan sian ntafal ma ala tamata rira metan ra, tevek Musa ni inukun ra rfalak teri ma deka inadida tamata rira metan ra. Wean i Musa ni inukun ra wol rna'a, na salasilan wol ni ngrebat ma nfareta ya'a.
45007009	Lalan a, na'a ning vava'at a, na wol ufan-aran Musa ni inukun ra. Na'uk amar i ufan-aran inukun avyai, na salasilan i nana'a ralang a ntafal ma inak ma otu salasilan.
45007010	Wean inyai, na inovan ma matmatan kakiwal nkena ya'a. Ba inukun ovi Ubu nala ma tva'at, rotu ma umata, tevek otu salasilan.
45007011	Salasilan ndav-nala linga'an ma nlabir ya'a, tevek unarin ne, ala vava'at kakiwal tali inukun avyai. Na'uk velik aba, salasilan notu ma veka umata kakiwal.
45007012	Ba Musa ni inukun ra ovu afa ovi rfareta na'a inukun avyai rmerat, kena ovu rmalola, tevek rtali Ubu.
45007013	Wean inyai, na inukun lolin avyai rala matmatan verin ya'a? Velik aba, wahal lahir! Ba tali inukun lolin avyai, na lyawan lahir ne, salasilan nana'a ralang a. Salasilan nweang ya'a, boma otu afa ovi sian ra, ma veka umata. Ba utorung ne, salasilan yai sian urun i lahir.
45007014	Ita tka'a roak ne, Musa ni inukun ra lolin, tevek rtali Ubu Ni Roh a, na'uk ya'a ini tamata watan ya'a. Ba salasilan nfareta ya'a wean tamata i rkiwal ia ma neluk tamata sansinir.
45007015	Wol ufan-aran afa ovi otu ra. Ya'a wol otu afa lolin ovi ralang a nfalak ma otu ra, na'uk otu watan afa ovi wol inak lahir ma otu ra.
45007016	Ba wean i otu afa ovi ralang a nfalak ma deka otu ra, na utorung ne, Musa ni inukun ra lolin.
45007017	Ba otu afa ovi sian ra, velik ne ufena ma otu, na'uk salasilan i nana'a ralang a, nkiwal ya'a ma otu afa sian avyai.
45007018	Ya'a uka'a ne, tamata watan ya'a, ba wol afa lolin isa na'a ralang a. Na'a ralang a, na inak ma otu lolin a, na'uk wol ot-nala.
45007019	Ya'a inak ma otu afa ovi lolin ra, na'uk wol ot-nala afa ovi lolin ra. Ya'a wol inak ma otu afa ovi sian ra, na'uk otu watan afa ovi sian ra.
45007020	Ba wean i otu afa ovi ralang a nfalak ma deka otu ra, na inyai nfaturu ne, ya'a wol otu afa avyai, na'uk salasilan i nfareta ralang a ka'i notu.
45007021	Ba afa avyai munuk ba'i rna'a ralang watan: inak ma otu afa ovi lolin ra, na'uk otu watan afa ovi sian ra.
45007022	Ya'a ralang lolin urun, tevek Ubu Ni inukun ra.
45007023	Na'uk uka'a na'a tenang a ne, ngrebat liak nfareta vali ya'a. Ngrebat yai nangal inukun i utorung na'a ralang ila'a a. Ba afa yai notu mi ngrebat i nfareta ralang a ma otu salasilan ra, ka'i nkeak ya'a.
45007024	Wora ya'a, tevek ralang a nwa'uk urun! Iki veka nfatalik ya'a tali ralang i notu ma umata, nata ti wol ni wahan a?
45007025	Ufadawang Ubu i nfatalik ya'a tali matmatan ni ngrebat a, nahu dida Duila'a Yesus Kristus. Ba tali ralang ila'a a, na usoak verin Ubu Ni inukun ra, na'uk tali ning fikiran wean tamata a, na usoak verin salasilan a.
45008001	Fiang ini Ubu wol nukun roak tamata ovi rira vava'at isa roak ovu Kristus Yesus,
45008002	tevek Ubu Ni Roh nala vava'at ngorva'an verin ita nahu Kristus Yesus. Wean inyai bi, nfatalik ita tali matmatan ovu dida salasilan ra. Ba matmatan ovu salasilan wol rfareta roak ita.
45008003	Musa ni inukun ra wol rfatalik nala ita tali salasilan, ba salasilan a nfareta watan ita, tevek wol dida ngrebat ma tot-nala afa ovi rfadoku na'a Musa ni inukun ra. Na'uk afa ovi Musa ni inukun ra wol rot-nala, Ubu not-nala! Ia ka'i nsinir lahir Yanan a ma nma lanit ivavan ini, ma felan a wean tamata i ni salasilan a. Ubu Yanan nmata al ntevut tamata rira salasilan ra. Ni matmatan a nfaleka salasilan ovi rna'a tamata ralarira ra.
45008004	Ubu notu wean inyai, boma teluk tamata ovi rira vava'at ra rmalola na'a wahan ralan a, wean afa ovi rfadoku roak na'a Musa ni inukun ra. Ita wol tot-orang ininan sian ovi rtali tenadida ra, na'uk torang watan ininan i ntali Ubu Ni Roh.
45008005	Tamata ovi rira vava'at ra rorang watan ininan sian ovi rna'a tenarira ra, na ira rfikir watan ininan sian avyai. Na'uk tamata ovi rira vava'at ra rot-orang ininan tali Ubu Ni Roh a, na ira rfikir watan ininan avyai.
45008006	Tamata i nfikir a'uk ininan sian ovi rna'a tenan a, na veka nmata kakiwal, na'uk wean i nfikir a'uk ininan ovi rtali Ubu Ni Roh a, na ia ni vava'at a malinan, ovu veka ni vava'at kakiwal.
45008007	Tamata i nfikir a'uk ininan sian ovi rna'a ralan a, na ia nangal roak Ubu. Tamata yai wol nsoak verin Ubu Ni inukun ra, ovu wol not-nala lahir inukun avyai.
45008008	Tamata ovi rfikir watan ininan sian ovi rna'a tenarira ra, na ira wol rfaloling nala Ubu ralan a.
45008009	Na'uk bira ininan sian ovi rna'a tenabira ra wol rfaret-nala mia. Wean i Ubu Ni Roh a nleal ralabira ra, na Ni Roh nfareta bira vava'at ra. Wean i Kristus Ni Roh a wol nleal ralabira ra, na Kristus wol Ni roak mia.
45008010	Na'uk wean i Kristus nana'a ralabira ra, na velik ne tenabira ra musti rmata tevek salasilan ra, Ubu Ni Roh a nala vava'at kakiwal verin mia, tevek notu roak ma bira vava'at ra rmalola na'a wahan ralan a.
45008011	Ubu Ni Roh i nfava'at ewal roak Kristus tali matmatan yai nleal raladida ra. Ba velik ne tenadida ra veka rmata, na Ubu veka nfava'at ewal tenadida ra ovu Ni Roh i nleal raladida ra.
45008012	Ba terang a valing averi, ita dida varvara ma torang Ubu, na'uk wol dida varvara ma tot-orang ininan sian ovi rna'a tenadida ra.
45008013	Wean i myorang watan bira ininan sian ovi rna'a tenabira ra, na veka myata. Na'uk wean i myorang Ubu Ni Roh a, na Ia nfangrebat mia, ma byatuk bira ininan sian ovi rna'a tenabira ra, ovu veka bira vava'at kakiwal.
45008014	Tamata ovi Ubu Ni Roh nban-ulu verin ira yai, Ubu yanan ira.
45008015	Ba Ubu Ni Roh i nala verin mia yai wol notu ma myeluk tamata sansinir ma byobar, na'uk nsikat mia ma myeluk roak Ubu yanan ra. Ni Roh yai nleal lokat ita raladida ra, ma bisma tera Ubu ne, “Bapa, o Bapa!”
45008016	Ubu Ni Roh ka'i nkarya na'a raladida ra ma tfan-aran urun ne, Ubu yanan ita.
45008017	Ubu yanan ita, ba musti dida vali kalolin ovi Ia ntorung roak verin yanan ra. Ubu veka nala kalolin avyai verin Kristus, ovu vali verin ita. Wean i tatuan susa wean Kristus ntuan a na'a lanit ivavan a, na veka tna'a vali ovu Ia na'a vanan i nfitik nyadat a.
45008018	Terang a valing averi, ya'a orang urun ne, Ubu nalang ma dawan ita, ovu nala vava'at i lolin urun verin ita. Vava'at i Ubu nala yai dawan lia susa ovi tatuan fiang ini, ba bisma tfalak ne, dida susa ra ko'u watan.
45008019	Afa ovi Ubu notu na'a lanit ovu lanit ivavan a munuk inar urun ma rnaban amar i Ubu veka nma ma nfaturu lahir yanan ra.
45008020	Ubu nfadoku roak ne, Ia near nfasoba afa ovi rna'a lanit ovu lanit ivavan ini, munuk lahir ma wol ihir akataka. Ia notu wean inyai, tevek ralan a nfalak, wol mane norang ininan ovi rtali watan lanit ovu lanit ivavan a. Velik ne wean inyai, na'uk Ia nfadoku roak na'a ralan a ne, afa avyai munuk rnaban amar isa, ma Ia veka nfatalik afa ovi rna'a lanit ovu lanit ivavan a tali matmatan ni ngrebat a. Ia notu wean inyai, ba afa avyai munuk ovu Ubu yanan ra veka rti rna'a vava'at i lolin urun ma matmatan ni ngrebat wol nfareta ira.
45008022	Ita tka'a ne, susa rivun ila'a rna'a lanit ovu lanit ivavan a. Bis tfalak ne, susa avyai rotu ma afa ovi rna'a lanit ovu lanit ivavan rvakar, tevek rfarnuang wawa'uk wean lahir i vata ra rfanuang na'ut i mane rarali ira.
45008023	Wol mane afa ovi rna'a lanit ovu lanit ivavan a watan rtuan susa, na'uk ita tatuan susa vali ma raladida rwa'uk. Ubu nala roak Ni Roh ma neluk afa i nala lan lalean verin ita. Na'uk ita tnaban watan amar i Ubu veka nfatalik ita tali dida salasilan ra ovu susa ra, ma nsikat ita ma teluk yanan ra, ovu nala tenadida ngorva'an ovi wol bisma rmata roak.
45008024	Ubu nsikat roak ita tali dida salasilan ra, ma dida vava'at kakiwal, ovu tfaklo'i a'uk dida vava'at verin Ia, ma tnaban Ni tnorung ovi mane nala verin ita. Wean i tatuan roak tnorung avyai, na veka wol tfaklo'i roak dida vava'at ra ma al tnaban afa avyai. Tamata ra wol rfaklo'i rira vava'at ra ma al rnaban afa ovi rtuan roak a.
45008025	Na'uk wean i tfaklo'i dida vava'at ra ma al tnaban tnorung ovi wol tatuan lahir obin, na ita veka tatahang nal raladida ra ma al tnaban afa avyai.
45008026	Ubu Ni Roh a nlobang vali ita na'a afa lolin ovi tnaban ma nala verin ita, ovu na'a afa ovi wol tot-nala lahir. Ubu Ni Roh nlobang ita, tevek ita wol tka'a ne, musti taflurut na'a afaka. Na'uk Ni Roh a ka'i naflurut ma al nlobang ita. Afa ovi Ubu Ni Roh nera yai bilaman urun, ma wol bisma tfalak nala ovu dida vaivatul ra.
45008027	Ubu nka'a munuk afa ovi rna'a tamata ralarira ra, ovu nka'a vali afa i Ni Roh nfalak ovu nfikir ra. Ba Ubu Ni Roh naflurut wean lahir i ralan a nfalak a ma al nlobang Ni tamata ovi rorang Ia.
45008028	Fiang ini tka'a roak ne, Ubu nasusan afakataka munuk, boma nala Ni lolin verin tamata ovi rlobang urun Ia. Ubu notu wean inyai, ma wean lahir i ralan a nfalak roak verin tamata ovi nera roak ira ma reluk yanan ra.
45008029	Tamata ovi Ubu nfili lan roak ira ma reluk Ni tamata ra, Ia nfadoku roak tali lalan ma tamata avyai felarira ra rtafal ma wean Yanan a. Ia notu wean inyai, boma Yanan i Yesus Kristus neluk iya'an lalean verin teran a valin tamata ovi rorang Ia.
45008030	Ba Ubu nfili tamata ovi ralan a nfalak roak ma nera lan ira ma reluk yanan ra. Ubu nala linga'an verin tamata avyai ma rira vava'at ra rmalola. Nata Ia veka nalang vali ira ovu notu ma rira vava'at ra lolin urun na'a vanan i nfitik nyadat a.
45008031	Ita veka tfalak afaka na'a afa avyai munuk? Wean i Ubu nlotar ita, na iki veka bisma nangal ita?
45008032	Ubu wol nfalak teri ma Yanan a deka ntuan sian a, na'uk Ia ntorung ma nala Yanan a ma tamata ra rfedan Ia. Ba Ia nala roak Yanan verin ita ovu tka'a ne, veka nala vali afakataka munuk verin ita.
45008033	Iki bisma nfasala tamata ovi Ubu nfili roak ira? Wol tamata, tevek Ubu nfadoku roak ne, ita weadida roak tamata ovi rira vava'at ra rmalola.
45008034	Iki bisma nukun ita? Wol tamata, tevek Kristus Yesus nmata ma al nakvanak ita. Na'uk nlia tali inyai, na Ia nva'at ewal tali matmatan. Ia ndoku wan i tamata ra ba'i ralang urun na'a Ubu Ni lihir mela a, ma nlotar ita.
45008035	Wol tamata isa vali nangal nala Kristus Ni silobang a verin ita. Velik ne tatuan susa dawan, tamata ra rwi-rwa ita, lafar dawan kena ita, dida kadaravit wol naran ma tung a teluk ita, rworuk-rwak te rfedan ita, na afa avyai munuk wol rangal nala Kristus Ni silobang a verin ita.
45008036	Rtulis roak na'a Surat Ralan ne, “Lokat amar, na tamata ra rdava mane rfedan watan ami, tevek mami inorang a verin Oa. Tamata rotu sian ami wean afwatan ovi mane rfedan ira.”
45008037	Na'uk velik ne tatuan susa avyai munuk, na susa avyai wol rfalek-nala ita, na'uk utudida lahir, tevek Yesus Kristus nlobang ita.
45008038	Ya'a orang urun ne, wol afa isa vali bis notu teri ma Ubu wol nlobang roak ita, velik ne tmata te tva'at. Ubu Ni sansinir ra tali lanit ratan, te fareta ra te nait sian ra wol rotu teri nala vali Ubu Ni silobang a verin ita. Afa ovi rvotuk amar ini, te amar ovi veka rma a, afa ovi rira ngrebat na'a lanit ratan, te ovi rna'a letvava, te afa liak ovi Ubu notu ra munuk, wol rira ngrebat ma rotu teri nala Ubu Ni silobang i nfaturu verin ita, nahu dida Duila'a Kristus Yesus.
45009001	Terang a valing averi, afa ovi veka ufalak ini kena, ovu wol usiklabir, tevek Kristus Ni roak ya'a. Ubu Ni Roh a nfangrebat ovu nfalyawang na'a ralang ila'a ne, afa ovi ufalak ini, kena.
45009002	Ralang a lalau urun i lahir, ovu ufarnuang lalawatan susa i dawan urun a na'a ralang a,
45009003	verin terang a valing tamata Yahudi ra, tevek wol rorang Kristus. Ya'a utorung ma Ubu near nfasoba ya'a, ovu nfaroa ya'a tali Kristus, boma nlobang ira ma rorang Kristus.
45009004	Ira tamata Israel ira. Ubu nfili roak ira, ma nala ira ma reluk yanan ra, ovu nfaturu lahir Ni ngrebat verin ira. Ia notu tnorung ra verin ira, ovu nala Musa ni inukun ra verin ira. Ubu nfaturu vali verin ira ne, wean inba ma raraning Ia ovu nala roak Ni tnorung ra verin ira.
45009005	Ira ini, uburir-nusirira verin Abraham, Ishak ovu Yakub. Na'ut i Kristus neluk tamata, na Ia ubun-nusin vali ira. Kristus Ubu Ia, ovu Ni dawan nlia munuk afakataka, ba musti tfadawang Ia, nata ti wol ni wahan. Kena urun!
45009006	Ya'a wol ufalak ne, Ubu wol nfakena Ni tnorung a verin ira. Na'uk tali tamata Israel uburir-nusirira ra munuk, na boku wol Israel mnga'un ira.
45009007	Abraham ubun-nusin ra wean vali inyai. Tali Abraham ubun-nusin ra munuk, na boku Ubu wol nrekan ne, Abraham ubun-nusin ira. Ubu nfalak verin Abraham ne, “Ishak ubun-nusin ra watan veka reluk ubum-nusim wean Ning tnorung a, na'uk liak ra wahal.”
45009008	Inyai ihin a ne, kasiko'u ovi rarali ira tevek Ubu Ni tnorung a, na Ubu yanan ira. Ba wol mane munuk lahir kasiko'u ovi rtali Abraham ubun-nusin ra, Ubu yanan ira.
45009009	Ubu notu tnorung verin Abraham, ma nfalak ne, “Na'ut amar i ufadoku roak ma veka ewal Ya'a, na Sara nrali roak ia, ma yanan a brana.”
45009010	Wean vali inyai na'ut i Ribka nlewan yanan brana irua tali Ishak. Ita tamata Yahudi ra ubud-nusid vali Ishak.
45009011	Na'ut i Ribka mane nrali kasiko'u dekut avyai, na Ubu nfalak verin ia ne, “Yanam iwarin a veka nfareta yanam iya'an a.” Na'ut i nangrihi wean inyai, na kasiko'u avyai wol rotu afa ovi sian te lolin obin. Ubu nfalyawang lan roak ne, Ia nfili roak kasiko'u i mane naflahar ia. Notu wean inyai, boma ita munuk tka'a ne, wean i nfili tamata ra ma naflahar ira, na wol naflahar ira tevek afa ovi rotu ra. Ia nfili ira, tevek ka'i nfadoku wean inyai na'a ralan a.
45009013	Wean lahir i Ubu nfalak roak na'a Surat Ralan ne, “Ya'a ufili roak Yakub, na'uk wol ufili Esau.”
45009014	Ba wean inyai, na ita veka tfalak afaka? Na'ut i Ubu nfili tamata, na Ia wol notu afa ovi rmalola ra? Afa yai wol kena lahir!
45009015	Mingnanang! Ubu nfalak roak verin Musa ne, “Wean i mane ulobang tamata isa, na veka ulobang lahir ia. Wean i mane ufaturu Ning rala lolin verin tamata isa, na veka ufaturu lahir Ning rala lolin a verin tamata yai.”
45009016	Ba Ubu wol nfili tamata ra tali rira ininan ra te tali afa ovi rotu ra, na'uk ntali watan Ni rala lolin a verin tamata ra.
45009017	Afa ovi Ubu nfalak verin raja Firaun rtulis roak na'a Surat Ralan ne, “Ya'a otu ma mna'a raja, boma ufaturu Ning ngrebat a verin tamata ra munuk. Tali afa yai vali, na otu ma tamata ra munuk na'a lanit ivavan ini rka'a narang a ma ralang Ya'a.”
45009018	Ba wean i Ubu inan ma nfaturu Ni silobang a verin tamata isa, na Ia veka nfaturu lahir Ni silobang verin tamata yai. Wean i Ubu inan ma notu ma tamata isa ralan nangrebat watan ma wol nafrenar, na Ia veka notu ma tamata yai ralan a nangrebat ma wol nafrenar.
45009019	Fiang ini, mia veka myorat ya'a ne, “Wean inyai, na notu afakinimi Ubu nfasala watan tamata ra obin, tevek rira salasilan ra? Tamata iki vali nangal nala afa ovi Ubu ralan a nfalak ma notu ra?”
45009020	Terang a valing averi, deka fyalak wean inyai! Iki mia ma fyikir ne, myangal nala Ubu? Mia tamata watan mia. Wol inovan ma suran i rotu tali bal, norat tamata i notu a ne, “Notu afakinimi motu ya'a wean ini?”
45009021	Velik aba, tamata i notu suran yai bisma notu afaka watan tali bal a, wean i ralan a nfalak. Tali bal yai watan, na ia bisma notu suran irua, ma isa verin afa ovi fyawan a, na isa vali ma ba'i tpake watan lokat amar.
45009022	Wean vali inyai na'a afa ovi Ubu notu ra, inovan ma not-orang watan afa ovi ralan nfalak ma notu verin tamata ra. Velik aba, ntorung ma nfaturu Ni ngrova i nvua matmatan a verin tamata ovi rotu salasilan, ovu mane nfaturu Ni ngrebat a, tevek inovan ma nukun ira. Na'uk Ubu ntahang ralan obin, ma wol nukun lahir tamata ovi musti nukun ira tevek rotu ma nangrova urun.
45009023	Ia notu wean inyai verin ita, boma nfaturu ne, Ni dawan a nrahi lia munuk, ovu nfaturu vali ne, Ni silobang a verin ita. Ralan nfalak roak tali lalan ma nfili ita ma dida afa lolin yai na'a lanit ratan.
45009024	Ubu nera roak ita ma teluk Ni tamata ra. Ia wol mane nera watan tamata ovi rtali Yahudi ra, na'uk nera vali tamata ovi wol Yahudi ra.
45009025	Ubu nfalak vali roak verin nabi Hosea na'a kitab i ntulis ne, “Wean i ungrihi verin tamata ovi wol rna'a Ning sidovung tamata inorang ra, na veka ufalak ne, ‘Ning tamata inorang verin mia.’ Wean i ungrihi verin tamata ovi wol ufaturu Ning silobang a verin ira, na veka ufalak ne, ‘Ulobang urun mia.’ ”
45009026	Rtulis vali vaivatul ini ne, “Lan a, Ubu nfalak verin tamata ra ne, ‘Ya'a wol Ning tamata inorang verin mia.’ Na'uk na'a amar isa, na veka nfalak verin ira ne, ‘Ya'a ini Ubu i ala vava'at a, ovu yanak mia.’ ”
45009027	Nabi Yesaya vain dawan ma nfalak na'a tamata Israel ra ne, “Velik ne tamata Israel rivun ila'a ira ma wean ngur na'a tahat nelan a, na'uk Ubu veka nsikat boku watan tali rira salasilan ra ma rira vava'at kakiwal.
45009028	Tevek Duila'a veka nfaleka lahir inukun i kena, ovu veka nukun nala munuk lanit ivavan ini.”
45009029	Nabi Yesaya nfalak vali roak ne, “Wean i Ubu i Ni ngrebat a nlia munuk afakataka, wol nfadoku ita tamata Yahudi boku ma totu duad-yanad, na ita tamwear roak wean kota Sodom ovu Gomora.”
45009030	Ba wean inyai, na ita veka tfalak afaka na'a vaivatul ovi beti ufamalik yai? Tamata ovi wol Yahudi ira wol rkiwal ma rdava roak ma rira vava'at ra rmalola, na'uk boku tali ira rira roak vava'at yai. Ubu notu ma rira vava'at ra rmalola, tevek rorang Yesus Kristus.
45009031	Tamata Israel ra wol wearira inyai. Ira rkiwal ma rdava lalawatan inukun i bis notu ma rira vava'at ra rmalola, na'uk wol rdav-nala vava'at yai.
45009032	Notu afakinimi ira wol rdav-nala vava'at yai? Ira wol rdav-nala, tevek wol rorang Ubu. Ira ka'i rdava watan ovu rira ngrebat ra ma rot-orang Musa ni inukun ra. Ba rasvotun na'a Vatu i ba'i notu ma tamata ra rleka a.
45009033	Rtulis roak Vatu yai na'a Surat Ralan ne, “Ubu nfalak ma msyi'ik ma lolin afa ini: ‘Na'a Sion, ufadoku roak Vatu isa. Vatu yai veka notu ma tamata rasvotun, ovu veka notu ma tamata ra rleka. Na'uk tamata ovi rorang Ia, na Ia veka not-nala afa ovi nfadoku roak na'a Ni tnorung a ma nala verin ira, ma ralarira ra wol lalau.’”
45010001	Terang a valing tamata inorang averi! Ya'a inak urun ovu uflurut verin Ubu ma nsikat tamata Israel ra tali rira salasilan ra, ma rira vava'at kakiwal.
45010002	Ya'a bisma ufalak ne, ira inar urun ma rka'a Ubu, na'uk wol rfan-aran linga'an i kena ma rka'a Ia.
45010003	Ira wol rfan-aran i wean inba ma Ubu notu ma tamata rira vava'at ra rmalola. Ba ira ka'i rdava watan linga'an ma rira vava'at ra rmalola. Ira wol rorang linga'an i Ubu notu ma tamata rira vava'at ra rmalola.
45010004	Kristus nma ma nfakena Musa ni inukun ra. Ba tamata iki watan norang Kristus, na ni vava'at a nmalola.
45010005	Musa ntulis roak na'a tamata i ni vava'at nmalola, tevek not-orang ni inukun a ma nfalak ne, “Tamata ra veka rva'at, tevek rot-orang afa ovi rtulis roak na'a inukun yai.”
45010006	Na'uk Musa ntulis vaivatul liak ovi rfalak ne, tamata ra bisma rira vava'at ra rmalola, tevek rira inorang verin Ubu. Vaivatul avyai ngoarira wean ini, “Deka ka'i myorat na'a ralabira a ne, ‘Iki veka nrata lanit ratan?’ ” Ihin a ne, nera verin Kristus ma nsuta lanit ivavan ini.
45010007	Deka myorat vali na'a ralabira ra ne, “‘Iki veka nsuta tivat matmatan i bilaman urun a?’” Ihin a ne, nfalak verin Kristus ma ndata ewal lanit ivavan a.
45010008	Na'uk rtulis na'a Surat Ralan ne, “Ubu Ni vaivatul ra sarseri ovu mia. Mia fyalak vali Ubu Ni vaivatul avyai ovu sumarbira ra, ovu mtyorung vali roak na'a ralabira ra.” Vaivatul avyai, inyai Ubu Ni Ivar i amfamalik a ma tamata ra rorang Ia.
45010009	Ba wean i mtyorung ma fyalak na'a tamata waharira ralan ra ne, “Yesus Duila'a Ia,” ovu myorang na'a ralabira ra ne, Ubu nfava'at ewal roak Ia tali matmatan, na Ubu veka nsikat mia tali bira salasilan ra, ma bira vava'at kakiwal.
45010010	Tevek ita torang ovu raladida ra, bi Ubu notu ma dida vava'at ra rmalola, ovu tatorung vali Ia ovu sumardida ra, bi Ubu nsikat ita tali dida salasilan ra, ma dida vava'at kakiwal.
45010011	Rtulis roak na'a Surat Ralan ne, “Tamata iki watan wean i norang Ubu, na Ia veka not-nala afa ovi ntorung ma nala verin ia, ma ralan a wol lalau.”
45010012	Ba ita tamata Yahudi ra ovu tamata ovi wol Yahudi ra weadida isa watan. Tevek Ubu ikisa watan, ma Ia neluk Duila'a verin tamata ra munuk. Ia naflahar ma dawan Ni tamata ovi rera lablobang tali Ia.
45010013	Na'a Surat Ralan rtulis ne, “Tamata iki watan, wean i nera lablobang tali Duila'a, na Ia veka nsikat ia tali ni salasilan ra, ma ni vava'at kakiwal.”
45010014	Na'uk wean inba ma tamata ra rera lablobang verin Duila'a, wean i wol rorang Ia? Kena ma tamata wol rorang Ia, wean i wol rarenar Ni Ivar Lolin obin. Kena vali ma wol tamata rarenar Ni Ivar Lolin yai, wean i tamata ra wol rfamalik.
45010015	Tamata iki bisma nfamalik Ni Ivar Lolin yai, wean i Ubu wol nsinir ia? Rtulis roak na'a Surat Ralan ne, “Lolin urun i lahir, wean i tamata ra rma ma rfamalik Ubu Ni Ivar Lolin!”
45010016	Na'uk wol mane tamata ra munuk rorang Ubu Ni Ivar Lolin yai na'a ralarira ra. Yesaya ka'i nfalak na'a Surat Ralan ne, “Duila'a, labir mane wol tamata rorang Ivar i amfamalik ini.”
45010017	Ba tamata ra musti rarenar Ivar yai, beti bisma rorang. Wean i tamata boku ti rfamalik Kristus Ni Ivar a, beti bisma rarenar.
45010018	Na'uk mane orat mia ne, tamata Israel ra wol rarenar Ivar yai obin? Velik aba rarenar roak, tevek rtulis roak na'a Surat Ralan ne, “Tamata ovi rfamalik Ivar yai, vairira ra ti rsoru munuk roak lanit ivavan ini, ovu rira vaivatul ra rti rsoru roak lanit ivavan a.”
45010019	Ba orat mia ne, tamata Israel ra rfan-aran roak Ivar yai? Kena urun! Ira rfan-aran, tevek lan ana, Musa nfamalik Ubu Ni vaivatul ra, ma nfalak ne, “Ya'a veka otu ma mia tamata Yahudi ra, ralabira sian tamata ovi wol Yahudi ra, ovu veka otu ma mingrova, tevek uflahar tamata ovi wol Yahudi ra, ovu fyikir ne, ira rboda urun.”
45010020	Yesaya nabrahi vali ma ntulis afa ovi Ubu nfalak ne, “Tamata ovi wol rdava Ya'a, rtuan roak Ya'a, ovu ufavotuk roak tenang a verin tamata ovi wol rorat Ya'a.”
45010021	Na'uk na'a tamata Israel ra, na Ubu nfalak ne, “Lokat amar, na ulauk limang ma era bangsa i wol not-orang afa ovi ufalak ra, ovu nangal afa ovi ufalak ra.”
45011001	Terang a valing averi, orat mia ne, “Ubu nala'ing roak Ni tamata Israel ra?” Wahal lahir! Ya'a tamata Israel ya'a, ovu ubung-nusing Abraham, ovu vali utali arun dawan Benyamin.
45011002	Ubu wol nala'ing Ni tamata ovi nfili lan roak ira. Mia mkya'a afa ovi rtulis roak na'a Surat Ralan na'a Elia. Ia nafngamu'ur ma nfalak verin Ubu na'a tamata Israel ra ne,
45011003	“Duila'a, tamata ra rfedan roak Mu nabi ra, ovu vali rot-visal roak wan ovi rfadoku rira afwatan ovi rasnuri verin Oa. Aksa ya'a watan na'a ini ovu rkiwal mane rfedan ya'a vali!”
45011004	Na'uk Ubu nfalak verin Elia ne, “Ya'a ufadoku aling roak Ning tamata rivun ifitu. Ira wol rsangatur ma raraning walut i rfanara ia ne, Baal.”
45011005	Fiang ini wean vali inyai, tevek tamata Israel teran ifira watan rorang Ubu. Ia nfili ira, tevek Ni rala lolin a,
45011006	wol mane nfili ira ntali rira afa ovi rotu ra. Wean i Ia nfili tamata avyai tali afa ovi rotu ra, na inyai wol nfaturu Ni rala lolin mnga'un a.
45011007	Ba ufalak wean ini: Lyawan roak ne, tamata Israel rdava linga'an ma rira vava'at ra rmalola na'a Ubu wahan ralan a, na'uk wol rdav-nala linga'an yai. Tamata boku tali tamata Israel ra, Ubu nfili roak ira ma rtuan linga'an yai. Na'uk tamata Israel liak ra, Ubu notu ma ralarira ra rangrebat urun ma wol rorang Ia.
45011008	Rtulis roak na'a Surat Ralan ne, “Ubu notu ma rira fikiran ra rasmotak, ma wol rfikir aran linga'an i kena yai. Ti naran amar ini, na ira wol bisma rsi'ik afa yai ovu matarira ra, ovu wol bisma rarenar ovu arurira ra.”
45011009	Raja Daud nfalak ne, “Uflurut ma fara afa ovi inar ma rotu na'a rira snoba ra reluk voar ma ka'i nala ira, ovu fara rleka ma rotu afa ovi sian ra, ma Oa mot-visal ira.
45011010	Fara Ubu motu ma matarira ra lavlova, boma deka rsirea, ovu vali motu ma tetarira ra ratbukar lalawatan, tevek rvara susa ovi aleman urun a.”
45011011	Ufalak verin mia ne, velik ne tamata Yahudi rasvotun ma rleka tevek wol rorang Kristus, na wol mane rleka ma wol rbatar nala lahir. Na'uk tali rira laklekan yai, bi Ubu nsikat tamata ovi wol Yahudi ra tali rira salasilan ra, ma rira vava'at kakiwal. Notu wean inyai, ma tamata Yahudi ra rsi'ik ne, Ubu naflahar tamata ovi wol Yahudi ra ma inar urun ma rira vali kalolin yai.
45011012	Tamata Yahudi ra rira salasilan ovu rafena ma rot-orang afa ovi Ubu nala nahu Kristus. Ba afa yai notu ma Ubu naflahar urun tamata ovi wol Yahudi ra na'a lanit ivavan a. Wean i naran roak amar i tamata Yahudi ra rahil ma rira vava'at ra rmalola, na Ia veka ntafal ma naflahar ila'a tamata ra na'a lanit ivavan a.
45011013	Fiang ini mane ufalak afa boku verin mia, tamata ovi wol Yahudi ra, tevek eluk rasul verin mia. Ukarya urun, tevek ufikir ne, karya ini lolin urun.
45011014	Otu wean inyai, na snain ot-nala ma ning tamata Yahudi ra inar urun kalolin ovi mia, tamata ovi wol Yahudi ra bira roak, tevek Ubu notu ma bira vava'at ra rmalola. Inak ma tamata Yahudi rsi'ik kalolin i myala roak yai, boma boku tali ira inar ma rorang vali Duila'a Yesus, wean lahir mia. Wean i rorang Ia, na Ubu veka nsikat ira tali rira salasilan ra, ma rira vava'at kakiwal.
45011015	Ubu nafena ma nala tamata Yahudi ra ma reluk Ni tamata inorang ra, ba notu ma tamata ra munuk na'a lanit ivavan ini rira vava'at ra bisma lolin ewal ovu Ia. Na'uk wean i Ubu nal-ewal tamata Yahudi ra ma reluk Ni tamata inorang, na inyai wean watan i rfava'at ewal tamata matmatan ra. Ba tali afa yai, na tamata ra munuk na'a lanit ivavan veka rala kalolin i dawan urun tali Ubu.
45011016	Ubu Ni munuk Abraham, Ishak ovu Yakub. Ba Ubu Ni vali uburir-nusirira ra. Wean watan afamtahan ovi tala lan roak verin Ubu. Wean i tamata isa nala ni afamtahan i notu lan lalean a verin Ubu, na inyai nfaturu ne, afamtahan ovi rban-muri ra rala vali roak verin Ia. Bis vali ma tanovak na'a tamata Yahudi ra ne, ira wearira aa zaitun isa. Wean i Ubu Ni roak aa yai ni wa'ar ra, na Ni vali aa sanan ra munuk.
45011017	Tamata Yahudi ra wearira aa zaitun ni sanan ra. Tamata ra ba'i rwanar aa zaitun yai. Mia tamata ovi wol Yahudi ra, weabira aa zaitun liak ni sanan ra. Tamata ra wol rwanar aa zaitun yai. Tali aa i tamata ra rwanar ia, na retal roak sanan boku. Na'a aa sanan ovi retal roak yai warira ra, na rtomak aa sanan tali aa i tamata ra wol rwanar. Ba mia tamata ovi wol Yahudi ra, weabira aa sanan ovi beti rtomak yai. Rotu wean inyai, boma mia vali bira munuk afa lolin ovi Ubu ntorung ma nala verin tamata Yahudi ra.
45011018	Deka fyakaratat tenabira ra, tevek Ubu ntomak watan mia ma nala'ing roak tamata Yahudi ra wean aa sanan ovi retal roak ira. Mingnanang ne, mia weabira aa sanan ovi rtomak watan, ba wol myot-nala ma aa yai ni wa'ar a rangrebat, na'uk aa yai ni wa'ar a notu ma mingrebat.
45011019	Snain a mia veka fyalak ne, “Kena, ma Ubu nala'ing tamata Yahudi ra, wean aa zaitun ni sanan ovi retal roak a, boma nala ami wean aa sanan liak ovi rtomak na'a aa zaitun yai. Inyai nfaturu ne, ami weamami aa sanan i rtomak na'a aa zaitun yai.”
45011020	Inyai kena urun. Ubu nala'ing ira, tevek wol rorang Kristus, ovu nala mia ma mnya'a warira ra, tevek bira inorang a. Ba deka fyakaratat tenabira ra, na'uk msyi'ik wabira ma lolin, boma deka mifla talik bira inorang a, ma wol myorang roak Ubu.
45011021	Ba wean i Ubu wol nlobang tamata Yahudi ovi wol rorang Ia, ma nala'ing ira wean aa zaitun ni sanan ovi retal roak ira, na Ia veka wol nlobang vali mia, wean i wol myorang Ia.
45011022	Ba wean inyai, na minovak ma lolin na'a Ubu Ni silobang a, ovu Ni ngrova ma nukun tamata ra. Ia nfaturu Ni ngrova a verin tamata ovi wol rorang Ia, na'uk nfaturu Ni silobang a verin mia, wean i myorang lalawatan Ia ma mingnanang Ni silobang a. Na'uk wean i wol mingnanang Ni silobang a, na Ia veka nala'ing vali mia, wean aa zaitun ni sanan ovi retal roak ira.
45011023	Na'uk wean i tamata Yahudi ra rahil ma rorang ewal Ubu, na Ia veka nal-ewal ira wean aa zaitun ni sanan ovi retal roak ira, ma rtomak ewal na'a warira ra. Ubu bisma notu wean inyai, tevek Ni ngrebat a.
45011024	Mia tamata ovi wol Yahudi ra weabira aa zaitun liak sanan ra. Mia wol mtyali aa zaitun ovi tamata ra rwanar, na'uk rtomak roak mia na'a aa zaitun yai. Ba wean i Ubu notu wean inyai verin mia, tevek bira inorang a, na Ia veka notu ma nlia tali inyai verin tamata Yahudi ra. Ia veka nal-ewal ira ma ti rna'a warira ra, wean i rorang ewal Ia. Afa yai wean lahir aa zaitun ovi tamata ra rwanar, ni sanan ovi retal roak ira, rala ma rtomak ewal na'a warira ra.
45011025	Terang a valing averi! Era ma deka fyikir ne, mkya'a munuk afakataka, tevek inak ma mkya'a afa fanfonak i Ubu ralan a nfalak ini. Tamata Israel boku ralarira rangrebat ma rafena rorang Ubu. Afa ini veka nbana, nata ti naran amar i Ubu nfadoku roak. Ia notu ma tamata ovi wol Yahudi, na'uk nfili roak ira ma rira vava'at kakiwal, rma munuk ma rorang Ia.
45011026	Ba tali linga'an ini, na Ubu veka nsikat tamata Israel ra munuk tali rira salasilan ra, ma rira vava'at kakiwal. Rtulis roak na'a Surat Ralan ne, “Raja i mane ntevut ita tali dida salasilan ra, veka ntali Sion nma. Ia veka na'i vatuk Yakub ubun-nusin ra munuk rira salasilan ra.
45011027	Ubu nfalak ne, ‘Ya'a veka otu tnorung ini verin ira, ma veka uma ma a'i vatuk rira salasilan ra.’”
45011028	Tamata Yahudi ra rafena ma rorang Ubu Ni Ivar Lolin a, ba rira sian verin Ubu. Afa yai notu ma tamata ovi wol Yahudi ra uturira. Na'uk Ubu nfadoku roak ma nfili tamata Yahudi ra, ba musti nlobang ira. Notu wean inyai ma nfakena Ni tnorung a verin uburir-nusirira ra,
45011029	tevek Ubu wol nkati Ni tnorung a verin tamata ovi nfili ovu naflahar roak ira.
45011030	Lan ana, mia wol myot-orang afa ovi Ubu nfalak ra. Na'uk fiang ini, Ia nfaturu roak Ni rala lolin a verin mia, tevek tamata Yahudi ra wol rot-orang afa ovi nfalak ra.
45011031	Wean vali inyai verin tamata Yahudi ra. Fiang ini ira wol rot-orang afa ovi Ubu nfalak ra, boma Ia nfaturu Ni rala lolin a verin mia, tamata ovi wol Yahudi ra. Na'uk Ia veka nfaturu Ni rala lolin a verin tamata Yahudi ra vali.
45011032	Ubu notu ma tamata ra munuk wean tamata ovi rtutuk ira na'a bu'i ralan, tevek wol rot-orang roak afa ovi nfalak ra. Notu wean inyai, boma bisma nfaturu Ni rala lolin a verin tamata ra munuk.
45011033	Ubu sa'i dawan Ia. Ni kaka'a dawan urun ovu nka'a munuk afakataka. Wol tamata isa bisma nfalyawang nala afa ovi Ia nfadoku ma notu ra, ovu vali wol tamata isa bisma nfan-aran Ni afa ovi nkarya ra.
45011034	Rtulis roak na'a Surat Ralan ne, “Iki nka'a Duila'a ralan a ovu iki bisma nsurak Ia?”
45011035	“Wol tamata isa vali bisma nala afaka watan verin Duila'a, ma Duila'a naval ia na'a ni afa ovi nala ra.”
45011036	Ubu notu munuk roak afakataka ovu afakataka munuk rna'a, tevek Ni ngrebat ma nfareta afa avyai munuk, boma traning Ia. Ba tfadawang Ubu, nata ti wol ni wahan. Kena urun.
45012001	Terang a valing averi! Ubu nlobang mia ma nfaturu Ni lolin verin mia. Ba era urun verin mia, boma myala munuk bira vava'at ra verin Ubu, ma neluk bira korban i nva'at ovu nmerat urun, ovu vali nfaloling Ubu ralan a. Inovan ma myotu wean inyai ma al msyangatur ma mryaning Ia.
45012002	Deka myot-orang tamata ovi wol rorang Ubu na'a lanit ivavan ini rira fikiran ra ovu afa ovi rotu ra. Na'uk myala munuk bira vava'at ra verin Ubu, boma nala fikiran ngorva'an verin mia, ma bira vava'at ra veka naling ia tali lan a, ma mkya'a mnga'un afa ovi Ubu ralan nfalak ra. Afa avyai, afa lolin ovi rotu ma Ubu ralan a lolin ovu ita, ovu kena munuk lahir.
45012003	Ubu nala roak Ni rala lolin a verin ya'a, ba nala varvara ma ufamalik Ni vaivatul ra verin mia. Ba usurak mia munuk ma deka fyakaratat tenabira ra ma fyikir ne, afa ovi rna'a tenabira ra, nlia tali afa ovi kena ra. Na'uk velik aba, msyi'ik tenabira ra veki ma wean lahir linga'an i kena, ovu wean yabi i Ubu nala roak verin mia, tevek bira inorang a verin Ia.
45012004	Wean vali inyai na'a tenadida ra. Velik ne tenadida isa watan, na'uk limadida, eadida ovu vali afa rivun ovi rna'a munuk tenadida ra. Ba velik ne rivun, na'uk tenadida ikisa watan. Afa avyai munuk rira karya ra rsialing ira.
45012005	Ita tamata ovi torang Kristus weadida vali inyai. Velik ne rivun ita ovu tsialing ita, na'uk tna'a sidovung tamata inorang isa watan, wean lahir Kristus tenan isa watan, tevek dida vava'at isa roak ovu Ia. Ba ita tna'a munuk Kristus tenan yai, ma dida vava'at isa roak ovu tamata inorang liak ra vali.
45012006	Yabi ovi Ubu nala verin ita rsialing ira, wean lahir Ni rala lolin i nala verin ita. Ita musti tala dida yabi ovi Ia nala roak lokat ita ma al tlobang tamata ra. Wean i Ubu nala yabi verin tamata isa ma nrenar lahir tali Ubu ma ti nfamalik Ni vaivatul ra verin tamata liak ra, ni lolin a nfamalik orang lahir Ubu Ni vaivatul ovi nala roak verin ia, ma wean lahir ni inorang a.
45012007	Wean i Ubu nala yabi verin tamata isa ma nlobang tamata liak ra, na musti nlobang urun ira. Wean i Ubu nala yabi verin tamata isa ma nsiair, na musti nsiair ovu ralan urun.
45012008	Wean i Ubu nala yabi verin tamata isa ma nsurak tamata ra ma nfangrebat ralarira ra, na ia musti nsurak ira ovu ralan urun. Tamata i ni yabi ma nsiduk ni metan ra verin tamata liak ra, na ia musti notu ovu ralan urun. Tamata i ni yabi ma nban-ulu verin tamata ra, na ia musti nfabana ni karya yai ovu ralan urun. Tamata i ni yabi ma nfaturu ni rala lolin verin tamata kasian ra, na ia musti notu ovu ralan lolin.
45012009	Terang a valing averi! Mia musti mlyobang tamata ra ovu ralabira urun. Byatuk bira fikiran sian ra, ovu deka myotu afa ovi sian ra. Myotu a'uk lolin a.
45012010	Fara mia tamata ovi myorang Yesus, msyilobang mia wean lahir mlyobang a'abir-waribira ra, ovu vali musti ula mia ma fyaturu bira sialang a verin tamata liak.
45012011	Deka byosa, na'uk iva'ubira ma mkyarya verin Duila'a ovu ralabira urun.
45012012	Fara ralabira lolin urun, tevek fyaklo'i a'uk bira vava'at ra verin Duila'a. Mtyahang ralabira na'ut i mtyuan susa, ovu iva'ubira ma miflurut lalawatan.
45012013	Mlyobang tamata kasian ovi rorang Yesus, ovu mtyorung ma tamata ovi rorang Yesus rtali ahu liak rna'a teri bira rahan ra.
45012014	Myera verin Ubu ma naflahar tamata ovi rwi-rwa mia. Deka myera ma Ubu near nfasoba ira.
45012015	Myotu inabira lolin ovu tamata ovi rotu inarira lolin a, ovu ralabira lalau vali ovu tamata ovi ralarira lalau ra.
45012016	Era verin mia munuk ma mian vai isa na'a bira fikiran ra, boma bira vava'at ra lolin ovu tamata liak ra. Deka fyakaratat tenabira ra, na'uk mtyorung ma myotu bira kida ovu tamata biasa ra watan. Deka fyikir ne, bira kaka'a a dawan lia tamata liak ra.
45012017	Wean i tamata ra rotu sian mia, na deka myangal ira ma myotu sian vali ira. Myotu a'uk afa ovi tamata ra munuk ranovak ne, lolin.
45012018	Mkyiwal ma mdyava linga'an, ma bira vava'at ra malinan ovu tamata ra munuk.
45012019	Terang a valing ovi ulobang urun mia! Deka byalas tamata ovi rotu sian mia, na'uk mnyaban watan ma Ubu veka nukun ira. Tevek rtulis roak na'a Surat Ralan ne, Duila'a nfalak ne, “Ya'a Ning ngrebat ma veka ubalas tamata avyai. Ya'a veka ufaturu Ning ngrova verin tamata ovi rotu afa ovi sian ra.”
45012020	Deka myangal tamata i notu sian mia, na'uk myotu watan wean Surat Ralan nfalak roak ne, “Wean i tamata yai nablafar, na fya'an ia. Wean i nabroa, na myala wear ma nenu. Tevek myotu wean inyai, na myotu roak ma nma'it urun na'a afa ovi notu ra.”
45012021	Deka mtyorung ma sian a nfaleka mia, na'uk musti fyaleka sian a ovu bira afa lolin ovi myotu ra!
45013001	Terang a valing averi, tamata iki watan musti not-orang tamata ovi rtaha fareta ra, tevek wol tamata isa vali ni ngrebat ma nfareta, wean i Ubu wol nala ngrebat verin ia. Tamata ovi rtaha fareta bisma rfareta, tevek Ubu nfadoku roak ma rfareta.
45013002	Wean inyai bi tamata iki watan nangal fareta ra, na ia nangal vali afa ovi Ubu nfadoku roak a. Notu wean inyai, na veka ntuan inukun.
45013003	Tamata ovi rotu afa ovi lolin ra wol rbobar fareta ra. Na'uk tamata ovi rotu afa ovi sian ra, ira rbobar fareta ra. Ba wean i inabira ma wol byobar fareta ra, na myotu watan afa ovi lolin ra, na ira veka rfadawang mia.
45013004	Tamata ovi rtaha fareta reluk Ubu Ni tamata sansinir, ovu rkarya ma na'a bira lolin. Na'uk wean i myotu afa ovi sian ra, na musti byobar ira, tevek rira ngrebat ma rukun tamata ra. Ira reluk Ubu Ni tamata sansinir ma rukun tamata ovi rotu afa ovi sian ra.
45013005	Ba wean inyai, na mia musti myot-orang afa ovi fareta rfalak ra, boma wol rfaturu rira ngrova verin mia. Nlia ntali inyai, na myot-orang afa ovi rfalak ra, tevek mkya'a roak na'a ralabira ila'a ra ne, afa avyai kena.
45013006	Wean inyai vali bi byahir kulu, tevek na'ut i fareta ra rfabana rira karya ra, na ira rkarya verin Ubu.
45013007	Ba myala verin fareta afa ovi inovan ma myala verin ira. Byahir munuk babahir kulu ovi fareta ra rfadoku ma byahir. Msyoak nulu fareta ra ovu fyaturu vali bira sialang a verin ira.
45013008	Byahir bira utan ra na'ut amar i byolan roak a. Na'uk msyilobang mia lalawatan, tevek tamata iki watan nlobang tamata liak, na ia not-orang roak afa ovi rfadoku roak na'a Musa Ni inukun ra.
45013009	Musa ni inukun ra rfalak ne, “Mia tamata ovi msyifa roak, deka mtyuba ovu tamata ovi wol awarira verin mia, deka msyifedan, deka byori, deka byo'itea afa ovi tamata liak rira.” Inukun avyai ovu inukun liak ra munuk lahir ihirira ra rna'a roak inukun ini: “Mlobang tamata liak ra wean watan i mlobang tenam a.”
45013010	Wean i tamata isa nlobang tamata liak ra, na ia veka wol notu afa ovi sian ra verin ira. Ba wean i tamata iki watan nlobang tamata liak, na ia not-orang munuk roak Musa ni inukun ra.
45013011	Mia musti myotu wean inyai, tevek mkya'a roak ne, naran roak ni amar a ma deka weadida tamata ovi rtuba watan, na'uk byatar ma myorang urun Yesus. Tevek amar i beti torang Yesus nti roak, ovu amar i Ubu veka nsikat ita tali dida salasilan ra, ma dida vava'at kakiwal, sarseri roak.
45013012	Ita bisma tfalak ne, dida vava'at fiang ini wean i ovan a mnanat roak, ovu lyawan sarseri roak. Ba tatalik lahir ma deka totu afa ovi sian ra, wean tamata ovi rira vava'at ra rna'a watan dedan ralan. Na'uk dida vava'at rna'a lyawan ralan, ba musti totu a'uk afa ovi lolin ra, wean i tataha minak ma al tangal afa ovi sian ra.
45013013	Afa ovi totu na'a dida vava'at ra musti wean lahir tamata ovi rira vava'at ra rna'a roak lyawan ralan. Deka boranavut ita ovu deka totu snoba i boranavut ita ma taktufan, deka tsifa tia ma watan, deka taktufan urun ma totu watan afa ovi wol inovan ra, deka tsingarahi ovu deka tbo'itea afa ovi tamata rira.
45013014	Na'uk myorang watan afa ovi Duila'a Yesus Kristus notu ra. Deka myorang kikyai bira ininan sian ovi rotu ma myotu salasilan.
45014001	Terang a valing averi, mtyorung ma myala tamata i ni inorang verin Yesus wol nangrebat obin a, ovu lolin watan. Deka msyingarahi ovu ia na'a afa ovi nfikir ra.
45014002	Tamata ovi rorang Yesus, boku rorang ne, bisma ra'an afamtahan afaka watan. Na'uk tamata ovi rira inorang wol nangrebat obin, ira rorang ne, bisma ra'an watan sayur.
45014003	Tamata i na'an afaka watan, deka nfalak sian tamata i na'an watan sayur, tevek Ubu ntorung roak ma nala ia ma neluk yanan. Wean vali inyai verin tamata i na'an watan sayur, deka nfasala tamata i na'an afaka watan, tevek Ubu ntorung ma nala vali ia ma neluk yanan.
45014004	Deka fyasala tamata liak ni tamata sansinir a. Duan a veka ka'i nfadoku ne, nkarya ma lolin te wahal. Wean vali inyai verin terabir-valibira tamata ovi rorang Yesus. Duila'a neluk duarira, ba Ia sa'i nvolan ne, iki kena te sala ia. Ia veka nlobang Ni tamata sansinir a ma not-nala ni karya a, tevek Duila'a Ni ngrebat a.
45014005	Tamata boku ranovak ne, amar isa lolin lia amar liak ra ma rasdovu ira ma rfadawang Ubu, na'uk boku ranovak vali ne, amar ra munuk wearira isa watan. Ba fara lokat tamata norang urun ne, afa i nanovak yai kena.
45014006	Tamata i nanovak ne, amar isa lolin lia amar liak ra ma rasdovu ira ma rfadawang Ubu, na nanovak wean inyai ma nalang Duila'a. Tamata i na'an afaka watan notu wean inyai ma nalang Duila'a, tevek inan ma nfalak fara weninyai verin Ubu na'a afamtahan avyai. Tamata i na'an watan sayur, ia notu wean inyai, tevek inan ma nalang Duila'a, ovu vali nfalak fara weninyai verin Ubu.
45014007	Tali did tinemun, na wol tamata isa vali na'a ni vava'at a, ka'i nfikir watan tenan a. Wol tamata isa vali nmata tevek afa ovi ralan nfalak ra watan.
45014008	Ba velik ne veka tmata te tva'at, na torang a'uk afa ovi Ubu ralan nfalak ra, ovu Ia Ni watan ita.
45014009	Wean inyai bi, Kristus nmata ovu nva'at ewal roak, boma Ia neluk Duila'a verin tamata ovi rva'at ra ovu tamata ovi rmata roak a.
45014010	Ba deka mane tamata boku tali mia fyasala terabir-valibira ra, ovu vali deka fyalak sian ira, tevek ita munuk veka tdiri Ubu wahan ralan a, na'a wan i ndoku ma nfareta ma nfaleka inukun verin ita.
45014011	Rtulis roak na'a Surat Ralan ne, “Duila'a nfalak ne, ‘Kena urun ma tamata ra munuk veka rsangatur na'a wahang ralan a, ovu ira munuk lahir veka rtorung ne, Ubu Ya'a.’ ”
45014012	Wean inyai, na lokat ita veka tdiri Ubu wahan ralan a, ma tfalak munuk dida afa ovi totu ra, ovu afakinimi totu afa avyai.
45014013	Wean inyai, na deka tsifasala ita! Na'uk ni lolin a tanovak ma totu wean ini: Deka totu afa ovi rotu ma terad a valid ra rotu salasilan.
45014014	Ya'a ning vava'at isa roak ovu Duila'a Yesus, ba orang urun ne, afamtahan afaka watan, Ubu wol nfalak teri ma deka ta'an. Na'uk wean i tamata isa norang ne, afamtahan boku Ubu nfalak teri ma deka na'an, na inyai kena ma deka na'an.
45014015	Wean i motu ma teram-valim isa ralan nwa'uk, tevek afa ovi muan ra, na afa ovi motu ra rfaturu roak ne, wol mlobang ia. Deka muan afamtahan i not-visal teram-valim ra ma wol rorang roak Ubu, tevek Kristus nmata roak ma al nakvanak ira.
45014016	Ba deka myotu afa ovi mnyarin ne lolin, na'uk notu ma terabir-valibira ra rleka na'a salasilan, ma tamata liak rfalak sian mia.
45014017	Wean i Ubu nfareta wean lahir Raja na'a dida vava'at ra, na totu afa ovi Ubu ralan nfalak a, ovu dida vava'at ra malinan ovu tamata liak, ovu vali raladida lolin. Ubu inan ma totu munuk afa avyai nlia tali dida fana'an fanenu ra. Ita tfarnuang munuk afa avyai, tevek Ubu Ni Roh nkarya na'a raladida ra.
45014018	Torang Kristus wean inyai na'a afa ovi totu ra, na notu ma Ubu ralan lolin, ovu vali tamata ra ralang ita.
45014019	Wean inyai, na ita musti tkiwal lalawatan ma totu afa ovi rotu ma dida vava'at ra malinan ovu terad a valid ra, ovu vali tsifangrebat ita na'a dida inorang.
45014020	Deka tali afamtahan ovi minovak ne, bisma mian, na myotu ma tamata liak rleka na'a salasilan, ma rira inorang na'a Ubu wol rangrebat roak. Afamtahan ra munuk Ubu wol nfalak teri ma deka ta'an, na'uk sian urun verin tamata i na'an afamtahan ovi rotu ma tamata ra rotu salasilan.
45014021	Ni lolin a deka mian afwatan ihin, myenu anggur te afa ovi rotu ma minavut, te myotu afa ovi rotu ma tamata ovi rorang Yesus rotu salasilan.
45014022	Ba terang a valing averi, afa ovi myorang na'a bira fana'an-fanenu ra, na mia ovu Ubu sa'i mkya'a afa avyai. Lolin urun verin tamata i wol ka'i nfasala tenan a, na'ut i notu afa ovi nanovak ne kena.
45014023	Wean i ralabira raruan ma mian afa isa, na'uk mian watan afa yai, na Ubu nukun mia, tevek wol myorang afa ovi mkya'a roak ne, kena. Wean i totu afaka watan, na'uk wol torang ne, afa ovi totu ra kena, na inyai salasilan roak.
45015001	Terang a valing averi, ita tamata ovi dida inorang nangrebat roak, musti tatahang nal raladida na'a tamata ovi rira inorang wol nangrebat obin. Deka mane totu watan afa ovi rfaloling raladida ra.
45015002	Tali bir tinemun, na lokat tamata musti notu afa ovi lolin ra verin teran a valin ra ma nfaloling ralarira ra, boma rira inorang a ntafal ma nangrebat.
45015003	Tevek Kristus vali Ni afa ovi notu ra wol mane nfikir watan tenan a. Na'uk rtulis roak na'a Surat Ralan ne, “Afa ovi tamata ra rfalak na'ut i rfalak sian Oa, fiang ini nkena roak Ya'a.”
45015004	Ba afa ovi rtulis munuk roak na'a Surat Ralan, rair ita ma tatahang nal raladida, ovu dida inorang ntafal ma nangrebat, boma tfaklo'i a'uk dida vava'at ra verin Ubu.
45015005	Ubu notu ma tatahang nal raladida ovu nfaloling raladida ra. Ba uflurut verin Ia ma fara nlobang ita ma raladida isa watan, ma torang Kristus Yesus Ni afa ovi notu ra.
45015006	Ubu notu wean inyai, boma raladida isa ma tfadawang Ubu i dida Duila'a Yesus Kristus Yaman a.
45015007	Ba mtyorung ma msyimaklivur mia, wean Kristus ntorung roak mia na'a ralan a. Myotu wean inyai, na tamata ra rfadawang Ubu.
45015008	Ufangnanang mia ne, Kristus neluk roak tamata sansinir ma al nlobang tamata Yahudi ra, boma nfaturu ne, Ubu nfakena roak Ni tnorung ra. Notu wean inyai, ma nfakena afa ovi ntorung roak verin ubud-nusid ra.
45015009	Kristus nma vali lanit ivavan ini, boma tamata ovi wol Yahudi ra bisma rfadawang Ubu, tevek nfaturu Ni rala lolin verin ira. Rtulis roak na'a Surat Ralan ne, “Wean inyai, bi na'ut i una'a ovu tamata ovi wol Yahudi ra, na ufalak fara weninyai verin Oa, ovu vali udedang ovu ning dadedang ra ma al ufadawang naram a.”
45015010	Rtulis vali na'a Surat Ralan ne, “Tamata ovi wol Yahudi ra myotu inabira lolin ovu Ubu Ni tamata ovi nfili roak ira.”
45015011	Rtulis vali na'a Surat Ralan ne, “Bangsa ra munuk fyadawang Ubu, ovu vali tamata ra munuk mryaning Ia.”
45015012	Nabi Yesaya nfalak vali ne, “Tamata isa tali Isai ubun-nusin ra veka nma, ovu Ia veka nfareta bangsa ra munuk, ovu veka rfaklo'i a'uk rira vava'at ra verin Ia.”
45015013	Ubu sa'i notu ma ita tnaban afa lolin ovi Ia veka nala verin ita. Ba uflurut verin Ia ma fara notu ma ralabira lolin. Fara Ia notu vali ma bira vava'at ra malinan, tevek myorang Duila'a Yesus. Notu wean inyai, boma Ni Roh nfangrebat ralabira ra ovu Ni ngrebat a, ma mtyafal ma fyaklo'i a'uk bira vava'at ra verin Ia.
45015014	Terang a valing averi. Ya'a orang urun ne, bira lolin dawan dalang, ovu mkya'a ma lolin afa ovi Ubu nfalak ma myotu ra, ovu vali bisma msyisurak nala mia.
45015015	Na'uk na'a surat ini, na wol uma'it ma usurak mia ma ufalyawang lahir afa isa te irua, boma mingnanang ewal afa avyai. Ufalak wean inyai, tevek Ubu Ni rala lolin bi nala karya ini verin ya'a.
45015016	Ya'a eluk tamata sansinir verin Kristus Yesus ma ulobang tamata ovi wol Yahudi ra, ovu vali ukarya verin Ubu wean mela falurut, tevek ufamalik Ni Ivar Lolin na'a Yesus. Otu wean inyai, boma tamata ovi wol Yahudi ra bisma wearira persembahan verin Ubu ma rfaloling ralan a, tevek Ni Roh a nfamerat roak ira.
45015017	Ya'a ning vava'at isa roak ovu Kristus Yesus, ba ralang dawan na'a ning karya verin Ubu.
45015018	Ya'a ubrahi watan ma ungrihi na'a afa ovi Kristus notu roak nahu ya'a, ma ulobang tamata ovi wol Yahudi ra ma rot-orang afa ovi Ubu nfalak ra. Rotu wean inyai tali ning vaivatul ra, ovu vali afa ovi otu ra.
45015019	Ngrebat i ntali Ubu Ni Roh notu ma otu mujizat ra ovu faneak ovi tamata ra wol rot-nala. Ufamalik munuk roak Ubu Ni Ivar Lolin a na'a Yesus na'a wan ovi uti roak a, tali Yerusalem ti naran propinsi Ilirikum.
45015020	Inak urun ma ufamalik Ivar Lolin yai na'a wan ovi tamata ra wol rka'a Kristus obin, boma deka rfalak ne, ufabana watan karya ovi tamata ra rotu lan roak, wean tamata i nfadiri rahan na'a tamata liak ni fanderen.
45015021	Ya'a inak ma otu afa ovi rtulis roak na'a Surat Ralan ne, “Tamata ovi wol rarenar Ivar tali Ubu veka rsi'ik Ia, ovu vali tamata ovi wol rarenar Ivar yai veka rfan-aran vali.”
45015022	Ya'a ufamalik lalawatan Ubu Ni Ivar Lolin na'a wan ovi tamata ra wol rka'a Kristus obin, bi ya'a wol bisma ti utuan mia obin, velik ne inak lalawatan wean inyai.
45015023	Na'uk fiang ini otu munuk roak ning karya ra na'a wan ini. Varat ifira nelak roak veli ma naran amar ini, na inak ma ti ulola mia.
45015024	Ya'a unovak mane uti Spanyol. Ba fara bisma ulola mia karedralan isa te irua na'a bira kota ma itmunuk totu inad lolin, ovu bisma mlyobang ya'a na'a ning banbanan ma uti Spanyol.
45015025	Na'uk fiang ini una'a propinsi Akhaya mane uti Yerusalem veki, ma utaha kubang tali tamata ovi rorang Yesus na'a propinsi Makedonia ovu Akhaya. Ira rfadoku roak ma rasdovuk rira kubang ra ma al rlobang tamata kasian ovi rorang Yesus na'a Yerusalem.
45015027	Ira ralarira lolin ma ka'i rfadoku roak wean inyai. Velik aba rira varvara vali ma rlobang tamata kasian ovi rorang Yesus na'a Yerusalem. Tevek tali tamata Yahudi ra, bi tamata ovi wol Yahudi ra rira vali kalolin ovi rtali Ubu. Wean inyai, ba tamata ovi wol Yahudi rira varvara ma rlobang Yahudi ra ovu afa ovi rala ma al rva'at lokat amar.
45015028	Wean i otu munuk roak ning karya yai, ma ala roak kubang ovi rasdovuk roak verin tamata ovi rorang Yesus na'a Yerusalem, beti uti Spanyol, na'uk ulola mia veki na'a bira kota.
45015029	Ya'a uka'a roak ne, amar i uti ma ulola mia, na veka ala lahir Kristus Ni kalolin ovi dawan urun a verin mia.
45015030	Terang a valing averi! Ita torang roak dida Duila'a Kristus, ovu vali Ubu Ni Roh notu roak ma tsilobang ita, ba era urun ma itmunuk taflurut verin Ubu ovu ralad urun, ma nlobang ya'a na'a ning karya.
45015031	Mlyobang ma miflurut vali ma fara tamata ovi wol rorang Yesus Kristus na'a Yudea, deka rotu sian ya'a. Miflurut vali ma fara tamata ovi rorang Yesus na'a Yerusalem ralarira lolin ma rala kubang ovi utaha verin ira.
45015032	Ba wean i Ubu ralan nfalak, na ya'a bisma ti ulola mia ovu ralang lolin. Ya'a veka uyari ya'a ovu ralang a lolin urun, tevek mane uti ma ulola mia.
45015033	Uflurut ma fara Ubu i nala Ni malinan verin tamata ra, nfatuang munuk mia. Kena urun.
45016001	Terang a valing averi, ya'a inak ma ufamalik verin mia vata i naran Febe. Teradida ini tamata lolin ia. Ia nkarya al nlobang tamata ovi rorang Yesus rira sidovung na'a kota Kengkrea.
45016002	Wean i nti ma nalola mia, na mtyorung ma myala ia wean terad a valid ra na'a Duila'a, tevek inovan ma tamata ovi rorang Yesus rotu wean inyai. Mlyobang ia, wean i nera lablobang tali mia, tevek ia nlobang tamata rivun roak, ovu nlobang vali ya'a.
45016003	Ya'a inak ma ala salam verin Priskila ovu Akwila. Amamunuk amkarya verin Kristus Yesus.
45016004	Amar ovi rti roak veli, na ira wol rbobar ma rmata al rlobang ya'a. Ufalak fara weninyai verin ira, ovu wol mane ya'a watan, na'uk tamata ovi wol Yahudi na'uk rorang Yesus, rira sidovung ra munuk, rfalak vali fara weninyai verin ira.
45016005	Ala salam vali verin tamata ovi rorang Yesus rira sidovung i rasdovu ira na'a rira rahan. Ala salam verin Epenetus, terang i ulobang urun ia. Na'a propinsi Asia, na ia norang lan Kristus, beti tamata liak ra.
45016006	Ala salam vali verin Maria. Ia nkarya ma al nlobang ma dawan mia.
45016007	Ala salam verin Andronikus ovu Yunias. Terang irua ini tamata Yahudi ira vali wean ya'a, ovu lan ra'abu'i vali ira ovu ya'a. Ira rorang lan Kristus beti ya'a, ovu vali ira reluk rasul ovi tamata ra ralang ira.
45016008	Ala salam verin Ampliatus, terang i ulobang urun ia. Ia ni vava'at isa roak ovu Duila'a wean vali ya'a.
45016009	Ala salam vali verin Urbanus, terang i amamunuk amkarya verin Kristus. Salam vali verin ning kida Stakhis i ulobang urun ia.
45016010	Ala salam vali verin Apeles i nfaturu roak ne, not-orang afa ovi Kristus nfalak ra, velik ne ntuan susa dawan. Salam vali verin tamata ovi rna'a Aristobulus ni rahan.
45016011	Ala salam vali verin Herodion, terang ini tamata Yahudi ia vali wean ya'a. Salam vali verin tamata ovi rorang Yesus na'a Narkisus ni rahan.
45016012	Ala salam vali verin Trifena ovu Trifosa. Ira rkarya ma dawan urun verin Duila'a. Salam vali verin Persis i ulobang urun ia. Ia nkarya ma dawan vali verin Duila'a.
45016013	Ala salam vali verin Rufus ovu renan a. Rufus ni inorang verin Duila'a notu ma tamata rivun ralang ia. Renan a, wean watan ya'a renang a.
45016014	Ala salam verin Asinkritus, Flegon, Hermes, Patrobas, Hermas ovu vali terad a valid ovi irmunuk rasdovu ira.
45016015	Salam vali verin Filologus, Yulia, Nereus ovu uran a, Olimpas ovu vali tamata ovi rorang Yesus, irmunuk rasdovu ira.
45016016	Ba lokat mia ka'i myala salam vali verin terabir-valibira ra ovu msyivoan mia ovu Ubu Ni lolin a. Tamata ovi rorang Yesus rira sidovung ra munuk, rala salam vali verin mia.
45016017	Terang a valing averi, era urun verin mia ma msyi'ik wabira ma lolin na'a tamata ovi rotu ma bira sidovung a nama'ar, ovu vali rweang mia ma myorang rira afa ovi rair ra. Ira rair afa ovi wol kena ra, ovu wol wean lahir afa ovi mryenar roak. Ba fyaroa lahir tenabira tali ira!
45016018	Ufalak wean inyai, tevek tamata avyai wol rkarya verin dida Duila'a Kristus, na'uk rfikir watan tenarira ra ma rfakena afa ovi ralarira rfalak ra. Ira rala vaivatul lolin ovu rfadawang tamata ra ma rlabir nala tamata ovi rira dardirin wol rangrebat na'a rira inorang a.
45016019	Tamata ra munuk rarenar roak ne, mia myot-orang lalawatan afa ovi Ubu nfalak ra. Wean inyai, bi ralang a lolin urun. Na'uk era ma mkya'a ma fyikir ma lolin na'a afa ovi lolin ra, ovu deka myotu afa ovi sala te sian ra.
45016020	Ubu i notu ma dida vava'at ra malinan a, veka not-visal lahir nitdawan ni ngrebat a, ovu notu ma nsoak na'a wahabira ralan ra. Fara dida Duila'a Yesus nala Ni rala lolin verin bir tinemun.
45016021	Ning kida Timotius i amrua amkarya, nala salam vali verin bir tinemun. Lukius, Yason ovu Sosipater, rala vali salam verin mia. Terang irtelu ini tamata Yahudi ira wean vali ya'a.
45016022	Ya'a Tertius, utulis Paulus ni vaivatul ra na'a ni surat ini, ala salam vali verin mia, tevek itmunuk torang Duila'a Yesus.
45016023	Gayus nala salam vali verin mia. Ya'a Paulus, una'a teri ni rahan, ovu tamata ovi rorang Yesus rira sidovung i rasdovu ira na'a ni rahan. Erastus i nasusan fareta ni kubang a, nala salam vali verin mia. Terad i Kwartus nala salam vali verin mia. [
45016024	Uflurut ma fara dida Duila'a Yesus Kristus nala Ni rala lolin verin bir tinemun! Kena urun.]
45016025	Mya ma tfadawang Ubu naran a! Ia Ni ngrebat a notu ma ita bisma torang lalawatan Ia, tevek mryenar roak Ubu Ni Ivar Lolin i nfamalik Yesus Kristus. Ufamalik Ivar Lolin yai wean lahir afa ovi Ubu nfalyawang verin ya'a. Ivar yai, lan ana neluk afa fanfonak ma tamata rivun wol rka'a.
45016026	Na'uk fiang ini Ubu nfavotuk roak Ivar yai, ovu nfareta ami ma amfalyawang Ivar yai verin tamata ra munuk. Ubu nana'a lalawatan, ovu afa ovi nabi ra rtulis roak rotu ma tamata ra munuk rka'a roak Ivar yai, boma rorang Ubu ovu rot-orang Ni afa ovi nfalak ra.
45016027	Tfadawang Ubu! Ubu ikisa watan Ia. Ia a'uk sa'i Ni kaka'a dawan na'a afaka watan. Inovan ma tfadawang Ia, nata ti wol ni wahan, tevek afa ovi Yesus Kristus notu ra. Kena urun. Ning surat a lawan watan ini. Salam tali ya'a, Paulus
46001001	Terang a valing ovi mnya'a kota Korintus! Mia ini sidovung tamata ovi rorang Yesus. Ubu nfili roak mia, ovu notu ma bira vava'at ra rmerat urun nahu Yesus Kristus. Mia mnya'a roak sidovung yai ma myeluk Ni tamata ovi rira vava'at ra rmalola, tevek isa roak mia ovu Ia. Tamata ovi rorang Duila'a Yesus Kristus wearira vali inyai na'a wan inba watan. Ita munuk dida Duila'a verin Ia. Ya'a Paulus, ovu dida kida tamata inorang i naran Sostenes; amaflurut verin Yamadida Ubila'a ovu Duila'a Yesus Kristus ma fara nala Ni rala lolin a verin mia, ovu notu ma bira vava'at ra malinan watan. Ubu ka'i nera ovu nfili ya'a ma eluk rasul verin Kristus Yesus, ma ufamalik Ni Ivar Lolin a, ovu utulis surat ini verin mia.
46001004	Ufalak fara weninyai lalawatan verin Ubu i uraning a, tevek nala roak Ni rala lolin a verin mia. Rala lolin yai ntali afa ovi notu roak verin mia na'a Kristus Yesus.
46001005	Ya'a ufalak fara weninyai verin Ubu, tevek isa roak mia ovu Kristus, ba nala roak afa lolin rivun verin mia na'a bira vava'at ra. Ia notu wean inyai, boma na'a afaka watan, na mia bisma fyamalik urun Ni Ivar i nfamalik Yesus, ovu vali bisma minovak nala munuk afa ovi nfalak ra verin mia.
46001006	Afa avyai rfaturu ne, Ivar i amfamalik roak verin mia na'a Kristus, nabwa'ar urun roak na'a ralabira ra.
46001007	Ba Ubu Ni Roh nala roak yabi avyai munuk verin mia, boma bisma mkyarya verin Ia na'a Ni va'i ralan a. Ba fiang ini ralabira urun al mnyaban dida Duila'a Yesus Kristus Ni amar i veka nma ewal a. Ia veka nma ma tamata ra munuk rsi'ik Ia.
46001008	Ia veka nfangrebat bira inorang a, ti naran amar i Duila'a Yesus Kristus veka nma ewal a. Ba na'a amar yai, na wol bira sala roak na'a Duila'a wahan ralan a.
46001009	Ubu veka nfangrebat mia, tevek Ia wol nablufang Ni tnorung i nala roak verin mia. Ia nera mia ma bira vava'at isa roak ovu Yanan a Yesus Kristus. Wean inyai bi ufalak fara weninyai verin Ubu.
46001010	Terang a valing averi! Duila'a Yesus nsinir ya'a ma ungrihi, na ala lahir naran a ma ungrihi verin mia, boma myorang afa ovi mane ufalak verin mia ini. Era urun ma bir tinemun deka msyingarahi ma myotu bira sidovung alaling. Era vali ma mian vai isa watan na'a bira fikiran ra ovu afa ovi fyalak ra.
46001011	Terang a valing averi, ufalak wean ini, tevek vata i naran Klo'e ni tamata ra rma ma rfalak verin ya'a ne, mia msyingarahi-sikual mia ma fyalak na'a tamata i nban-ulu verin mia.
46001012	Ufalak wean inyai, tevek ira rfalak ne, tali bir tinemun, na boku rfalak ne rorang ya'a, Paulus. Boku rfalak ne rorang Apolos, boku vali rfalak ne rorang Petrus, ovu vali boku rfalak ne rorang Kristus.
46001013	Bira vaivatul avyai rotu ma wean i msyiduk Kristus tenan a tia ma watan! Afa yai wol kena lahir. Ya'a, Paulus, wol umata na'a aa walwalur ma al ukvanak mia, ovu wol rala narang a ma al rbaptis mia ovu myorang ya'a!
46001014	Ufalak fara weninyai verin Ubu, tevek tali bir tinemun, na wol ubaptis munuk mia. Ubaptis watan Krispus ovu Gayus.
46001015	Ba fiang ini, wol bisma tamata isa vali ntali mia nfalak ne, ya'a ala narang a ma al ubaptis ia ma norang ya'a.
46001016	Ya'a utorung ne, ubaptis vali Stefanus ovu ni rahan teta a. Na'uk wol ungnanang ma lolin ne, betane nlia tali ira, na ubaptis tamata liak boku vali na'a inyai.
46001017	Yesus Kristus wol nsinir ya'a ma ubaptis tamata, na'uk nsinir ya'a ma ufamalik Ni Ivar Lolin. Ya'a wol ufamalik Ni Ivar Lolin a ovu kaka'a ovi rtali tamata rira afa ovi rfalak ra, tevek wean inyai, na Kristus Ni matmatan a na'a aa walwalur wol ni ngrebat akataka.
46001018	Ba amfamalik Ivar i nfamalik Yesus Ni matmatan na'a aa walwalur ma al nakvanak tamata ra. Ivar yai vu watan verin tamata ovi Ubu mane nukun ira, tevek wol rorang Yesus. Na'uk Ivar yai nfaturu lahir Ubu Ni ngrebat verin ita, ma nsikat ita tali dida salasilan ra, ma dida vava'at kakiwal.
46001019	Afa yai wean watan afa ovi Ubu nfalak roak na'a Surat Ralan ne, “Ya'a veka ufasmoang tamata batbitar rira fikiran ra, ovu vali ufamwear kaka'a dawan tali tamata ra, boma wol rot-nala afa ovi ranovak ra.”
46001020	Ba wean inba ovu tamata batbitar ra, ovu tamata ovi rira kaka'a dawan a, dawan ovi rair Ubu Ni inukun ra, ovu vali tamata ovi rka'a rangrihi ma uturira tamata liak rira fikiran ra? Ubu nfaturu roak ne, tamata ovi wol rorang Ia rira kaka'a yai wol fyawan akataka.
46001021	Ubu Ni kaka'a dawan urun ma nvolan wean ini: tamata ovi rna'a lanit ivavan ini rira kaka'a dawan, na'uk ira wol rka'a Ubu na'a rira kaka'a ra. Ubu nfadoku roak ma nsikat tamata ovi rorang Ia tali rira salasilan ra, nahu Ni Ivar Lolin i amfamalik roak a, ma rira vava'at kakiwal. Ia notu wean inyai, velik ne tamata ovi wol rka'a Ubu rfalak ne, Ivar yai vu watan.
46001022	Tamata Yahudi ra rera faneak veki, beti rorang afa ovi rarenar ra. Tamata Yunani ra inar ma rka'a lan veki kaka'a dawan ovi rtali lanit ivavan ini, beti rorang.
46001023	Na'uk ami wol amangrihi wean inyai. Ami amfamalik watan Kristus i nmata na'a aa walwalur a. Ivar yai nfakeri lahir tamata Yahudi ralarira ra ovu vali tamata ovi wol Yahudi ra ranovak ne, Ivar yai vu watan.
46001024	Na'uk Ubu nera tamata boku ma rorang Ia. Tamata avyai boku Yahudi ira, ovu vali boku wol Yahudi ira. Na'ut i rarenar Ubu Ni Ivar Lolin i nfamalik Yesus ma rorang Ia, na ira rfan-aran ne, Ia wean lahir ngrebat ovu kaka'a tali Ubu.
46001025	Tamata boku ranovak ne, Ivar i nfamalik Kristus ne, nmata na'a aa walwalur yai, Ivar vu watan. Velik aba, Ivar yai nlia munuk tamata rira kaka'a ra. Ira ranovak vali ne, afa ovi Ubu notu nahu Kristus wol ni ngrebat akataka. Velik aba, Ubu Ni ngrebat a nlia munuk tamata rira ngrebat ra.
46001026	Terang a valing averi! Eka mingnanang na'ut i Ubu nera mia ma myorang Yesus. Na'ut inyai, na tamata ovi rna'a lanit ivavan ini ranovak ne, tamata ifira watan tali mia rira kaka'a dawan, ovu tamata boku watan, tamata ra ba'i rarenar ira, ovu vali tamata boku watan, tamata dawan ira.
46001027	Na'uk Ubu nfili tamata ovi lanit ivavan a nfalak ira ne, rboda, boma nfama'it tamata ovi rira kaka'a dawan ra. Ia nfili vali tamata ovi tamata liak ra rfalak ne wol fyawarira, boma nfama'it tamata ovi tamata ra ba'i rsoak nulu ira.
46001028	Ubu nfili vali tamata ovi tamata ra wol ka'i ralang ira, ovu nfili tamata ovi rfalak ne, wol fyawarira ovu vali tamata ovi wol rira van akataka lahir. Ia ka'i notu wean inyai, boma afa ovi tamata ranovak ne, fyawarira na'a lanit ivavan ini veka wol fyawarira lahir.
46001029	Notu wean inyai, boma deka tamata isa vali nfakaratat tenan a na'a Ubu wahan ralan a.
46001030	Na'uk Ubu ka'i notu watan ma isa roak mia ovu Kristus Yesus. Tali Ia, na ita tka'a Ubu Ni kaka'a dawan a ovu Kristus nfamerat ita, ovu notu vali ma ita bisma lolin ewal ovu Ubu, ovu vali nfatalik ita tali afa ovi sian ra.
46001031	Ba terang a valing averi, wean watan i rtulis roak na'a Surat Ralan ne, “Wean i mane tfadawang afaka watan, na tfadawang a'uk Duila'a, tevek Ni afa ovi notu ra.”
46002001	Terang a valing averi! Na'ut inyai, na uma roak ma ufamalik Ivar i ntali Ubu verin mia. Ya'a wol utang afa i tamata ovi rna'a lanit ivavan a rtang a, tevek wol ala vaivatul ovi karatat ra, te vaivatul ovi rfaminak tamata ralarira ra.
46002002	Na'ut i itmunuk ana, uvolan roak ma ufamalik watan Yesus Kristus, ovu Ni matmatan a na'a aa walwalur verin mia. Ya'a uvolan ma wol ufamalik afa liak.
46002003	Na'ut i una'a Korintus, na ungrihi, na'uk tenang a wol nangrebat, ovu vali ubobar ma raruru lalean ya'a, betane wol ot-nala ning karya a.
46002004	Afa ovi ufalak verin mia yai, wol rtali tamata rira fikiran ra ma usweang mia ma myorang ya'a. Na'uk wean i ufamalik Ubu Ni vaivatul ra na'a Yesus, na Ubu Ni Roh a'uk sa'i nkarya na'a tamata ovi rarenar afa ovi ufalak ra, ralarira ra. Afa yai nfaturu lahir Ni ngrebat a.
46002005	Otu munuk afa avyai, boma wol miklo'i bira inorang a na'a tamata rira fikiran ra, na'uk miklo'i watan na'a Ubu Ni ngrebat a.
46002006	Wean i amfamalik Ubu Ni vaivatul ra verin tamata ovi rira inorang nangrebat roak verin Yesus, na amfamalik ovu kaka'a dawan ntali Ia. Na'uk, mami afa ovi amanovak ra wol rtali lanit ivavan ini, te wol rtali dawan ovi fiang ini rna'a obin, tevek amar isa, na ira veka rmamu munuk.
46002007	Kaka'a dawan i amala al amanovak ovu amfamalik Ubu Ni vaivatul ra tali lahir Ia. Lan ana, tamata ra wol rka'a kaka'a dawan yai obin. Wean inyai bi, na'ut i Ubu wol notu lanit ivavan a obin, na nvolan roak ma ita veka tovu vali Ia na'a Ni vanan i nfitik nyadat ma felan lolin urun a.
46002008	Tali tamata ovi rban-ulu verin tamata ra na'a lanit ivavan ini, na wol tamata isa vali nka'a kaka'a dawan yai. Ubu nfadoku roak afa yai na'a Yesus. Wean i afa yai lyawan roak verin ira, na wol rfedan Duila'a i ba'i raraning Ia, na'a aa walwalur a.
46002009	Na'uk wol rka'a, ba kena lahir wean i rtulis roak na'a Surat Ralan ne, “Tamata ra wol rarenar ovu wol rarea, ovu vali wol rfikir lahir obin, na'a afa ovi Ubu nfadoku roak verin tamata ovi rala lahir ralarira ra verin Ia.”
46002010	Tamata ra wol rka'a kaka'a i Ubu nvolan roak yai, na'uk Ni Roh nfalyawang munuk roak afa yai verin ami. Ni Roh nrea ovu nka'a munuk lahir afaka watan, ti naran afa fanfonak ovi rna'a Ubu ralan a.
46002011	Wean i tamata isa, ia a'uk sa'i nka'a afa ovi rna'a ralan a. Ubu Ni Roh a wean vali inyai. Ia a'uk sa'i nka'a Ubu ralan a.
46002012	Na'uk Ubu nala Ni Roh verin ami. Wean inyai bi, ami wol amorang kaka'a ovi rtali lanit ivavan a. Wean vali inyai bi, ami bisma amka'a munuk afa ovi Ubu nala roak verin ami.
46002013	Ba amfalyawang vava'at ngorva'an na'a Yesus i Ubu nala roak verin ami yai, na wol amala kaka'a tali tamata, na'uk amala afa ovi Ubu Ni Roh a nfalak roak na'a ralamami ra. Ami amfamalik vaivatul kena avyai tali Ni Roh a, ma amfalyawang afa avyai verin tamata ovi Ni Roh nleal roak ralarira ra.
46002014	Na'uk tamata ovi Ubu Ni Roh wol nleal ralarira ra, na ira wol rorang afa ovi Ubu Ni Roh nfalak ra. Ira rfalak ne, “Vaivatul avyai, afa boda-badi watan.” Ira wol rfan-aran vali ne, Ubu Ni Roh a'uk sa'i bisma nlobang tamata ra ma rfan-aran vaivatul avyai.
46002015	Tamata ovi Ubu Ni Roh a nleal ralarira ra, ira a'uk sa'i rka'a afa ovi kena ra munuk. Na'uk tamata ovi Ubu Ni Roh a wol nleal ralarira ra, wol isa vali bisma nfan-aran tamata ovi Ubu Ni Roh a nleal ralarira ra, rira afa ovi ranovak ra.
46002016	Tevek rtulis roak na'a Surat Ralan ne, “Iki veka nka'a Duila'a ralan a, ovu iki bisma nsurak Ia?” Na'uk ita, tamata ovi Ni Roh nleal roak ita, dida fikiran ra wear isa roak ovu Kristus.
46003001	Terang a valing averi! Na'ut i itmunuk ana, wol ungrihi nala verin mia wean tamata ovi Ubu Ni Roh nleal ralarira ra. Na'uk ungrihi watan verin mia wean tamata ovi rira ininan sian ra rtali tenarira ra ma rorang afa avyai, tevek mia weabira kasiko'u yanat ra ma bira inorang a wol nabwa'ar obin na'a Kristus.
46003002	Kasiko'u yanat ra bisma renu susu watan, ba wol bisma ra'an afamtahan obin. Mia weabira vali inyai. Lan ana, ya'a wol air mia ovu vaivatul ovi inovan verin tamata ovi rira inorang rangrebat verin Yesus, tevek mia wol bisma fyan-aran afa avyai obin. Ba ma naran amar ini, na mia wol bisma mryenar ovu fyan-aran vaivatul avyai obin.
46003003	Mia bira vava'at ra rtali watan bira ininan sian ovi rtali tenabira ra. Ba wean i wol inabira ma msyi'ik tamata liak rira lolin ra ovu msyingarahi-sikual mia, na inyai nfaturu lahir ne, myorang watan bira ininan sian ovi rtali lanit ivavan a, ma weabira tamata ovi wol rka'a Ubu.
46003004	Wean i tamata boku rfalak ne, “Ami amorang Paulus,” na liak ra rfalak vali ne, “Ami amorang Apolos,” na inyai nfaturu roak ne, bira afa ovi myotu ra myorang watan bira ininan sian ovi rtali lanit ivavan ini.
46003005	Ba wean inyai, na fyikir ne ya'a ini iki ovu Apolos yai iki, ma msyingarahi-sikual mia? Ami tamata sansinir ami watan verin Duila'a, ma amsurak amair roak mia, boma myorang Kristus. Ba amfabana watan karya i Duila'a nala roak verin lokat ami.
46003006	Na'a Ubu Ni va'i ralan a, na ya'a, Paulus, ufamalik Yesus Kristus Ni vaivatul ra, wean tamata ovi rotu rira va'i ma ravuri-rava nabat ra. Apolos nair mia ma bira inorang nmela, wean tamata ovi rala wear ma rtitik nabat ra. Na'uk Ubu sa'i nkarya na'a ralabira ra, wean i notu ma nabat avyai rarubu.
46003007	Na'a karya ini, na tamata ovi ravuri-rava te rtitik nabat ra, wol rarekan ira. Trekan a'uk Ubu, tevek Ia sa'i nfarubu nabat ra.
46003008	Tamata i navuri-nava nabat ra, ovu tamata i nala wear ma ntitik nabat ra, irua wear isa watan. Ubu veka naval rira rala lolin ra lokat ira ma inovan ovu afa ovi rotu ra.
46003009	Ami amkarya na'a Ubu Ni va'i ralan a ovu amotu karya i nala verin ami. Mia ini Ubu Ni va'i a ovu Ni rahan a.
46003010	Ubu nala yabi verin ya'a ma ufamalik lan Yesus Kristus verin mia. Ning karya yai wean tamata i ni kaka'a dawan ma notu rahan, na nfadoku lan fanderen a. Tamata ovi rair mia, ira wearira tamata ovi rfadiri rahan na'a fanderen i otu roak yai ratan a. Na'uk tamata ovi rfadiri rahan yai lokat ira musti rsi'ik ma lolin rira karya ra na'a fanderen yai.
46003011	Ubu ka'i nfadoku roak Yesus Kristus ma neluk fanderen verin mia, ma fyadiri bira inorang a. Ba wol tamata isa vali bisma nair mia na'a fanderen liak.
46003012	Wean tamata ovi rma ma rkarya ma lolin, ovu karya i Ubu nala verin ira ma rair mia, na ira wearira watan tamata ovi rfadiri rahan na'a fanderen yai ratan a ovu masa, perak, ovu vali vatmasmasa i fyawan urun a. Na'uk wean i tamata liak rma ma wol rkarya ma lolin na'a karya yai, na ira wearira tamata i nfadiri rahan ovu aa, ria, ovu lavurun ovi rangaran roak a.
46003013	Lokat tamata rira karya ra veka rvotuk na'ut amar i Yesus Kristus veka nma ewal a, tevek na'a amar yai vali, na Ia veka nma ovu yafu ma nfavotuk lahir lokat tamata rira karya ra. Ia veka nala yafu yai ma al nlanat ira, boma nsi'ik lahir ne, rira karya ra mnga'un te wahal.
46003014	Ba wean i rira karya ra rtahang nala yafu yai, na Ubu veka naval ira na'a rira rala lolin ra.
46003015	Wean i yafu nasnuri nala rira karya ra, na ira raruki ma dawan. Na'uk Ubu veka nsikat ira tali rira salasilan ra, boma rira vava'at kakiwal. Na'uk wearira lahir tamata ovi rfaturu linga'an ma raling vatuk tamata ra tali yafu ralan ma rti murin.
46003016	Mia wol mkya'a ne, mia weabira lahir Ubu Ni Rahan Dawan Falurut? Mia wol mkya'a vali ne, Ubu Ni Roh nleal mia?
46003017	Mimunuk weabira lahir Ubu Ni Rahan Dawan Falurut i nmerat urun yai. Ba tamata iki watan wean i not-visal Ubu Ni Rahan Dawan Falurut a, na Ia veka not-visal tamata yai.
46003018	Deka tamata isa vali tali mia ka'i nlabir watan tenan a. Wean i tamata boku ranovak ne, rira kaka'a dawan wean tamata ovi rna'a lanit ivavan ini rfikir a, na tamata avyai musti rotu ma felarira ra wean tamata boda-badi ra. Ira rotu felarira wean inyai, boma rira vali kaka'a dawan tali Ubu.
46003019	Tamata ovi ranovak ne, rira kaka'a dawan wean tamata ovi rna'a lanit ivavan ini, na Ubu nfadoku ne rboda urun. Rtulis roak na'a Surat Ralan ne, “Ubu nala rira kaka'a ra ma al nfabriang lahir ira ma nfaleka ira.”
46003020	Rtulis vali na'a Surat Ralan wean ini, “Duila'a nka'a munuk lahir tamata ovi rira kaka'a dawan rira afa ovi ranovak a. Afa avyai munuk wol ihir akataka.”
46003021	Wean inyai bi era verin mia ma deka myalang ovu fyakaratat a'uk tamata boku, na boku wahal. Deka fyikir wean inyai, tevek Ubu notu afakataka munuk roak verin mia ma na'a bira lolin.
46003022	Ubu nera ya'a, Apolos ovu Petrus ma amlobang mia, ba mia bira vali ami. Lanit ivavan ini ovu bira vava'at ra, ovu bira matmatan ra, amar ini ovu amar ovi veka rma ini, Ubu nfadoku munuk roak afa avyai verin mia.
46003023	Ubu Ni Kristus, ovu Kristus Ni munuk roak mia.
46004001	Terang a valing averi, ya'a, Paulus, utulis surat ini verin mia ma ufalak ne, mia musti fyikir watan ne, ya'a ovu Apolos, Kristus Ni tamata sansinir verin ami. Ba amfabana karya i nala verin ami ma amotu a. Ubu nala varvara verin ami tamata ovi amfamalik ivar fanfonak ovi lan ana, Ia wol nfavotuk obin verin tamata ra.
46004002	Ba wean i tamata isa nvara karya tali ni dawan a, na tamata yai musti nfabana ma lolin karya yai ovu ralan urun.
46004003	Na'uk verin ya'a, velik ne mia ka'i fyaleka inukun verin ya'a, te myala ya'a ti udiri tamata i ba'i nfaleka inukun verin tamata ra wahan ralan a ma al mdyava ning sala a, na ralang a wol sian na'a afa avyai. Ya'a vali wol mane ka'i ufaleka inukun verin ya'a tali karya i otu ra verin Ubu.
46004004	Ufikir na'a ralang a ne, wol ning sala akataka na'a karya i Ubu nala roak verin ya'a ini. Na'uk afa yai wol mane nfaturu ne, wol ning sala. Duila'a sa'i nfadoku ne, ning karya verin Ia yai, kena te sala.
46004005	Ba terang a valing averi, deka fyamalik tamata liak rira karya ra ne, lolin te sian. Mnyaban ma Duila'a nma ewal. Ia veka nfavotuk afa fanfonak ovi rna'a ngarmeran ralan a, ovu vali Ia veka nfalyawang afa fanfonak ovi tamata ra ranovak na'a ralarira ra. Amar yai vali, na Ubu veka nraning tamata ra lokat ira, ma inovan ovu afa ovi rotu ra.
46004006	Terang a valing averi, tali afa ovi ufalak na'a tenang a, na ufalak vali verin Apolos. Lolin ma otu wean ini, boma nlobang mia ma misahak ma mkya'a vaivatul ini: “Deka myotu ma nlia tali vaivatul ovi Ubu nfadoku roak yai,” boma deka fyakaratat tenabira ra ma fyadawang tamata boku, na fyalak sian tamata liak ra.
46004007	Iki nfadoku roak ne, fyawabira nlia tamata liak ra? Wol mkya'a ne, bira yabi ovu kaka'a, ovu vali afa ovi na'a bira vava'at ra munuk lahir Ubu nala verin mia? Afakinimi mingrihi ma fyefik buburbira ra al fyakaratat tenabira ra? Mia wean i fyakaratat tenabira ra ne, afakataka munuk Ubu wol nala verin mia?
46004008	Mia minovak ne, afa ovi inabira ra rna'a munuk roak ovu mkya'i roak? Mia fyikir vali ne, bira munuk yabi ra ovu kaka'a ra? Fyakaratat tenabira ra ma wean raja mia? Inak urun ma bira inorang rangrebat wean raja ra, ovu wean ami. Fara wean inyai, boma itmunuk a tfareta na'a isa!
46004009	Ya'a unovak na'a ralang a ne, na'a sidovung tamata ovi rorang Yesus, na Ubu nfadoku roak van i ko'u rahi lia munuk a verin ami rasul ra. Weamami lahir tamata ovi rfaleka roak inukun matmatan a verin ira, ma tamata ra ovu Ubu Ni sansinir ra tali lanit ratan irmunuk rbana al ramunin ira.
46004010	Tamata ovi rna'a lanit ivavan a rfikir ne, tamata boda-badi ami, na'uk mia minovak ne, bira kaka'a dawan, tevek isa roak mia ovu Kristus. Tamata boku rfalak ne, wol mami ngrebat, na'uk fyefik buburbira ra ma fyalak ne, bira ngrebat tali Ubu. Tamata ra ralang mia, na'uk ami wahal!
46004011	Ami mami kadaravit ra viar watan, ovu tamata ra ba'i rvaval ami. Ami wol mami rahan ma amleal ovu wol afamtahan ma ama'an, ovu vali wol wear ma amenu. Ami wol mami afa avyai munuk ma naran amar ini.
46004012	Ami amkarya ma rati fala ami, beti amafna'an. Tamata ra ri'it ami, na'uk amera verin Ubu ma naflahar ira. Tamata ra rwi-rwa ami, na amtahang ralamami watan.
46004013	Wean i tamata ra rfalak sian ami, na amvalat ira ovu mami vaivatul lolin ra watan. Tamata ra rfikir ne, ami weamami watan bebu ovi rna'a lanit ivavan a. Ma naran amar ini, tamata ra rotu ami wean afa ngra-ngrodi ra ma wol fyawamami lahir!
46004014	Ya'a utulis afa avyai verin mia, wol mane al ufama'it mia. Na'uk mane ufangnanang lahir mia, tevek weabira roak yanak lalean ra.
46004015	Ba velik ne tamata rivun vutu reluk tuan guru ma rair Kristus verin mia, na'uk ya'a sa'i eluk yamabira, tevek ufalyawang lan Yesus Kristus Ni Ivar Lolin a verin mia ovu myorang Ia.
46004016	Ba era verin mia ma na'a bira vava'at ra, na musti myot-orang lahir afa ovi otu roak verin mia.
46004017	Wean inyai bi, usinir Timotius ma nti nalola mia. Ia wean lahir yanak lalean a, ba ulobang urun ia. Ia not-orang lalawatan afa ovi Duila'a nfalak ra, ba veka nfangnanang mia na'a afa ovi air verin mia, ovu afa ovi otu ra na'a ning vava'at i orang Yesus Kristus. Afa avyai air munuk roak verin sidovung tamata ovi rorang Yesus na'a wan inba watan.
46004018	Na'uk tamata boku tali mia fyakaratat tenabira ra ma fyalak ne dawan mia, tevek fyikir ne, veka wol ewal roak ya'a.
46004019	Na'uk wean i Duila'a nfaturu linga'an verin ya'a, na wol mnanat, na veka uti ulola mia ma usi'ik lahir tamata avyai rira afa ovi rotu ra, boma uka'a lahir ne, tamata avyai rala ngrebat tali inba ma rotu afa avyai.
46004020	Tevek wean i Ubu nfareta tamata ra wean lahir Raja, na ira wol mane rangrihi watan, na'uk rfaturu ngrebat yai na'a rira vava'at ra.
46004021	Ba inabira ma otu aka? Mingnanang, ma mkyati bira fikiran sian i fyakaratat tenabira ra, boma na'ut i uma, na deka ungrova mia. Myotu wean inyai, na ralang lolin ma air mia ovu ning silobang a.
46005001	Terang a valing averi, tamata ra rarenar roak ne, na'a bira sidovung a, na tamata ra rsifa tia ma watan ovu tamata ovi wol awarira verin ira. Urenar ne, tamata isa ntuba lahir ovu renan fareling a! Velik ne tamata boku wol rka'a Ubu, na'uk wol tatuan afa sian i wean ini obin na'a rira vava'at ra.
46005002	Velik ne mia musti mya'it, tevek afa i brana yai notu a, na'uk mia fyakaratat watan tenabira ra. Velik aba, ralabira ra musti lalau urun ovu myaling vatuk lahir tamata yai tali bira sidovung a.
46005003	Tevek mia mkya'a roak ne, itmunuk wol tna'a wan isa, na'uk ufikir lalawatan mia. Velik ne wol tna'a wan isa, na'uk wean watan i una'a roak bira sidovung a, ma ya'a ufaleka lahir inukun verin tamata i notu afa sian yai.
46005004	Wean i misdovu mia ovu ngrebat i tali dida Duila'a Yesus Kristus, na fyikir watan ne, ya'a una'a roak bira sidovung a. Ba myala Duila'a Yesus Kristus naran a ma myaling vatuk tamata yai tali bira sidovung a, ma myala ia ti verin nitdawan a, boma nwi-nwa ia ma ni susa dawan ila'a. Myotu wean inyai, boma ti naran amar i Duila'a veka nma ewal ma nukun tamata ra, na Ia veka nala tamata yai ni roh a ma nsikat ia tali ni salasilan ra, ma ni vava'at kakiwal.
46005006	Ba wol inovan lahir ma fyakaratat tenabira ra na'a afa ovi sian ra. Mia wol mkya'a ne ragi, velik ne ko'u watan, na'uk bisma nfamela terigu ma dawan ila'a. Inyai wean vali tamata i notu afa sian isa watan, na'uk bisma nlabir nala munuk mia.
46005007	Byatuk kikyai bira afa sian ovi myotu ra, tevek afa sian avyai wean lahir ragi i mnanat a. Myotu wean inyai, na mia weabira lahir roti i wol rotu ragi na'a, ba myerat roak, tevek Ubu Ni roak mia. Kristus neluk roak domba yanan ma nmata al nakvanak ita. Ia notu wean inyai ma neluk linga'an ma Ubu naling vatuk dida salasilan ra, wean lahir domba i tamata Yahudi rfedan na'a rira amar dawan Paskah.
46005008	Ba mya ma totu snoba al tangnanang amar dawan yai, ma deka ta'an roti i rfadoku ragi mnanat na'a. Inyai ihin a ne, na'a dida vava'at ra, deka totu lahir afa ovi sian ra munuk, ovu deka tfikir sian tamata liak ra. Na'uk totu a'uk afa ovi lolin ra ovu afa ovi kena ra, ma deka tsileti lahir ovu afa ovi sian ra.
46005009	Utulis roak na'a ning surat lan a, ma ufalak verin mia ne, deka myotu kida ovu tamata ovi rsifa tia ma watan ovu tamata ovi wol awarira verin ira.
46005010	Ya'a wol mane ufalak ma deka myotu kida ovu tamata ovi wol rorang Ubu na'a lanit ivavan ini. Tamata avyai rsifa tia ma watan ovu tamata ovi wol awarira verin ira, te inar ma rtafal ila'a rira metan ra ma rfikir a'uk tenarira ra, te rsiklabir, boma rala tamata liak rira metan ra, te rsoak nulu walut ra. Wean i mdyir-talik lahir lanit ivavan ini, beti bisma fyaroa tenabira ra tali tamata ovi wol rorang Ubu.
46005011	Na'uk inak ma ufalyawang afa ovi utulis roak verin mia na'a ning surat a ne, deka myotu kida ovu tamata ovi rfalak ne rorang Yesus, na'uk rsifa tia ma watan ovu tamata ovi wol awarira verin ira. Deka myotu kida vali ovu tamata ovi rfalak ne rorang Yesus, na'uk inar ma rtafal ila'a rira metan ra ma rfikir a'uk tenarira ra, tamata ovi rsoak nulu walut ra, tamata ovi rfalak sian tamata liak ra, tamata ovi boranavut ira, ovu vali tamata ovi rsiklabir, boma rala tamata liak rira metan ra. Deka myotu kida ovu tamata ovi rfalak ne rorang Yesus, na'uk rotu afa sian avyai, ovu vali deka ti naran i mdyoku ma mifna'an ovu ira!
46005012	Ya'a wol bisma ufaleka inukun verin tamata ovi wol rna'a sidovung tamata ovi rorang Yesus, tevek wol ning varvara yai. Ubu a'uk sa'i nfaleka inukun verin ira. Na'uk mia tamata ovi myorang Yesus bisma fyaleka lahir inukun verin terabir-valibira ovi rotu salasilan na'a bira sidovung a. Tevek rtulis roak na'a Surat Ralan ne, “Mila'ing vatuk tamata ovi rotu afa ovi sian ra tali bira sidovung a.”
46006001	Terang a valing averi! Wean i msyingarahi ovu terabir-valibira tamata inorang isa, na deka ti myangadu ia verin tamata i wol nka'a Ubu, ma nfaleka inukun verin ia. Afakinimi wol myera verin Ubu Ni sidovung tamata ovi rorang Yesus ma rfaleka inukun verin ia?
46006002	Mia betane wol mkya'a ne, Ubu Ni tamata ovi rorang Yesus veka rfaleka inukun verin tamata ovi rna'a lanit ivavan a? Wean i kena ma fyaleka inukun verin tamata ovi rna'a lanit ivavan ini, na afaki notu mi wol myurus nala tamata ovi rsingarahi na'a rira afa ovi wol ihir akataka na'a bira sidovung ralan a?
46006003	Mia betane wol mkya'a vali ne, ita veka tfaleka inukun verin Ubu Ni sansinir ra tali lanit ratan? Ba wean i kena, na ita bis lahir ma turus nala angangal ovi lokat amar, na ba'i tatuan na'a dida vava'at ra.
46006004	Ba afaki notu mi myangadu afa sala ovi ba'i totu lokat amar na'a dida vava'at ra verin tamata ovi wol rna'a bira sidovung tamata ovi rorang Yesus, ma rfaleka inukun verin ira? Mia wol myalang tamata avyai.
46006005	Ufalak wean ini ma al ufama'it mia, tevek uka'a lahir ne, tali mia, na tamata boku rira kaka'a dawan ma rurus nala afa ovi rotu ma msyingarahi ovu terabir-valibira tamata ovi rorang Yesus!
46006006	Na'uk mia myotu ma naling ma lolan watan. Mia myangadu terabir-valibira tamata ovi rorang Yesus verin tamata ovi wol rorang Ubu, ma rfaleka inukun verin ira.
46006007	Ba wean i msyingarahi ovu terabir-valibira ra ma msyimangadu mia na'a tamata ovi wol rorang Ubu waharira ralan ra, na wol utubira lahir, na'uk rfaruki munuk mia. Ni lolin a, terabir-valibira rfaruki mia ovu rotu sian mia watan.
46006008	Na'uk mia ini ka'i myotu afa ovi sala ra, ovu ka'i fyaruki watan tamata liak ra, velik ne terabir-valibira avyai tamata inorang ira.
46006009	Mia mkya'a roak ne, tamata ovi rira vava'at ra rkiluk-rkiban, ira veka wol warira na'a Ubu Ni Fareta a. Mia deka ka'i mlyabir tenabira ra, tevek tamata ovi rsifa tia ma watan ovu tamata ovi wol awarira verin ira, ovu tamata ovi rsoak nulu walut ra, ovu tamata ovi rsifa roak na'uk rtuba ovu tamata ovi wol awarira verin ira, ovu vali brana ovi ka'i rsifa ovu brana, irmunuk veka wol warira na'a Ubu Ni Fareta a.
46006010	Tamata barborin ra, tamata ovi inar ma rtafal ila'a rira metan ra, tamata boranavut ra, tamata ovi rfalak sian tamata liak ra, tamata ovi rsiklabir boma rala tamata liak rira metan ra, na ira vali veka wol warira na'a Ubu Ni Fareta a.
46006011	Lan ana, tamata boku tali bira sidovung a rotu lahir wean inyai. Na'uk fiang ini, Ubu nfamerat roak mia tali bira salasilan ra ma mnya'a roak Ni sidovung a. Ia notu vali ma bira vava'at ra rmalola, nahu Duila'a Yesus Kristus Ni afa ovi notu a, ovu vali Ubu Ni Roh nkarya na'a ralabira ra.
46006012	Terang a valing averi! Tamata boku rfalak ne, “Ita bisma totu afaka watan, wean i raladida ra rfalak.” Na'uk afa boku wol rlobang ita na'a dida inorang a. Velik ne bisma otu afaka watan na'a afa ovi Ubu wol nfalak teri, na'uk wol utorung ma otu afa avyai, tevek ufena ma afaka watan rfareta tenang a.
46006013	Tamata boku tali mia rfalak ne, “Afamtahan ovi ta'an ra rsuta evudida ralan a, ovu vali evudida ralan a nsa'a afamtahan ovi ta'an roak a.” Na'uk ti naran amar i veka tna'a lanit ratan a, na Ubu veka nfamwear munuk afamtahan ra ovu tenadida ra. Ba deka tala tenadida ra ma tatuba ovu tamata ovi wol awadida verin ira, na'uk tala tenadida ra ma al tkarya verin Ubu. Totu wean inyai, tevek Ia Duila'a verin ita, ma nfalak afa ovi totu ra na'a tenadida ra.
46006014	Ubu nfava'at ewal Duila'a Yesus tali matmatan ovu Ni ngrebat a, ba Ia veka nfava'at vali ita wean inyai.
46006015	Mia musti mkya'a ne, Kristus Ni roak tenabira ra, ba wol bisma myala tenabira ra verin vatlean ra. Wol bisma myotu wean inyai, tevek wean i myotu, na inyai wean watan i myala roak Kristus tenan boku ma isa roak ovu vata i wean inyai.
46006016	Betane mia wol mkya'a obin ne, tamata i nala roak tenan a verin vatlean, na isa roak ia ovu vata yai? Surat Ralan a nfalak ne, “Brana ovu vata a veka ikisa watan ira.”
46006017	Na'uk tamata iki watan, wean i isa roak ia ovu Duila'a, na tamata yai ni roh a isa roak ovu Duila'a.
46006018	Ba deka msyifa tia ma watan ovu tamata ovi wol awabira verin ira. Tamata i nsifa tia ma watan wean inyai, na ia ka'i not-visal watan ni vava'at a, nlia tali salasilan liak ra munuk.
46006019	Mia mkya'a urun ne, Ubu Ni Roh nleal tenabira ra, ovu tenabira ra wean lahir Ubu Ni Rahan Dawan Falurut. Ba mia wol bira watan tenabira ra, tevek Ubu Ni munuk tenabira ra.
46006020	Velik aba, mia mkya'a roak ne, Ubu nbahir ma dawan roak mia. Ia nala Yesus verin tamata ra ma rfedan roak Ia ma al nakvanak mia, ovu afa yai fyawan urun! Ba myotu munuk a'uk afa ovi lolin ra ovu tenabira ra, boma tamata ra rfadawang Ubu.
46007001	Terang a valing averi! Fiang ini mane ufalyawang lahir verin mia na'a afa ovi mtyulis roak verin ya'a. Mia myorat ya'a ne, “Wean i brana ra wol rsifa, na inyai lolin watan? Inyai kena te wahal?”
46007002	Ufalak ne, kena. Ba ki ufalyawang afa yai verin mia. Tevek tamata rivun rsifa tia ma watan ovu tamata ovi wol awarira verin ira, ba ni lolin a, lokat brana ka'i nsifa watan ovu awan a. Lokat vata ra vali musti awarira isa watan, boma deka rsifa tia ma watan ovu tamata ovi wol awarira verin ira.
46007003	Brana i nsifa roak musti notu munuk afa lolin ovi inovan ma notu verin awan a. Wean vali inyai verin vata i nsifa roak a. Ia musti notu munuk afa lolin ovi inovan ma notu verin awan a.
46007004	Vata i nsifa roak a, wol mane ka'i nfareta watan tenan a, na'uk awan nfareta vali ia. Wean vali inyai verin brana i nsifa roak a. Ia wol mane ka'i nfareta watan tenan a, na'uk awan a nfareta vali ia.
46007005	Deka mane ka'i mifena watan ma wol mtyuba ovu awabira ra ma fyakena rira ininan ra. Bis watan ma myotu wean inyai, na'uk wol mane mnanat da'in, asal ne mian vai isa roak, boma fyadoku amar boku ma miflurut. Myotu munuk wean inyai, beti mtyuba isa ewal, boma nitdawan a deka nweang nala mia, tevek wol mtyahang nala bira ininan ra.
46007006	Ufalak watan ne, wean i mia ovu awabira ra fyadoku ma wol mtyuba isa na'a amar boku, na wol akataka. Na'uk ya'a wol ufareta mia wean inyai.
46007007	Ni lolin a, wean i tamata ra munuk wearira ya'a ma wol rsifa. Na'uk Ubu nala roak yabi lokat tamata, ba dida yabi ra rsialing ira.
46007008	Na'uk tamata ovi wol msyifa ra ovu vata varu ra, eka mryenar ma lolin ning snurak ini: ni lolin a deka msyifa kikyai, ma weabira watan ya'a.
46007009	Na'uk wean i wol mtyahang nala bira ininan ra ma msyifa, na lolin watan ma msyifa. Tevek wean i wahal, na bira ininan yai veka ntafal ma sian.
46007010	Tamata ovi msyifa roak a, eka mryenar ma lolin fareta i ufalak ini, tevek fareta ini wol ntali ya'a, na'uk ntali lahir Duila'a. Ihin a wean ini: vata ovi msyifa roak a wol bisma mtyalik awabira ra.
46007011	Wean i mtyalik awabira ra, na wol bisma msyifa ewal ovu tamata liak ra. Na'uk bis myotu ma lolin, ma msyifa ewal ovu awabira ra. Brana ovi msyifa roak, wol bisma mtyalik awabira ra.
46007012	Snurak isa ini wol ntali Duila'a, na'uk ntali watan ya'a. Snurak a wean ini: Wean i teradida isa nsifa roak ovu vata i wol norang Yesus, na'uk vata yai ntorung ma ni vava'at isa ovu teradida yai, na deka mane brana ntalik ia.
46007013	Wean i vata isa nsifa roak ovu brana i wol norang Yesus, na'uk brana yai ntorung ma ni vava'at isa ovu teradida yai, na deka mane vata ntalik ia.
46007014	Brana i norang roak Duila'a Yesus, na'uk awan a wol norang, na Ubu notu ma awan ralan a ntafal ma lolin tevek ni vava'at isa ovu brana a, ovu brana yai ni inorang. Vata i norang roak Duila'a Yesus, na'uk awan a wol norang, na Ubu notu ma awan ralan a ntafal ma lolin tevek ni vava'at isa ovu vata a, ovu vata yai ni inorang a. Ubu notu vali wean inyai verin yanabira ra. Wol wean inyai, na yanabira ra wearira lahir kasiko'u ovi wol rorang Ubu.
46007015	Na'uk wean i tamata isa i norang Yesus, awan a wol norang Yesus, ovu awan a inan ma ntalik ia, na deka ntahang teri awan yai. Notu wean inyai, na nfaturu roak ne, wol ni varvara na'a rira sifa yai. Ubu nera roak mia ma bira vava'at ra malinan watan.
46007016	Mia musti mingnanang ne, vata ovi myorang Yesus, ka'a bi bisma mlyobang awabira ra ma rorang vali Ia. Brana ovi myorang Yesus, ka'a bi bisma mlyobang awabira ra ma rorang vali Ia.
46007017	Terang a valing averi! Era ma lokat tamata bira vava'at musti wean lahir afa ovi Duila'a nfadoku roak verin mia, na'ut i nera mia ma myorang Ia. Ufadoku roak ma afa i ufalak ini neluk fareta verin sidovung tamata ovi rorang Yesus munuk.
46007018	Ba wean i tamata isa rsunat roak ia, na'ut i Ubu nera ia ma norang Yesus, na deka nfonak ni sunat yai ma nfalak ne, wol rsunat ia. Wean vali inyai verin tamata i wol rsunat ia, na'ut i Ubu nera ia ma norang Yesus, na deka rsunat ia.
46007019	Tevek rsunat te wol rsunat, irua wearira isa watan, ma wol ihir akataka. Ba afa i lolin urun a, tot-orang afa ovi Ubu nfareta ma totu ra.
46007020	Ba fara bira vava'at ra wean lahir i Ubu nfadoku roak verin mia, na'ut i nera mia ma myorang Yesus.
46007021	Na'ut i Ubu nera mia ma myorang Yesus, na myeluk tamata sansinir? Afa yai wol akataka. Na'uk wean i bira amar a nana'a ma bisma mdyir-talik tali bira dawan ra, na bis watan.
46007022	Tevek tamata sansinir i Duila'a nera roak ia yai, ni vava'at isa roak ovu Ia. Tamata yai wol neluk sansinir roak, tevek Duila'a Ni roak ia. Wean vali inyai verin tamata ovi wol reluk roak sansinir. Kristus nera roak ira ma rkarya verin Ia, wean lahir tamata sansinir.
46007023	Ubu nala Yesus ma tamata ra rfedan roak Ia, ma al nakvanak mia, ba afa yai fyawan urun! Ia notu wean inyai, ba deka mtyorung ma myeluk tamata sansinir verin tamata ra.
46007024	Terang a valing averi! Ubu nera roak mia ma mnya'a sidovung isa ovu Ia. Ba wean inyai, na fara lokat tamata bira vava'at a nana'a watan afa ovi Ubu nfadoku roak a.
46007025	Mane ufamalik na'a tamata ovi wol rsifa obin a. Duila'a wol nala fareta verin ya'a ma ufamalik afa ini verin mia, na'uk ya'a ala watan ning fikiran a verin mia, tevek Ubu nfili roak ya'a ovu nala Ni rala lolin a verin ya'a.
46007026	Ita tka'a roak ne, fiang ini dida susa dawan urun, ba ufikir ne, ni lolin a deka msyifa ma weabira watan inyai.
46007027	Wean i awabira roak, na deka mdyava linga'an ma mtyalik awabira ra, ovu vali wean i wol awabira obin, na ni lolin a deka mdyava linga'an ma msyifa.
46007028	Wean i wol awabira obin, na'uk inabira ma msyifa, na inyai wol salasilan. Vata mnelat ra vali, wean i rsifa, na inyai wol salasilan. Na'uk tamata ovi msyifa roak veka mtyuan susa na'a bira vava'at ra. Wean inyai bi, inak urun ma ufaroa susa yai tali mia.
46007029	Terang a valing averi! Ya'a ufikir ne, dida amar a mamahin, ba tali amar ini, na deka fyikir da'in awabira ra.
46007030	Tamata ovi byakar, tevek ralabira lalau urun a, eka myotu vali ma felabira ra wean tamata ovi ralarira ra wol lalau a. Tamata ovi ba'i myotu inabira lolin a, eka myotu felabira ra wean tamata ovi wol rotu roak inarira lolin. Tamata ovi ba'i fyaha afa, eka myotu felabira ra wean tamata ovi wol rfaha roak afa. Myotu wean inyai, boma iva'ubira ma mkyarya verin Ubu.
46007031	Tamata ovi ba'i fyikir a'uk afa ovi rna'a lanit ivavan a, deka fyikir kikyai afa avyai, tevek wol mnanat, na lanit ivavan a veka namwear munuk.
46007032	Ya'a inak vali ma deka fyikir da'in bira vava'at ra. Tamata ovi wol awarira, rfikir a'uk Duila'a. Tamata ovi wearira inyai, rfikir a'uk ne, rotu wean inba, boma Duila'a ralan a lolin ira.
46007033	Na'uk brana ovi rsifa roak ba'i rfikir a'uk afa ovi rna'a lanit ivavan ini, ma rdava a'uk mane rfaloling awarira ra.
46007034	Ira rotu wean inyai, ba ralarira ra wol rna'a wan isa roak. Vata ovi wol rsifa ovu mnelat ra, ira bisma rfikir a'uk afa ovi Duila'a notu ra, boma tenarira ra ovu ralarira ra rmerat urun verin Ia. Na'uk vata ovi rsifa roak ra rfikir a'uk afa ovi rna'a lanit ivavan ini, tevek inar ma rfaloling watan awarira ra.
46007035	Ufalak munuk afa avyai verin mia ma na'a bira lolin. Ya'a wol mane ufalak teri mia ma deka myotu wean inyai, na'uk inak ma myotu afa lolin ra ovu vali afa ovi kena ra, boma wol angangal verin mia ma mkyarya verin Duila'a.
46007036	Na'uk wean i tamata isa nfikir ne, veka notu afa ovi wol inovan ra verin ni vata i rtavun teri roak a, te vata yai ni amar ma nsifa nlia roak, na ni lolin ana, tamata yai nsifa a'uk. Wean i rsifa, na wol salasilan.
46007037	Na'uk wean i tamata isa nvolan roak na'a ralan a ma wol nsifa ovu ni vata a, na inyai lolin urun, tevek tamata ra wol rkiwal ia ma notu wean inyai. Ia ralan a ka'i nfalak, ba wol akataka.
46007038	Ba tamata i nsifa ovu ni vata a, ia notu vali afa ovi lolin ra. Na'uk tamata i wol nsifa lahir ovu ni vata a, ni afa ovi notu ra, lolin lia tali afa ovi tamata i nsifa yai notu ra.
46007039	Vata ovi rsifa roak a, wean i awarira ra rva'at obin, na deka rtalik ira. Wean i awarira rmata roak, beti bisma rsifa ewal ovu brana ovi ralarira ra rfalak a, asal ne tamata avyai tamata ovi rorang Duila'a.
46007040	Na'uk ya'a ufikir ne, vata yai veka inan lolin wean i wol nsifa ewal. Ya'a ufikir vali ne, afa i ufalak ini wol ntali watan ya'a, na'uk ntali vali Ubu Ni Roh a.
46008001	Terang a valing averi! Mane ufalyawang verin mia na'a afwatan ihin ovi rala roak ma neluk rira korban ra verin walut ra. Ita tka'a roak ne, tamata boku tali mia rfalak ne, Ubu nala roak kaka'a verin ita na'a afa ovi ta'an avyai. Bira fikiran yai bis notu ma fyakaratat tenabira ra ma fyalak ne, mkya'a munuk afa avyai. Ita deka tfakaratat tenadida ra na'a kaka'a yai, na'uk tfaturu dida silobang a verin terad a valid ra. Inyai lolin urun i lahir, tevek tatafal ma tfangrebat rira inorang a.
46008002	Wean i tamata isa nanovak na'a ralan a ne, ni kaka'a dawan, na'uk velik aba, tamata yai ni kaka'a wol ti naran afa ovi musti nka'a ra.
46008003	Na'uk wean i tamata isa nlobang urun Ubu, na Ubu nka'a tamata yai.
46008004	Ya'a mane ufalyawang verin mia na'a afwatan ihin i tamata ra rala roak verin walut ra ma na'a rira korban ra ne, bisma ta'an te wahal? Ita tamata inorang ra tka'a roak ne, walut yai ubu siklabir watan, tevek Ubu ikisa watan, ovu vali Ia Ni ngrebat a.
46008005	Velik aba, tamata ra raraning ubu siklabir rivun, ovu kena vali ma tamata boku rfalak ne, ubu avyai rva'at ovu rfareta na'a lanit ratan ovu lanit ivavan, ma duarira verin ira.
46008006	Na'uk ita tka'a mnga'un ne, Ubu ikisa watan. Ia a'uk neluk Yamadida, ovu not-nala munuk afakataka, ovu ita tva'at ma traning Ia. Duila'a isa watan vali, inyai Yesus Kristus. Tali Ia bi afakataka rna'a munuk, ovu nahu Ia bi tva'at ma naran amar ini.
46008007	Velik ne wean inyai, na'uk tamata ovi rorang Yesus boku wol rka'a ne, walut avyai ubu siklabir watan, ovu vali wol rira ngrebat akataka. Lan ana, tamata avyai ba'i rsoak nulu walut ra, ba afa yai ira ka'i rotu watan. Ba ma naran amar ini, na ira rnarin ne afwatan ihin i ra'an yai, neluk roak rira korban ra verin walut ra. Ira ranovak ne, wean i ra'an afwatan ihin yai, na rira salasilan, tevek rira inorang wol rangrebat obin.
46008008	Velik aba, afamtahan ovi ta'an ra wol reluk angangal verin ita ma tfaseri Ubu, tevek wean i ta'an te wol ta'an afamtahan avyai, na wol nfaruki ita, te wol tala utudida.
46008009	Na'uk mingnanang, tevek tamata boku rira inorang a wol nangrebat obin, ba betane rira salasilan vali, tevek rot-orang afa ovi myotu ra. Velik aba, Ubu wol ntab-teri mia na'a afa ovi myotu yai, na'uk tamata avyai ranovak obin ne, myotu wean inyai, na salasilan roak.
46008010	Wean i tamata ovi rira inorang a wol nangrebat obin rsi'ik mia, tamata ovi bira inorang a nangrebat roak a, mifna'an na'a rahan i ba'i rfadawang walut ra, na ira veka rabrahi vali ma ra'an afa ovi rala roak ma neluk rira korban verin walut ra.
46008011	Ba bira kaka'a i wean inyai a, veka not-visal tamata ovi rorang Yesus ma wol rka'a rfili ne, inorang inba lolin, te inba sian, ba wol rorang roak Yesus. Velik aba, Yesus nmata al nakvanak ira vali.
46008012	Wean i myotu roak salasilan wean inyai verin terabir-valibira ovi rorang Yesus, na'uk rira inorang a wol nangrebat obin, na inyai wean i myot-visal roak rira inorang a. Myotu wean inyai, na bira salasilan roak verin Kristus.
46008013	Ba wean i afamtahan ovi uan ra notu roak ma terad a valid ra rotu salasilan, na veka ufena lahir ma uan afwatan ihin roak na'a ning vava'at a. Ufena ma otu afa ovi rotu ma terang a valing ra rotu salasilan.
46009001	Ya'a otu rasul, ovu ya'a bisma otu afaka watan na'a ning vava'at a lokat amar, ovu vali urea roak dida Duila'a Yesus. Duila'a Ni karya i otu a, inyai nfaturu lahir mia.
46009002	Velik ne tamata boku wol rtorung ne, rasul ya'a, na'uk orang urun ne, verin mia, na mtyorung roak ne rasul ya'a. Bira inorang a na'a Duila'a neluk faneak roak ne, rasul ya'a.
46009003	Ba wean i tamata boku rfasala ya'a, na veka ulotar tenang a ma ufalak wean ini:
46009004	Inovan ma ami tamata ovi amfabana Duila'a Ni karya a, amala fana'an-fanenu tali mami karya yai.
46009005	Inovan ma awamami ovi rorang roak Kristus, rorang vali ami na'a mami banbanan ra ma amfabana mami karya a. Rasul liak ra, ovu Duila'a Yesus warin ra, ovu vali Petrus rotu roak wean inyai.
46009006	Betane ralabira ra rfalak ne, inovan ma amrua Barnabas ka'i amdava watan mami fana'an-fanenu, velik ne amfabana Duila'a Ni karya.
46009007	Wol suldadu isa vali, wean i nti notu rihi, na ia ka'i nvara watan rihi yai fyawan a. Wol tamata isa vali, wean i nfau anggur na'a ni va'i a, na wol na'an vuan ra. Te iki nfawatak domba ra, na wol nenu domba avyai rira susu vahan ra?
46009008	Afa ovi ufalak ini, wol mane rtali watan tamata rira fikiran ra, na'uk rfadoku vali roak wean inyai na'a Musa ni inukun ra.
46009009	Rtulis roak na'a Musa ni inukun ra ne, “Wean i sapi isa nta gandum ma notu ma vatul ra rtuba aling tali kan ra, na deka mkum-teri sapi yai sumarn a ma wol na'an gandum ra.” Orat mia ne, Ubu ka'i nfikir a'uk sapi yai watan?
46009010	Wahal! Afa ovi rfalak yai betane rala al rta'ing ita? Kena urun, tevek rtulis roak afa yai verin ita. Tamata ovi rotu va'i ovu tamata ovi rfamerat gandum ra, ira ranovak roak ne, veka rala rira farea enan a tali rira karya ra. Wean vali inyai verin tamata ovi rfabana Duila'a Ni karya. Ira veka rala vali rira farea enan tali rira karya yai.
46009011	Ami amavuri amava roak Ubu Ni vaivatul ra na'a ralabira ra. Ba wean i myala bira afa boku verin ami, na inyai nfaturu ne, amkiwal da'in mia?
46009012	Wean i tamata liak bis watan ma rera afa tali mia, na ami wol bisma amera ma nlia tali ira? Na'uk ami wol amotu wean inyai. Ami ka'i amvara watan afa avyai, boma deka reluk angangal verin ami ma amfamalik Ubu Ni Ivar Lolin i nfamalik Kristus.
46009013	Terang a valing averi! Mia mkya'a roak ne, tamata ovi rkarya na'a Yahudi rira Rahan Dawan Falurut, ira vali rafna'an-rafnenu tali rira karya yai. Tamata ovi rasusan wan i ba'i rasnuri dida korban ra verin Ubu na'a, ira rala vali rira wahat kedan a na'a inyai.
46009014	Wean vali inyai, Duila'a nfadoku roak ne, tamata ovi rfamalik Ni Ivar Lolin a, ira musti rva'at vali tali rira karya yai.
46009015	Na'uk ya'a wol mane otu lahir fasa vali afa avyai. Ya'a wol mane utulis surat ini, boma myotu wean inyai verin ya'a. Wean i tamata ra rotu teri ning ininan i notu ma ralang a dawan urun a, na ni lolin a umata.
46009016	Ba wean i ufamalik Ubu Ni Ivar Lolin a, na ya'a wol bisma ralang dawan na'a afa ovi otu ra, tevek Ubu nsinir ya'a ma musti otu wean inyai. Sian urun i lahir verin ya'a, wean i wol ufamalik Ni Ivar Lolin a.
46009017	Wean i ralang a ka'i nfalak ma ufamalik Ubu Ni Ivar Lolin yai, na inovan ma ala kadi tali karya yai. Na'uk Ubu ralan a ka'i nfalak ma ufamalik Ni Ivar Lolin a, ba ufabana karya ini, tevek ning varvara verin Ia.
46009018	Ba wean inyai, na ya'a veka utung aka? Inovan ma era kadi tali tamata ovi rarenar Ubu Ni Ivar Lolin i ufamalik, na'uk wol otu wean inyai. Ya'a utung a nana'a i ufamalik Ni Ivar Lolin a watan ovu tamata ra wol rala kubang verin ya'a na'a afa i otu a.
46009019	Ya'a ini wol eluk tamata sansinir verin tamata iki watan. Velik ne wean inyai, na'uk ya'a eluk roak tamata sansinir verin tamata ra munuk. Otu wean inyai, boma utung tamata rivun ma rorang Kristus.
46009020	Na'a Yahudi waharira ralan ra, na ning vava'at a wean lahir tamata Yahudi ra. Otu wean inyai, boma bis utung tamata Yahudi rivun ma rorang Kristus. Wean i una'a tamata ovi rorang a'uk Musa ni inukun ra, na ot-orang vali wean ira, velik ne ya'a wol usoak roak nulu Musa Ni inukun ra. Ya'a otu wean inyai, boma bis utung ira ma rorang Kristus.
46009021	Wean i una'a tamata ovi wol Yahudi waharira ralan ra, na otu felang a wean ira, ma uva'at wean tamata ovi wol rot-orang Musa ni inukun ra, boma utung ira ma rorang Kristus. Na'uk afa avyai wol rotu ma wol orang afa ovi Ubu nfalak ra. Ya'a ot-orang lalawatan afa ovi Kristus nfalak ma otu na'a ralang a nahu Ni Roh.
46009022	Wean i una'a tamata ovi rira inorang a wol nangrebat obin waharira ralan ra, na otu ma felang a wean ira, boma utung ira ma rorang Kristus. Wean i una'a tamata iki watan waharira ralan ra, na ukati afa ovi otu ra, boma utung tamata boku ma rorang Kristus.
46009023	Ya'a otu munuk wean inyai, ba tamata ra rtafal ma rorang Ubu Ni Ivar Lolin i nfamalik Yesus, boma Ia nala ning wahat a tali Ni kalolin a vali.
46009024	Mia mkya'a roak ne, wean i tafla silalia, na tamata ovi rovu ma rafla, musti rafla munuk lahir, na'uk tamata isa watan veka ni rangrangwaha. Ba wean inyai, na mkyiwal ma mifla urun ia, boma myala rangrangwaha.
46009025	Tamata iki watan wean i novu vali ma nafla silalia, na ia musti ntahang nal ralan na'a afaka watan, boma utun. Ia musti notu wean inyai, boma nala rangrangwaha. Rangrangwaha yai veka nakvisal watan. Na'uk ita musti tatahang nal raladida na'a afaka watan, boma tala rangrangwaha i nana'a lalawatan, ti naran i wol ni wahan.
46009026	Wean inyai bi ya'a ufla, boma bisma aran ni wahan a. Wean i ovu vali ma amsikevu ami, na ya'a wol mane uskevu a'ar tia ma watan.
46009027	Na'uk ukiwal urun tenang a ovu utahang nal ralang na'a afaka watan, boma ti ma i ufamalik roak Ubu Ni Ivar Lolin a verin tamata liak ra, na Ubu wol nfalak ne, ning vava'at a wol inovan ovu ning karya i otu a.
46010001	Terang a valing averi! Ya'a ini Paulus inak ma mingnanang afa ovi rvotuk roak verin ubud-nusid ra, na'ut i rovu vali Musa. Na'ut inyai, na Ubu nala mutan ma nteri ira, ovu vali rban-etal tahat i rfanara ia ne Tahat Valvulin, ovu lolin watan.
46010002	Tamata Yahudi avyai munuk lahir wean i rbaptis roak ira na'a mutan ralan a, ovu vali na'a tahat yai ralan a. Afa yai nfaturu ne, rorang roak Musa i nban-ulu verin ira munuk.
46010003	Ira munuk ra'an afamtahan ovi Ubu Ni Roh nala verin ira ovu Ni ngrebat a. Afamtahan avyai, wear isa munuk.
46010004	Ira munuk renu vali wear i Ubu Ni Roh nala verin ira. Wear yai nava tali vatminan i nfatuang ira na'a rira banbanan a. Vatminan yai nfaturu lahir Kristus i nfatuang ira, ovu nfangora rira vava'at ra ovu afa ovi rala al rva'at a.
46010005	Velik ne wean urun inyai, na'uk etal dawan tali ira, rira afa ovi rotu ra notu ma Ubu nangrova urun. Wean inyai bi, etal dawan a rmata ma rtuba tia ma watan na'a wan lean vu dawan.
46010006	Terang a valing averi! Afa avyai munuk rvotuk roak verin tamata Yahudi ra ma al nfangnanang ita ovu nair ita, boma deka tot-orang dida ininan sian i wean lan a ira rotu.
46010007	Tamata boku tali ira rsoak nulu walut ra, na'uk ita deka tot-orang ira wean inyai. Wean i rtulis roak na'a Surat Ralan ne, “Bangsa yai ni tamata ra rdoku ma rafna'an ovu rafnenu, beti rdiri ma rso'i-rsomar al rsoak nulu rira walut ra.”
46010008	Tamata boku tali ira rsifa tia ma watan ovu tamata ovi wol awarira verin ira, na'uk ita wol bisma tot-orang ira. Rira afa i rotu yai, notu ma tamata rivun vutrua rahin itelu rmata fasa lahir na'a amar isa.
46010009	Tamata boku vali tali ira rlabir teman Duila'a, ba nifa ovi rira bisa dawan urun a rkokat fedan munuk lahir ira. Ba ita wol bisma tot-orang ira.
46010010	Tamata boku vali tali ira rafngamu'ur, ba Ubu nsinir Ni sansinir tali lanit ratan i ntaha matmatan a, ma nfedan ira. Ba ita wol bisma tfangamu'ur wean ira.
46010011	Afa avyai rkena munuk roak ira ma na'a faneak verin ita. Rtulis munuk roak afa avyai ma al nfangnanang ita, tevek fiang ini tva'at na'a amar ovi lanit ivavan a mane namwear roak.
46010012	Ba tamata inorang iki watan nanovak ne, ni inorang a nangrebat roak, na musti nsi'ik wan ma lolin, boma deka nleka na'a salasilan ra.
46010013	Mingnanang ne, angangal ovi mtyuan ra mane rfaleka watan mia, wean watan angangal ovi tamata ra ba'i rtuan. Na'uk angangal avyai veka wol rlia bira ngrebat ra, tevek Ubu notu lalawatan afa ovi nfalak na'a Ni tnorung ra ma nlobang mia. Na'ut i angangal a nma ma nkena mia, na Ia veka nala linga'an verin mia, boma bisma byar-nala angangal avyai.
46010014	Ba terang a valing ovi ulobang urun mia, deka msyoak nulu walut ra.
46010015	Ya'a ungrihi verin mia, wean watan i ungrihi verin tamata ovi rka'a ma rfikir ma lolin. Era ma ka'i minovak na'a afa ovi ufalak ini.
46010016	Na'ut i tala kobi i nsa'a anggur a ma tenu al tangnanang Kristus laran i nvoak na'a aa walwalur a, na ita tfalak fara weninyai verin Ubu. Inyai nfaturu roak ne, isa roak ita ovu Kristus i nmata al nakvanak ita. Na'ut i tsiduk roti ma itmunuk ta'an, na inyai nfaturu roak ne, isa roak ita ovu Kristus tenan a.
46010017	Ita munuk tsiduk roti isa watan ma ta'an. Afa yai nfaturu ne, velik ne rivun ita, na'uk isa roak ita na'a sidovung isa, tevek ta'an roti isa watan.
46010018	Eka minovak na'a bangsa Israel ra. Ira ra'an afwatan ihin ovi tamata ra rala ma reluk rira korban verin Ubu. Afa avyai tamata ra rfadoku roak na'a wan i ba'i rasnuri rira korban ra verin Ubu. Ira rotu wean inyai, boma isa roak ira ovu wan yai.
46010019	Mia veka minovak afaka na'a afa i ufalak ini? Walut ra wol ihir akataka. Afwatan ihin ovi rala ma reluk rira korban verin walut ra, wol ihir akataka vali.
46010020	Korban ovi rfadoku na'a wan i ba'i rasnuri rira korban verin walut ra, ira wol rala verin Ubu, na'uk rala verin nitu ra. Ba ya'a wol utorung ma isa watan mia ovu nitu ra.
46010021	Mia wol bisma myenu anggur tali Duila'a Ni kobi a, beti ti myenu vali tali nitu rira kobi a. Mia wol bis vali ma mifna'an na'a Duila'a Ni meja a, beti ti mifna'an na'a nitu rira meja a.
46010022	Ita deka totu ma Duila'a nangrova ita! Duila'a Ni ngrebat a nlia munuk afakataka.
46010023	Tamata ra rfalak ne, “Ita bisma totu afaka watan, wean i raladida ra rfalak.” Inyai kena urun! Na'uk afa ovi totu ra wol mane kena munuk lahir. “Ita bis vali ma totu afaka watan wean i ralad ra rfalak.” Na'uk afa ovi totu ra munuk wol mane kena munuk lahir ma al nfangrebat tamata ovi rorang Yesus rira inorang a.
46010024	Deka sasan mia ka'i mdyava utubira alaling, na'uk lokat tamata musti nsi'ik vali afa ovi notu ma tamata liak ra uturira.
46010025	Mia bisma mian afaka watan na'a wan i ba'i rfedi afwatan ihin na'a. Deka myorat na'a ralabira ila'a ra, ma fyalak ne, “Betane rala roak afa avyai ma raraning walut ra te ubu siklabir ra?”
46010026	Mingnanang afa ovi rtulis roak na'a Surat Ralan ne, “Duila'a Nia lanit ivavan ini ovu afa ovi rna'a ralan a munuk.”
46010027	Wean i tamata isa wol norang Kristus, na nasweang mia ma mifna'an, ma mtyorung roak ma mifna'an ovu ia, na'uk deka myorat na'a ralabira ila'a ra ma fyalak ne, “Betane rala roak afa avyai ma raraning walut ra te ubu siklabir ra?”
46010028	Na'uk wean i tamata isa nfalak verin mia ne, “Afwatan ihin ini rala roak ma na'a rira persembahan ra verin walut ra,” na deka mian afwatan ihin yai. Myotu wean inyai, boma fyikir tamata yai ovu afa ovi nafngamu'ur roak na'a ralan ila'a.
46010029	Ya'a wol mane ufalak na'a afa i notu ma mifngamu'ur na'a ralabira ila'a ra, na'uk na'a afa i tamata yai nafngamu'ur na'a ralan ila'a a. Snain tamata boku rorat ne, “Afakinimi ya'a bisma otu afaka watan, na'uk tamata liak ralarira ila'a ra rotu teri afa ovi otu ra?
46010030	Wean i ya'a ufalak lan fara weninyai verin Duila'a na'a afamtahan yai, beti uan, na afakinimi tamata ra rfalak sian ya'a na'a afwatan ihin yai? Uflurut roak verin Duila'a ma ufalak fara weninyai na'a afa yai.”
46010031	Terang a valing averi! Ufalak verin mia ne, wean i mian te myenu te myotu afaka watan, na myotu munuk afa avyai ma al fyadawang Ubu.
46010032	Na'a bira vava'at ra, na deka myotu ma tamata liak rotu salasilan ra, velik ne tamata Yahudi ira, te wol Yahudi ira, te Ubu Ni sidovung tamata inorang ra.
46010033	Era verin mia ma myorang ning vava'at a ma na'a afaka watan, na ufaloling tamata ra munuk ralarira ra. Ya'a otu wean inyai, na'uk wol udava utung alaling. Na'uk ya'a inak urun ma Ubu nsikat tamata ra tali rira salasilan ra, ma rira vava'at kakiwal.
46011001	Ba era verin mia ma na'a bira vava'at ra, na myot-orang afa ovi otu ovu ufalak ra, wean lahir i ya'a vali orang Kristus.
46011002	Terang a valing averi, ya'a musti ufadawang mia, tevek na'a afaka watan, na mingnanang ya'a ovu myot-orang afa ovi air roak verin mia.
46011003	Na'uk ya'a inak ma mkya'a afa i ufalak ini. Kristus nfareta brana ovi rsifa roak ra. Brana ovi rsifa roak ra rfareta awarira ra. Ubu nfareta Kristus.
46011004	Wean i brana isa naflurut te nfamalik vaivatul ovi nrenar lahir tali Ubu, na nkum-teri ulun a, na ia wol nalang roak Kristus i nfareta ia.
46011005	Na'uk wean i vata isa naflurut te nfamalik vaivatul ovi nrenar lahir tali Ubu na'a tamata rivun waharira ralan ra, ovu wol nkum-teri ulun a, na inyai nfaturu ne, wol nalang roak awan a. Notu wean inyai, na ia wean lahir vata i racukur ni vut a ma rfama'it ia, ma al nfaturu sian i notu a.
46011006	Wean i vata isa nafena ma nkum-teri ulun a, na ni lolin a rngotal te racukur ni vut a. Na'uk wean i rngotal te racukur vata ni vut a, na rfama'it roak ia, ba musti nkum-teri ulun a.
46011007	Brana ra wol bisma rkum-teri ulurira ra, tevek Ubu notu ma felarira wean Ia, ovu vali notu ma Ni dawan a nvotuk na'a ira. Na'uk vata ra, ira rfaturu lahir ne, awarira ra dawan ira ovu felarira ra lolin.
46011008	Na'ut i Ubu notu lanit ivavan ini, na Ia wol notu brana a tali vata a, na'uk Ia notu vata a tali brana. Brana a vali, Ubu wol notu ia verin vata a, na'uk Ia notu vata a verin brana a.
46011010	Wean inyai bi vata ra musti rkum-teri ulurira ra ma neluk faneak ne, awarira ra rfareta ira. Rotu wean inyai, boma rfaloling Ubu Ni sansinir ra tali lanit ratan.
46011011	Velik ne wean urun inyai, na'uk dida vava'at a na'a Duila'a, ba vata ra wol bisma rdir-aling ira tali brana ra, ovu vali brana ra wol bisma rdir-aling vali ira tali vata ra.
46011012	Kena urun, Ubu notu ma vata i ula lalean a, ntali brana, na'uk brana liak ra munuk, na vata ra rarali ira. Afakataka munuk rtali Ubu.
46011013	Era ma eka minovak ma lolin! Wean i vata isa naflurut verin Ubu, na wol nkum-teri ulun a, na inyai kena?
46011014	Na'a tamata rivun waharira ralan ra, na ita tka'a roak ne, brana ovi rira vut ra blawat a, tamata ra wol ralang ira. Na'uk vata ovi rira vut ra blawat a, tamata ra ralang ira. Tevek Ubu notu ma vata rira vut ra blawat ma nteri ulurira ra.
46011016	Na'uk wean i tamata boku wol rtorung ma vata ra rkum-teri ulurira ra na'ut i raflurut, na mane ufalak afa isa watan. Ya'a ufalak watan ne, ami ovu sidovung tamata ovi rorang Yesus wol amtorung tamata avyai rira fikiran ra.
46011017	Terang a valing averi, ya'a wol mane ufadawang mia na'a afa ovi mane ufalak ini. Misdovu mia na'a bira sidovung tamata ovi rorang Yesus a, na wol nvua afa lolin, na'uk nvua watan afa ovi sian ra.
46011018	Ya'a urenar lan roak ne, na'ut i misdovu mia na'a bira sidovung a, na msyingarahi ma myotu bira sidovung alaling. Ya'a orang ne, afa boku tali ivar yai kena.
46011019	Inovan ma bira sidovung a nama'ar, boma nfaturu lahir ne, tali bir tinemun, na iki tamata inorang mnga'un ia na'a Ubu wahan ralan a.
46011020	Velik ne mia mnyari ne misdovu mia ma mifna'an al mingnanang Duila'a Yesus, na afa yai wol kena.
46011021	Tevek na'ut i misdovu mia ma mifna'an yai, na tamata boku ra'an lan rira afamtahan ra, na'uk tamata boku wol rira afamtahan, ba rablafar watan, na tamata boku vali ranavut.
46011022	Notu afakinimi myotu wean inyai i? Mia wol bira rahan ma mifna'an-mifnenu na'a? Mia mane fyalak sian Ubu Ni sidovung tamata ovi rorang Yesus a, ovu mane fyama'it tamata kasian ra? Ya'a ki ufalak afaka ewal verin mia? Ya'a mane ufadawang mia? Na'a afa ovi ufalak ini, na ya'a wol utorung lahir ma ufadawang mia.
46011023	Ya'a air roak mia tali afa i Duila'a nala roak verin ya'a. Afa yai wean ini: ovan i Yudas nfedi dida Duila'a Yesus, na'uk wol rtaha Ia obin, na Ia nala roti ma
46011024	nfalak fara weninyai verin Ubu, beti nvisul roti a ma nfalak ne, “Ini Ya'a tenang a ma ala verin mia. Mian roti ini ma al mingnanang Ya'a.”
46011025	Nata Yesus nala vali kobi i nsa'a anggur a ma nfalak ne, “Anggur i nana'a kobi ini nfaturu lahir Ubu Ni tnorung ngorva'an a verin tamata ra. Ubu nfabana tnorung ngorva'an ini ovu larang a. Lokat amar i myenu anggur ini, na mingnanang Ya'a.”
46011026	Ba lokat amar i mian roti ini ovu myenu anggur ini, na mia fyamalik roak Duila'a Ni matmatan a, nata ti naran amar i nma ewal a.
46011027	Ba wean i tamata iki watan ni afa ovi notu ra, na'ut i na'an roti yai ovu nenu anggur yai, wol inovan na'a Ubu wahan ralan a ovu wol nalang Duila'a, na ia ni salasilan roak verin Duila'a. Ira ranovak ne, Yesus tenan a ovu laran a wol fyawan akataka a.
46011028	Ba lokat tamata musti ranovak lan na'a ralarira ra, ovu ka'i rsi'ik vali tenarira ra veki, beti ra'an roti ovu renu anggur a.
46011029	Tevek tamata iki watan na'an roti ovu nenu anggur a, na'uk wol nalang Duila'a tenan a, na Duila'a veka nukun ia.
46011030	Wean inyai bi, tali bira sidovung a, na tamata rivun tenarira ra rmafun, ovu boku vali nawar ira, ovu vali rivun ira rmata.
46011031	Na'uk wean i ita ka'i tanovak lan na'a raladida ra, ovu tsi'ik tenadida ra veki, na Duila'a veka wol nukun ita wean inyai.
46011032	Na'uk wean i Duila'a nukun ita ma tatuan susa, na Ia nfakena ita. Ia notu wean inyai ma ti naran amar i veka nma ma nukun lanit ivavan ini, na Ia veka wol nukun ita.
46011033	Ba terang a valing averi, wean i misdovu mia ma mifna'an, na musti msyinaban mia.
46011034	Ba wean i tamata isa nablafar, na ia musti nafna'an lan na'a ni rahan veki, boma na'ut i misdovu mia, na ia wol notu afa ovi rotu ma Duila'a veka nukun ia. Afa liak ra veka ufalyawang verin mia na'ut i uma ewal.
46012001	Terang a valing averi, fiang ini, ya'a Paulus, inak ma mkya'a urun yabi ovi Ubu Ni Roh a nala roak verin mia.
46012002	Mia mingnanang ne, na'ut i wol mkya'a Ubu obin, na tamata ra rweang nala roak mia ma msyoak nulu walut ra. Walut avyai wol rangrihi nala, na'uk myorang watan ira.
46012003	Ba inak ma mkya'a ne, wean i Ubu Ni Roh a nleal tamata isa, na ia wol mane near nfasoba Yesus. Wol tamata isa vali bisma nfalak ne, “Yesus yai Duila'a Ia,” wean i Ubu Ni Roh a wol nana'a ralan a.
46012004	Yabi ovi Ubu Ni Roh nala verin ita rsialing ira, na'uk rtali Roh isa watan, inyai Ubu Ni Roh.
46012005	Karya felarira rivun ma tkarya verin Duila'a, na'uk Duila'a i tkarya verin Ia yai, ikisa watan.
46012006	Karya verin Duila'a yai felan a rivun, na'uk Ubu ikisa watan, ovu Ia sa'i nala ngrebat verin tamata ra ma rot-nala karya avyai.
46012007	Ubu nala Ni Roh a ma nkarya na'a lokat tamata, boma ita dida munuk lolin a, ma isa nlobang isa.
46012008	Ubu Ni Roh a nala yabi verin tamata isa ma bis nangrihi ovu kaka'a dawan. Ubu Ni Roh nala yabi verin tamata isa vali ma nka'a urun ma nfamalik afa ovi rtali Ubu.
46012009	Ubu Ni Roh a nala yabi verin tamata isa vali ma norang urun Ia, na verin tamata liak vali, Ni Roh nala yabi ma notu ma tamata ra lolin ewal ira tali rira suhut ra.
46012010	Ubu Ni Roh a nala yabi verin tamata isa vali ma notu mujizat, na verin tamata liak isa vali, Ni Roh a nala yabi ma bisma nrenar lahir tali Ubu ma ti nfamalik verin tamata ra. Ni Roh a nala yabi verin tamata liak isa vali ma bisma nka'a nfili ne, ngrebat ini ntali Ubu Ni Roh a te wahal. Ni Roh a nala yabi verin tamata boku ma rangrihi vai ovi wol rka'a ra. Ni Roh a nala yabi verin tamata boku vali ma rfalyawang vai avyai.
46012011	Na'uk Ubu Ni Roh ikisa watan, ovu ka'i notu munuk afa avyai. Ni Roh a nala yabi verin lokat tamata ma rira yabi ra rsialing ira, wean i Ni Roh a nfadoku roak a.
46012012	Terang a valing averi, ki ufalyawang afa ini verin mia. Tenadida ikisa watan, ba velik ne ikisa watan, na'uk ulud ra, arud ra, matad ra, nirud ra, limad ra, ovu vali ead ra rna'a munuk tenadida ra. Ba velik ne rivun, na'uk tenadida ikisa watan. Ita munuk tamata ovi torang Kristus weadida vali inyai. Velik ne rivun ita, na'uk ita tna'a watan sidovung isa, inyai Kristus tenan a.
46012013	Na'ut i rbaptis ita, Ubu Ni Roh notu ma tna'a roak sidovung isa watan. Velik ne Yahudi ita, te wol Yahudi ita, tamata sansinir te wol sansinir, wol akataka. Na'ut i torang Kristus, na Ubu Ni Roh i ikisa watan yai, na'a lahir raladida ra munuk.
46012014	Terang a valing averi, eka tfikir na'a tamata isa tenan a. Na'a tenan a, na wol mane liman a watan, na'uk ulun a, arun a, matan a, nirun a, ovu vali afa ovi rna'a tenan a munuk.
46012015	Wean i tamata isa ean a ka'i nfalak verin tenan a ne, “Ya'a wol eluk limam a, ba ya'a wol una'a tenam a,” na inyai wol kena, tevek tamata ean nana'a watan tamata tenan a.
46012016	Wean inyai vali ma tamata arun a ka'i nfalak verin tenan a ne, “Ya'a wol eluk tamata matam a, ba ya'a wol una'a tenam a,” na inyai wol kena, tevek tamata arun nana'a watan tamata tenan a.
46012017	Eka minovak! Wean i tamata isa tenan a munuk lahir neluk matan a, na arun a na'a inba ma bis nafrenar? Wean i tamata isa tenan a munuk lahir neluk arun ra, na nirun a na'a inba ma nfavoa?
46012018	Na'uk Ubu notu munuk roak tamata ulun a, matan a, arun a, nirun a, liman a, ovu vali ean a, ma rna'a munuk tamata tenan a, wean lahir i ralan nfalak a.
46012019	Wean i felarira munuk wear isa watan, na wean inba ma tfalak ne, tamata tenan a?
46012020	Ba afa rivun na'a tenadida ra, na'uk tenadida ra ikisa watan.
46012021	Ba wean inyai, na tamata matan a wol bisma nfalak verin liman a ne, “Ya'a wol ukamlabir oa,” ovu vali tamata ulun a wol bisma nfalak verin ean a ne, “Ya'a wol ukamlabir oa.”
46012022	Nlia tali inyai, na tamata ra rfikir ne, afa boku na'a tamata tenan a wol rangrebat ovu wol ka'i rkamlabir ira. Velik aba, ita musti tsi'ik ma lolin afa avyai.
46012023	Ba na'a tenadida ra, na afa ovi tfikir ne, wol fyawarira, na ita musti talang urun ira. Na'a tenadida ra vali, afa ovi tamata wol bisma rsi'ik, na ita musti tateri ma lolin afa avyai.
46012024	Afa ovi tsi'ik lolin roak na'a tenadida ra, na deka tfikir ma tfaloling ira, tevek lolin roak. Na'uk Ubu notu roak ma nfadoku afa ovi tamata rsi'ik, na lolin roak, ovu vali afa ovi tanovak ne, wol ka'i talang ira na'a tenadida ra, na tsi'ik ma lolin ovu talang urun ira.
46012025	Ubu notu wean inyai, boma deka tsiduk tenadida ini, na'uk wean i afa ovi rna'a tenadida ra rsialing ira, na musti isa nlobang isa.
46012026	Ba wean i afa ovi rna'a tenadida ra, isa nfarnuang wawa'uk, na afa ovi rna'a tenadida ra munuk rfarnuang vali wawa'uk. Wean i tamata ra ralang afa isa tali tenadida ra, na afa ovi rna'a tenadida ra munuk rovu vali ma inarira lolin.
46012027	Ba terang a valing averi! Mia munuk Kristus tenan a, ovu vali lokat mia myeluk Kristus liman a, ean a, matan a, arun a, ba afakataka rna'a munuk Kristus tenan a.
46012028	Ubu nfadoku roak na'a tamata ovi rorang Yesus rira sidovung a ma tamata rira karya ra rsialing ira. Ia nfadoku lan lalean ma tamata boku rna'a rasul, beti nfadoku ma tamata boku rna'a nabi, beti nfadoku vali ma tamata boku rair Ubu Ni vaivatul ra. Nata, Ia nfadoku vali roak ma tamata boku rira ngrebat ma rotu mujizat, na boku vali bis rotu ma tamata ra lolin ewal ira tali rira suhut ra. Ia nfadoku ma tamata boku vali ba'i rlobang a'uk tamata kasian ra, boku rban-ulu verin tamata ovi rorang Yesus rira sidovung a, ovu nfadoku vali ma tamata boku rira ngrebat ma rangrihi vai ovi wol rka'a ra.
46012029	Tamata ra munuk wol mane rotu rasul, nabi, te tamata ovi rka'a ma rair Ubu Ni vaivatul ra. Ba deka minovak ne, ira munuk rira ngrebat ma rotu mujizat, te rotu ma tamata ra lolin ewal ira tali rira suhut ra, te rangrihi ma rala vai ovi wol rka'a ra, te bisma rfalyawang nala vai ovi tamata ra wol rka'a.
46012031	Ba wean inyai, na mia veka inabira urun ma bira vali yabi ovi rlobang urun terabir-valibira ra. Na'uk ya'a mane ufaturu verin mia na'a linga'an i lolin rahi lia munuk yabi avyai.
46013001	Terang a valing averi! Wean i tamata isa bisma nangrihi ovu vai ovi rna'a lanit ivavan a munuk, ovu vai ovi Ubu Ni sansinir ra tali lanit ratan ba'i rala, na'uk wol nlobang tamata liak ra, na ni vaivatul avyai wol ihir akataka. Ia wean titir, ma ngoan dawan watan, na'uk wol fyawan akataka.
46013002	Wean i tamata isa ni kaka'a dawan ma ti nfamalik afa ovi nrenar lahir tali Ubu verin tamata ra, ovu nka'a munuk afa ovi Ubu wol nfavotuk obin verin tamata ra, na'uk wol nlobang tamata liak ra, na tamata yai wol fyawan akataka lahir. Wean i tamata isa nanovak nala munuk afa ovi Ubu nfalak ra, ovu vali norang urun Yesus ma bisma nfalak ma vuar isa nti talik wan a, na'uk wol nlobang tamata liak ra, na tamata yai vali wol fyawan akataka lahir.
46013003	Velik ne tamata yai nsiduk munuk ni metan ra verin tamata kasian ra, ovu ntorung watan ma tamata ra rasnuri tenan a, na'uk wol nlobang tamata ra, na ia wol fyawan akataka lahir.
46013004	Tamata i nlobang tamata liak ra, ia musti ntahang nal ralan, ovu nmarkai urun. Ia wol nbo'itea afa ovi tamata liak rira, ovu vali wol nraning tenan a ovu wol nfakaratat tenan a.
46013005	Ia wol vain aleman tamata ra, ovu wol nkiwal tamata ra ma rorang watan afa ovi nfalak ra, te rorang watan ni ininan ra. Ia wol nfarlan ma nangrova, ovu wol ntonan tamata ovi rotu sala verin ia.
46013006	Ia wol notu inan lolin na'a afa ovi sian ra, na'uk notu inan lolin na'a afa ovi kena ra.
46013007	Tamata i nka'a ma nlobang tamata liak ra, ntahang nal ralan na'a sala ovi tamata liak rotu verin ia. Ia nfikir lolin a lalawatan verin tamata liak. Ia ntahang vali ralan a ma nanaban watan afa ovi lolin ra verin tamata liak.
46013008	Yabi ovi Ubu Ni Roh nala verin tamata boku ma rfamalik Ni vaivatul verin tamata ra, na ira veka rtalik ma wol rfamalik roak. Tamata ovi rira yabi tali Ni Roh ma rangrihi vai ovi wol rka'a ra, ira veka rtalik ma wol rangrihi roak ovu vai avyai. Tamata ovi rira kaka'a dawan a, rira kaka'a yai veka nmamu munuk vali, na'uk silobang i Ubu nala verin tamata ra ma rsilobang ira, wol nmamu nala.
46013009	Tevek dida yabi ma dida kaka'a na'a afaka watan, ovu dida kaka'a ma tfamalik Ubu Ni vaivatul verin tamata ra wol naran obin.
46013010	Na'uk Ubu Ni amar veka nma ma Ia veka nfatnemung munuk afa ovi wol ratnemu ra, ma yabi ra veka rmamu watan.
46013011	Na'ut i kako'u ya'a obin, na ungrihi wean kasiko'u ra, afa ovi unovak ra wean vali kasiko'u ra. Ning fikiran a vali wean kasiko'u ra. Na'uk fiang ini umela ma dawan roak ya'a, ba uvatuk munuk roak ning fikiran ovi wean kasiko'u ra.
46013012	Afa ovi tsi'ik fiang ini, inyai wean tamata molan a, na'a tatal i nakyavu watan a, na'uk ni amar a veka nma, ma tsi'ik lahir ovu lyawan. Fiang ini ya'a wol uka'a munuk obin, na'uk ni amar a veka naran vali ma veka uka'a munuk, wean Ubu nka'a munuk ralang a.
46013013	Ba fiang ini afa itelu musti tot-orang lalawatan. Afa avyai wean ini: torang a'uk Kristus, tatahang nal raladida al tnaban Kristus ma not-nala Ni tnorung ra munuk, ovu tsilobang ita ovu tlobang vali tamata liak. Na'uk afa i lolin rahi lia munuk a, na tsilobang ita ovu tlobang vali tamata liak.
46014001	Terang a valing averi! Fara msyilobang mia ovu tamata liak ra, ovu vali inabira urun ma bira yabi ovi Ubu Ni Roh nala verin tamata inorang ra. Tali afa avyai, na myera lan yabi, ma bisma fyamalik vaivatul ovi rtali lahir Ubu.
46014002	Tamata i nangrihi ovu vai i wol nka'a, na ia wol nangrihi verin tamata ra, na'uk nangrihi verin Ubu, tevek wol tamata isa vali bisma nfan-aran vai yai. Ubu Ni Roh a ka'i notu ma tamata yai nfalak afa fanfonak ovi Ubu sa'i nka'a.
46014003	Na'uk tamata i ni yabi ma nfamalik vaivatul ovi nrenar lahir tali Ubu, na ia nfamalik verin tamata ra. Notu wean inyai, boma nfangrebat tamata liak ralarira ra, ovu nsurak ira ma iva'ur ma rorang Yesus, ovu vali nfaloling ralarira ra.
46014004	Tamata i nangrihi ovu vai i wol nka'a yai, na ia ka'i nfangrebat watan tenan a. Na'uk tamata i nfamalik vaivatul ovi rtali Ubu, na ia nfangrebat munuk sidovung tamata ovi rorang Yesus.
46014005	Ya'a inak ma mia munuk mkya'a vali ma mingrihi vai ovi wol mkya'a ra. Na'uk nlia tali inyai, na inak ma mia fyamalik Ubu Ni vaivatul ra, tevek tamata ovi rfamalik Ni vaivatul ra, ira fyawarira lia tamata ovi rala vai ovi wol rka'a ra. Na'uk wean i tamata i nangrihi vai i wol nka'a yai, bisma nfalyawang afa ovi nfalak ra, na afa yai notu ma sidovung tamata ovi rorang Yesus rfan-aran, ovu nfangrebat roak ira.
46014006	Ba, terang a valing averi! Wean i uma ma utuan mia, ovu ungrihi ma ala vai i wol uka'a, na inyai ihin aka verin mia? Na'uk wean i ufamalik Ubu Ni Ivar i nfavotuk lahir verin ya'a, te ungrihi, boma minovak nala munuk afa ovi Ia nfalak verin mia, te ufamalik afa ovi urenar lahir tali Ubu ma ti ufamalik verin mia, te air Ubu Ni vaivatul ra verin mia, na inyai fyawan urun.
46014007	Ya'a inak ma ufalyawang verin mia na'a yabi i ntali Ubu Ni Roh a, ma tamata ra rangrihi vai ovi wol rka'a ra. Afa yai wean flo'its ovu kecapi. Ira wol naarira, na'uk wean i tamata ra rafraik te rma'in ira, na ngoarira. Wean i tamata ra wol rka'a ma rafraik te rma'in, na wean inba ma tka'a ne, rdedang dadedang aka?
46014008	Wean i mane totu rihi, na'uk tamata i nafraik tvuri a, nafraik a'ar tia ma watan, na wean inba ma bisma tka'a ne, tati totu rihi?
46014009	Mia weabira vali tamata ovi rangrihi ovu vai ovi wol rka'a ra. Wean i mingrihi ovu vai avyai, na wean inba ma tamata ra rfan-aran afa ovi fyalak ra? Bira vaivatul ra wol ihir akataka, ma wean i mingrihi lean vu watan!
46014010	Vai rivun ila'a na'a lanit ivavan ini, na'uk ihirira ra rna'a munuk.
46014011	Na'uk wean i wol uka'a tamata isa ni vai a, na ya'a eluk tamata dakan verin tamata yai, ovu vali tamata i nala vai yai neluk tamata dakan verin ya'a.
46014012	Ya'a uka'a ne, mia mdyava vali ma bira yabi ovi rtali Ubu Ni Roh a. Na'uk nlia tali inyai, na mia musti inabira urun ma myala bira yabi avyai ma ala fyangrebat sidovung tamata ovi rorang Yesus.
46014013	Ba wean inyai, na iki watan nangrihi ovu vai i wol nka'a, na fara naflurut verin Ubu, ma nala ngrebat verin ia, boma nfalyawang nala afa ovi nfalak ra.
46014014	Wean i uflurut ovu vai i wol uka'a, na ning roh a ka'i naflurut, na'uk ning fikiran a wol nana'a afa ovi uflurut ra.
46014015	Ba ya'a musti otu afaka? Ya'a veka uflurut ovu ning roh a, na'uk veka uflurut vali ovu ning fikiran a. Ya'a veka udedang ma ufadawang Ubu ovu ning roh a, na'uk ya'a veka udedang ma ufadawang vali Ubu ovu ning fikiran a.
46014016	Wean i muflurut ma fwalak fara weninyai verin Ubu ovu mu roh a, na'uk tamata ovi rarenar ra wol rfan-aran afa ovi fwalak ra, na wean inba ma bisma rfalak ne, “Mu falurut yai kena urun?” Velik aba, ira wol rfan-aran lahir afa ovi fwalak ra.
46014017	Velik ne muflurut ma fwalak fara weninyai verin Ubu, na inyai lolin urun, na'uk mu falurut yai wol nfangrebat tamata liak ra.
46014018	Ya'a ufalak fara weninyai verin Ubu, tevek ungrihi ovu vai ovi wol uka'a ra, nlia tali mia munuk.
46014019	Na'uk wean i ita tamata ovi torang Yesus tasdovu ita ma tfadawang Ubu, na inak urun ma ungrihi ovu vaivatul ifira watan ma lyawan verin tamata ra, boma rair vali tamata liak ra. Inak ma otu wean inyai, nlia tali i ungrihi ma ala vaivatul rivun ila'a ovu vai i wol uka'a.
46014020	Terang a valing averi! Bira fikiran ra deka wean kasiko'u ra. Mia musti weabira kasiko'u yanat ra, ma wol mkya'a ma myotu afa ovi sian ra, na'uk bira fikiran a musti naftibang, wean tamata dawan ra.
46014021	Rtulis roak na'a Surat Ralan wean ini, “Ubu nfalak ne, ‘Ya'a veka ala tamata ovi rangrihi ovu vai ovi raling ma lolan watan a, ma ungrihi verin Ning tamata ovi rorang Ya'a. Velik ne ungrihi wean inyai, na'uk ira veka wol rkamlabir afa ovi ufalak ra.’ ”
46014022	Ba yabi i ntali Ubu Ni Roh ma tamata ra rangrihi ovu vai ovi wol rka'a ra, neluk faneak verin tamata ovi wol rorang Ubu. Wean vali yabi i tamata ra rala al rfamalik Ubu Ni vaivatul ra, neluk faneak verin tamata inorang ra, wol mane verin tamata ovi wol rorang Yesus.
46014023	Ba wean i tamata ovi wol rorang Yesus rma bira sidovung a na'ut i misdovu mia, ma mimunuk myala vai ovi wol mkya'a ra, na ira veka rfalak ne, fyoar roak!
46014024	Na'uk wean i mimunuk fyamalik Ubu Ni vaivatul ra, na tamata ovi wol rorang Yesus rma ma rarenar afa ovi fyalak ra, na ira veka rka'a lahir ne, rotu salasilan. Ba wean i wol rahil ma rtalik tali rira salasilan ra, na Ubu veka nukun ira.
46014025	Afa fanfonak ovi rna'a tamata avyai ralarira ra veka rvotuk munuk lahir, ba ira veka rsangatur ma raraning Ubu, ovu rtorung ne, “Kena urun, Ubu nana'a lahir bira sidovung a.”
46014026	Ba terang a valing averi! Wean i misdovu mia ma fyadawang Duila'a, na boku mdyedang dadedang tali mazmur, boku vali msyiair, ovu vali boku fyamalik afa ovi Ubu nfavotuk ra, boku rala vai ovi wol rka'a ra, te boku vali rira kaka'a ma rfalyawang nala vai avyai. Na'uk musti myotu afa avyai munuk ma al fyangrebat tamata ovi rorang Yesus.
46014027	Wean i tamata boku rangrihi vai ovi wol rka'a ra, na tamata irua te itelu musti rsikati ira al rangrihi vai avyai. Tamata boku vali musti rfalyawang afa ovi tamata avyai rfalak.
46014028	Wean i wol tamata rfalyawang nala vai avyai ihirira ra, na tamata ovi rira yabi ma rangrihi ovu vai ovi wol rka'a ra, deka rangrihi lahir na'a sidovung a. Ira ka'i rangrihi watan verin Ubu na'a ralarira ra.
46014029	Nabi irua te itelu tali ira rfamalik ivar ovi rarenar lahir tali Ubu, na tamata liak ra ranovak ma lolin afa ovi rfalak ra.
46014030	Na'uk wean i tamata isa i ndoku vali sidovung yai ma nfamalik afa ovi Ubu nfavotuk lahir verin ia, na tamata i nangrihi lan roak yai musti ntalik ma deka nangrihi kikyai.
46014031	Wean i myotu wean inyai, na mia munuk bisma msyikati mia ala fyamalik Ubu Ni vaivatul ra, boma mia munuk bisma misahak, ovu bira inorang a ntafal ma nangrebat.
46014032	Mia veka myotu wean inyai, tevek tamata ovi rfamalik ivar ovi rarenar lahir tali Ubu rka'a ma rtahang nal ralarira ra, ma rsikati ira al rangrihi.
46014033	Ubu wol inan ma vangoa-vanga na'a tamata ovi rorang Yesus rira sidovung ralan a, na'uk inan ma malinan watan na'a rira sidovung a. Na'ut i sidovung tamata ovi rorang Yesus munuk rasdovu ira na'a rira sidovung ra,
46014034	na vata ra wol bisma rangrihi, tevek rfadoku roak na'a Musa ni inukun ra ne, ira wol bisma rangrihi. Ira vali wol bisma rban-ulu na'a tamata ovi rorang Yesus rira sidovung ra.
46014035	Wean i inar ma rka'a afa boku, na ira musti rorat afa avyai tali awarira ra na'a rahan. Tevek wol inovan lahir verin vata ra ma rangrihi na'a sidovung tamata ovi orang Yesus.
46014036	Ubu Ni vaivatul ra wol rtali mia, ovu Ia wol nala Ni vaivatul avyai verin mia watan.
46014037	Wean i tamata isa nanovak ne, nabi ia, te Ubu nala ngrebat liak verin ia, na musti nka'a ne, afa ovi ufalak verin mia, wean lahir afa ovi Ubu nfareta ra.
46014038	Na'uk wean i tamata boku wol rtorung afa ovi ufalak ini, na deka mryenar ira.
46014039	Wean inyai bi, terang a valing averi, ni lolin a mdyava a'uk linga'an ma bira yabi i fyamalik Ubu Ni vaivatul ra verin tamata ra. Deka fyalak teri vali tamata ovi rangrihi ovu vai ovi wol rka'a ra.
46014040	Na'uk mia musti myotu ma afa avyai munuk inovan ovu malinan watan verin tamata ovi rorang Yesus.
46015001	Terang a valing averi, fiang ini ya'a mane ufangnanang ewal mia na'a Ubu Ni Ivar Lolin. Ivar Lolin yai ufalyawang roak verin mia, ma mryenar roak ovu myorang urun Kristus.
46015002	Ba wean i mia ralabira urun ma myorang Ivar Lolin yai, na Ubu nsikat roak mia tali bira salasilan ra. Na'uk wean i myorang afa ovi wol kena ra, na bira inorang yai veka wol nala utun akataka verin mia.
46015003	Afa ovi ufamalik lan roak verin mia yai, Ivar i Ubu nala roak verin ya'a. Ivar yai lolin lia munuk, wean lahir i rtulis roak na'a Surat Ralan ne, Kristus nmata roak, tevek dida salasilan ra.
46015004	Tamata ra rfadoku Ia na'a van isa ralan a, na'uk amar itelu nelak, na Ubu nfava'at ewal Ia tali matmatan. Ivar ini rtulis vali roak na'a Surat Ralan.
46015005	Ya'a ufamalik vali roak verin mia ne, Kristus nfavotuk roak tenan a verin Petrus, ovu Ni tamata vutu rahin irua ovi rorang Ia.
46015006	Ti ma nfavotuk munuk roak tenan a verin ira, beti nfavotuk vali tenan a verin tamata ovi rorang Ia ratut ilima teran. Tali tamata avyai, boku rmata roak, na'uk etal dawan rva'at obin, ma naran i utulis surat ini.
46015007	Ia nfavotuk roak tenan a verin tamata avyai, beti nfavotuk vali tenan a verin Yakobus, nata verin Ni rasul ra munuk.
46015008	Ia nfavotuk marmuri lalean tenan a verin ya'a, wean kasiko'u i wol naran ni amar obin, na rarali roak ia.
46015009	Wean inyai bi, tali Ubu Ni rasul ra, na ya'a wol fyawang akataka. Ba wol inovan ma tamata rfalak ne, rasul ya'a, tevek lan a uwi-uwa Ni sidovung tamata ovi rorang Yesus.
46015010	Na'uk Ubu nala roak Ni rala lolin a verin ya'a, bi fiang ini eluk rasul, ovu Ni rala lolin yai wol nleka ma lolan watan. Na'uk ukarya urun ia ma nlia tali rasul liak ra. Velik aba, ya'a wol ot-nala munuk afa avyai, na'uk Duila'a nfatuang ya'a, bi bisma ufabana nala karya yai.
46015011	Ba wean inyai, na wol akataka, velik ne ya'a te rasul liak ra amfamalik Ubu Ni Ivar Lolin a verin mia. Ivar Lolin i amfamalik yai ikisa watan, ovu myorang roak Ivar yai.
46015012	Wean i amfamalik ne, Ubu nfava'at ewal Kristus tali matmatan, na afakinimi tamata boku tali mia rfalak ne, tamata matmatan ra veka wol rva'at ewal?
46015013	Ba wean i tamata matmatan ra wol rva'at ewal, na Ubu wol nfava'at Kristus tali matmatan.
46015014	Na'uk wean i Ubu wol nfava'at ewal Kristus tali matmatan, na afa ovi amfamalik ra ovu vali bira inorang na'a Kristus wol fyawan akataka.
46015015	Nlia tali inyai, na lyawan roak ne, amlabir roak tamata ra na'a afa ovi Ubu notu a, tevek ami amfamalik roak ne, Ubu nfava'at ewal roak Kristus tali matmatan. Wean i kena ma Ubu wol nfava'at ewal Kristus tali matmatan, na Ia wol nfava'at ewal tamata matmatan ra.
46015016	Ba wean i Ubu wol nfava'at ewal tamata matmatan ra, na Ia wol nfava'at vali Kristus tali matmatan.
46015017	Ba wean i Ubu wol nfava'at ewal Kristus, na bira inorang a wol fyawan lahir, ovu bira vava'at ra nana'a watan salasilan ra.
46015018	Wean i Ubu wol nfava'at Kristus, na Ia wol nsikat tamata inorang ovi rmata roak tali rira salasilan ra.
46015019	Na'uk wean i ita tamata inorang ra tfaklo'i a'uk dida vava'at verin Kristus na'a lanit ivavan ini watan, na inyai sian urun i lahir verin ita. Ba inovan ma tamata ra rfalak ne, dida kasian dawan urun, nlia tali tamata ra munuk.
46015020	Na'uk kena urun, tevek Ubu nfava'at lan lalean Kristus tali matmatan! Ba inyai neluk faneak ne, Ia veka nfava'at ewal tamata matmatan ra.
46015021	Tevek salasilan i tali tamata i Ubu notu ula lalean ia yai bi, tamata ra munuk musti rmata. Ba wean vali inyai, ma Ubu veka nfava'at ewal matmatan ra tali tamata isa vali.
46015022	Tamata ra munuk rira vava'at isa ovu Adam ma rmata vali wean ia. Ba wean inyai, bi tamata ovi rira vava'at isa roak ovu Kristus, Ubu veka nfava'at munuk ewal ira wean i rmata roak.
46015023	Na'uk Ubu nfava'at ewal tamata ra wean ini: Ia nfava'at lan roak Kristus, ma Ia wean karya enan i ula lalean tali va'i ihin a. Ba ti ma naran amar i Kristus veka nma ewal lanit ivavan a, na Ia veka nfava'at ewal vali tamata ovi rira vava'at isa roak ovu Kristus.
46015024	Notu munuk wean inyai, beti lanit ivavan a namwear. Na'ut inyai, na Kristus veka nfaleka munuk lahir fareta ra, ngrebat ra ovu tamata ovi rtaha fareta na'a lanit ivavan a, lanit ovu lanit ratan ma nfareta wean lahir Raja. Notu munuk roak wean inyai, beti Ia nala fareta a verin Yaman a Ubila'a.
46015025	Tevek Kristus musti neluk raja ma ntaha fareta a, ti naran i Ubu nfaleka munuk Kristus Ni musu ra ma rsoak nulu Ia.
46015026	Kristus Ni musu i nban-muri lalean a, nfaturu lahir matmatan yai ni ngrebat a. Ba veka nfamwear matmatan yai ni ngrebat a.
46015027	Rtulis roak na'a Surat Ralan ne, “Ubu nfaleka munuk roak afakataka ma rsoak nulu Ia.” Na'uk wean i rfalak ne, Ubu notu roak ma afakataka rsoak nulu Kristus, na inyai wol nfaturu ne, Ubu nsoak vali verin Kristus.
46015028	Na'uk wean i Ubu notu ma Kristus nfareta roak afakataka munuk, na Kristus veka ka'i nsoak verin Yaman a Ubila'a. Notu wean inyai, boma Ubu nfareta munuk afakataka na'a inba watan.
46015029	Na'uk wean i mia fyikir ne, Ubu wol nfava'at ewal tamata matmatan ra, na afakinimi tamata ra rtorung ma rbaptis ira verin tamata matmatan ra? Wean i Ubu wol nfava'at ewal tamata matmatan ra, na veka rala uturira aka verin tamata ovi rbaptis ira verin tamata matmatan ra?
46015030	Wean vali inyai verin ami. Wean i Ubu wol nfava'at ewal tamata matmatan ra, na afakinimi amtorung watan ma rangrihi, ma veka rotu sian lalawatan tenamami ra.
46015031	Terang a valing averi, lokat amar, na utuan sian lalawatan. Afa avyai rotu ma kedan a watan, na umata. Na'uk ufalak urun verin mia ne, ya'a ralang a dawan urun, tevek na'a bira vava'at ra, na myorang roak dida Duila'a Kristus Yesus.
46015032	Wean i Ubu veka wol nfava'at ewal tamata ovi rorang Yesus, na ya'a wol utung akataka ma utuan tamata kuldawan ovi rna'a Efesus. Tamata kuldawan avyai wearira afwatan ovi rna'a nangan ralan ma ba'i rfedan tamata ra! Wean i Ubu wol nfava'at tamata matmatan ra, na ni lolin ana, totu watan wean ini, “Mya ma tafna'an ovu tafnenu, tevek ilyan, na ita veka tmata.”
46015033	Ba deka myorang tamata rira siklabir ra. Tamata ovi rotu kida ovu tamata ovi ba'i rotu watan afa ovi sian ra, na ira veka rorang vali tamata avyai ma rotu watan afa ovi sian ra.
46015034	Msyi'ik ma lolin tenabira ra ma deka myotu kikyai salasilan ra, tevek tamata boku wol rka'a Ubu rna'a ebang mia. Ufalak wean inyai, boma ufama'it mia.
46015035	Ka'a bi tamata boku tali mia rorat ne, “Wean inba ma Ubu veka nfava'at ewal tamata matmatan ra?” Ira rorat vali ne, “Tenarira ra veka wean inba?”
46015036	Tamata ovi rorat wean inyai, ira rboda urun! Wean i tamata isa nava nabat ra, na nabat avyai veka wol rarubu wean i wol rakvisal obin.
46015037	Nava nabat avyai na'a lanun ovu wol nava roan ra te kan ra. Nabat ovi rarubu ra wean gandum te nabat liak ovi rira vatul ra.
46015038	Na'uk Ubu ka'i notu ma nabat avyai felarira ra wean lahir i ralan a nfalak a. Ia notu vali ma nabat ra felarira rsialing ira.
46015039	Tamata ra ovu afwatan ra ihirira ra rsialing munuk ira. Manut nangan ihirira ra rsialing vali ira tali ian ra.
46015040	Afa ovi rna'a lanit ratan ovu afa ovi rna'a lanit ivavan ini rsialing ira. Afa ovi rna'a lanit ratan lokat ira vanarira ra rsialing ira ovu afa ovi rna'a lanit ivavan ini felarira ra lolin urun ovu rsialing vali ira.
46015041	Lera felan a lolin urun, na'uk naling ia tali vulan a. Vulan felan a lolin urun, na'uk naling vali ia tali nara felarira ra, ovu lokat nara felarira lolin urun, na'uk rsialing vali ira.
46015042	Ubu veka notu vali wean inyai, na'ut i nfava'at ewal tamata matmatan ra. Tenarira ovi roving roak ira yai, veka rakvisal, na'uk tenarira ovi Ubu nfava'at ewal roak yai wol bisma rakvisal.
46015043	Na'ut i roving tamata matmatan tenarira ra, na tenarira ra rmafun ovu felarira sian urun. Na'uk ti naran amar i Ubu nfava'at ewal tamata matmatan ra, na tenarira ra lolin buas ovu rangrebat urun.
46015044	Na'ut i roving tamata matmatan tenarira ra, na inyai tenarira i ntali lanit ivavan a, na'uk ti naran amar i Ubu veka nfava'at ewal tamata matmatan ra, na tenarira avyai rtali Ubu Ni Roh a. Wean lahir i tamata tenan a ntali lanit ivavan ini nana'a, na tamata tenan i ntali Ubu Ni Roh nana'a vali.
46015045	Rfadoku roak na'a Surat Ralan ne, “Ubu notu lan lalean Adam ma nva'at ula ia.” Na'uk Adam i nbana marmuri lalean a, inyai Kristus i nala vava'at verin afakataka munuk.
46015046	Tenadida ovi Ubu nala lan roak verin ita yai, ntali lanit ivavan ini. Tenadida ovi Ubu nala marmuri yai, veka ntali lanit ratan.
46015047	Ubu notu tamata i ula lalean a tali lanun, ovu ia ntali lanit ivavan ini. Na'uk tamata i norang i ula lalean a, Ia ntali lanit ratan.
46015048	Tamata ovi rtali lanit ivavan ini wearira lahir tamata i Ubu notu lan lalean a tali lanun. Na'uk tamata ovi rna'a lanit ratan ra, ira wearira lahir Ia i ntali lanit ratan a.
46015049	Fiang ini ita weadida roak tamata i Ubu notu ia tali lanun a. Ba ita veka weadida vali Ia i ntali lanit ratan a.
46015050	Terang a valing averi, ufalak verin mia ne, ita tenadida ra rtali lanit ivavan ini, ma laradida ovu ihidida ra rna'a, ba wol bisma ti tna'a Ubu Ni Fareta na'a lanit ratan. Tenadida ovi veka rmata ovu rakvisal watan ini wol bisma ti rna'a wan i vava'at kakiwal a na'a lanit ratan.
46015051	Eka mryenar ma lolin ma ufamalik afa fanfonak ini verin mia: Tali did tinemun, na ita veka wol tmata munuk, na'uk Ubu veka notu ma ita munuk feladida ra ngorva'an ewal.
46015052	Na'ut i tamata ra rarenar tvuri ngoan i nban-muri lalean a, na brian munuk Ubu notu lahir afa avyai, wean i tkubak a tvelar watan matadida ra. Na'ut inyai, na Ia veka nfava'at ewal tamata matmatan ra ovu tenarira ngorva'an i ntali lanit ratan a. Ita vali Ubu veka notu ma feladida ra munuk lahir ngorva'an ewal.
46015053	Tenadida i ntali lanit ivavan ini veka nmata ma nakvisal munuk, ba Ubu veka nkati ovu tenadida i ntali lanit ratan a ma wol bisma nakvisal roak, ma veka dida vava'at kakiwal.
46015054	Ba wean i Ubu nkati roak tenadida ovi veka rmata ini ovu tenadida ovi wol rmata, te nkati roak tenadida ovi rtali lanit ivavan ini ovu tenadida tali lanit ratan a, na veka nfakena lahir afa ovi rtulis roak na'a Surat Ralan wean ini, “Ita utudida roak, tevek Ubu nfaleka roak matmatan a, ba ita dida roak vava'at kakiwal a.
46015055	Hoi matmatan! Wean inba ovu mu ngrebat a ma fwaleka ami? Wean inba ovu mu bisa a ma motu ma amfarnuang wawa'uk?”
46015056	Matmatan ni bisa a, ihin a salasilan, ovu salasilan ni ngrebat a nvua matmatan tali Musa ni inukun ra. Musa ni inukun avyai nfalyawang verin ita wean inba ma tka'a ne, afa ovi totu ra kena te sala.
46015057	Na'uk ita musti tfalak fara weninyai verin Ubu, tevek notu ma utudida lalawatan tali dida Duila'a Yesus Kristus.
46015058	Wean inyai bi, terang a valing ovi ulobang urun mia, bira dardirin a musti nangrebat na'a bira inorang a, boma tamata ra wol rweang nala mia. Mia musti iva'ubira urun ma mkyarya na'a Duila'a Ni va'i ralan a! Tevek mkya'a roak ne, bira karya ra verin Duila'a veka wol rleka ma lolan watan.
46016001	Terang a valing averi, mane ufalak verin mia na'a kubang ovi inabira ma myala al mlyobang tamata ovi rorang Yesus na'a Yerusalem. Era ma myot-orang afa ovi ufaturu roak verin sidovung tamata ovi rorang Yesus na'a Galatia.
46016002	Lokat amar kareda, na mingnanang ma lokat mia fyadok-aling bira kubang boku tali bira karya enan ra. Fyadoku kubang avyai na'a bira rahan ra, ti naran i uma. Deka mnyaban ma uma, beti misdai ma misdovu bira kubang ra na'a isa.
46016003	Wean i uma aran roak, na veka usinir tamata ovi fyili roak ira, tevek mkya'a ne, ira bisma rtaha kubang avyai rti Yerusalem. Ya'a veka ala surat verin ira ma al nfaturu ne, rfabana karya ini.
46016004	Ba wean i ufikir ne, ni lolin a ya'a ovu vali, na veka ovun ira ma amamunuk amati.
46016005	Terang a valing averi, ya'a veka ahu propinsi Makedonia, beti uti ma ulola mia.
46016006	Na'a Korintus, na ya'a ulolak mia amar ifira veki, te unaban ma amar ovi radridin a nbosal beti uti, boma wean uti inba watan, na bisma mlyobang ya'a na'a ning banbanan a.
46016007	Ba wol uti ma ulola mia obin, betane wol una'a ma mnanat na'a inyai. Na'uk wean i Duila'a ralan a nfalak, na inak ma una'a inyai mnanat ovu mia.
46016008	Fiang ini una'a Efesus, ba veka una'a ini ti naran amar i Yahudi ra rotu rira amar dawan Pentakosta.
46016009	Una'a ini obin, tevek ufabana karya i Duila'a nala verin ya'a ma tamata rivun rarenar Ni vaivatul ra, velik ne tamata rivun rangal vali ya'a na'a karya ini.
46016010	Wean i Timotius nti ma ntuan mia, na msyi'ik ma lolin ia boma deka ralan a kako'u, tevek ia wean watan ya'a ma amfabana Duila'a Ni karya a.
46016011	Ba deka msyi'ik watan ma tamata ra tali bira sidovung yai wol ralang ia. Na'uk mlyobang ia, boma bisma newal ia ovu lolin watan ma ntuan ya'a, tevek unaban ia ovu terad a valid liak ovi veka rma vali ini.
46016012	Ya'a ufangnanang urun terad a valid i Apolos ma novun ni kida ovi rorang Yesus boku rti ma ralola mia. Na'uk ia nafena ma nti fiang ini. Na'uk amar liak, na ia veka nti ma nalola mia.
46016013	Mia musti msyi'ik wabira ma lolin! Bira dardirin a na'a bira inorang a musti nangrebat! Deka byobar na'a bira inorang a, na'uk myorang urun ovu ngrebat i nana'a ralabira ra.
46016014	Msyilobang mia na'a afa ovi myotu ra munuk.
46016015	Terang a valing averi! Mia veka mkya'a roak ne, na'a Propinsi Akhaya, na Stefanus ovu ni rahan teta a ula lalean ira ma rorang Kristus. Ira ralarira urun ma rkarya al rlobang tamata ovi rorang Yesus. Wean inyai, bi era urun verin mia, ma myot-orang rira afa ovi rfalak ra, ovu vali tamata ovi irmunuk a rkarya.
46016017	Ya'a ralang a lolin urun na'ut i Stefanus, Fortunatus ovu Akhaikus rma. Ira rna'a ini ma rkati bir tinemun, tevek wol tna'a wan isa.
46016018	Ira rotu ma ralang a lolin urun, wean lahir i rotu vali ma ralabira ra lolin a. Ita musti talang tamata ovi wearira avyai.
46016019	Tamata ovi rorang Yesus rira sidovung ra na'a propinsi Asia rala salam verin mia. Akwila ovu Priskila ovu vali sidovung tamata inorang i rasdovu ira na'a rira rahan a, rala vali salam verin mia na'a Duila'a ovu ralarira urun, tevek bira vava'at isa roak ovu Kristus.
46016020	Terabir-valibira ovi rorang Yesus na'a ini, rala vali salam verin mia. Ba lokat mia ka'i myala salam vali verin terabir-valibira ra ovu msyivoan mia ovu Ubu Ni Lolin a.
46016021	Ya'a Paulus ala salam verin mia. Ya'a ka'i utulis vaivatul ovi rban-muri lalean na'a surat ini, boma mkya'a ne, aksa ya'a utulis surat ini.
46016022	Tamata ovi wol ralarira urun ma rlobang Duila'a, na fara Ubu nukun ira ma rna'a yafwan kakiwal. Era ma dida Duila'a nma ewal.
46016023	Fara Duila'a Yesus nala Ni rala lolin a verin mia.
46016024	Ulobang mia munuk tamata ovi bira vava'at isa roak ovu Kristus. Kena urun. Ning surat i utulis ini, lawan watan ini. Ya'a Paulus, ala salam verin mia
47001001	Terang a valing averi! Ya'a ini Paulus utulis surat ini verin bira sidovung tamata ovi rorang Yesus na'a kota Korintus, ovu tamata ovi rorang munuk Yesus na'a propinsi Akhaya. Ubu nfili ya'a ma eluk rasul verin Kristus Yesus, tevek ralan nfalak wean inyai. Terad i Timotius nana'a vali ini ovu ya'a. Amaflurut verin Yamadida Ubila'a ovu Duila'a Yesus Kristus ma fara nala Ni rala lolin a verin mia, ovu notu ma bira vava'at ra malinan watan.
47001003	Mya ma tfadawang Ubu i dida Duila'a Yesus Kristus Yaman verin Ia. Yamadida Ubila'a Ni silobang a dawan urun verin ita, ovu Ia ba'i nfaloling tamata ralarira ra na'a afakataka munuk.
47001004	Ia a'uk sa'i nfaloling ralamami ra na'a mami susa ra munuk. Ubu notu wean inyai, bi ami bisma amfaloling vali tamata ralarira ra na'a rira susa afaka watan, wean lahir i Ubu nfaloling roak ralamami ra.
47001005	Ami amtuan susa rivun vali roak, wean susa ovi Yesus Kristus ntuan roak yai. Wean urun inyai, bi Ubu nfaloling ma dawan ralamami ra, nahu Kristus, tevek dida vava'at isa roak ovu Kristus.
47001006	Lokat amar ovi amtuan susa, na Ubu nfaloling ralabira ra ovu nsikat mia tali bira salasilan ra, ma bira vava'at kakiwal. Na'ut i amtuan susa, Ubu nfaloling ralamami ra. Ia notu wean inyai boma utubira, tevek amka'a ma amlobang mia. Ba wean i mtyuan susa ovi wean amtuan roak a, na mkya'a ma mtyahang nal ralabira wean ami.
47001007	Ami amorang urun ne, na'a bira susa ra, na bira dardirin na'a bira inorang a nangrebat. Amka'a vali ne, na'ut i mtyuan susa wean ami, na Ubu veka nfaloling vali ralabira ra, wean watan i nfaloling roak ralamami ra.
47001008	Terang a valing averi, ami inamami ma mkya'a susa ovi amtuan roak na'a propinsi Asia. Susa avyai rira sian a dawan ovu aleman urun i lahir, ma notu ma wol amfikir roak ne, veka amva'at.
47001009	Ami amfarnuang ne, wean i rfaleka roak inukun matmatan verin ami. Na'uk afa yai nvotuk, boma deka amfadoku mami inorang a na'a tenamami ra watan, na'uk amfadoku a'uk verin Ubu i nfava'at tamata matmatan ra.
47001010	Ubu nfatalik roak ami tali matmatan i sian urun a. Ba amfaklo'i a'uk mami vava'at ra verin Ia, tevek amorang ne, Ia veka nfatalik ewal ami tali matmatan a,
47001011	tevek mtyorung ma mlyobang ami na'a bira falurut ra. Wean inyai bi, tamata rivun veka rfalak fara weninyai verin Ubu, tevek naflahar ma dawan ami tali bira falurut avyai.
47001012	Ami ralamami dawan na'a afa ini: ralamami ila'a ra rfalyawang roak ne, afa ovi lokat amar amotu roak verin mia rmerat urun, wean lahir afa ovi Ubu ntorung roak a. Afa ovi amotu ra wol rtali tamata rira fikiran ra, na'uk amotu ovu ralamami urun, tevek rtali lahir Ubu Ni rala lolin a. Amotu wean inyai verin mia ovu vali verin tamata liak ra munuk.
47001013	Na'a mami surat a, na amtulis watan afa ovi bisma byas ovu fyan-aran. Fiang ini mia wol fyan-aran munuk afa ovi amotu ra, na'uk era ma amar isa, na veka fyan-aran. Wean inyai, boma ti naran amar i Duila'a Yesus veka nma ewal a, na ami veka amfadawang mia, ovu mia veka fyadawang vali ami.
47001015	Ya'a uka'a mnga'un afa yai, ba unovak lan roak mane ti ulola mia. Ufikir ne ulola mia veki, beti uti Makedonia. Nata ewal ya'a, na ulola ewal mia. Otu wean inyai ma ulobang nala farua mia, ovu mia bisma mlyobang ya'a na'a ning banbanan a ma uti Yudea.
47001017	Kena ma ya'a wol otu afa ovi ufadoku roak ma otu ra. Otu roak wean inyai, ba mia fyikir ne, ning dardirin a wol nana'a wan isa? Te mia minovak ne, afa avyai rtali watan ralang a, ma amar boku ufalak ne, otu, na'uk amar boku ufalak ewal ne, wol otu?
47001018	Ubu not-orang lalawatan afa ovi nfalak ra. Ba afa ovi ufalak verin mia yai, wean lahir inyai, ovu wol mane ukiluk-ukiban ma ufalak ne, mane otu te wol otu.
47001019	Ya'a, Timotius ovu Silas amfamalik roak Ubu Yanan a, Yesus Kristus, verin mia. Yesus wol mane nfalak watan, na'uk not-orang lalawatan afa ovi nfalak ra.
47001020	Ita tka'a ne, afa avyai kena, tevek Kristus nfakena munuk lahir afa ovi Ubu ntorung ma notu ra. Wean inyai bi nahu Kristus, na ita bisma tfalak ne, “Kena urun,” ma tfadawang Ubu.
47001021	Ia notu roak ma torang Yesus, ovu itmunuk teluk roak Ubu yanan ra. Ia nfili roak ita ma notu faneak al nfaturu ne, Ni roak ita. Nala Ni Roh a ma nleal raladida ra, ma neluk faneak na'a afa ovi nfadoku roak, ma veka nala munuk lahir afa ovi ntorung roak yai verin ita.
47001023	Terang a valing averi, ya'a wol usiklabir. Ubu nka'a ne, afa ovi ufalak ra kena. Ia nka'a ralang a ne, wol uti ewal Korintus, tevek ufena ma utabu mia ma ti naran i ralabira ra lalau urun a.
47001024	Ami wol mami ngrebat ma amfareta mia na'a afa ovi myorang a, tevek bira dardirin a nangrebat na'a bira inorang a. Na'uk velik aba, inamami ma itmunuk tkarya na'a isa, boma ralabira lolin urun.
47002001	Ya'a Paulus, uvolan roak na'a ralang a ne, veka wol uti roak ma utuan mia, betane otu ma ralabira ra lalau.
47002002	Tevek wean i otu ma ralabira ra lalau, na tamata iki vali bisma nfaloling ralang a? Mia a'uk tamata ovi otu roak ma ralabira ra lalau.
47002003	Wean inyai bi utulis lan surat yai verin mia, tevek ufena ma ti ulola mia, betane myotu ma ralang a lalau. Velik aba, mia musti myotu ma ralang a lolin urun, tevek ya'a orang ne, wean i ralang a lolin urun, na mia munuk ralabira ra veka lolin urun vali.
47002004	Na'ut i utulis surat yai verin mia, na ralang a nwa'uk ovu lalau urun i lahir ma lung ra rditi. Ya'a wol mane otu ma ralabira ra lalau, na'uk inak ma mkya'a ne, ulobang urun bir tinemun.
47002005	Terang a valing averi, tali bir tinemun, na tamata isa notu roak ma ralabira ra lalau. Ya'a ralang a wol lalau wean mia, na'uk mia munuk ralabira ra lalau, te tamata boku watan tali bir tinemun ralarira ra lalau. Ya'a ufena otu ma ralabira ovi lalau yai ntafal ila'a.
47002006	Tamata i notu afa sala wean inyai, na naran roak ma tamata etal dawan tali bir tinemun mtyabu ia.
47002007	Ba fiang ini mia musti myabun ia na'a ni afa sala ovi notu ra, ovu fyaloling ewal ralan a. Wean i wol myotu wean inyai, na ralan a veka lalau urun i lahir, ti naran i veka wol norang roak Kristus.
47002008	Wean inyai bi usurak mia, boma ralabira urun ma mlyobang ia.
47002009	Utulis surat yai verin mia ma al usi'ik ne, ralabira urun ma myot-orang afa ovi ufalak verin mia te wahal.
47002010	Wean i myabun roak tamata isa na'a ni afa sala ovi notu verin mia, na ya'a veka abun vali tamata yai ni afa sala ovi notu ra. Wean i tamata ni sala, na abun roak ia. Otu afa avyai munuk na'a Kristus wahan ralan a ma na'a bira lolin.
47002011	Ufalak ma musti tabun ia, boma nitdawan a deka nweang nala ita, tevek tka'a roak afa ovi nitdawan notu ra.
47002012	Na'ut i uti aran Troas ma ufamalik Ubu Ni Ivar Lolin i nfamalik Kristus, na Duila'a nfaturu roak linga'an verin ya'a ma ukarya na'a inyai.
47002013	Na'uk ralang a wol malinan, tevek wol utuan terang i Titus, ba utuli tamata ovi rna'a inyai ma uti Makedonia.
47002014	Velik ne wean inyai, na ami amfalak fara weninyai verin Ubu, tevek Ia nban-ulu lalawatan verin ami, ma notu ma utumami. Ia notu wean inyai, tevek mami vava'at isa roak ovu Kristus. Ubu nala ami ma amfamalik Ni Ivar Lolin ma tamata ra rka'a Kristus, ti nsoru wan inba watan, wean afa voan lolin i voan a ti nsoru munuk tamata ra na'a wan inba watan.
47002015	Amfamalik roak Kristus, ba ami weamami afa voan lolin i notu ma Ubu ralan lolin, wean lahir Kristus notu ma Ubu ralan lolin. Ba verin tamata ovi Duila'a nsikat ira tali rira salasilan ra ma rira vava'at kakiwal, na ami weamami afa voan lolin yai, tevek amfamalik Ni Ivar Lolin. Ivar Lolin yai nala vava'at lolin i wol ni wahan. Na'uk verin tamata ovi wol rorang Kristus, na voamami ra wean afa voan sian i tali tamata matmatan ra, ovu Ia nukun ira. Na'uk wol tamata isa vali bisma notu munuk karya yai.
47002017	Ami wol weamami tamata liak ra, ma rfamalik Ubu Ni vaivatul ra ma al rdava uturira. Na'uk ami ralamami urun ma amfamalik afa ovi Kristus nfalak ra ovu Ni ngrebat a, na'a Ubu wahan ralan a. Ubu nsinir ami ma ti amfamalik Ni Ivar Lolin a wean inyai.
47003001	Terang a valing averi! Mia deka fyikir ne, amfadawang ewal tenamami ra, te weamami tamata liak ovi rtaha surat i rotu ma al rfadawang ira, te rera surat tali mia ma fyamalik ira verin tamata ra. Ami wol weamami inyai.
47003002	Mia weabira surat i rtulis ma al rfadawang mami karya i amotu verin Ubu. Ni Roh a ntulis surat yai na'a ralamami ra, ovu bira vava'at ra rfaturu ne, myorang Yesus. Mia weabira surat i tamata ra munuk rbas ma rka'a mami karya ovi amotu ra.
47003003	Lyawan roak ne, bira vava'at ra wean surat i ntali Kristus. Ia ntulis surat yai tali karya ovi amotu ra. Kristus wol nala tinta al ntulis surat yai, na'uk nala Ubu Ni Roh i nva'at a, ma al ntulis. Ia wol ntulis na'a vatu ovi nglavar ra, na'uk ntulis na'a tamata ralarira ra.
47003004	Amfamalik mami karya verin mia wean inyai, tevek afa ovi Kristus nfalyawang roak verin ami na'a Ubu wahan ralan a.
47003005	Ami wol amfalak ne, amala mami ngrebat ma amot-nala munuk karya ini. Na'uk Ubu sa'i nala ngrebat verin ami ma amot-nala Ni karya ra.
47003006	Ia nfangrebat vali ami, ba bisma ameluk tamata sansinir ma amfamalik Ni tnorung ngorva'an. Ni tnorung ngorva'an yai wol wean tnorung mnanat a, tevek tnorung ngorva'an yai ntali Ubu Ni Roh, ovu wol rtulis na'a inukun ovi Ubu nala verin Musa. Inukun ovi rtulis roak yai rvua matmatan, tevek tamata ra wol bisma rot-orang munuk. Na'uk na'a Ubu Ni tnorung ngorva'an a, na Ni Roh a nala vava'at kakiwal verin tamata ra.
47003007	Lalan ana, Ubu ntulis Ni inukun ra na'a vatu nglavar irua. Inukun avyai rvua matmatan verin tamata ovi wol rot-orang. Velik ne wean inyai, na'uk na'ut i Ubu nala Ni inukun avyai verin Musa, na vanan i nfitik nyadat a vanan na'a Musa wahan ralan. Tamata Israel ra wol bisma rsi'ik ma mnanat Musa wahan a, velik ne Ubu vanan yai mane nlia roak na'a Musa wahan a. Lyawan urun ne, Ubu Ni tnorung ngorva'an i Ni Roh nala a, nma roak ovu vanan i nfitik nyadat a ma vanan a nlia tali inukun mnanat avyai.
47003009	Tevek wean i Musa ni inukun ovi ma tamata ra rmata, vanan a lyawan urun, na Ubu Ni tnorung ngorva'an i notu ma dida vava'at ra rmalola, vanan a lyawan lia tali inukun mnanat yai vanan a.
47003010	Musa ni inukun yai vanan a lyawan urun. Velik aba, fiang ini Ubu Ni tnorung ngorva'an yai vanan a lyawan urun i lahir, ba inukun i notu ma tamata ra rmata yai wol fyawan lahir.
47003011	Tnorung mnanat i notu ma tamata ra rmata yai nma ovu vanan i lyawan urun a. Na'uk Ubu Ni tnorung ngorva'an vanan a lyawan lia tali tnorung mnanat yai, tevek Ni tnorung ngorva'an a nana'a, nata ti wol ni wahan.
47003012	Ba amfaklo'i a'uk mami vava'at ra na'a Ubu Ni tnorung ngorva'an yai, tevek amka'a basil ne, Ni tnorung ngorva'an yai nana'a, nata ti wol ni wahan. Ba amabrahi urun ma amfamalik Ubu Ni Ivar Lolin a.
47003013	Ami wol weamami Musa, ma nkum-teri wahan a ovu maloli, boma tamata Israel ra deka rsi'ik Duila'a vanan i mane nlia roak tali wahan a.
47003014	Tamata Israel ra wean i rkum-teri rira fikiran ra ovu maloli ma rasmotak obin, nata ma naran amar ini, tevek wean i rbas Ubu Ni tnorung mnanat a, na wol rfan-aran. Kristus a'uk sa'i bisma naling vatuk afa i wean maloli yai, wean i tamata ra rira vava'at isa ovu Ia.
47003015	Ti naran amar ini, na wean i rbas Musa ni inukun ra, na afa yai nteri watan rira fikiran ra obin.
47003016	Na'uk wean i tamata isa norang roak Duila'a, na Duila'a veka naling vatuk afa i wean maloli yai tali ia.
47003017	Duila'a wean lahir Ubu Ni Roh a. Ba wean i Ubu Ni Roh nleal raladida ra, na salasilan ra wol rfareta roak ita, ovu vali Musa ni inukun avyai wol rkeak roak ita.
47003018	Fiang ini tamata ovi rorang roak Kristus wol rkum-teri roak waharira ra ovu maloli. Ia notu ma raladida ra lyawan roak, tevek Duila'a vanan i nfitik nyadat a. Wean inyai bi lokat amar, na Ubu Ni Roh a notu ma dida vava'at ra ntafal ma wean Ia na'a vanan i nfitik nyadat a.
47004001	Ba terang a valing averi! Ubu Ni rala lolin a, bi nala karya verin ami ma amfamalik Ni tnorung ngorva'an verin tamata ra. Ba wol amtalik ma amfabana karya ini.
47004002	Ami amfadoku roak ma wol amotu lahir afa fanfonak ovi rotu ma tma'it a. Ami wol amsiklabir ovu wol amfamalik tia ma watan Ubu Ni vaivatul ra. Na'uk amfamalik afa ovi kena ra munuk na'a Ni vaivatul ra, boma lyawan verin tamata ra. Ba wean inyai, na amtorung ma tamata rivun bisma rka'a ne, afa ovi amotu ra kena na'a Ubu wahan ralan a.
47004003	Wean i Ivar Lolin i amfamalik roak yai wol lyawan obin verin tamata boku, na Ivar yai wol lyawan verin tamata ovi ti rna'a yafwan kakiwal. Afa isa nkum-teri ralarira ra, ba rafena ma rorang Yesus.
47004004	Nitdawan nlabir nala roak rira fikiran ra, ba wol rsi'ik lahir lyawan i ntali Ivar Lolin. Ivar yai nfamalik Kristus vanan i nfitik nyadat a. Kristus wean lahir Ubu felan a.
47004005	Ami wol ka'i amfamalik tenamami ra. Na'uk amfalak ne, Yesus Kristus yai dida Duila'a verin Ia, ovu ami ameluk tamata sansinir verin mia, tevek Yesus ralan a nfalak ma amotu wean inyai.
47004006	Ubu nfalak roak ne, “Lyawan a veka nvotuk na'a ngarmeran ralan!” Ia notu vali ma lyawan a na'a raladida ra, boma dida fikiran ra lyawan ma tfan-aran Ubu vanan i nfitik nyadat na'a Kristus felan a.
47004007	Ubu Ni tnorung ngorva'an i amfamalik a, wean metan i fyawan urun, ma nana'a tenamami ra. Na'uk tenamami ra wean suran ma bisma rakfefar watan. Wean inyai bi lyawan roak ne, ngrebat ila'a yai wol ntali ami, na'uk ntali Ubu.
47004008	Ami amtuan sian afaka watan, na'uk afa avyai wol rotu teri nala ami ma wol amfabana karya ini. Ami wol amka'a roak ne veka amotu aka, na'uk amfaklo'i a'uk mami vava'at ra verin Ubu.
47004009	Tamata ra rwi-rwa ami, na'uk Ubu wol nlaun talik ami. Tamata ra rvaval ma leka-batar ami, na'uk wol amamata.
47004010	Amka'a roak ne, tamata ra rfedan Yesus, ba bisma rotu vali ami wean inyai, tevek amkarya verin Ia. Na'uk amva'at watan wean ini, ma tamata liak rsi'ik lahir Yesus Ni vava'at a nvotuk vali na'a tenamami ra.
47004011	Amtuan susa lalawatan na'a mami vava'at ra, ti naran i mane amamata a, tevek amfabana Yesus Ni karya. Wean inyai, boma tamata ra bisma rsi'ik ne, Yesus Ni vava'at a nvotuk na'a tenamami ovi veka rmata ini.
47004012	Ami amtuan lalawatan afa ovi rotu ma mane amamata, boma mia bisma bira vava'at ngorva'an ovu Yesus.
47004013	Na'uk mami inorang wear isa, wean i rtulis roak na'a Surat Ralan ne, “Ya'a ungrihi, tevek orang Ubu.” Ami amangrihi vali wean inyai, tevek amorang Ubu.
47004014	Amka'a ne, Ubu nfava'at ewal roak Duila'a Yesus tali matmatan, ba veka nfava'at vali ami. Notu munuk wean inyai, beti nala ami ovu vali mia, ma itmunuk tdiri wahan ralan a.
47004015	Ami amtuan munuk roak sian avyai ma na'a bira lolin, boma Ubu Ni rala lolin a nsoru munuk tamata ra ma veka rorang Ia, ma itmunuk tfalak fara weninyai verin Ia ovu tfadawang Ia.
47004016	Ba ami wol amtalik ma amfabana karya ini, velik ne tenamami ra rtafal ma rmafun. Na'uk lokat amar, na ralamami ila'a ntafal ma nangrebat.
47004017	Tevek sian ovi amtuan ra wol ka'i aleman, na'uk veka rvua afa lolin verin ami ma ti wol ni wahan, ovu nlia munuk afakataka. Afa lolin avyai, lolin lia sian ovi amtuan ra.
47004018	Ami wol amfadoku mami fikiran ra nana'a afa sian ovi rvotuk ra. Na'uk amfadoku mami fikiran ra na'a watan vava'at kakiwal ovu Ubu, tevek afa ovi sian ra rira amar a wol mnanat. Afa ovi wol trea ra rna'a kakiwal ma ti wol ni wahan.
47005001	Ami amka'a roak ne, na'a lanit ivavan ini, na tenadida ra wean befak ma ita ka'i tleal befak yai ralan a. Wean i befak i tleal yai nama'ar, na Ubu veka nala rahan ngorva'an verin ita na'a lanit ratan, inyai tenadida ngorva'an ra. Tamata ra wol rot-nala afa yai, na'uk Ubu ka'i notu lahir, ovu tenadida ngorva'an kakiwal, nata ti wol ni wahan.
47005002	Na'a dida befak i tleal fiang ini, na ita tafngamu'ur, tevek inadida urun ma tleal dida rahan ngorva'an a na'a lanit ratan. Inyai tenadida ngorva'an ovi wol bisma rakvisal.
47005003	Ita inadida ma wean inyai, boma wean i tmata, na tenadida ra veka ngorva'an na'a lanit ratan. Wean inyai, boma ita deka weadida tamata ovi wol rira kadaravit ma rabluhu watan.
47005004	Na'a dida befak i tleal fiang ini, na ita tafngamu'ur, tevek dida varvara aleman. Ita wol mane inadida ma tmata, na'uk inadida urun ma Ubu notu ma tenadida ra ngorva'an ewal, ovu dida vava'at kakiwal. Inyai nfaturu ne, ita inadida ma tkati tenadida ovi rtali lanit ivavan ini ovu tenadida ovi rva'at kakiwal na'a lanit ratan.
47005005	Na'uk Ubu ka'i nasusan roak ma veka tenadida ngorva'an. Ia nala vali Ni Roh a verin ita ma nleal raladida ra, al neluk faneak ne, veka nala munuk afa ovi ntorung roak verin ita.
47005006	Wean inyai bi notu ma nfangrebat ami ma amtahang lalawatan ralamami ra. Ami amka'a roak ne, amva'at na'a lanit ivavan ini obin, ba mami vava'at ra raroa tali Duila'a.
47005007	Na'a mami vava'at ra, na amva'at tali mami inorang verin Kristus. Ami wol amva'at tali afa ovi amsi'ik ra na'a ini.
47005008	Wean inyai, na notu ma nfangrebat ami. Nlia tali inyai, na inamami ma amati talik tenamami ini, boma bisma amamunuk Duila'a amleal wan isa.
47005009	Wean inyai bi, inamami urun ma amotu ma Kristus ralan lolin. Amotu wean inyai na'a mami vava'at i fiang ini, ovu na'a mami vava'at ovi veka rma ini.
47005010	Ita munuk veka ti tdiri Kristus wahan ralan a ma nfaleka inukun verin ita. Ba lokat ita veka tatuan afa ovi inovan ovu afa lolin te afa sian ovi totu ra.
47005011	Ami amka'a roak ne, amar i Duila'a mane nfaleka inukun verin tamata ra sarseri roak, ba amalang urun Ia. Wean inyai bi amkarya ovu ralamami urun, ma amotu ma tamata ra rorang Duila'a Yesus. Ubu nka'a munuk afa ovi rna'a ralamami ra, ovu inak ma mkya'a vali afa ovi rna'a ralamami ra.
47005012	Ya'a wol ufalak wean inyai ma amfakaratat tenamami ra. Na'uk inamami ma mkya'a vali afa lolin ovi amotu ra, ma fyalak ne, lolin ami. Amfalak wean inyai, boma byalat nala tamata ovi rfakaratat tenarira ra, tevek rsi'ik a'uk tamata felarira ra, na'uk wol rsi'ik afa ovi rtali tamata ralarira ra.
47005013	Ba wean i mami fikiran ra wean tamata ovi rfoar ra, na inyai neluk varvara verin ami ovu Ubu. Wean i mami fikiran ra lyawan, na inyai nfaturu ne, utubira roak.
47005014	Kristus Ni silobang a nfangora urun ami ma nfareta ami. Amfan-aran roak ne, Kristus nmata verin tamata ra munuk, na inyai nfaturu ne, tamata ra munuk rfaroa ira tali Ubu, ma wean ralarira rmata munuk roak.
47005015	Kristus nmata roak verin tamata ra munuk, boma tamata ovi ralarira rva'at tevek rorang Kristus, wol mane rsi'ik watan tenarira ra. Na'uk tamata avyai rva'at ma al rfaloling Kristus ralan a. Ia nmata ovu nva'at ewal roak tali matmatan a verin ira.
47005016	Ba wean inyai bi ami wol amfili roak tamata ra tali mami fikiran ra. Lan a, amfikir Kristus ovu mami fikiran ovi rtali lanit ivavan watan, na'uk fiang ini wol amfikir roak Ia wean inyai.
47005017	Ba tamata i norang roak Kristus, na ia ni vava'at a ngorva'an roak. Ni vava'at mnanat i norang nitdawan, nlia roak. Fiang ini ni roak vava'at ngorva'an a!
47005018	Ubu notu munuk afa yai na'a Kristus, ba dida vava'at a lolin ewal ovu Ia. Ia nala karya verin ami ma amfamalik verin tamata ra ma rira vava'at ra lolin ewal ovu Ia.
47005019	Ami amfamalik ne, afa ovi Ubu notu nahu Kristus, notu ma tamata ra rira vava'at ra lolin ewal ovu Ia, ovu Ia wol nrekan salasilan ovi rotu ra. Ia nala karya yai verin ami, ma ti amfamalik ivar i nfalyawang malinan i ntali Ubu yai verin tamata ra.
47005020	Ba wean inyai, bi ami ameluk Kristus Ni tamata sansinir ra, ma nahu ami, Ubu nala Ni snurak ra verin tamata ra. Amangrihi verin mia na'a Kristus naran a ma amfalak urun ne, mtyorung ma Ubu notu ma bira vava'at ra malinan ewal ovu Ia.
47005021	Yesus Kristus wol Ni salasilan akataka, na'uk Ubu notu ma nvara dida salasilan ra munuk, boma itmunuk dida vava'at ra bisma rmalola, ovu lolin ewal ovu Ia. Ia notu wean inyai, tevek torang Ia.
47006001	Terang a valing averi! Amkarya verin Ubu, ba amsurak mia, boma deka myotu ma Ni rala lolin i nala roak verin mia yai, wol ihin lahir na'a bira vava'at ra.
47006002	Tevek Ubu nfalak roak na'a Surat Ralan ne: “Na'ut amar i ralang a nfalak a, na Ya'a urenar mu falurut a, ovu na'ut amar i usikat tamata ra tali rira salasilan ra, ma rira vava'at kakiwal, na Ya'a ulobang vali oa.” Mingnanang ma lolin, tevek amar ini, amar i Ubu ralan a nfalak. Amar ini vali amar i Ubu notu linga'an ma nsikat tamata ra tali rira salasilan ra, ma rira vava'at kakiwal.
47006003	Na'a afaka watan, na amsahak urun ma amfabana ma lolin mami vava'at ra, boma tamata ra deka rfasala ami na'a mami karya ra.
47006004	Na'uk amfaturu ne, ameluk tamata sansinir verin Ubu na'a afa ovi amotu ra munuk. Amtahang nal ralamami ra na'a susa ovi tamata ra rotu verin ami, ovu na'a susa afaka watan.
47006005	Amtahang ralamami ra na'ut amar ovi tamata ra rwi-rwa ami, ovu rvaval ami, ovu vali ra'abu'i ami. Amkarya urun ia, nata amakla watan, ovu amar boku, na wol amtuba ovu amtolat watan.
47006006	Amfaturu ne, Ubu Ni tamata sansinir verin ami na'a afa ovi amotu ra, ovu ralamami ra rmerat urun, ovu vali amfaturu na'a mami kaka'a ra. Amtahang nal ralamami ovu amarkai, ovu Ubu Ni Roh a nkarya na'a ralamami ra, ovu vali amlobang tamata liak ra ovu ralamami urun.
47006007	Amfamalik afa ovi kena ra, ovu Ubu Ni ngrebat a nfangrebat ami na'a afa ovi amotu ra. Afa ovi amotu ra munuk rmalola, ba afa avyai reluk minak verin ami ma amlotar mami inorang a, ovu vali amangal tamata ovi rangal ami.
47006008	Tamata boku ralang ami, na'uk boku rfama'it vali ami. Boku rfadawang ami, na'uk boku rfalak sian vali ami. Ami amfalak lalawatan afa ovi kena ra, na'uk tamata boku rfalak ne, amsiklabir.
47006009	Ira ranovak ne, tamata ra wol rka'a ami, na'uk velik aba, tamata ovi rorang Yesus rka'a lahir ami. Ira rfikir ne amamata roak, na'uk amva'at obin. Velik ne rwi-rwa ami, na'uk wol amamata.
47006010	Velik ne rotu ma ralamami lalau, na'uk ralamami lolin urun. Ami tamata kasian ami, na'uk amotu ma tamata rivun rka'i na'a rira inorang a. Ira ranovak vali ne, ami wol mami afakataka, na'uk velik aba, ami mami munuk afakataka.
47006011	Terang a valing ovi mnya'a kota Korintus. Ami amfalak munuk roak ralamami ra, ovu vali amlobang urun mia.
47006012	Amfaturu mami silobang verin mia, na'uk mia wol fyaturu bira silobang verin ami.
47006013	Terang a valing averi, deka fyonak ralabira ra verin ami, wean ami vali wol amfonak ralamami ra verin mia, tevek fiang ini ungrihi wean lahir i ungrihi verin yanak ra.
47006014	Terang a valing averi! Deka isa mia ovu tamata ovi wol rorang Yesus, tevek lafirba ma afa ovi lolin ra, ovu afa ovi sian ra, isa ira? Te wean inba ma tamata ovi rbana na'a lyawan a, ovu tamata ovi rbana na'a ngarmeran a, isa ira?
47006015	Wol mane trea lahir ne, Yesus irua nitdawan a ra'an vai isa! Te tamata ovi rorang Yesus ovu tamata ovi wol rorang Yesus rira vava'at ra wear isa? Wahal lahir!
47006016	Ubu Ni Rahan Dawan Falurut a ovu wan i ba'i rfadoku walut ra na'a wol wear isa. Ita weadida lahir Ubu i nva'at Ni Rahan Dawan Falurut a. Ia nfalak roak na'a Ni Surat Ralan ne: “Ya'a veka uti una'a fruarira ra, ma uva'at ovu ira. Ya'a veka eluk Ubu verin ira, ovu ira veka reluk Ning tamata ovi rorang Ya'a.
47006017	Wean inyai, bi fyaroa mia tali tamata ovi wol rka'a Ubu, ovu mdyir-talik ira. Deka mkyena lahir tamata avyai rira afa ovi ngra-ngrodi ra, boma ala mia ma myeluk Ning tamata ovi rorang Ya'a.
47006018	Ya'a veka eluk Yamabira, ovu mia veka myeluk yanak brana ra ovu yanak vata ra. Vaivatul avyai rtali Duila'a i Ni ngrebat a nlia munuk.”
47007001	Terang a valing averi, ulobang urun mia. Ubu notu Ni tnorung avyai verin ita. Ba wean inyai, na ita musti tfaroa tenadida ra ovu raladida ra tali afa ovi ngra-ngrodi ra munuk. Totu wean inyai ma al nfaturu lahir ne, talang urun Ubu, ba tasahak urun ma dida vava'at ra rmerat urun.
47007002	Terang a valing averi, amera verin mia ma myala ami na'a ralabira ra. Ami wol amotu sala verin tamata isa vali, te wol amfaruki tamata isa, ovu wol amdava utumami tali tamata isa vali.
47007003	Ya'a ufalak wean inyai, na wol mane ufasala mia. Ufalak lan roak ne, mia mnya'a roak ralamami ra, ba isa roak ita, ti naran i tmata a.
47007004	Ya'a ungrihi verin mia ovu ni malolan a watan, ovu vali ufadawang mia. Na'ut i amtuan susa rivun, na mia fyaloling ralang a, ovu ralang lolin urun, tevek mia.
47007005	Na'ut i amaran Makedonia, na wol mami amar ma amyari ami. Na'a afaka watan, na amtuan susa. Tamata ovi wol rtali tamata ovi rorang Yesus rira sidovung rfalak sian ami, ovu inar ma rsingarahi ovu ami, ovu ambobar vali afa boku na'a ralamami ra, tevek amfikir mia.
47007006	Na'uk Ubu nfaloling tamata ovi ralarira ra lalau. Ia nsinir Titus nma ma nfaloling ralamami ra.
47007007	Ami ralamami ra lolin na'ut i Titus nma, na'uk nlia tali inyai, na ralamami ra lolin urun tevek nfamalik ne, mia fyaloling ralan a. Ia nfamalik vali verin ami ne, mia myaseak urun ma mtyuan ya'a, ovu myahil roak tali bira afa ovi lan a myotu ra. Nfalak vali ne, fiang ini ralabira urun roak ma iva'ubira ma myotu afa ovi ufalak ra. Afa avyai rotu ma ralang a ntafal ma lolin urun i lahir.
47007008	Ba velik ne otu roak ma ralabira lalau ovu ning surat yai, na'uk wol ahil tali afa i otu yai. Kena urun, tevek amar i utulis surat yai, na ahil tevek uka'a ne, surat yai notu ma ralabira lalau, na'uk ralabira i lalau yai wol mnanat.
47007009	Na'uk fiang ini ralang a lolin urun. Ning rala lolin yai wol ntali ralabira i lalau yai. Na'uk ralabira lalau i notu ma myahil ma mtyalik tali bira salasilan ra, wean lahir i Ubu ralan nfalak a, ba wol amfaruki mia.
47007010	Ralabira i lalau yai wean lahir i Ubu ralan a nfalak a, ovu notu ma tamata ra rkati rira fikiran ra ma rahil ma rtalik tali rira salasilan ra. Ia nsikat tamata avyai tali rira salasilan ra, ma rira vava'at kakiwal. Wean i tamata ra rahil wean inyai, na wol rfarnuang roak ne, sian a nana'a ralarira ra. Na'uk tamata ralarira lalau i ntali watan afa ovi tamata ralarira rfalak ra, veka notu ma tamata ra rira matmatan kakiwal.
47007011	Eka minovak na'a ralabira lalau i Ubu ralan a nfalak yai. Ralabira lalau yai notu ma ralabira urun ovu mlyotar nala tenabira ra. Afa yai notu vali ma mingrova tamata ovi rotu salasilan ra, ovu byobar, betane salasilan yai notu ma myot-orang vali. Ralabira i lalau yai notu vali ma myaseak ma mtyuan ya'a, ovu iva'ubira ma myotu afa ovi ufalak ra. Wol mane inyai watan, na'uk mibrahi vali ma myukun lahir tamata i notu sala. Afa ovi myotu munuk roak yai rfaturu lahir ne, wol bira sala.
47007012	Wean inyai bi utulis roak surat yai verin mia, na'uk wol mane utulis surat yai verin tamata i notu sala a. Wol utulis surat yai vali verin tamata ovi rfarnuang sala i tamata liak isa notu a. Na'uk utulis surat yai verin mia munuk, boma na'a Ubu wahan ralan a, na ka'i mkya'a lahir ne, bira silobang a dawan urun verin ami.
47007013	Bira afa ovi myotu ra rotu ma ralamami lolin urun. Nlia tali inyai, na ralamami ra lolin urun, tevek amrenar ne, mia myotu ma Titus ralan a lolin urun ovu ralan a malinan.
47007014	Na'ut i Titus wol nti nalola mia obin, na ufamalik roak bira lolin a verin ia. Mia wol fyama'it ya'a, tevek myot-orang lahir afa ovi amfalak roak verin ia. Afa ovi ufalak roak verin mia yai kena lahir ovu afa ovi amfalak verin Titus, ma al amfadawang mia. Ba tali inyai, na nfaturu lahir ne, afa ovi amfalak verin Titus yai kena lahir.
47007015	Fiang ini ia nlobang urun mia, tevek nangnanang ne, myot-orang lahir afa ovi nfalak roak verin mia yai, ovu vali na'ut i ti nalola mia, na myalang urun ia.
47007016	Ya'a ralang a lolin urun, tevek na'a afaka watan, na orang urun mia.
47008001	Terang a valing averi, inamami vali ma mkya'a ne, wean inba ma Ubu nala Ni rala lolin a verin tamata ovi rorang Yesus rira sidovung ra na'a propinsi Makedonia.
47008002	Na'ut i rtuan susa dawan urun a, na ralarira ra rtafal ma lolin urun. Velik ne rira kasian dawan urun, na'uk ralarira urun i lahir ma rala kubang ma al rlobang tamata inorang liak ra.
47008003	Ya'a uka'a basil ne, rira afa ovi rala roak avyai inovan ovu rira ngrebat ra. Ira rotu roak wean inyai, ovu rala vali ma nlia tali rira ngrebat ra. Ralarira rfalak ma rotu wean inyai, ba rot-orang watan.
47008004	Ira ralarira urun vali ma rera verin ami, ma rovu vali ma rala rira kubang ma al rlobang tamata ovi rorang Yesus rira sidovung na'a propinsi Yudea.
47008005	Ira rala ma nlia lahir tali i amnovak a. Ira rala lan roak tenarira ra verin Duila'a ma rot-orang afa ovi ralan nfalak a. Ira rot-orang vali afa ovi amfalak ra, wean watan i Ubu ralan nfalak a.
47008006	Wean inyai bi amera urun ma Titus nti nalola mia, boma nlobang mia, wean lahir i notu lan roak a. Amera ma nalola mia, boma nlobang mia ma misdovu munuk bira kubang ovi mane myala al mlyobang tamata liak ovi rorang vali Yesus, ma fyaturu bira rala lolin ra.
47008007	Ba fiang ini mkya'i roak na'a afaka watan. Mingrebat na'a bira inorang a, bira ngrihi ra, bira kaka'a a, ovu ralabira urun ma mlyobang tamata ra, ovu vali bira silobang a verin ami. Wean inyai bi inamami urun, ma fyaturu bira lolin a na'a afa ovi myala verin tamata ra.
47008008	Ya'a ufalak afa avyai, na'uk wol mane ufareta mia, ma misdovu bira kubang wean inyai. Na'uk mane ufaturu verin mia ne, tamata ovi rorang Yesus na'a Makedonia ralarira urun ma rlobang tamata liak ovi rorang vali Yesus. Otu wean inyai, boma uka'a ne, ralabira urun al mlyobang tamata ovi rorang Yesus te wahal.
47008009	Ufalak wean inyai, tevek mia mkya'a roak dida Duila'a Yesus Kristus Ni rala lolin a verin ita. Ia nka'i, na'uk notu ma tenan a wean tamata kasian ra, ma al nakvanak mia, boma tali Ni kasian a, na notu vali ma mkya'i na'a Ubu wahan ralan a.
47008010	Ba usurak mia wean ini ma na'a bira lolin: Kena urun ma fiang ini myot-nala munuk karya ovi ralabira ra rfalak, na'ut i beti fyabana na'a varat i nti a. Mia bira karya yai, ma myala kubang verin tamata liak ovi rorang vali Yesus. Mia myotu ula lalean tali tamata liak ovi rorang vali Yesus, ovu vali fyikir lan lalean ma myotu wean inyai. Afa yai nvua afa lolin verin mia, ba myotu lahir ti naran i roak a, wean i ralabira rfalak ma misdovu lan bira kubang lokat mia, ma inovan ovu bira ngrebat ra.
47008012	Wean i ralabira urun na'a afa ovi myala verin tamata liak ra, na Ubu veka ntorung vali bira afa ovi myala yai. Ia wol nera afa ovi wol rna'a mia, na'uk nera afa ovi rna'a roak mia.
47008013	Ya'a ala varvara verin mia, wol mane ufamaraang tamata liak rira varvara a, na'uk otu wean inyai, boma bira varvara ra wearira isa.
47008014	Ba fiang ini afa ovi rna'a mia, na myala ma al fyakena tamata ovi wol rira ra, boma afa ovi wol rna'a mia, ira veka rala vali ma al rfakena mia. Wean inyai, na bira varvara ra wearira isa.
47008015	Wean i rtulis roak na'a Surat Ralan ne, “Tamata ovi rasdovu ma rivun, na wol teran vali. Tamata ovi rasdovu kedan watan, na wol mamahin vali.”
47008016	Ya'a ufalak fara weninyai verin Ubu, tevek notu roak ma Titus nlobang mia, wean lahir i ulobang mia.
47008017	Titus ti nalola mia ma not-orang afa ovi amfalak ra verin ia. Na'uk nlia tali inyai, na ia ralan urun ma nlobang mia, ovu vali ralan a nfalak roak ma veka nti nalola mia.
47008018	Amsinir vali terad a valid isa, boma nfatuang ia ma irua rti ralola mia. Tamata ovi rorang Yesus rira sidovung ra munuk ralang ma dawan ia, tevek ni karya a lolin ma nfamalik Ubu Ni Ivar Lolin a.
47008019	Nlia tali inyai, na tamata ovi rorang Yesus rira sidovung ra rfili roak ia ma nfatuang ami na'a mami karya a, ma amsiduk bira kubang ovi misdovu roak verin tamata kasian ovi rna'a Yudea. Amotu karya ini, boma rfadawang Duila'a, ovu tamata ra rsi'ik vali ne, ami ralamami urun ma amlobang terad a valid ra.
47008020	Amsi'ik wamami vali, boma tamata ra deka rfasala ami na'a kubang ovi tamata ovi rorang Yesus rala roak ma amtaha yai. Kubang ovi amtaha yai dawan urun.
47008021	Ralamami ra rfalak ma amasusan kubang avyai ovu ni malolan watan, na'a Ubu wahan ralan a, ovu vali na'a tamata waharira ralan ra.
47008022	Amsinir vali teradida isa ma ti ntafal Titus ovu ni kida yai, ma ti rasdovuk bira kubang ra. Amsi'ik roak teradida ini fafira roak na'a karya ovi amala verin ia. Ia ralan urun ma nlobang ovu nkarya verin Duila'a. Fiang ini inan urun ma nlobang mia, tevek ralan a dawan ne, veka misdovu bira kubang ra, ma al mlyobang tamata ovi rorang Yesus na'a Yudea.
47008023	Titus yai, ning kida i amamunuk amkarya ma amlobang mia. Tamata ovi rorang Yesus rira sidovung ra rfili terad a valid irua yai. Rira afa ovi rotu ra, rotu ma tamata ra rfadawang Kristus.
47008024	Ba amera ma fara fyaturu bira silobang a verin ira, ma tamata ovi rorang Yesus rira sidovung ra munuk rka'a ne, mlyobang ira, boma inovan ovu kena lahir ovu afa ovi amfalak roak ma amfadawang mia na'a waharira ralan ra.
47009001	Terang a valing averi! Uka'a roak ne, ralabira ra lolin urun, bi myala bira kubang ra verin tamata ovi rorang Yesus na'a Yudea. Wol lolin ma utulis kubang avyai na'a ning surat a, tevek lyawan roak ovu uka'a ne, inabira ma mlyobang ira, bi ufadawang roak mia verin tamata Makedonia ra. Ufalak verin ira ne, “Varat i nti roak veli, na terad a valid ovi rna'a propinsi Akhaya rasdovuk roak rira kubang ra, ma veka rala ma al rlobang tamata ovi rorang Yesus.” Wean inyai, bi tamata rivun na'a Makedonia mane rot-orang mia, ma rasdovuk vali rira kubang ra.
47009003	Velik aba, usinir Titus ovu terad a valid irua yai ma rti rtuan mia, boma afa ovi amfalak roak ma al amfadawang mia yai, wol mane vaivatul vu watan. Otu wean inyai, boma misdovuk kikyai bira kubang ra munuk, tevek ufalak roak verin ira ne, misdovuk munuk roak.
47009004	Ami veka amama'it watan, wean i tamata Makedonia ra rorang ya'a na'ut i uti ma ulola mia ma rsi'ik ne, wol misdovuk kubang avyai obin. Ami veka amama'it, tevek amfalak lan roak verin ira ne, misdovuk munuk roak kubang avyai. Wol mane ami watan amama'it, na'uk mia vali veka mya'it.
47009005	Ba wean inyai, bi usinir lan terad a valid avyai ma rti rlobang mia, boma misdovuk nala bira kubang ovi mtyorung roak ma myala yai. Otu wean inyai, boma nfaturu ne, bira kubang ovi misdovuk avyai myala ovu ralabira urun, ovu wol mane tamata rkiwal mia ma myala.
47009006	Mingnanang vaivatul ini! Tamata ovi ravuri-rava nabat ra kadkedan watan na'a rira va'i ra, na rira va'i ihin a veka kedan a watan vali. Na'uk tamata ovi ravuri-rava ma nabat rivun, na rira va'i ihin a veka rivun vali.
47009007	Lokat tamata musti ka'i nala ni kubang a wean lahir i ralan a nfalak a. Deka mane nala ovu ralan lalau, te tamata liak ra rkiwal ia beti nala. Na'uk fara nala ovu ralan lolin, tevek Ubu nlobang urun tamata i nala afa verin tamata liak ra ovu ralan lolin urun.
47009008	Ubu Ni ngrebat ma nala Ni kalolin a munuk verin mia, boma nfakena afakataka munuk na'a bira vava'at ra. Ia notu munuk wean inyai verin mia, boma myot-nala munuk karya lolin ra ma al mlyobang tamata liak ra.
47009009	Wean i rtulis roak na'a Surat Ralan a ne, tamata i nlobang ma dawan tamata kasian ra, “Ia nala kalolin a verin tamata kasian ra, Ni vava'at nmalola lalawatan, nata ti wol ni wahan.”
47009010	Ubu nala nabat ra verin tamata ovi rotu va'i ra, ovu vali nala afamtahan ra verin ita munuk. Ia veka notu vali wean inyai verin mia. Ia veka nala nabat ra ma mivuri-miva, ovu veka notu ma nabat avyai vuar ma rivun, boma ralabira ra lolin ma myala ma dawan vali verin tamata ovi wol rira ra.
47009011	Ubu veka nfaka'i mia ovu Ni kalolin ra na'a afaka watan, boma mlyobang lalawatan tamata ra ovu ralabira urun. Tamata ra veka rfalak fara weninyai verin Ubu, tevek bira kubang ovi misdovuk roak ma amsiduk verin ira.
47009012	Bira karya lolin i myotu ini, wol mane nlobang watan Ubu Ni tamata inorang ovi rira kasian a dawan na'a Yudea, na'uk notu vali ma tamata rivun rfalak fara weninyai verin Ubu, tevek afa ovi myotu roak yai.
47009013	Tali bira karya lolin i fyaturu yai, na tamata ovi rorang Yesus na'a Yudea veka rfadawang Ubu, tevek rsi'ik ne, myot-orang Ubu Ni Ivar Lolin i nfamalik Kristus. Ira rfadawang Ia vali, tevek ralabira lolin ma msyiduk bira afaka watan verin ira, ovu verin tamata ra munuk.
47009014	Ira rlobang mia ovu veka raflurut verin mia, tevek Ubu nala roak Ni rala lolin i dawan urun a verin mia.
47009015	Terang a valing averi! Mya ma tfalak fara weninyai verin Ubu, tevek nala roak Yanan a verin ita. Dida vaivatul ra wol raran ma tfamalik nala afa ovi nala roak verin ita.
47010001	Terang a valing averi! Tamata boku rfalak ne, “Paulus wol nabrahi ma nsurak mia wean i itmunuk tna'a wan isa, na'uk wean i nana'a raroa, na nabrahi watan ma nsurak mia.” Na'uk ya'a Paulus, ufakabava tenang a ovu umarkai wean Kristus.
47010002	Ba era urun tali mia, boma deka mkyiwal ya'a ma ufaturu ning barahin a na'a wahabira ralan ra, wean i ralang a nfalak roak ma otu. Otu wean inyai ma ufaturu ning barahin a verin tamata ovi ranovak ne, mami vava'at ra wean watan tamata ovi wol rorang Ubu.
47010003	Kena ma amva'at na'a lanit ivavan ini, na'uk ami wol amorang tamata rira fikiran ra na'a lanit ivavan, ma amangal tamata ovi rangal ami.
47010004	Minak i amala ma al amangal tamata rira fikiran ovi wol kena ra, wol ntali lanit ivavan ini. Na'uk amala minak i Ubu nfangora lahir ovu Ni ngrebat a, ma nkama'ar nala munuk fikiran sian ra tali tamata ovi rangal Ubu Ni vaivatul ra. Inyai wean i nana'a rihi, ma tamata rala minak al rkama'ar wan ovi rangrebat ra.
47010005	Amala Ubu Ni ngrebat a ma amfaleka munuk tamata ovi rfakaratat tenarira ra, rira vaivatul ovi rotu angangal ma tamata ra deka rka'a Ubu. Amfaleka tamata avyai rira fikiran ovi wol kena ra, ovu wean i amkeak rira fikiran ra ma rotu a'uk afa ovi Kristus inan a.
47010006	Na'ut i myot-orang munuk roak afa ovi Yesus Kristus nfalak ra, na ami veka amukun munuk tamata ovi raktufan ra obin.
47010007	Msyi'ik ma lolin afa ovi rvotuk na'a matabira ra! Wean i tamata isa tali mia norang urun ne, Kristus Ni roak ia, na ia musti nanovak vali na'a ralan a ne, Kristus Ni vali ami, wean vali ia.
47010008	Ya'a wol uma'it, wean i ufamalik ma rivun na'a Duila'a Ni ngrebat i nala roak verin ami, tevek amala ngrebat yai ma amfangrebat bira inorang a. Ami wol amala ngrebat yai ma amot-visal bira inorang a.
47010009	Ufalak wean inyai, tevek ufena betane fyalak ne, ufabobar mia ovu ning surat ra.
47010010	Tamata ra rfalak ne, “Paulus ni surat ihin a aleman ovu nangrebat urun. Na'uk wean i itmunuk tna'a wan isa, na notu ma felan a wean tamata ovi wol rangrebat, ovu ni afa ovi nfalak ra wol ihir akataka.”
47010011	Na'uk tamata ovi rfalak wean inyai musti ranovak veki, tevek wean i itmunuk tna'a wan isa, na veka lyawan lahir ne, veka amala vaivatul ovi aleman ra. Afa avyai wean watan vaivatul aleman ovi amfadoku roak na'a mami surat ra.
47010012	Ami wol amabrahi ma amfakaratat tenamami ra, te amfalak ne, ami weamami tamata ovi ranovak ne, tamata dawan ira. Ira ka'i rukur watan tenarira ra ovu rira afa i ba'i rala ala rukur ira, ovu na'a waharira ralan ra, na ira ka'i raraning ira ma rfalak ne, dawan ira. Tamata avyai rboda urun i lahir!
47010013	Ami wol amotu wean inyai. Ami amafena ma amfadawang tenamami ra ma nlia tali afa ovi Ubu nfadoku ra. Na'uk amfamalik watan na'a karya i Ubu nfadoku roak verin ami. Mia ini mnya'a vali wan ovi amkarya na'a.
47010014	Ba na'ut i amati ma amfamalik Ubu Ni Ivar Lolin i nfamalik Kristus, na ambana roak ma ti naran wan i mnya'a ma amfamalik vali verin mia. Amfabana mami karya a, na wol ambana lia wan ovi rfadoku roak a, na'uk mia mryenar lan roak Ivar yai tali ami.
47010015	Ami vali wol amfadawang tenamami ra na'a tamata liak rira karya ovi rotu roak na'a wan i Ubu wol nfaturu verin ami. Ami amfabana watan mami karya a, na'a wan i Ubu nfadoku roak verin ami. Amera ma fara bira inorang a ntafal na'a Kristus, boma bisma amot-nala karya ini ma nmela ma dawan.
47010016	Wean urun inyai, boma ami bisma amati ma amfamalik vali Ubu Ni Ivar Lolin na'a wan liak ovi tamata ra wol rti obin. Amafena ma amfadawang tenamami ra na'a afa ovi tamata liak ra rotu roak, na'a wan ovi rkarya na'a.
47010017	Rtulis roak na'a Surat Ralan wean ini, “Wean i tamata iki watan mane nfadawang afa isa, na nfadawang a'uk afa ovi Duila'a notu roak a.”
47010018	Wean i tamata rfadawang tenarira ra, na ita wol tka'a ne, Duila'a ntorung te wahal. Na'uk wean i Duila'a nfadawang tamata ra, na inyai lolin urun.
47011001	Terang a valing averi, ya'a era verin mia ma mtyahang ralabira veki na'a afa ovi mane ufalak verin mia ini, velik ne minovak ne, ya'a uboda na'a afa ovi mane ufalak ra. Na'uk uka'a roak ne, mtyahang nal ralabira.
47011002	Ya'a uwanar urun mia, wean lahir i Ubu nwanar mia. Ya'a weang baba isa i nwanar yanan vata, ti naran ni amar i mane nsifa, boma wol notu sala na'ut i nala ia verin brana a. Mia weabira vata yai. Vata yai wol ntuba ovu brana obin. Vata yai rtavun teri roak ia ma veka nsifa ovu brana isa. Brana yai Yesus Kristus.
47011003	Na'uk ubobar na'a ralang a na'a afa ovi minovak ra, betane bira fikiran ratvali ewal ma byan-tamuri Yesus Kristus wean lalan a, na'ut i nifa taltolar nlabir waweang Hawa. Wean inyai, na nfaturu roak ne, wol ralabira urun ma myorang Yesus Kristus.
47011004	Ufalak wean inyai, tevek inabira ma myorang watan tamata ovi rma ma rfamalik Yesus liak a. Yesus i rfamalik yai, naling ia tali Yesus i amfamalik verin mia a. Velik ne tamata avyai rfamalik roh i wol wean Roh i amfamalik a, na'uk inabira ovu mtyorung ma myala roh yai tali tamata avyai. Rfamalik ivar lolin i wol wean Ivar Lolin i amfamalik roak verin mia, na'uk mtyorung vali afa yai.
47011005	Na'uk ya'a ning fikiran a wean ini: rasul ovi tamata rfalak ne, dawan urun ira, na rasul avyai rira dawan a wol nlia ya'a.
47011006	Snain a wol ka'i uka'a ma ungrihi ma lolin wean tamata avyai, na'uk uka'a urun ma ufamalik afa ovi rtali Ubu. Amfaturu munuk roak afa yai verin mia na'a afa ovi amotu ovu amair ra munuk.
47011007	Na'ut i ufamalik Ubu Ni Ivar Lolin a verin mia, na wol era ma byahir ya'a, na'uk ufakabava tenang a wean tamata sansinir, boma ufadawang mia. Ba minovak ne, otu wean inyai verin mia, na otu sala roak? Velik aba, wahal!
47011008	Na'ut i air mia, na tamata ovi rorang Yesus rira sidovung na'a wan liak ra rlobang ya'a ovu kubang. Ba inyai wean watan i ufaruki ira, boma ulobang mia.
47011009	Na'ut i itmunuk tna'a wan isa ovu utuan susa, tevek wol ning kubang, na wol otu susa mia ma wol era lablobang tali mia. Na'ut i wol ning akataka, na terad a valid tamata ovi rorang Yesus tali Makedonia rala afa avyai verin ya'a. Na'a afaka watan, na usi'ik wang ma lolin, boma deka era kubang tali mia, ovu veka otu lalawatan wean inyai.
47011010	Ivar i ntali Yesus Kristus yai kena munuk, ovu nana'a lalawatan ralang a, ba afa ovi ufalak ini kena urun. Ya'a wol era kubang tali tamata iki watan na'a propinsi Akhaya. Ba wol tamata isa vali notu teri ya'a na'a afa ovi ralang ila'a nfadoku roak ma ufadawang a, ma wol era kubang.
47011011	Notu afakinimi ufadoku ma wol otu varvara verin mia i? Otu wean inyai, tevek ulobang mia. Ubu sa'i nka'a ralang a ne, ulobang mia.
47011012	Na'uk afa ovi otu roak fiang ini, veka otu lalawatan ma angal teri tamata ovi rdava linga'an, ma rfalak verin tamata ovi rfakaratat tenarira ra ne, ira wearira watan ami.
47011013	Tamata avyai rasul siklabir ira watan, ovu rkarya watan ma rdava uturira alaling. Ira rotu ma felarira ra wean Kristus Ni rasul ra.
47011014	Deka tabrian afa avyai, tevek nitdawan notu vali ma felan a lyawan, wean Ubu Ni sansinir ntali lanit ratan a.
47011015	Ba deka tabrian wean i nitdawan ni sansinir ra rotu ma felarira ra wean vali tamata ovi rira vava'at ra rmalola ma rfabana Ubu Ni karya a. Tamata avyai veka rtuan vali enarira ra tali afa ovi rotu ra.
47011016	Terang a valing averi! Ufalak fasa ewal verin mia ne, tali bir tinemun, na deka tamata isa vali nanovak ne, uboda. Na'uk wean i minovak wean inyai, na mtyorung ma myala ya'a wean tamata ovi rboda ra, boma ya'a vali ufadawang tenang a.
47011017	Ya'a mane ufalak afa ovi otu ma ufakaratat tenang a. Na'uk Duila'a wol nfalak ma ufalak afa avyai. Ya'a ungrihi weang watan tamata i nboda ma ufadawang tenang a.
47011018	Tamata rivun rfadawang tenarira ra na'a afa ovi rotu ra, wean afa ovi rna'a lanit ivavan ini, ba ya'a ufadawang vali tenang a.
47011019	Ufalak wean inyai, tevek minovak ne, bira kaka'a dawan. Na'uk velik aba, inabira ma mtyahang ralabira verin tamata ovi rboda ra!
47011020	Mia mtyahang ralabira watan ma tamata ra rotu mia wean tamata sansinir ra, ovu rfaruki mia, ovu vali rfareta tia ma watan mia. Mia mtyahang vali ralabira ma tamata ra rfakaratat tenarira ra ma rfama'it mia, ovu rtafitil wahabira ra.
47011021	Uma'it ma ufalak verin mia ne, wol ning ngrebat ma ot-orang afa ovi rasul siklabir avyai rotu ra! Na'uk afa ovi rotu ma al rfakaratat tenarira ra, ya'a ubrahi vali ma otu wean ira. Ya'a otu watan wean tamata ovi rboda rira afa ovi rotu ra.
47011022	Ira rfalak ne, tamata Ibrani ira? Ya'a bisma ufalak watan ne, tamata Ibrani ya'a vali. Ira rfalak ne, tamata Israel ira? Ufalak ne, tamata Israel ya'a vali! Ira rfalak ne, uburir-nusirira Abraham, na ufalak vali ne, ubung-nusing vali Abraham!
47011023	Tamata avyai rkarya na'a Yesus Kristus Ni karya a? Ya'i yo! Ungrihi wean inyai, na ya'a weang tamata i nfoar urun! Velik aba, ya'a ukarya ma nlia munuk tamata avyai. Tamata boku rala ya'a ma ti ra'abu'i ya'a, nlia tali tamata avyai. Amar boku rvaval urun ya'a, ma nlia tali ira. Utuan ma rivun roak susa ovi aleman urun i lahir, ba notu ma wol ufikir roak ne, veka uva'at.
47011024	Yahudi ra rukun nala falima ya'a roak. Lokat amar i rukun ya'a, na ba'i rala afwatan ulin ala rasveva ya'a, ti naran vututelu rahin isi.
47011025	Tamata Roma ra rvaval nala fatelu ya'a ovu navnaval. Ira rteva ya'a fasa vali. Kabal itelu ovi avul ra rakreti ma rakfefar lahir. Ya'a ufofa vali ma una'a tahat ratan amar isa ovan isa.
47011026	Ning banbanan rivun roak, ovu na'a ning banbanan avyai, na utuan susa rivun. Utuan susa dawan na'a oar ralan ra, ovu tali tamata ktufan ovi rna'a linga'an ralan. Ning tamata Yahudi ra rwi-rwa ya'a, ovu tamata ovi wol Yahudi ra rwi-rwa vali ya'a. Utuan susa vali tali tamata ovi rna'a kota ra, tevek rotu ma vangoa-vanga. Ba sian a dawan urun i lahir nkena ya'a na'a wan lean vu ra, ovu na'a tahat, ovu vali tali tamata ovi rsiklabir ma rfalak ne, rorang Yesus.
47011027	Karya i ufabana ini nfafrea urun ya'a. Ya'a iva'ung urun ma ufabana karya aleman ini, ba amar boku, na wol utuba, ublafar ovu ubroa, na'uk wol ufna'an-ufnenu. Radridin dawan nkena ya'a, tevek ning kadaravit ra wol naran ma al uteri ya'a.
47011028	Nlia tali afa avyai munuk, na ning varvara ntafal ma aleman. Lokat amar ufikir ma afa rivun da'in, tevek ning varvara ma usi'ik tamata ovi rorang Yesus rira sidovung ra munuk rira vava'at ra.
47011029	Wean i boku ralarira lalau tevek rira inorang wol nangrebat, na ufarnuang vali wean inyai. Wean i boku rleka na'a salasilan ra, na ralang a nwa'uk urun.
47011030	Wol inak ma ufadawang tenang a, na'uk wean i musti otu wean inyai, na ufadawang watan afa ovi rfaturu ne, wol ka'i ungrebat a.
47011031	Fara traning Ubu i dida Duila'a Yesus Yaman verin Ia, nata ti wol ni wahan. Ia sa'i nka'a ne, wol usiklabir na'a afa ovi ufalak ra.
47011032	Na'ut i una'a kota Damsyik, na tamata i raja Aretas a nfili ia ma notu gubernur a, nfareta suldadu ra ma rwanar kota yai, boma rwan ma rtaha ya'a.
47011033	Na'uk tamata boku rala ahir dawan isa ma rtolar ya'a nahu bilahin isa na'a kota ni tembok dawan a. Ba ufla talik gubernur yai, ma ni suldadu ra wol rtaha ya'a.
47012001	Ya'a musti ralang a dawan. Velik ne wol utung akataka, na'uk ya'a ralang a dawan ma ufamalik afa ovi Ubu nfaturu roak verin ya'a, na'ut i wean i umifi na'uk wol utub-lufa ma urea afa ovi Duila'a nfavotuk verin ya'a.
47012002	Ya'a uka'a tamata isa i ni vava'at isa roak ovu Kristus. Varat vutu rahin ifa'at a nti roak veli, na Ubu nsikat tamata yai ma nrata wan i karatat lia munuk a na'a lanit ratan. Ya'a wol uka'a mnga'un ne, tenan a nrata lahir lanit ratan, te betane wean i umifi na'uk wol utub-lufa. Ubu sa'i nka'a.
47012003	Ya'a uka'a tamata yai, na'uk wol uka'a mnga'un ne, tenan a nrata lahir lanit ratan te wahal. Ubu sa'i nka'a.
47012004	Brian munuk, na wean i rsikat tamata yai nrata lanit ratan, na'a wan i rfanara vali ne, Firdaus. Na'a inyai, na ia nrenar afa ovi tamata ra wol rka'a ma rfalak, ovu vali tamata ra wol bisma rfalak afa avyai.
47012005	Ya'a ralang a dawan urun na'a tamata yai, na'uk veka wol ufadawang tenang a. Ya'a ufadawang watan tenang a na'a afa ovi wol ot-nala ra.
47012006	Ya'a ufena ma weang tamata ovi rboda ra, wean i ufadawang tenan a, tevek ufalak watan afa ovi kena ra. Na'uk utahang teri watan ralang a, boma wol tamata isa vali tali mia nanovak ne, dawan lia tali afa ovi otu roak ma rsi'ik a, te afa ovi rarenar roak tali ya'a.
47012007	Kena urun ma afa ovi Ubu nfaturu roak verin ya'a dawan urun, ma tamata ra wol rfikir aran afa ovi nfaturu ra. Na'uk Ubu notu ma deka ufakaratat tenang a, ba nala lahir afa isa wean suhut na'a tenang a. Afa yai wean lahir nitdawan ni sansinir a ma nwi-nwa lalawatan ya'a.
47012008	Uflurut nala fatelu roak verin Duila'a, boma bisma naling vatuk suhut yai tali ya'a.
47012009	Na'uk Duila'a nfalak ne, “Ning rala lolin a verin oa naran roak, tevek Ning ngrebat a natnemu na'a afa ovi wol mot-nala ra.” Wean inyai, bi inak urun ma ralang a dawan na'a afa ovi wol ot-nala ra, boma Kristus Ni ngrebat a nfatuang ya'a.
47012010	Ba inak ovu utorung na'a afa ovi wol ot-nala ra, ovu na'a afa ovi tamata ra rfalak sian ya'a, afa ovi rotu susa ya'a, afa ovi rwi-rwa ya'a, ovu vali ning susa ra tevek ukarya verin Kristus. Na'ut i wol ungrebat, na Kristus nfangrebat ya'a ovu Ni ngrebat a.
47012011	Kena ma ya'a weang tamata boda ra, tevek mkyiwal ma otu wean inyai. Velik aba, musti fyadawang ya'a, velik ne wol fyawang akataka. Na'uk na'a afaka watan, na bira rasul ovi fyalak ne, dawan urun ira, na rasul avyai rira dawan a wol nlia ya'a.
47012012	Afa ovi otu munuk roak yai neluk faneak ne, rasul ya'a. Utahang nala urun ralang a ma otu mujizat ra, faneak ovi tamata ra wol rot-nala ovu vali afa ovi rfaturu Ubu Ni ngrebat a ma tamata ra rtalkaka.
47012013	Afaka ma wol otu verin mia obin, wean afa ovi otu roak verin tamata ovi rorang Yesus rira sidovung na'a wan liak? Teran a'uk i wol otu varvara verin mia ma myala kubang verin ya'a, ba era ma myabun ya'a na'a ning sala i otu yai!
47012014	Terang a valing averi, fiang ini fatelu roak ya'a mane ti ulola mia, ovu ufena ma otu varvara verin mia, tevek wol udava bira metan ra, na'uk udava watan mia. Kasiko'u ra wol rasdovuk metan ra verin renarir-yamarira ra, na'uk renarir-yamarira ra musti rasdovuk rira metan ra verin yanarira ra.
47012015	Wean inyai bi inak ma ala munuk afa ovi ningu ra verin mia, ovu nlia tali inyai, na ala lahir tenang a ma ala ulobang mia. Ba wean i ala roak ralang verin mia, na afakinimi wol ka'i mlyobang ya'a?
47012016	Mia mtyorung ne, ya'a wol eluk varvara verin mia. Na'uk tamata boku rfalak ne, ya'a ala ning batbitar a ma al udava utung tali mia, tevek ning siklabir a.
47012017	Mia minovak ne, otu wean inyai verin mia? Wahal lahir! Ya'a wol ala utung tali mia, ovu wol usinir tamata isa vali tali tamata ovi usinir ira ma ti rala afa tali mia.
47012018	Ya'a era lablobang roak verin Titus ovu vali usinir terad isa ma nfatuang ia ma irua rti ralola mia. Ba orat mia ne, Titus nala utun tali mia? Wahal! Amrua mami fikiran ra wearira isa watan, ovu afa ovi amotu ra wearira isa watan vali!
47012019	Mia beta mnyarin ne, ami inamami ma amlotar tenamami ra na'a wahabira ralan ra? Ami mami vava'at isa roak ovu Kristus ma na'a Ubu wahan ralan a, na amfalak ne, afa ovi amotu munuk roak verin mia yai, amotu ma ala amfangrebat bira inorang a.
47012020	Ya'a ralang raruan, betane wean i uma ma utuan mia, na bira afa ovi myotu ra rotu ma ralang a lalau urun, ovu vali wol inabira ya'a, tevek afa ovi otu ra wol wean i ralabira ra rfalak a. Ralang raruan betane boku msyingarahi-sikual mia, wol inabira ma msyi'ik tamata liak rira lolin ra, ka'i fyikir a'uk tenabira ra, msyifalak sian mia ma fyangra tamata nararira ra, te rfamalik a'ar tia ma watan tamata liak ra, te fyakaratat tenabira ra, ovu vali betane myotu ma vangoa-vanga.
47012021	Ya'a ralang raruan betane na'ut i uma ewal, na Ubu i uraning a, mane nfakabava ya'a na'a wahabira ralan ra, ovu betane ralang a lalau urun, tevek boku tali mia myotu afa ovi sian ra. Ubobar vali, tevek na'ut amar ovi rti roak veli, na tamata rivun rotu roak salasilan ra, ovu wol rahil obin tali rira afa sian ovi rotu ra ma rfangra tenarira ra, rsifa tia ma watan ovu tamata ovi wol awarira verin ira, ovu vali raktufan urun ma rotu watan afa ovi wol inovan ra.
47013001	Ini wean fatelu roak uma ma ulola mia. Surat Ralan nfalak roak ne, “Wean i na'a sala afaka watan, na tamata irua te itelu musti rfamalik sala yai, beti tanovak ne, sala yai kena te wahal.”
47013002	Ya'a ufangnanang roak tamata boku tali mia. Lan ana, rotu roak salasilan ra na'ut i uti farua ma ulola mia. Fiang ini tsifaroa ita, ba ya'a ufalak fasa ewal ma ufangnanang mia ovu tamata liak ra munuk, boma wean i uma ewal, na wol urea roak ne, myotu salasilan ra ma ukun mia.
47013003	Mia myera ma ufaturu lahir ne, Kristus nangrihi nahu ya'a. Kristus nangrihi verin mia, na wol nangrihi ngalalahang, na'uk veka nfaturu Ni ngrebat a na'a wahabira ralan ra.
47013004	Na'ut i rbaku Ia na'a aa walwalur, na tenan a wol nangrebat ma nmata. Na'uk fiang ini Ia nva'at roak, nahu Ubu Ni ngrebat a. Mami vava'at isa roak ovu Kristus, ba tenamami ra wol rangrebat, wean vali Ia. Na'uk amva'at vali ovu Ia, ba wean i amtuan mia, na veka amangrebat vali wean Kristus, tevek Ubu Ni ngrebat a.
47013005	Eka ka'i myorat tenabira ra ne, bira vava'at wean lahir bira inorang verin Kristus, te wahal? Msyi'ik ma lolin tenabira ra! Mia wol mkya'a ne, Yesus Kristus nleal ralabira ra? Tevek wean i wahal, na bira inorang a veka wol ihin lahir.
47013006	Era ma mlyabir teman ami ma msyi'ik lahir ne, Kristus Ni roak ami ma amkarya verin Ia.
47013007	Ami amaflurut verin Ubu ma fara deka myotu afa ovi sian ra. Amaflurut wean inyai, tevek wol mane amfaturu ne, amtahang nal ralamami na'a angangal ra. Na'uk amotu wean inyai, boma mia bisma myotu a'uk afa ovi lolin ra, velik ne felan a wean i mlyabir teman ami ma amleka.
47013008	Amfalak wean inyai, tevek ami wol bisma amotu afaka watan ma amangal afa ovi kena ra. Ami amfabana watan afa ovi kena ra.
47013009	Inamami lolin urun wean i mia mingrebat, velik ne felamami ra wean i wol amangrebat. Ami amaflurut, boma fyakena urun afa ovi myotu na'a bira vava'at ra na'a Ubu wahan ralan a.
47013010	Ba wean inyai bi utulis surat ini, velik ne tsifaroa ita. Utulis surat ini verin mia, boma wean i uti ma utuan mia, na wol ala ning ngrebat i Duila'a nala verin ya'a, ma vaing dawan mia. Duila'a nala ngrebat yai ma al usurak mia ma ufangrebat mia, ovu wol mane ala ngrebat yai ma ot-visal bira inorang a.
47013011	Ba terang a valing averi, mane ufakbosal ning surat ini, na ufalak verin mia ne, fara ralabira lolin watan. Era ma fyakena urun afa ovi myotu na'a bira vava'at ra, ovu myala ning snurak ra munuk ma rleal ralabira ra. Bira fikiran isa na'a afa ovi myotu ra. Msyiotu lolin mia na'a bira vava'at ra ma malinan watan, boma Ubu i Nia silobang ovu malinan a, nfatuang mia.
47013012	Ba lokat mia ka'i myala salam vali verin terabir-valibira ra, ovu msyivoan mia ovu Ubu Ni lolin a. Tamata ovi rorang Yesus munuk rala vali salam verin mia.
47013013	Fara Duila'a Yesus Kristus nfaturu Ni rala lolin a, ovu Ubu nfaturu Ni silobang a, ovu vali Ubu Ni Roh nfatuang mia, ovu notu ma bir tinemun ralabira isa ovu Ia. Surat i ususan ini, lawan watan ini. Ya'a Paulus, ala salam verin mia
48001001	Ya'a, Paulus, ukirim surat ini verin tamata ovi rorang Yesus rira sidovung ra na'a propinsi Galatia. Tamata ra wol rfili ya'a ma eluk rasul, na'uk Yesus Kristus ovu Yamadida Ubila'a i nfava'at ewal Ia tali matmatan a, ka'i nfili ya'a. Amamunuk terad a valid ovi rorang Yesus amna'a ini.
48001003	Amaflurut verin Yamadida Ubila'a ovu Duila'a Yesus Kristus ma fara nala Ni rala lolin verin mia, ovu notu ma ralabira ra malinan watan.
48001004	Ia not-orang afa ovi Yamadida Ubila'a ralan nfalak a ma nmata, tevek dida salasilan ra. Notu wean inyai ma naling ita tali tamata rira afa sian ovi rotu ra ovu ranovak ra.
48001005	Tfadawang a'uk Ia, nata ti wol ni wahan! Kena urun.
48001006	Ya'a ubrian mia, tevek wol mnanat lahir obin ma myorang Kristus, na mifla talik roak Kristus Ni rala lolin i nala verin mia, ma myorang ivar liak i tamata boku rfalak ne, lolin vali.
48001007	Velik aba, ivar liak wol mnga'un, na'uk tamata boku rlabir bira fikiran ra ovu afa sala ovi rair ra, ovu inar ma rkati Ubu Ni Ivar Lolin i nfamalik Kristus.
48001008	Na'uk velik ne ami te Ubu Ni sansinir tali lanit ratan nfamalik ivar i naling ia tali Ubu Ni Ivar Lolin i amfamalik roak verin mia, na fara Ubu nukun ia ma nana'a yafwan kakiwal.
48001009	Ami amfalak lan roak verin mia, na'uk fiang ini ufalak fasa ewal ne, tamata iki nfamalik ivar i naling ia tali Ubu Ni Ivar Lolin i mryenar roak tali ami, na fara Ubu nukun ia ma nana'a yafwan kakiwal.
48001010	Ba udava wahang ralan na'a tamata ra, te otu ma Ubu ralan a lolin? Ya'a wol usahak ma otu ma tamata ra inar ya'a. Wean i udava wahang ralan na'a tamata ra, na Kristus wol Ni sansinir verin ya'a.
48001011	Terang a valing averi, ya'a ufalak urun verin mia ne, Ubu Ni Ivar Lolin i ufamalik roak yai wol ntali tamata rira fikiran ra.
48001012	Tamata ra wol rala Ivar Lolin yai verin ya'a, ovu wol tamata isa vali nair Ivar Lolin yai verin ya'a, na'uk Yesus Kristus ka'i nfavotuk lahir Ivar Lolin yai verin ya'a.
48001013	Mia mryenar roak ning vava'at lan a, na'ut i orang agama Yahudi ni adat ra. Ya'a uwi-uwa ma dawan tamata ovi rorang Yesus, ovu udava linga'an ma ot-visal rira sidovung ra.
48001014	Uka'a ma lolin afa ovi agama Yahudi rair ra, nlia tali ning kida ovi tuvu isa ovu ya'a. Ba ya'a iva'ung urun ma ufabana adat ovi ubumam-nusimami ra rair roak a.
48001015	Na'uk amar ovi una'a kevralan obin, na Ubu nfili roak ya'a ovu nera ya'a ovu Ni rala lolin a.
48001016	Ubu nfalyawang Yanan a verin ya'a ma uka'a lahir Ia, boma ti ufamalik Ivar Lolin yai verin tamata ovi wol Yahudi ra. Na'uk amar i Ubu nfili ya'a, na wol uti ma era snurak tali tamata.
48001017	Ya'a vali wol uva'al uti Yerusalem ma utuan tamata ovi rna'a lan roak rasul, na'uk uti lahir wan lean vu dawan i naran Arab, beti ewal ya'a na'a amar liak ma uma kota Damsyik.
48001018	Varat itelu nelak roak, beti uva'al uti Yerusalem ma utuan Petrus. Una'a ni rahan amar vutu rahin ilima.
48001019	Utuan Yakobus i a'an lalean verin Duila'a Yesus, na'uk wol utuan rasul liak ra.
48001020	Ufwaba lahir na'a Ubu wahan ralan a ma ufalak ne, afa ovi ufamalik roak verin mia yai kena urun, wol usiklabir!
48001021	Nata uti propinsi Siria ovu propinsi Kilikia.
48001022	Tamata ovi rorang Kristus, rira sidovung ra na'a propinsi Yudea, wol rka'a ya'a obin.
48001023	Ira rarenar watan tamata ra rfalak ne, “Tamata yai lan ana, nwi-nwa ma dawan ami, ovu nkiwal ma nvisal mami inorang, na'uk fiang ini ia nfamalik Ubu Ni Ivar Lolin!”
48001024	Ba raraning Ubu, tevek Ni afa ovi notu roak na'a ning vava'at a.
48002001	Varat vutu rahin ifa'at nelak roak, beti uva'al ewal uti Yerusalem ovu Barnabas, ovu vali Titus.
48002002	Ya'a uti Yerusalem, tevek Ubu nfaturu roak verin ya'a ma musti uti. Uti ma usdov-aling tamata ovi rban-ulu na'a tamata inorang rira sidovung a, ma ufalyawang Ivar Lolin i ufamalik verin tamata ovi wol Yahudi ra. Otu wean inyai, boma afa ovi otu roak na'a amar ovi rti roak veli, ovu vali afa ovi veka otu na'a amar ovi veka rma ini, deka rleka ma lolan watan, beta ne tamata ra ranovak ne, air afa ovi sala ra.
48002003	Ira wol rkiwal ma rsunat Titus i ovun vali ia, velik ne tamata Yunani ia.
48002004	Terad a valid boku rfalak ne, rorang Yesus, na'uk rsiklabir watan. Ira rma fanfonak watan ira na'a dida sidovung a ma rkananeak ita, tevek dida inorang verin Kristus notu ma Yahudi rira adat ovu inukun ra wol rkeak roak ita. Tamata avyai inar ma adat ovu inukun avyai rkeak ewal ita.
48002005	Na'uk ami wol amtorung lahir ma amorang afa siklabir ovi rfalak ra, boma myorang a'uk Ivar Lolin mnga'un a.
48002006	Tamata ovi tamata ra rfalak ne, dawan ira, wol rtafal akataka na'a afa ovi air ra. -- Wean i tamata ni van dawan, te ni van ko'u watan, na wol ukamlabir afa avyai, tevek Ubu wol nfili tamata tali rira van ra. --
48002007	Ira rsi'ik roak ne, Ubu nala varvara verin ya'a ma ufamalik Ni Ivar Lolin verin tamata ovi wol Yahudi ra, wean lahir Ia nala vali varvara verin Petrus ma nfamalik Ni Ivar Lolin verin tamata Yahudi ra.
48002008	Ubu nala ngrebat verin Petrus ma neluk Ni rasul verin tamata Yahudi ra. Ia nala vali ngrebat verin ya'a ma eluk Ni rasul verin tamata ovi wol Yahudi ra.
48002009	Tamata ra rka'a roak ne, Yakobus, Petrus ovu Yohanes dawan ira na'a rira sidovung a. Ira rtaha limang a ovu rtaha vali Barnabas liman a, ma neluk faneak ne, rtorung afa ovi amair verin tamata ra. Ira rka'a roak ne, Ubu nala Ni karya verin ya'a. Ira rtorung ne, ami ti amfamalik Ubu Ni Ivar Lolin verin tamata ovi wol Yahudi ra, na ira ti rfamalik Ubu Ni Ivar Lolin verin Yahudi ra.
48002010	Ira rera afa isa watan, ma amlobang tamata ovi rira kasian a dawan. Ya'a ralang urun vali ma otu wean inyai.
48002011	Na'ut i Petrus nma kota Antiokhia, na utabu ia na'a wahan ralan a, tevek notu afa ovi wol kena ra.
48002012	Ia nafna'an lan ovu tamata ovi wol Yahudi ira na'uk rorang Yesus. Na'uk ti ma Yakobus ni kida boku rtali Yerusalem rma, na ia nfaroa tenan a tali tamata ovi wol Yahudi ira na'uk rorang roak Yesus, tevek nbobar tamata Yahudi ovi rkiwal mane rsunat tamata inorang ra, betane rfasala ia.
48002013	Tamata Yahudi liak ovi rorang roak Yesus, ira rorang Petrus ma rotu afa ovi wol kena ra, velik ne rka'a afa ovi kena ra. Barnabas norang vali ira ma nafena ma nafna'an ovu tamata ovi wol Yahudi ra.
48002014	Usi'ik, na rira afa ovi rotu ra wol inovan roak ovu Ubu Ni Ivar Lolin i mnga'un a, ba ufalak verin Petrus na'a waharira ralan ra ne, “Velik ne oa tamata Yahudi oa, na'uk mu vava'at a wean tamata ovi wol Yahudi ra. Motu roak wean inyai, na wean inba ma mkiwal tamata ovi wol Yahudi ira ma rot-orang tamata Yahudi rira adat ra?”
48002015	Ubumam-nusimami ra Yahudi ira, ovu amanovak ne tamata ovi wol Yahudi ra, tamata salasilan ira, tevek wol rka'a mami adat ovu inukun ra.
48002016	Na'uk ami amka'a roak ne, Ubu notu ma tamata rira vava'at ra rmalola ovu Ia, tevek rorang Yesus Kristus. Ubu wol notu ma tamata rira vava'at ra rmalola ovu Ia, tevek rot-orang Musa ni inukun ra. Ba wean inyai bi ami vali amorang Kristus Yesus, boma Ubu na'i vatuk mami salasilan ra, tevek mami inorang na'a Kristus. Velik ne amorang Musa ni inukun ra, na'uk inyai wol notu ma Ubu na'i vatuk mami salasilan ra. Amka'a roak ne, Ubu wol nfadoku verin tamata isa vali ne, veka na'i vatuk ni salasilan ra tevek not-orang Musa ni inukun ra.
48002017	Ami amorang Yesus, ma Ubu notu ma mami vava'at ra rmalola ovu Ia, ba tamata Yahudi boku ranovak ne, ami tamata salasilan ami, tevek wol amorang roak rira inukun ra munuk. Ba wean inyai, na Kristus notu ma ami amotu salasilan, tevek wol amorang Yahudi rira inukun ra munuk? Wahal lahir!
48002018	Wean i unovak ne, ning vava'at bisma kena ovu Ubu, tevek ot-orang ewal Musa ni inukun ra, na inyai wean watan i ufava'at ewal afa ovi angal roak ra. Ba wean inyai, na lyawan roak ne, ya'a wol orang inukun avyai.
48002019	Lan ana orang Musa ni inukun ra, na'uk inukun avyai wol rotu ma ning vava'at a malinan ewal ovu Ubu. Ba wol orang Musa ni inukun ra, tevek inyai wean i umata roak na'a inukun avyai, boma uva'at verin Ubu ma ot-orang afa ovi ralan nfalak ra. Fiang ini ya'a wean i umata ovu Yesus Kristus na'a aa walwalur.
48002020	Ba wol uva'at watan wean lan a, na'uk Kristus nva'at na'a ralang a. Na'a ning vava'at a, na uva'at ovu ning inorang na'a Ubu Yanan a. Ia nlobang ya'a, ba nmata verin ya'a.
48002021	Ubu notu ma dida vava'at ra rmalola, tevek nala Ni rala lolin a verin ita. Sian urun wean i ula'ing Ni rala lolin yai. Wean i bisma dida vava'at ra rmalola, tevek tot-orang Musa ni inukun ra, na Kristus Ni matmatan a wol ihin akataka lahir.
48003001	Terang a valing ovi mnya'a Galatia, mia byoda! Iki nlabir nala roak mia i? Ya'a ufalyawang ma lolin roak Yesus Kristus Ni matmatan na'a aa walwalur verin mia.
48003002	Mane orat afa isa watan tali mia ne, Ubu nala Ni Roh ma nleal ralabira ra tevek myorang Musa ni inukun ra, te mryenar i tamata ra rfamalik Ubu Ni Ivar Lolin a ma myorang Kristus?
48003003	Mia byoda urun! Mia beti bira vava'at ngorva'an ovu Ubu Ni Roh, na'uk afaki notu mi fiang ini inabira ma myorang Ubu ovu bira ngrebat ra watan?
48003004	Mia mtyuan susa dawan roak, ba fara susa avyai deka rleka ma lolan watan.
48003005	Ubu nala Ni Roh a verin mia, ovu notu vali mujizat ra verin mia. Ba orat mia ne, Ia notu munuk afa avyai, tevek myot-orang Musa ni inukun ra? Wahal lahir! Ia notu wean inyai, tevek mryenar i rfamalik Ivar Lolin a ma myorang lahir Kristus.
48003006	Rfamalik roak Abraham na'a Surat Ralan ne, “Abraham norang urun Ubu, ba ni inorang a notu ma Ubu notu ma ni vava'at nmalola ovu Ia.”
48003007	Mia musti mkya'a ne, tamata ovi rira inorang verin Ubu, na Abraham yanan urun ira.
48003008	Tali lalan ana, Ubu nfalak ma tamata ra rtulis roak na'a Ni Surat Ralan ne, wean i tamata ovi wol Yahudi rorang Ia, na Ia veka notu ma rira vava'at ra rmalola ovu Ia. Ubu nfamalik lan roak Ni Ivar Lolin yai verin Abraham ne, “Veka uflahar munuk tamata ovi rna'a lanit ivavan ini, tevek afa ovi veka motu ra.”
48003009	Abraham norang Ubu, ba Ubu naflahar ia. Wean inyai vali verin tamata ovi rorang munuk Yesus, ba Ubu veka naflahar ira.
48003010	Tamata ovi ranovak ne, rira vava'at ra kena ovu Ubu, tevek rorang Musa ni inukun ra, na Ubu veka near nfasoba munuk ira. Lalan ana, rtulis roak na'a Surat Ralan ne, “Ubu veka near nfasoba tamata ovi wol rot-orang lalawatan afa ovi Musa ntulis roak na'a ni inukun ra.”
48003011	Ba ita tka'a ma lyawan roak ne, Ubu wol notu ma tamata ni vava'at nmalola ovu Ia, tevek norang Musa ni inukun ra. Surat Ralan nfalak ne, “Tamata ovi rira vava'at ra rmalola tevek rorang Ubu, veka rira vava'at kakiwal.”
48003012	Tamata iki watan naklo'i ni vava'at a na'a Musa ni inukun ra, na wol naklo'i roak ni vava'at a verin Ubu ma nlobang ia. Surat Ralan nfalak ne, “Tamata iki watan not-orang Musa ni inukun ra, na ia musti naklo'i ni vava'at a na'a inukun avyai.”
48003013	Kristus nmata roak ma al nakvanak ita tali Ubu Ni inukun i near nfasoba ita. Kristus ntorung ma Ubu near nfasoba Ia, tevek dida salasilan ra. Ira rtulis roak na'a Surat Ralan ne, “Ubu near nfasoba roak tamata ovi rfaklo'i ira ma rmata na'a aa.”
48003014	Yesus Kristus ntevut roak ita, boma tamata ovi wol Yahudi ra rira vali afa lolin ovi Ubu ntorung roak verin Abraham, tevek afa i Yesus notu verin ita. Wean inyai, na Ubu veka nfakena vali Ni tnorung a ma nala Ni Roh a verin ita, tevek dida inorang a verin Ia.
48003015	Terang a valing averi eka mryenar, tevek mane ufamalik afa isa verin mia tali dida vava'at lokat amar a. Wean i tamata irua ra'an vai isa roak ma rotu faneak na'a rira tnorung a, na tamata liak wol bisma ra'i vatuk te rtafal afa boku na'a tnorung yai. Ubu Ni tnorung ovu Abraham wean vali inyai.
48003016	Ubu nala lan Ni tnorung a verin Abraham ovu ubun-nusin isa. Ia wol nfalak na'a Ni Surat Ralan ne, “Abraham ubun-nusin ra veka rira tnorung yai,” na'uk nala tnorung yai verin Abraham ubun-nusin ikisa watan. Inyai nfaturu Kristus.
48003017	Afa i ufalak ini ihin a wean ini: lan ana, Ubu nala roak Ni tnorung a verin Abraham. Varat ratut ifa'at rahin vututelu nelak roak, beti nala inukun ra verin Musa. Ni inukun avyai rban-muri, ba wol ra'i vatuk nala Ubu Ni tnorung yai.
48003018	Ubu wol naflahar tamata ra, tevek rot-orang Musa ni inukun ra. Na'uk naflahar ita, tevek torang Ni tnorung i nala roak verin ita. Ubu nala Ni rala lolin a verin Abraham, ma nala Ni tnorung a verin ia ma naflahar ia.
48003019	Ba notu afakinimi Ubu nala Ni inukun ra verin Musa? Ia nala inukun ra, tevek tamata ra rotu lalawatan salasilan ra. Rfabana inukun avyai, ti naran i Abraham ubun-nusin i Ubu ntorung roak yai nma. Ia nsinir Ni sansinir ra tali lanit ratan ma rala inukun ra verin Musa, beti Musa nala inukun avyai verin tamata ra. Ba Musa ndiri Ubu ovu tamata fruarira ra.
48003020	Wean i tamata ra rotu tnorung, na tamata isa musti ndiri irua fruarira ra. Na'uk amar i Ubu notu Ni ntorung verin Abraham, na wol tamata ma ndiri fruarira ra. Ia ka'i notu watan tnorung yai.
48003021	Ubu wol nangal Ni tnorung a na'ut i nala Ni inukun ra verin Musa. Na'uk wean i Musa ni inukun ra rala vava'at kakiwal verin tamata, na tamata rira vava'at ra kena ewal ovu Ubu, tevek rot-orang inukun avyai. Velik aba wol wean inyai!
48003022	Surat Ralan nfalak ne, salasilan ra rkeak teri tamata ra munuk. Ba Ubu nala Ni tnorung verin tamata ovi rorang a'uk Yesus.
48003023	Na'ut i wol amorang Yesus Kristus obin, na Musa ni inukun ra rbelat teri watan ami, ma wean i amna'a bu'i ralan ma musti amorang inukun avyai, ti naran i Yesus Kristus nma ma amorang Ia.
48003024	Ba Musa ni inukun ra wean i rbelat teri roak ita, ti naran amar i Kristus nma roak, ma Ubu ntorung ma nala ita wean tamata ovi rira vava'at ra rmalola, tevek torang Yesus.
48003025	Fiang ini torang roak Yesus Kristus, ba Musa ni inukun ra wol rbelat teri roak ita.
48003026	Terang a valing averi, Ubu yanan munuk mia, tevek myorang roak Yesus Kristus.
48003027	Na'ut i rbaptis mia, na nfaturu ne, mia ovu Kristus isa watan mia. Myeluk Yesus Kristus Ni vava'at a, wean i myoru bira kadaravit ngorva'an a.
48003028	Wol fyawan verin Ubu ne, tamata Yahudi te tamata ovi wol Yahudi ra, tamata sansinir te wol tamata sansinir, vata te brana, tevek bir tinemun isa watan mia na'a bira inorang a verin Yesus Kristus.
48003029	Kristus Ni munuk roak mia, ba Abraham yanan vali mia. Ubu veka nala Ni kalolin a verin mia, wean i ntorung roak verin Abraham.
48004001	Mane ufalyawang wean ini: Na'a rahan teta isa, na rahan duan nfadoku roak ma yanan isa veka ni munuk metan ra. Na'uk wol varverun ia obin, ba wol ni akataka obin, wean watan tamata sansinir.
48004002	Tamata boku rwanar ovu rsurak a rair kasiko'u yai, ovu vali rsi'ik teri ni metan ra, ti naran amar i yaman a nfadoku a.
48004003	Wean vali inyai verin ita. Na'ut i weadida kasiko'u yai obin, na torang watan adat ovu inukun ovi rna'a lanit ivavan ini, ma afa avyai rsinir tia ma watan ita, wean tamata ra rsinir tia ma watan rira tamata sansinir ra.
48004004	Na'uk ti naran amar i Ubu nfadoku a, na Ia nsinir roak Yanan a ma nma lanit ivavan ini. Vata isa nrali Ia, ovu na'a Ni vava'at a not-orang Musa ni inukun ra.
48004005	Ia nma ma nfatalik ita tali Musa ni inukun ra, boma Ubu nala vali ita ma teluk yanan ra.
48004006	Ubu nala roak ita ma teluk yanan ra, ba nsinir Yanan Ni Roh a ma nleal raladida ra. Ubu Yanan Ni Roh yai notu ma bis tfalak ne, “Bapa oo, Bapa!”
48004007	Ba mia wol myeluk tamata sansinir roak, na'uk Ubu yanan roak mia. Ba Ubu veka nala vali verin mia afa ovi ntorung roak verin yanan ra.
48004008	Terang a valing averi, lan ana, mia wol mkya'a Ubu, ba mia weabira tamata sansinir verin ubu siklabir ra.
48004009	Na'uk fiang ini mia mkya'a roak Ubu, te ni lolin a ufalak ne, Ubu nka'a roak mia. Ba afaki notu mi myorang ewal adat ovu inukun ovi rna'a lanit ivavan ini, velik ne afa avyai wol rira ngrebat ovu wol fyawar lahir? Inabira ma msyoak ewal verin adat ovu inukun avyai, ma myeluk tamata sansinir verin afa avyai?
48004010	Mia iva'ubira ma myorang agama Yahudi ni snoba ra ovu amar dawan ra na'a amar, vulan, ovu varat ra.
48004011	Ya'a ralang raruan na'a afa ovi otu roak verin mia yai, betane ning farea nleka ma lolan watan.
48004012	Terang a valing averi, era verin mia ovu ralang urun ma fara myot-orang afa ovi otu ra, tevek utalik roak mami adat Yahudi ma uva'at wean mia, tamata ovi wol Yahudi ra. Mia vali wol myotu sala verin ya'a.
48004013	Mia mkya'a roak ne, lan ana, ning suhut a notu ma beti uti fasa ma ufamalik Ubu Ni Ivar Lolin verin mia.
48004014	Velik ne na'ut inyai, na ning suhut neluk angangal verin mia, na'uk wol mkyasiri ya'a ma mila'ing ya'a. Myotu ma lolin watan ya'a, wean watan i myotu ma lolin vali Ubu Ni sansinir i ntali lanit ratan a, ovu nlia tali inyai vali, na wean i myotu verin Kristus Yesus.
48004015	Ba na'ut inyai, na inabira lolin urun, na'uk fiang ini inabira lolin yai nahu ba nti? Ya'a bis ufalak lahir ne, na'ut inyai, na myotu afaka watan ma al mlyobang ya'a, ma naran i mtyorung ma mkyivul matabira ra ma myala verin ya'a!
48004016	Fiang ini minovak ne, bira sian ya'a, tevek ufalak afa ovi kena ra verin mia?
48004017	Tamata avyai inar ma myot-orang Musa ni inukun ra, na'uk afa ovi rotu ra wol lolin. Ira inar ma tsisala raladida, boma myorang ira ovu ralabira urun, ma deka myorang ami.
48004018	Lolin ma mkyarya ovu ralabira urun, wean i myotu afa ovi lolin ra. Fara mkyarya lalawatan ovu ralabira urun. Deka mane una'a ovu mia beti mkyarya, na'uk uban-muring ana, myotu afa liak.
48004019	Yanak averi, ulobang mia. Ralang nwa'uk urun tevek mia, ba wawa'uk i ufarnuang ini wean lahir wawa'uk i vata ra rfarnuang na'ut i mane rarali ira. Ya'a veka utuan susa lalawatan, nata ti naran i bira vava'at a wean Kristus Ni vava'at a.
48004020	Umaseak urun ma udoku ovu bir tinemun, boma ala vaivatul boku ma usurak ngalalahang mia ma al ufalak ralang a verin mia. Ya'a wol uka'a roak ne, veka otu afaka vali verin mia, tevek tsifaroa ita.
48004021	Terang a valing averi, tali bir tinemun, na boku mane myot-orang Musa ni inukun ra munuk, na'uk fyan-aran inukun avyai ihirira ra te wahal?
48004022	Musa ntulis roak na'a inyai ne, Abraham yanan brana irua. Isa renan a verin Abraham ni vata sansinir a naran Hagar, na isa vali renan a verin Abraham awan i naran Sara. Ia wol neluk vata sansinir.
48004023	Kasiko'u i renan verin vata sansinir yai rarali ia wean watan tamata biasa. Na'uk kasiko'u i renan a verin vata i wol neluk sansinir yai rarali ia, ma nfakena Ubu Ni tnorung a verin Abraham.
48004024	Tomu ini nfalyawang verin ita wean ini. Vata irua yai wean tnorung irua tali Ubu. Hagar wean tnorung i Ubu nala na'a vuar Sinai. Tnorung yai nkiwal tamata ra ma rtorung Ni inukun ra, ba wean vali inyai, vata sansinir yanan ra veka rna'a watan sansinir.
48004025	Hagar yai wean tamata ovi rsoak nulu inukun ovi rala na'a vuar Sinai i nana'a Arab. Fiang ini ia wean kota Yerusalem, ovu tamata ovi rleal inyai wean yanan ra, tevek ira wearira sansinir ra ma rsoak verin Musa ni inukun ra.
48004026	Na'uk Sara wean kota Yerusalem i nana'a lanit ratan a. Ia wean yanan verin tamata ovi wol rsoak nulu Musa ni inukun ra.
48004027	Tevek rtulis roak na'a Surat Ralan ne, “Fara inam lolin watan, vata i wol yanam a, ma wol mdoku rahan fasa vali obin. Fara ralam a lolin urun ma mufwak. Oa wol fwarnuang obin vata ovi mane rarali ira rira wawa'uk a. Na'uk vata i awan nti talik ia, yanan ra veka rivun lia tali vata i awan nana'a.”
48004028	Terang a valing averi, Ubu yanan roak mia, tevek myorang Ni tnorung i nala verin Abraham yai. Ba mia weabira vali Ishak i rarali ia, tevek myorang Ubu Ni tnorung yai.
48004029	Na'ut inyai, na kasiko'u i Hagar nrali ia yai wean watan tamata biasa ma nwi-nwa kasiko'u i Sara nrali ia, tevek ngrebat tali Ubu Ni Roh. Fiang ini wean vali inyai, ma tamata ovi rsoak nulu Yahudi rira inukun ra rwi-rwa vali ita, tamata ovi torang Ubu Ni Roh a.
48004030	Rtulis roak na'a Surat Ralan ne, “Mila'ing vatuk vata sansinir yai ovu yanan a, tevek vata sansinir yai yanan a wol ni wahat na'a vata i wol sansinir yai yanan a ni metan ovi rtali yaman a.”
48004031	Ba terang a valing averi, ita wol renadida verin Hagar, vata sansinir yai, na'uk ita renadida verin Sara, vata i wol neluk sansinir.
48005001	Terang a valing averi, Kristus nfatalik roak ita tali Musa ni inukun ra, ba wol teluk tamata sansinir roak verin inukun avyai. Bira dardirin a musti nangrebat ovu deka mtyorung ma myeluk ewal tamata sansinir.
48005002	Ya'a ini Paulus eluk rasul ma era verin mia ma mingnanang ma lolin afa i ufalak ini. Wean i mtyorung ma rsunat mia, na afa ovi Kristus notu verin mia wol fyawan akataka lahir.
48005003	Ufalak ewal vali verin mia ne, tamata iki watan ntorung ma rsunat roak ia, na musti not-orang Musa ni inukun ra munuk.
48005004	Mia minovak ne, wean i myot-orang Musa ni inukun ra, na Ubu ntorung ma nala mia wean tamata ovi rira vava'at ra rmalola. Myotu wean inyai, na fyaturu lahir ne, bira vava'at ovu Kristus nametal roak. Mia myotu ma Ubu Ni rala lolin a wol nana'a roak mia.
48005005	Na'uk Ubu Ni Roh nfangrebat raladida ra, ma tfadoku dida vava'at ra na'a Ia. Ubu ntorung ma veka notu ma dida vava'at ra rmalola, ba tnaban afa yai, tevek torang Kristus.
48005006	Wean i dida vava'at isa roak ovu Kristus Yesus, na rsunat te wol rsunat ita, irua wear isa watan, tevek wol ihin akataka verin Ubu. Ni lolin a torang a'uk Yesus Kristus, ovu tlobang tamata ra, ma tfaturu dida inorang a.
48005007	Lan ana, iva'ubira urun ma myorang Yesus Kristus. Na'uk iki nangal mia, ma fiang ini wol myorang roak Ivar mnga'un a? Mia wean tamata i nafla silalia ma ula ia, na'uk tamata isa nafla teri ia.
48005008	Angangal yai wol ntali Ubu i nera roak mia.
48005009	Wean ragi, velik ne kedan watan, na'uk bisma nfamela terigu ma dawan ila'a. Inyai wean vali tamata i nair afa sala kedan a watan, na'uk bisma nlabir nala munuk mia.
48005010	Ning inorang verin Duila'a ne, mia wol myorang afa sala ovi tamata liak rair ra. Na'uk tamata i notu ma bira fikiran ra rsifarsangal ira yai, Ubu veka nukun ia, tevek Ubu wol nkamlabir ne, tamata yai ni van dawan te ko'u.
48005011	Terang a valing averi, wean i air mia ne, musti rsunat tamata ra veki, boma rorang Musa ni inukun ra, na Yahudi ra wol rangrova ya'a. Na'uk ya'a wol air wean inyai! Ira rangrova ma rotu sian ya'a, tevek air mia ne, Kristus nmata na'a aa walwalur ma al nakvanak ita.
48005012	Tamata ovi rlabir waweang mia ma rkiwal mane tamata ra rsunat mia, na ni lolin a ka'i rfahil watan ira.
48005013	Terang a valing averi, Ubu nera roak mia, boma bira adat ra ovu inukun ra deka rkeak mia. Na'uk deka minovak ne, wol kakeak nkeak roak mia, ba bisma myotu watan afa ovi ralabira ra rfalak a. Ni lolin a, msyilobang mia, ovu msyiotu lolin mia.
48005014	Musa ni inukun ra munuk lahir ihirira ra rna'a roak inukun ini, “Mlobang tamata liak ra wean watan i mlobang tenam a.”
48005015	Na'uk wean i mia ka'i msyingarahi-sikual lalawatan mia, na msyi'ik wabira ma lolin, tevek wahal, na veka ka'i msyivisal-vasil mia.
48005016	Terang a valing averi, mane ufalak verin mia wean ini. Na'a bira vava'at ra, na myot-orang watan afa ovi Ubu Ni Roh nfalak verin mia, boma deka myorang bira ininan sian ra.
48005017	Tevek bira ininan sian avyai nangal ininan i ntali Ubu Ni Roh a. Ininan i ntali Ubu Ni Roh a nangal vali bira ininan sian ra. Irua rsifarsangal ira, ba wol myot-nala afa ovi ralabira ra rfalak a.
48005018	Na'uk wean i Ubu Ni Roh nfareta mia, na wol msyoak roak nulu Musa ni inukun ra.
48005019	Ita tsi'ik lahir ininan sian ovi rtali tamata ra, na'a rira afa ovi rotu ra. Afa avyai wear ini: tamata ovi rsifa tia ma watan ovu tamata ovi wol awarira verin ira, rfikir ovu rotu afa ovi ngra-ngrodi ra, raktufan urun ovu rotu watan afa ovi wol inovan ra,
48005020	tamata ovi rsoak nulu walut ra, rtaha afa te rotu rira afnitu ra, isa wol inan lahir isa, rfangru sian, wol inar ma rsi'ik tamata liak rira lolin ra, rsingrova sian, rfikir a'uk tenarira ra, rfaroa tenarira ra tali tamata ovi wol rorang ira, rasdovu a'uk ira ovu tamata ovi rira fikiran ra wean ira.
48005021	Tamata ovi rlobang tamata liak rira metan ra, boranavut ira, rotu snoba ma boranavut ira ma raktufan, ovu vali afa sian liak ra. Tali afa avyai munuk, na ufangnanang ewal mia wean lan a ufalak roak verin mia ne, tamata ovi rotu afa avyai, na ira veka wol warira na'a Ubu Ni Fareta a.
48005022	Na'uk tamata ovi Ubu Ni Roh nleal ralarira ra, ira rira vava'at a wean ini: rsilobang ira, ralarira lolin urun, ralarira ra malinan watan, rtahang nal ralarira, rmarkai, rira vava'at ra rmalola ovu inar ma rotu lolin a verin tamata ra, rot-orang lalawatan afa ovi rfalak ra,
48005023	rfakabava tenarira ra, ovu vali rka'a ma rtahang nal ralarira na'a afaka watan. Musa ni inukun ra vali wol rfalak teri tamata ra ma rot-orang afa lolin avyai.
48005024	Tamata ovi rira vava'at na'a roak Kristus Yesus liman ralan a, na ira wol rorang roak rira ininan sian ra, ovu vali sian ovi rtali tenarira ra, ma wean i rira ininan sian ra rmata roak na'a aa walwalur.
48005025	Ubu Ni Roh a nala roak vava'at ngorva'an verin ita, ba ita musti tva'at wean i nfaturu verin ita.
48005026	Deka tfakaratat tenadida ra, ovu deka tsiahat ita ma tsitaha, ovu vali deka tlobang tamata liak rira metan ovu vali afa liak ra.
48006001	Terang a valing averi, wean i mtyuan tamata isa ntali mia notu salasilan, na tamata ovi myot-orang afa ovi Ubu Ni Roh nfalak ra musti ti ma msyurak tamata yai tali ni vava'at i sala yai, ma nma ewal vava'at i kena ovu Ubu. Na'uk fara msyurak ngalalahang ia, ovu vali musti msyi'ik wabira ma lolin, beta ne mlyeka vali na'a salasilan yai.
48006002	Mia musti msyilobang mia na'a bira susa ra, tevek wean inyai, na myot-orang roak Kristus Ni inukun a.
48006003	Wean i tamata isa nfikir ne, ia veran rahi tamata liak ra, na'uk velik aba wahal, na inyai nfaturu lahir ne, ia ka'i nlabir watan tenan a.
48006004	Lokat tamata musti ka'i nlabir teman tenan a ne, afa ovi notu ra lolin te wahal. Wean i lolin, na ia ralan dawan urun. Na'uk deka nala afa ovi notu ra ma al nlanat afa ovi tamata liak ra rotu.
48006005	Tevek lokat tamata ka'i rvara rira varvara ra.
48006006	Tamata ovi rarenar roak Surat Ralan tali tamata liak ra musti rsiduk vali rira afa lolin boku verin tamata ovi rair ira yai.
48006007	Deka mlyabir tenabira ra ma fyikir ne, veka mlyabir waweang Ubu! Mia veka fyufu vali afa ovi mivuri-miva vuarira ra.
48006008	Tamata iki watan wean i notu afa ovi sian ra ma norang ni ininan sian ra, na veka ni matmatan kakiwal. Na'uk tamata iki watan wean i notu afa ovi lolin ra ma norang ni ininan i ntali Ubu Ni Roh a, na tamata yai veka ni vava'at kakiwal tali Ubu Ni Roh a.
48006009	Ba deka tbosa ma totu afa ovi lolin ra, tevek wean i iva'udida ma totu afa ovi lolin ra, ti naran amar i Ubu nfadoku a, na ita veka ka'i tala dida farea enan ra.
48006010	Ba na'ut inba watan, wean i dida amar nana'a ma bisma totu lolin obin, na totu lalawatan lolin yai verin tamata ra munuk, na'uk nlia tali inyai, na totu lolin a verin terad a valid ovi rorang Yesus.
48006011	Msyi'ik ma lolin ning vaivatul ovi. Ya'a ka'i utulis surat ini ovu huruf dawan.
48006012	Tamata Yahudi boku, ira rorang vali Yesus, na'uk rkiwal mane tamata ra rsunat mia, boma rdava waharira ralan ma tamata ra inar ira. Rotu wean inyai, tevek wean i rfamalik ne, Kristus Ni matmatan na'a aa walwalur a'uk sa'i notu ma dida vava'at kakiwal, na rbobar beta ne tamata Yahudi liak boku veka rwi-rwa ira.
48006013	Tamata ovi rsunat roak ira wol rot-orang vali Musa ni inukun ra. Na'uk rkiwal mane tamata ra rsunat mia, boma rfakaratat tenarira ra, tevek myorang ira ma rsunat mia.
48006014	Na'uk verin ya'a, na wol mane ufakaratat tenang a na'a afakataka. Na'uk ralang a dawan, tevek dida Duila'a Yesus Kristus Ni matmatan na'a aa walwalur. Ni matmatan yai notu ma afa ovi fyawar verin tamata ovi wol rorang Yesus na'a lanit ivavan a, wol fyawar lahir verin ya'a. Ira wol rfan-aran vali afa ovi fyawar verin ya'a.
48006015	Rsunat te wol rsunat ita, irua wear isa watan, tevek wol ihin akataka verin Ubu. Na'uk lolin lia munuk a, na dida vava'at ngorva'an tali Ubu.
48006016	Tamata ovi rot-orang vaivatul avyai na'a rira vava'at ra, na era ma Ubu nfaturu Ni silobang a verin ira ovu notu ma rira vava'at ra malinan watan. Tamata avyai Ubu Ni tamata inorang mnga'un ra.
48006017	Tali amar ini, na deka mtyorung ma tamata isa vali nlabir ya'a, tevek mngala ovi rna'a tenang a reluk faneak ne, ya'a utuan susa dawan, tevek Yesus Ni sansinir verin ya'a.
48006018	Terang a valing averi, fara dida Duila'a Yesus Kristus nala Ni rala lolin verin bir tinemun. Kena urun! Ning surat a lawan watan ini. Salam tali ya'a, Paulus
49001001	Terang a valing averi! Ya'a ini Paulus, utulis surat ini verin mia tamata ovi myorang Yesus na'a kota Efesus. Ubu nfili ya'a ma eluk rasul verin Kristus Yesus. Myorang urun Kristus Yesus ovu bira vava'at isa roak ovu Ia, ovu myot-orang lalawatan afa ovi nfalak ra.
49001002	Amaflurut verin Yamadida Ubila'a ovu Duila'a Yesus Kristus ma fara nala Ni rala lolin verin mia, ovu notu ma bira vava'at ra malinan watan.
49001003	Tfadawang Ubu i dida Duila'a Yesus Kristus Yaman verin Ia. Ubu naflahar roak ita ovu Ni kalolin a munuk tali lanit ratan ma nlobang raladida ra, tevek dida vava'at isa roak ovu Yesus Kristus.
49001004	Na'ut i wol notu lanit ivavan ini obin, na nfili roak ita tamata inorang ra ma dida vava'at ra rmerat urun, ovu wol dida sala roak na'a Ubu wahan ralan a. Ia notu wean inyai, tevek dida vava'at isa roak ovu Kristus.
49001005	Ubu Ni silobang a dawan verin ita, ba tali lalan ana, nfadoku roak ma nsikat ita ma teluk yanan ra. Ia ralan ka'i nfalak ma notu afa yai nahu Yesus Kristus, tevek afa yai notu ma ralan a lolin urun.
49001006	Ba tfadawang Ubu, tevek nala roak Ni rala lolin a verin ita. Ni rala lolin yai, dawan urun! Ia nfaturu lahir Ni rala lolin yai verin ita tali Kristus, Yanan i nlobang urun Ia, tevek dida vava'at isa roak ovu Ia.
49001007	Tali Ubu Ni rala lolin i dawan urun yai, na nala Yesus ma laran nvoat ovu nmata ala nakvanak ita, ovu na'i vatuk dida salasilan ra.
49001008	Ubu Ni lolin a dawan urun verin ita! Ia nala Ni rala lolin verin ita ovu nala vali Ni kaka'a dawan a verin ita, boma bisma tfan-aran munuk afa ovi ralan nfalak ma notu a.
49001009	Ubu ralan ka'i nfalak ma nfavotuk verin ita na'a afa ovi nvolan roak ma veka notu na'a Yesus Kristus. Lan ana, Ubu wol nfavotuk afa avyai obin.
49001010	Ubu nvolan ma naran amar i ka'i nfili a, na Ia veka notu ma afa ovi rva'at munuk na'a lanit ivavan ini, ovu na'a lanit ratan, ikisa watan ma Yesus Kristus veka nfareta munuk ira.
49001011	Ubu ralan ka'i nfalak ma notu munuk afakataka wean lahir i nvolan roak. Tali lalan ana, Ia nvolan roak ma nfili ita ma torang Ia, ovu teluk Ni tamata ovi rorang Ia, tali dida vava'at i isa roak ovu Yesus Kristus.
49001012	Ia notu wean inyai, boma ami tamata Yahudi ovi tali lalan ana, amfaklo'i roak mami vava'at a na'a Kristus, veka notu ma tamata ra rfadawang Ubu, tevek sa'i dawan Ia.
49001013	Ba mia tamata ovi wol Yahudi ra vali, na'ut i mryenar Ubu Ni Ivar Lolin ne, Ia nsikat mia tali bira salasilan ra ma bira vava'at kakiwal, na myorang roak Yesus Kristus. Mia mnya'a roak tamata ovi rorang Yesus rira sidovung a. Mia myorang roak Yesus Kristus, ba Ubu notu faneak roak na'a mia. Faneak yai Ubu Ni Roh i ntorung roak ma nala verin mia.
49001014	Ubu Ni Roh nfangrebat ita, ma tka'a lahir Ni tnorung i ita tamata inorang ra veka tala tali Ia. Wean i naran roak amar i Ubu veka nfatalik ita tali afa ovi sian ra munuk rira ngrebat ra, na Ia veka nala munuk afa ovi ntorung roak yai verin ita. Tfadawang Ubu, tevek sa'i dawan Ia.
49001015	Ba terang a valing averi munuk! Na'ut i urenar ne, myorang Duila'a Yesus, ovu mlyobang tamata inorang ra munuk, na ufalak fara weninyai lalawatan verin Ubu, tevek afa ovi myotu yai. Wean i uflurut verin Ubu, na ungnanang lalawatan mia.
49001017	Uflurut verin Yamadida Ubila'a i Ni dawan ovu Ni ngrebat a nlia munuk. Dida Duila'a Yesus Kristus nfadawang vali Ia. Era ma Ubu Ni Roh veka nala kaka'a dawan verin mia, boma mtyafal ma mkya'a Ubu.
49001018	Era vali ma fara Ubu notu ma bira fikiran ra lyawan, boma fyan-aran afa lolin ovi mnyaban ma myala tali Ia, tevek ralan nfalak roak ma veka nala verin mia. Ia notu wean inyai, tevek nera mia ma myeluk Ni tamata ra. Era vali ma mkya'a afa lolin urun ovi Ubu nfadoku roak ma al naflahar Ni tamata ovi rorang Ia.
49001019	Era vali ma Ubu notu ma fyan-aran Ni ngrebat i dawan lia munuk. Ia nala ngrebat yai al nlobang tamata ovi rorang Ia. Ni ngrebat yai wean lahir ngrebat i al nfava'at Kristus tali matmatan, ma rata ndoku Ubu Ni lihir mela a, na'a lanit ratan ma nfareta.
49001021	Kristus nfareta na'a inyai, ma Ni fareta a dawan lia munuk afa ovi rira rangrebat ra. Ni dakdokun a nrahi vali raja ra munuk ovu roh ra munuk rira ngrebat ra, ovu vali rira fareta ra munuk. Ia nfareta ovan a amar, ovu vali Ni fareta a wol ni wahan.
49001022	Ubu nala fareta verin Kristus ma nfareta munuk fareta avyai. Ia notu vali ma Kristus nfareta tamata ovi rorang Yesus rira sidovung ra munuk, wean lahir i tamata ulun nfareta tenan a.
49001023	Ba ita tamata inorang ra wean lahir tenan a. Tamata ovi rorang Yesus rira sidovung ra, rira ngrebat a ntali munuk Kristus, ovu Ia nala vava'at verin afakataka munuk na'a inba watan.
49002001	Terang a valing averi. Lan ana, na'ut i wol myorang Kristus obin, na mia wean i ralabira ra rmata, tevek bira salasilan ra. Mia wol myot-orang afa ovi Ubu nfalak ra, ovu vali myotu afa ovi sian ra.
49002002	Na'ut inyai, na mia myot-orang watan afa sian ovi rtali tamata ovi wol rka'a Ubu, rira afa ovi rotu ra. Bira vava'at i wean inyai nfaturu ne, myorang nitdawan i nfareta nait sian ovi rna'a lanit. Nitdawan yai, fiang ini nkarya na'a tamata ovi rangal Ubu, ralarira ra.
49002003	Lan ana, dida vava'at ra wean vali tamata avyai ma totu watan afa sian ovi raladida ra rfalak ma totu a. Ita tot-orang watan dida ininan sian ra, ovu vali dida fikiran sian ra. Na'ut inyai, na inovan ma Ubu nfaturu lahir Ni ngrova a verin ita, wean tamata liak ra munuk.
49002004	Na'uk Ubu Ni silobang a dawan, ba nfaturu lahir Ni rala lolin a verin ita.
49002005	Lan ana, na'ut i wol myorang Kristus obin, na mia wean i ralabira ra rmata roak, tevek bira salasilan ra. Na'uk fiang ini, Ubu nala vava'at ngorva'an roak verin mia ovu Kristus, ba dida vava'at isa roak ovu Ia. Mingnanang, tevek tali watan Ubu Ni rala lolin a, bi nsikat ita tali dida salasilan ra ma dida vava'at kakiwal.
49002006	Ubu nala vava'at ngorva'an verin ita na'ut i nfava'at ewal Kristus ntali matmatan. Ba Ia notu ma ita wean i tdoku ma tfareta ovu Ia na'a lanit ratan, tevek isa roak ita ovu Kristus Yesus.
49002007	Ubu notu wean inyai, boma fiang ini ovu na'a amar ovi veka rma ini, na tamata ra munuk veka rka'a lahir ne, Ni rala lolin a dawan lia munuk. Ia nfaturu roak Ni rala lolin a verin ita, na'a afa ovi Kristus Yesus notu roak verin ita.
49002008	Ubu nala Ni rala lolin a verin mia, ba notu linga'an ma nsikat mia tali bira salasilan ra, ma bira vava'at kakiwal, tevek myorang Yesus. Inyai wol ntali afa lolin ovi myotu ra, na'uk Ubu ka'i nala watan verin mia.
49002009	Ubu notu afa yai wol ntali afa lolin ovi myotu ra, ba deka tamata isa vali nfakaratat tenan a, ma nfikir ne, afa ovi notu ra not-nala ma Ubu nsikat ia tali ni salasilan ra, ma ni vava'at kakiwal.
49002010	Fiang ini Ubu i notu roak ita, notu vali ma dida vava'at ra ngorva'an ewal roak, tevek dida vava'at isa roak ovu Kristus Yesus. Ia notu wean inyai, boma totu afa lolin ovi nfadoku roak tali lalan a verin ita.
49002011	Terang a valing averi, mingnanang ne, tali na'ut i rarali mia, na wol tamata Yahudi mia. Tamata Yahudi rfalak ne, Ubu Ni tamata ra verin ira watan, tevek rsunat roak ira. Rfalak sian mia ne, wol mkya'a Ubu, tevek wol rsunat mia obin. Velik aba, sunat yai wean watan adat i tamata ra ka'i rotu watan na'a tenarira ra.
49002012	Na'ut inyai, na mia wol bira vava'at isa ovu Kristus, ovu wol mkya'a Ia. Mia wol tamata Israel mia, ovu vali tamata dakan mia, ba wol myala tnorung i Ubu notu roak verin Abraham ovu ubun-nusin ra. Lan ana, mnya'a lanit ivavan ini, na'uk wol fyikir aran ma myala afa lolin isa vali na'a amar ovi veka rma ini, ovu wol mkya'a Ubu.
49002013	Lan ana, raroa mia tali Ubu, na'uk fiang ini Ubu nfaseri roak mia. Notu wean inyai, tevek myorang afa ovi Kristus notu na'ut i laran a nvoat roak, ovu nmata na'a aa walwalur ma al nakvanak mia.
49002014	Kristus notu ma dida vava'at ra malinan ewal roak. Ia nasdovu tamata Yahudi ra ovu ovi wol Yahudi ra ma rna'a sidovung isa watan. Ia na'ar vatuk roak afa isa wean balbelat i notu teri tamata Yahudi ra ovu ovi wol Yahudi ra, ma rasdovu ira. Balbelat yai nfaturu sidovung irua yai, rira fikiran ovi rotu ma isa wol inan lahir isa.
49002015	Yesus ka'i nala tenan a ma nmata, ma naling vatuk Musa ni inukun ra ovu afa ovi nfareta ma tot-orang munuk a. Ia notu wean inyai, boma ami tamata Yahudi ra ovu mia tamata ovi wol Yahudi ra, tna'a bangsa ngorva'an isa, tevek dida vava'at ngorva'an ovu Kristus Yesus. Linga'an yai bi Yesus Kristus notu ma tamata ra malinan ewal.
49002016	Kristus Ni matmatan na'a aa walwalur notu ma nasdovu ita na'a sidovung isa ma dida vava'at isa ovu Ubu. Notu wean inyai, ma bangsa irua yai malinan ewal.
49002017	Ia nma ma nfamalik Ubu Ni Ivar Lolin i nala malinan a verin tamata ovi raroa ira tali Ia. Tamata avyai wol Yahudi ira. Ia nma vali verin tamata Yahudi ovi sarseri roak ira ovu Ubu.
49002018	Kristus notu wean inyai, bi tamata Yahudi ra ovu ovi wol Yahudi ra, dida linga'an ma tfaseri Yamadida, tevek ngrebat i ntali Ubu Ni Roh a, ikisa watan.
49002019	Ba wean inyai bi, mia tamata ovi wol Yahudi ra, wol weabira roak tamata dakan ra, tevek fiang ini itmunuk isa roak ita na'a Ubu Ni sidovung a. Ba mia myeluk Ni tiniman ra ovu itmunuk Yamadida verin Ia.
49002020	Terang a valing averi, mia weabira rahan i rfadiri na'a fanderen ratan a. Nabi ra ovu rasul rira afa ovi rfamalik ra wean rahan yai ni fanderen a. Na'uk Kristus Yesus wean vatu i rfadoku lan lalean na'a fanderen a ovu fyawan lia munuk ma al nfangrebat rahan yai, ovu vali Ni dawan nlia munuk.
49002021	Wean tamata ovi rotu rahan rasusan munuk rahan yai ma natnemu, ma rotu na'a rahan dawan i tamata raraning Ubu. Ia nasusan vali Ni tamata ra na'a sidovung isa i nmerat urun. Kristus notu wean inyai verin ita tamata ovi dida vava'at isa roak ovu Ia ma tna'a isa.
49002022	Fiang ini bira vava'at isa watan ovu tamata inorang ra munuk, ba mia tamata ovi wol Yahudi ovu tamata Yahudi ra bira vava'at isa roak na'a Kristus. Ia notu wean inyai, ba Ubu Ni Roh nleal lalawatan bira sidovung a.
49003001	Terang a valing averi, ya'a ini Paulus uflurut verin mia, tevek Ubu Ni lolin a dawan urun verin ita. Inak ma mkya'a ne, una'a bu'i ralan, tevek ufamalik Kristus Yesus Ni Ivar Lolin a verin mia, tamata ovi wol Yahudi ra.
49003002	Ufikir ne, mia ka'i mryenar roak na'a Ubu Ni rala lolin a, bi nala karya ini verin ya'a ma ufalyawang Ni Ivar Lolin a verin mia, ma nlobang mia.
49003003	Ubu nfavotuk roak verin ya'a na'a afa ovi Ia wol nfalak obin verin tamata ra. Ia nfalak na'a Ni karya i veka notu verin tamata ovi wol Yahudi ra. Utulis lan roak afa yai, na'uk ufaketa watan ia.
49003004	Wean i byas roak, na veka mkya'a lahir ne, ya'a ufan-aran afa ovi Ubu notu verin tamata ovi wol Yahudi ra, na'a Kristus.
49003005	Lalan ana, tamata ra wol rka'a afa ovi Ubu veka notu ra. Na'uk fiang ini Ubu Ni Roh a nfavotuk munuk roak afa avyai verin tamata ovi nfili roak ira ma reluk Ni rasul ra ovu Ni nabi ra.
49003006	Afa ovi Ubu nfalyawang roak yai wean ini: tamata ovi rorang roak Ubu Ni Ivar Lolin a, velik ne wol Yahudi ira, na Ia naflahar ira wean i nfadoku roak verin tamata Yahudi ra. Tamata Yahudi ra ovu ovi wol Yahudi ra isa roak ira ovu Kristus Yesus ma rna'a sidovung isa. Ba tamata ovi wol Yahudi ra rira vali kalolin i Ubu ntorung roak verin Ni tamata ovi rorang Ia.
49003007	Ubu nfili roak ya'a ma eluk Ni tamata sansinir ma ufamalik Ni Ivar Lolin ini, tevek nala roak Ni rala lolin a verin ya'a. Ia nala Ni ngrebat a verin ya'a ma ufamalik nala Ni Ivar a.
49003008	Inovan ma Ubu nala roak Ni kalolin verin tamata inorang ra munuk, na'uk wol verin ya'a. Na'uk tali Ni rala lolin a, bi nala roak karya ini verin ya'a, boma ufamalik Ni Ivar Lolin a verin tamata ovi wol Yahudi ra, ma ufalak na'a Ni kalolin dawan i wol ni wahan a. Tatuan afa yai na'a Kristus.
49003009	Ubu nala karya ini verin ya'a, boma tali ya'a, na tamata ra munuk bisma rka'a ne, wean inba ma Ubu notu munuk akataka, ovu not-nala munuk afa ovi tali lalan ana, nfadoku roak ma veka notu a. Ia nfalyawang munuk afa ovi tali lalan a, wol nfavotuk obin.
49003010	Ia ralan nfalak ma fiang ini, na roh ovi rira ngrebat ma rfareta na'a lanit, lanit ivavan a, ovu na'a lanit ratan, bisma rka'a lahir ne, Ni kaka'a dawan ila'a. Ira bisma rka'a afa yai tali afa ovi Ni tamata inorang ra rfamalik verin ira.
49003011	Ubu notu afa avyai wean lahir i nanovak roak, na'ut i wol notu lanit ivavan ini obin. Ia nfakena munuk roak afa avyai na'a afa ovi dida Duila'a Yesus Kristus notu.
49003012	Terang a valing averi, dida vava'at isa roak ovu Kristus Yesus, ovu dida inorang a verin Ia, ba dida linga'an roak ma tfaseri Ubu, ovu wol tbobar roak ma tatuan Ia na'a dida falurut ra.
49003013	Wean inyai bi, era verin mia ma deka ralabira kako'u ovu ralabira ra deka lalau, velik ne ning susa dawan na'a bu'i ralan, tevek ufamalik Ubu Ni vaivatul ra verin mia. Na'uk ni lolin wean inyai, boma ralabira ra dawan watan.
49003014	Terang a valing averi, Ubu Ni rala lolin a verin ita, bi usangatur na'a Yamadida Ubila'a wahan ralan a, ma uflurut verin Ia.
49003015	Tamata inorang ovi rna'a lanit ratan ovu rna'a lanit ivavan ini, munuk lahir Yamadida verin Ia.
49003016	Uflurut verin Ubu ma nfangrebat mia ovu Ni kalolin i dawan urun a. Kalolin yai nfadoku roak verin tamata ovi rorang Ia. Era vali ma Ia nala ngrebat na'a ralabira ra ovu Ni Roh a, boma bira dardirin ra rangrebat.
49003017	Uflurut wean inyai, tevek bira inorang a verin Kristus, ba fara Kristus nana'a ralabira ra. Ya'a era vali verin mia ma na'a bira vava'at ra, na fyaturu lalawatan bira silobang a, ma neluk faneak ne, bira inorang a nabwa'ar roak na'a Ia.
49003018	Uflurut vali ma fara mia ovu tamata inorang ra munuk, bisma fyan-aran ne, Yesus Kristus nlobang urun mia, ovu Ni silobang a dawan urun i lahir.
49003019	Kristus Ni silobang i nala verin ita yai, dawan rahi afa ovi tamata ra bisma rfan-aran. Velik ne wean urun inyai, na'uk era ma fyan-aran lahir Yesus Kristus Ni lolin yai, boma Ubu ralan a ovu Ni fikiran a lokat amar nfangora ralabira ra.
49003020	Terang a valing averi, Ubu Ni ngrebat ma not-nala afaka watan. Afa ovi veka notu ra dawan lia afa ovi tanovak ma veka tera tali Ia. Ia bis notu munuk afa avyai, tevek Ni ngrebat a nkarya na'a raladida ra.
49003021	Ba fara tfadawang Ubu, tevek afa lolin ovi Ia notu na'a tamata inorang ra munuk raladida ra. Traning ovu tfadawang lalawatan Ia, nata ti wol ni wahan, tevek afa ovi notu roak na'a Yesus Kristus. Kena urun.
49004001	Terang a valing averi, una'a bu'i ralan, tevek ufabana Duila'a Ni karya. Era urun verin mia ma bira vava'at ra lolin ma inovan ovu tamata ovi rorang Yesus rira vava'at ra, tevek Ubu nala roak mia ma myeluk yanan ra.
49004002	Era verin mia ma lokat amar, na fyakabava tenabira ra ovu msyiotu lolin mia. Wean i tamata ra rotu ma wahabira rwa'uk, na mtyahang ralabira watan ovu myotu a'uk lolin a, tevek msyilobang mia.
49004003	Mia musti myotu munuk afa ovi bis myotu ra ma bira vava'at ra ikisa watan, tevek Ubu Ni Roh nkeak roak mia na'a isa. Ba deka msyingarahi, na'uk myotu watan malinan a na'a bira vava'at ra.
49004004	Ubu Ni Roh ikisa watan, ovu Ia nkeak roak mia ma mnya'a sidovung isa watan. Itmunuk taklo'i dida vava'at ra na'a afa lolin ovi Ubu veka notu verin ita, tevek Ia nera ita ma teluk yanan ra.
49004005	Dida Duila'a isa watan, inyai Yesus. Ita torang a'uk Ia, ovu vali dida baptisan ihin a isa watan vali.
49004006	Ubu isa watan, ba tamata inorang ra munuk Yamadida verin Ia. Ia not-nala munuk afakataka, ovu nfareta munuk afakataka. Ni Roh a nana'a tamata inorang ra munuk ralarira ra.
49004007	Na'uk terang a valing averi, Yesus Kristus nsiduk roak yabi ra lokat tamata, boma msyilobang mia, wean i Yesus nanovak roak verin ita.
49004008	Ia nsiduk yabi avyai wean afa ovi rtulis na'a Surat Ralan ne, “Na'ut i nrata wan i karatat a, na ntaha ma tamata rivun, tevek nfaleka roak ira. Ia nma vali ma nala afa ovi lolin ra tali ira ma neluk rangrangwaha verin tamata ra.”
49004009	Wean i tfalak ne, Ia nrata roak wan i karatat a, na inyai nfaturu ne, lan ana Ia nsuta vali lanit ivavan roak.
49004010	Ia nsuta roak lanit ivavan ini, inyai nfaturu vali ne, Ia nrata roak wan i karatat lia munuk a na'a lanit ratan, ma nfakena ovu nfangora munuk afakataka na'a inba watan.
49004011	Ia nala yabi ra lokat tamata, ovu nsiduk ma rira yabi ra rsialing ira. Ia nfadoku roak ma tamata boku rna'a rasul, boku vali rna'a nabi. Ia nfadoku vali ma tamata boku ti rfamalik Ni Ivar Lolin a verin tamata ovi wol rka'a obin, na boku vali rban-ulu verin tamata ovi rorang Yesus ma rwanar ovu rair ira.
49004012	Ia nala yabi avyai, boma tamata ovi rorang Yesus rka'a ma rkarya na'a Ni va'i ralan a ma rfabana Ni karya, boma msyilobang mia ovu msyifangrebat mia na'a bira inorang a. Wean inyai, na mia tamata inorang ra weabira lahir Kristus tenan a ma mtyafal ma mingrebat.
49004013	Ba wean vali inyai, nata ti naran i ita tamata inorang ra munuk dida vava'at isa ovu Ubu Yanan a, ovu vali dida fikiran isa roak ovu Ia. Ia veka notu ma lokat amar, na teluk lahir afa ovi Ia nfadoku verin ita ovu tmela na'a dida vava'at a, ma wean lahir Kristus Ni afa ovi notu ra munuk.
49004014	Notu wean inyai, boma ita deka weadida kikyai kasiko'u yanat ra, tevek tamata inorang ovi wearira inyai, ira veka rorang watan tamata ovi rweang ira ovu vaivatul ovi manminak ra, ma rti linga'an i sian a. Tamata avyai rira dardirin ra wol rangrebat ma wearira lahir kabal i nait ovu saksakan ra rwi-rwa tia ma watan ira.
49004015	Na'uk ita deka torang tamata rira siweang ra. Ita musti tfamalik afa ovi kena ra, ovu banbanan i nfaturu roak dida silobang a verin terad a valid ra, boma dida afa ovi totu lokat amar ra ntafal ma tot-nala munuk wean afa ovi Yesus Kristus notu ra. Ia nfareta tamata ovi rorang Ia munuk, wean lahir tamata ulun nfareta tenan a.
49004016	Kristus notu ma ita tamata ovi torang Yesus wead isa watan, wean afa ovi rna'a munuk tenadida ra rna'a isa, ma isa nlobang isa. Ba wean i tsilobang ita, ovu itmunuk tkarya urun na'a Ni va'i ralan a ovu dida yabi ovi Duila'a nala roak verin ita, na dida inorang na'a Duila'a veka nmela ovu ntafal ma nangrebat.
49004017	Nata ufangnanang urun mia, tevek afa ovi beti ufalak verin mia na'a ngrebat i Duila'a nala verin ya'a: Bira vava'at ra deka wean kikyai tamata ovi wol rka'a Ubu, tevek rira afa ovi rotu ra rorang watan rira fikiran vu ra.
49004018	Rira fikiran ra ngarmeran watan, ovu rafena ma rka'a vava'at i Ubu nala verin tamata ovi rorang Ia. Tamata avyai ralarira rasmotak roak, tevek rafena ma rarenar Ubu Ni afa ovi nfalak ra.
49004019	Ira wol rma'it roak ma raktufan urun, ovu rotu watan afa ovi wol inovan ra. Ira rfikir a'uk afa ro'i-ra'i ra, ba rafena ma rtalik rira afa sian ovi rotu ra, na'uk rtafal ma rotu lalawatan.
49004020	Na'uk mia wol weabira ira, tevek afa ovi bira tamata rair roak verin mia na'a Yesus Kristus wol wean inyai.
49004021	Ya'a uka'a mnga'un ne, mia mryenar roak Yesus Ni Ivar a. Tamata ra rair mia ovu afa ovi kena ra na'a Ia, ma tva'at wean lahir i nfaturu roak verin ita.
49004022	Ira rair mia ma byatuk bira ininan sian ovi myotu ra na'a bira vava'at mnanat ra, na'ut i wol myorang Duila'a obin. Afa mnanat avyai rotu ma rlabir nala mia ovu rotu ma bira vava'at ra wol kena, tevek ralabira ra rasmotak.
49004023	Ira rair vali mia ne, myala bira vava'at ra verin Ubu, boma Ni Roh a nfangora ralabira ra ovu bira fikiran ra, ma ngorva'an munuk.
49004024	Ubu notu ma bira vava'at a ngorva'an ewal. Ba myot-orang vava'at ngorva'an i notu verin mia. Afa yai kena, rmalola ovu rmerat urun wean lahir Ia.
49004025	Ba era verin mia munuk ma deka msyiklabir kikyai. Fyalak watan afa ovi kena ra verin terabir-valibira ra, tevek itmunuk tamata inorang ra tna'a sidovung isa.
49004026	Wean i mingrova, na fyikir ma blawat, boma deka myotu salasilan ra. Deka mtyahang bira ngrova yai ti ma lera nirit nala ia,
49004027	boma nitdawan wol ndav-nala linga'an ma nweang mia ma myotu salasilan.
49004028	Tamata ovi byori ra, mtyalik kikyai ma deka byori. Na'uk mkyarya urun ma ratibira ovu karya lolin ovi myotu ra, boma bira karya enan ra bisma al mlyobang vali tamata ovi rira kasian ra.
49004029	Wean i mingrihi, na deka myala vaivatul ovi ngra ra, ovu deka myi'it tamata ra. Na'uk myala watan vaivatul ovi rvua snurak a ma rlobang tamata ra, boma rfangrebat ralarira ra.
49004030	Ubu notu ma Ni Roh i nleal roak ralabira ra neluk faneak ne, Ubu Ni roak mia. Faneak yai Ni Roh i ntorung roak ma nala verin mia, ma ti naran amar i Ubu veka nsikat ita tali dida salasilan ra ma dida vava'at kakiwal. Ba deka myotu ma Ubu Ni Roh ralan a lalau tali afa ovi fyalak ra ovu afa ovi myotu ra.
49004031	Byatuk kikyai bira fikiran sian ovi rotu ma ba'i msyingrova ovu msyingarahi, deka mtyahang teri ralabira sian ra verin tamata ra, deka msyifi'it, deka fyalak sian tamata, ovu deka myoruk-myak tamata ra.
49004032	Na'uk msyiotu lolin watan mia, ovu msyilobang mia, ovu vali myabun tamata ovi rotu sala verin mia, wean lahir i Ubu na'i vatuk roak dida salasilan ra, tevek dida vava'at isa roak ovu Kristus.
49005001	Terang a valing averi, Ubu nala roak mia ma myeluk yanan ra, ovu nlobang urun mia, ba myot-orang afa ovi notu ra.
49005002	Na'a bira vava'at ra, na msyilobang mia wean lahir afa ovi Kristus nfaturu verin ita ma nlobang ita. Ia nlobang ita, ba ntorung watan ma rfedan Ia tevek dida salasilan ra, ma neluk persembahan ovu korban i voan a lolin urun verin Ubu.
49005003	Byatuk munuk bira ininan sian ovi myotu ra. Afa sian avyai wean bira ininan sian ovi rfangra tenabira ra, msyifa tia ma watan ovu tamata ovi wol awabira verin mia, mlyobang da'in bira kubang ra ma fyikir a'uk tenabira ra. Fyaroa tenabira ra tali afa ovi wol inovan verin Ubu Ni tamata ra. Afa avyai munuk lahir deka rna'a bira vava'at ra, boma tamata ra wol bisma rfamalik mia na'a afa avyai.
49005004	Ba deka myala vaivatul ovi ngra ra, vaivatul ovi vu watan ra, vaivatul ovi wol inovan ma fyalak ra. Na'uk ni lolin a fyalak fara weninyai verin Ubu.
49005005	Ba era verin mia ma eka mryenar ma lolin! Tamata ovi rfangra tenarira ra ovu rot-orang rira ininan sian ra, te rsifa tia ma watan ovu tamata ovi wol awarira verin ira, ovu ovi rlobang rira kubang ra ma rfikir a'uk tenarira ra, na tamata avyai wol warira na'a Kristus ovu Ubu Ni Fareta a. Tamata avyai wol rira lahir afa ovi Ubu ntorung ma nala verin tamata ovi rorang Ia. Wean i rlobang rira kubang ra wean inyai, na ira wearira tamata ovi rsangatur ma raraning walut ra, ba kubang neluk ubu verin ira.
49005006	Deka mryenar tamata ovi rlabir mia ma rfalak ne, Ubu veka wol nukun tamata ovi rotu afa sian avyai ovu rira vaivatul ovi vu watan ra. Ubu veka nfaturu lahir Ni ngrova a verin tamata ovi wol rot-orang afa ovi nfalak ra, tevek rotu watan sian avyai.
49005007	Ba deka myot-orang ira, boma wol rweang nala mia ma myotu salasilan wean i rotu a.
49005008	Lan ana, mia bya'at na'a dedan ralan vali, na'uk fiang ini mnya'a roak Ubu Ni lyawan ralan a, ba bira vava'at ra musti nfaturu ne, bya'at na'a lyawan ralan.
49005009	Ba wean i bira vava'at ra rna'a watan lyawan ralan, na mia veka myot-nala munuk afa ovi kena ra, afa ovi rmalola ra ovu afa ovi lolin ra na'a Ubu wahan ralan a.
49005010	Myotu afaka watan, na misahak ma mkya'a afa avyai ne nfaloling Duila'a ralan a te wahal.
49005011	Deka myorang tamata ovi rira vava'at ra rna'a watan dedan ralan, tevek afa ovi rotu ra wol ihir akataka. Ni lolin ana, fyaturu lahir verin tamata ra ne, rira afa ovi rotu ra sala.
49005012	Rira afa ovi rotu fanfonak watan yai, ngra urun, ba ita tamata inorang ra tma'it ovu wol inovan ma tfamalik afa avyai.
49005013	Na'uk wean i tatabu ira na'a afa sian ovi tamata ra rotu na'a dedan ralan a, ma tamata liak deka rot-orang, na inyai wean watan i tatutun damar na'a dedan ralan ma tamata ra rsi'ik lyawan a.
49005014	Lyawan notu ma tamata ra bisma rsi'ik. Wean inyai bi tfamalik afa ovi kena verin tamata liak ra ma tfalak ne, “Tamata ovi mtyuba na'a bira salasilan ra, byatar kikyai tali bira tabtuban ra, ovu tamata ovi myata roak a, bya'at kikyai tali bira matmatan ra ma Kristus veka notu ma mnya'a lyawan ralan.”
49005015	Ba msyi'ik ma lolin bira vava'at ra, boma deka bya'at wean tamata ovi rasmotak ra. Bira vava'at ra musti wean tamata ovi rira kaka'a dawan ma ralarira ra lyawan.
49005016	Deka miwahak bira amar, na'uk myotu lalawatan lolin a na'a bira vava'at ra, tevek fiang ini tamata ra ba'i rotu lalawatan salasilan ra.
49005017	Ba ralabira ra deka rasmotak, na'uk misahak ma fyan-aran afa ovi Duila'a ralan nfalak a.
49005018	Deka myenu ma minavut, tevek wean i minavut, na veka wol mkya'a roak ma msyi'ik tenabira ra, ma veka miktufan urun ovu myotu watan afa ovi wol inovan ra. Na'uk ni lolin ana, myala munuk bira vava'at verin Ubu Ni Roh a ma nfareta mia.
49005019	Mdyedang Ubu naran a ovu dadedang ovi tamata inorang ra rdedang. Mdyedang vali dadedang ovi Ubu Ni Roh nala verin tamata ra ovu dadedang tali mazmur. Mdyedang ma fyadawang Duila'a ovu ralabira urun.
49005020	Na'a afaka watan, na miflurut ma fyalak fara weninyai verin Yamadida Ubila'a na'a Duila'a Yesus Kristus naran a, tevek afa ovi Ia notu roak verin ita.
49005021	Mia musti fyakabava tenabira ra ma msyialang mia, tevek myalang Yesus Kristus.
49005022	Brana ovi msyifa roak, fyareta awabira ra, wean lahir Kristus nfareta tamata ovi rorang Ia rira sidovung a. Ba Ia wol nfareta watan Ni sidovung a, na'uk nsikat tamata ovi rna'a Ni sidovung tali rira salasilan ra, ma rira vava'at kakiwal. Ba vata ovi msyifa roak, fyakabava tenabira ra ma myot-orang watan afa ovi awabira rfalak ra, wean lahir i fyakabava tenabira ra ma myot-orang watan afa ovi Duila'a nfalak ra.
49005024	Tamata inorang ra rfakabava tenarira ma rot-orang afa ovi Yesus Kristus nfalak ra. Ba wean inyai vali, na vata ovi msyifa roak ra musti fyakabava tenabira ra ma myot-orang afa ovi awabira rfalak ra.
49005025	Brana ovi msyifa roak ra musti mlyobang awabira ra, na inyai wean lahir i Kristus nlobang urun tamata ovi rorang Ia, ba nala tenan a ma nmata verin ita.
49005026	Ia notu wean inyai, boma wean i nfamalik Ubu Ni vaivatul ra verin ita, na Ia nfamerat roak ita tali dida salasilan ra, ovu Ia nala vali wear a, ma al nfamerat roak ita.
49005027	Notu wean inyai, boma ita sidovung tamata ovi torang Yesus, tmerat urun ma wol dida salasilan roak, ovu bisma ti tdiri Ubu wahan ralan a. Ba ita weadida vata i felan a lolin buas ovu ni bakreat ra ryadat, tevek ni amar a naran roak ma nsifa.
49005028	Ba wean i Kristus nlobang roak ita tamata ovi torang Ia, na brana ovi msyifa roak ra musti mlyobang awabira ra wean lahir i mlyobang tenabira ra. Iki watan nlobang awan a, na ia ka'i nlobang roak tenan a.
49005029	Tamata ovi wol rlobang tenarira ra, wol tatuan ira obin. Velik aba, tamata ra ka'i rsi'ik rira afamtahan ma ra'an ovu rwanar ma lolin tenarira ra, wean lahir i Kristus nsi'ik ovu nwanar Ni sidovung tamata ovi rorang Ia.
49005030	Ita weadida lahir liman a, ean a, matan a ma tna'a Kristus tenan a.
49005031	Terang a valing averi, rfadoku roak na'a Surat Ralan ne, “Wean inyai, bi brana veka nsuta talik renan ovu yaman a, ma irua awan a rleal isa. Vata irua brana ralarira isa ma ikisa watan ira.”
49005032	Afa i ufalak ini ihin a bilaman urun, na'uk ala faliak sifa ma al ufasavak na'a Yesus Kristus ovu Ni tamata ovi rorang Ia.
49005033	Na'uk ufalak vali verin mia ne, brana ovi msyifa roak ra musti mlyobang awabira ra, wean lahir i mlyobang tenabira ra. Vata ovi msyifa roak musti myalang vali awabira ra.
49006001	Kasiko'u ra eka mryenar! Mia bira vava'at isa roak ovu Duila'a Yesus, ba musti myot-orang afa ovi renabir-yamabira rfalak ra, tevek inovan ma myotu wean inyai.
49006002	Ubu nfareta na'a Ni Surat Ralan a ne, “Myalang renabir-yamabira ra.” Inukun i Ubu nala yai betfasa nala ovu Ni tnorung a. Ia nala tnorung yai ma nfalak ne, “Wean i myalang renabir-yamabira ra, na Ubu veka nala Ni kalolin a verin mia, ovu bira vava'at a mnanat na'a lanit ivavan ini.”
49006004	Brana ovi yanabira roak, deka myotu ma yanabira ra rangrova mia, tevek bira vaivatul ra ovu afa ovi myotu ra. Na'uk msyurak ovu myair ira tali afa ovi Duila'a Yesus nair ra.
49006005	Terang a valing ovi myeluk tamata sansinir, mia musti myalang urun bira dawan ovi rna'a lanit ivavan ini, ovu myot-orang afa ovi rfalak ra. Ralabira urun ma myot-orang afa ovi rfalak ra ovu byobar Ubu, wean lahir i myot-orang Duila'a Yesus Ni afa ovi nfalak ra.
49006006	Deka myotu watan ma bira dawan ra ralarira lolin wean i mimunuk mnya'a isa, boma rsi'ik ma rfadawang mia. Na'uk mkyarya ovu ralabira urun, velik ne wol rna'a. Myotu wean inyai, na wean lahir i mkyarya roak verin Yesus Kristus, ovu myot-orang roak afa ovi Ubu ralan nfalak ma myotu a.
49006007	Deka mkyarya watan tevek rkiwal mia, na'uk mkyarya ovu ralabira urun. Deka minovak na'a ralabira ra ne, mkyarya verin tamata ra watan, na'uk wean lahir i mkyarya verin Duila'a.
49006008	Mingnanang ne, tamata iki watan, velik ne tamata sansinir te wol tamata sansinir, wean i notu afa ovi lolin ra, na Duila'a veka naval ni rala lolin a.
49006009	Tamata ovi fyareta tamata sansinir ra, mia musti myotu vali lolin a wean inyai verin bira tamata sansinir ra, ovu deka vaibira aleman ma fyabobar ira. Mingnanang, tevek mia duabira vali na'a lanit ratan ovu Ia wol nfili tamata.
49006010	Terang a valing averi, mane ufakbosal roak ning snurak a, ba ufalak verin mia ne, fara bira vava'at ra isa ovu Ubu lalawatan, boma Ni ngrebat i dawan ila'a, nfangrebat ralabira ra.
49006011	Suldadu ra wean i mane rti rotu rihi, na rasusan munuk lahir rira bakreat ra ma rung a reluk ira, boma al rteri ira tali rira musu ra. Mia weabira vali suldadu avyai, ba musti myung-myeluk mia ovu afa ovi Ubu nala roak verin mia ma ala myangal nitdawan ni siweang ra.
49006012	Ita wol totu rihi ovu tamata, na'uk totu rihi ovu nait sian ra ovu rira ngrebat ra, ovu vali rira fareta ra munuk. Totu rihi vali ovu nait sian ovi rfareta na'a lanit a, ovu vali nait sian rira raja ovi rfareta vali lanit ivavan ini.
49006013	Ba myung-myeluk lahir bira bakreat ovi Ubu nala roak verin mia, ma myangal nala nitdawan. Myotu wean inyai, boma wean i mtyuan angangal, na mdyiri watan na'a bira inorang. Wean i myangal nala munuk roak afa avyai, na bira inorang a veka nangrebat watan verin Ubu, ovu myangal lalawatan afa avyai, wean i rangal ewal mia.
49006014	Wean lahir suldadu ra ba'i rala ngesa al rngesa ira ma ti rotu rihi, na mia wean vali ira, ba misusan bira vava'at a ovu afa ovi kena ra. Bira dardirin a musti nangrebat na'a bira inorang a, ovu bira vava'at ra rmalola ovu kena watan. Wean lahir suldadu ra roru ravit tma'an al rteri tenarira ra, na bira afa lolin ovi myotu ra, rotu ma nteri vali mia.
49006015	Suldadu ra rbaki rira tatea a al rteri earira ra ma al nlobang ira, boma wol rleka, ovu rafla ma lolin. Mia weabira vali inyai, ba musti ralabira urun ma fyamalik Ubu Ni Ivar Lolin i nala malinan a. Myotu wean inyai, boma bira inorang a nangrebat.
49006016	Wean lahir suldadu ra rtaha tarteri al rteri tenarira ra, na mia musti wean vali ira ma myorang urun Ubu, al myotu teri vali mia. Myotu wean inyai lalawatan, boma bis myangal nala nitdawan ni dubil ovi ronga ra.
49006017	Wean lahir suldadu ra raklulu kalulu tma'an ma al rteri ulurira ra, na mia musti mkya'a mnga'un ne, Ubu nsikat mia tali bira salasilan ra, ma bira vava'at kakiwal. Wean lahir suldadu ra rngesa rira nahin blawat ra, ba mia musti myala Ubu Ni vaivatul i Ni Roh a nala roak verin mia, ma myangal nitdawan.
49006018	Ba na'ut inba watan, na miflurut verin Ubu ma myera Ni Roh a ma nlobang mia ma mkya'a ne, wean inba ma miflurut na'a afaka watan. Mia musti msyi'ik wabira lalawatan na'a bira falurut ra, ovu deka mtyalik ma miflurut verin tamata inorang ra munuk.
49006019	Miflurut vali verin ya'a, boma lokat amar, na Ubu veka nala munuk vaivatul ovi veka ufalak ra, ovu vali notu ma ubrahi ma ufamalik Ni Ivar Lolin i lan ana, Ia wol nfavotuk obin.
49006020	Duila'a Yesus nfili ya'a ma eluk Ni tamata sansinir ma ufabana Ni Ivar Lolin a, ma fiang ini una'a bu'i ralan. Na'uk era verin mia ma miflurut verin ya'a, boma ubrahi ma ufamalik Ivar Lolin yai, tevek Ubu ralan nfalak ma wean inyai.
49006021	Terang a valing averi, terad a valid i naran Tikhikus, ntaha surat ini verin mia ovu veka nfamalik munuk afa ovi otu ra ovu ning ivar a, boma mkya'a ning vava'at ovu ning karya ra. Tikhikus i tlobang urun ia yai, iva'un ma nfabana Duila'a Ni karya.
49006022	Ba wean inyai, bi usinir ia ma ti nalola mia, boma nfamalik mami vava'at ra ma mkya'a, ma nfaloling ralabira ra.
49006023	Fara Yamadida Ubila'a ovu Duila'a Yesus Kristus nala Ni malinan a verin mia tamata inorang ra munuk na'a Efesus, ovu vali notu ma msyilobang mia ma myorang a'uk Kristus.
49006024	Era ma Ubu nala Ni kalolin a verin mia munuk, tamata ovi ralabira urun ma mlyobang Duila'a Yesus Kristus, nata ti wol ni wahan. Ning surat i utulis ini, lawan watan ini. Ya'a Paulus, ala salam verin mia
50001001	Surat ini ntali ya'a Paulus. Timotius nana'a ini ovu ya'a, ma amrua ameluk sansinir verin Kristus Yesus. Utulis surat ini verin tamata ovi myeluk dawan kareda ovi byan-ulu na'a bira sidovung ra, ovu verin dawan kareda ovi myeluk diaken. Surat ini vali verin mia munuk tamata inorang ovi ralabira isa roak ovu Kristus Yesus na'a kota Filipi.
50001002	Amaflurut verin Yamadida Ubila'a ovu Duila'a Yesus Kristus ma fara nala Ni rala lolin a verin mia, ma bira vava'at ra malinan watan.
50001003	Wean i ungnanang mia, na ufalak fara weninyai lalawatan verin Ubu i uraning a.
50001004	Lokat amar i uflurut verin mia munuk, na uflurut lalawatan ovu ralang lolin.
50001005	Ya'a uflurut ovu ralang lolin, tevek tali amar i beti myorang Yesus ma naran amar ini, na mlyobang roak ya'a ma tfamalik Ni Ivar Lolin a.
50001006	Ubu sa'i notu lan karya lolin ini na'a ralabira ra. Ya'a orang urun ne, Ia veka notu lalawatan karya yai, ti naran i roak a na'a amar i Yesus Kristus veka nma ewal a.
50001007	Wean urun inyai bi ungnanang munuk mia, tevek mnya'a ralang a. Ubu nfaturu Ni rala lolin verin ita ma mlyobang roak ya'a ma tkarya ma tfamalik Ni Ivar Lolin a. Myotu wean inyai, na'ut i una'a bu'i ralan te na'a amar ovi rti roak veli, na ufalyawang verin tamata ovi rfalak sian Ivar Lolin yai, ovu ufaturu lahir ne, Ivar yai kena munuk.
50001008	Umaseak urun mia ovu ulobang mia, wean Kristus Yesus nlobang mia. Ubu nka'a ne, afa ovi ufalak ra kena.
50001009	Uflurut verin Ubu ma fara bira rala lolin a ntafal, boma mkya'a ma mlyobang terad a valid ra, ovu fyan-aran ma minovak nala afa ovi kena ra, ovu afa ovi wol kena ra na'a afaka watan.
50001010	Ba uflurut wean inyai, ma bis mkya'a ma fyili ne inba lolin, boma bira vava'at ra veka rmerat urun ovu wol bira sala, boma tamata ra deka rfasala mia na'ut amar i Kristus veka nma ewal a. Uflurut vali ma ti naran amar yai, na bira vava'at a veka nngora lahir ovu bira afa lolin ovi myotu ovu ralabira urun a. Yesus Kristus a'uk sa'i not-nala ma bira vava'at ra wean inyai. Tamata ra rsi'ik ma veka rfadawang Ubu ovu raraning Ia, tevek Ni dawan a.
50001012	Ya'a inak ma mkya'a ne, susa ovi rvotuk roak na'a ning vava'at a, rotu ma tamata rivun rarenar ovu rorang Ubu Ni Ivar Lolin a.
50001013	Lyawan roak verin suldadu ovi rwanar Kaisar Roma ni rahan dawan a, ovu vali tamata ra munuk na'a kota ini ne, ra'abu'i ya'a tevek eluk tamata sansinir verin Kristus.
50001014	Ra'abu'i ya'a, notu ma tamata ovi rorang Yesus na'a kota ini rarea lahir i wean inba ma Ubu nlobang ya'a, ma etal dawan rira inorang a ntafal na'a Duila'a. Ira wol rbobar, ba rabrahi watan ma rfamalik Ubu Ni Ivar Lolin a.
50001015	Kena ma tamata inorang boku ralarira lolin ma rfamalik Kristus, tevek inar ma rlobang ya'a ma amfamalik Ubu Ni Ivar Lolin a. Tamata avyai rfamalik Kristus, tevek rira silobang verin Ubu ovu verin ya'a, ovu rka'a roak ne, Ubu nfadoku ya'a ma ufabana Ni karya a, boma ufaturu lahir ne, Ivar Lolin yai kena. Na'uk kena vali ma tamata inorang boku rfamalik Kristus verin tamata liak ra, tevek wol inar ma rsi'ik ning lolin a, ovu inar ma tamata ra wol rorang afa ovi ufalak ra, ma rorang watan afa ovi rfalak ra.
50001017	Tamata avyai rfamalik Kristus, tevek rfikir a'uk tenarira ra ovu rira fikiran ovi wol lolin ra. Ira ranovak ne, rotu wean inyai, na veka nfalemang ila'a ya'a na'a bu'i ralan ini.
50001018	Ira rotu wean inyai, na'uk wol akataka verin ya'a. Velik ne rdava linga'an liak ovu rira fikiran ovi wol kena ra, te inar ma rlobang ya'a, na'uk ya'a ralang lolin watan. Ralang a lolin watan, tevek rfamalik Ubu Ni vaivatul ra na'a Kristus. Ba ralang veka lolin lalawatan,
50001019	tevek uka'a ne, tali bira falurut ra ovu Yesus Kristus Ni Roh nlobang ya'a ma veka nfatalik ya'a tali sian ovi rkena ya'a na'a ini.
50001020	Inak urun ovu ufaklo'i a'uk ning vava'at a verin Ubu, boma otu munuk akataka, na wol uma'it ma ufalak lahir ne, Kristus dawan Ia. Fiang ini ovu amar ovi rti roak veli, na ubrahi watan ma ufamalik Kristus, tevek alang Ia. Inak ma otu lalawatan wean inyai, velik ne veka umata te uva'at.
50001021	Ufadoku munuk ning vava'at a na'a Kristus, boma alang watan Ia. Wean i umata, na utung lia i uva'at a!
50001022	Na'uk wean i uva'at na'a lanit ivavan ini obin, na bis otu karya i Kristus nala roak verin ya'a, ma tamata rivun rorang Ia. Ba wol uka'a ne, veka ufili inba.
50001023	Ya'a utuan linga'an irua, ba wol uka'a ne, veka ahu inba. Linga'an i ula lalean a, inak ma uti talik lanit ivavan ini ma una'a ovu Kristus, tevek inyai lolin lia munuk verin ya'a.
50001024	Na'uk ni lolin a ufili linga'an i nban-muri a, ma uva'at watan na'a lanit ivavan ini, boma bisma ulobang mia.
50001025	Ya'a orang urun wean inyai. Ba veka una'a ma itmunuk ewal, boma ulobang mia ma bira inorang a ntafal ma nangrebat, ovu inabira lolin urun, tevek myorang Duila'a.
50001026	Wean i ewal ya'a ma itmunuk, na veka mtyafal ma inabira lolin urun, tevek afa ovi Yesus Kristus notu verin ya'a.
50001027	Ba fiang ini nlia tali inyai, na bira vava'at a musti myot-orang munuk afa ovi inovan verin tamata ovi rorang roak Ubu Ni Ivar Lolin i nfamalik Kristus. Ba wean i uma ewal, na bis usi'ik ne, wol msyuka mia, ba bira dardirin ra rna'a watan Ubu Ni Roh a, te wean i wol uma roak, na urenar vali wean inyai. Myotu vali ma ralabira isa, boma myangal nala tamata ovi rfalak sian Ni Ivar Lolin a, ovu deka mifla talik bira inorang a.
50001028	Mia musti mibrahi ovu deka byobar tamata ovi rangal mia. Wean inyai, na fyaturu roak ne, ira veka ramwear watan, na'uk Ubu veka nsikat mia tali bira salasilan ra ma bira vava'at kakiwal, tevek Ia ka'i notu ma wean inyai.
50001029	Mingnanang, tevek Ubu naflahar roak mia ma myorang Kristus. Ia naflahar vali mia ma mtyuan susa na'a bira vava'at ra, tevek myorang Ia.
50001030	Fiang ini tamata boku rangal mia wean lahir i rangal vali ya'a. Na'ut i una'a Filipi obin, na msyi'ik roak susa avyai, ovu fiang ini rotu vali susa avyai verin ya'a na'a ini, ma mryenar vali roak wean inyai.
50002001	Kristus nfangrebat ralabira ra na'a bira vava'at ra ovu Ia, ovu vali Ia nlobang urun mia ma nfaloling roak ralabira ra. Ubu Ni Roh notu ma ralabira isa ovu Ia, ovu vali nlobang mia ma nfaturu Ni silobang a verin mia.
50002002	Ba myotu ma ralang lolin urun wean ini: mian vai isa ovu myotu ma ralabira isa watan na'a bira fikiran ra ovu msyilobang mia, ovu vali myotu ma bira vava'at ra malinan watan.
50002003	Deka fyakaratat tenabira ra, ovu vali deka myotu ma tamata ra rfadawang mia. Na'uk fyakabava tenabira ra ma myalang tamata liak ra ne, ira lolin lia mia.
50002004	Msyi'ik vali tamata liak ra ma uturira, deka mane msyi'ik watan tenabira ra.
50002005	Na'a bira vava'at ra, na bira fikiran ra ovu afa ovi minovak na'a ralabira ra musti wean afa ovi Yesus nfikir roak a.
50002006	Kena urun ma Yesus Ubu Ia na'a afakataka munuk, na'uk Ia wol ntang na'a ralan a, ma ntahang teri ne, Ni dakdokun a sam lahir ovu Ubu.
50002007	Na'ut i neluk tamata, na Ia wol ntahang teri afa yai, na'uk ka'i nfakabava tenan a ma wean i neluk tamata sansinir.
50002008	Ia notu roak ma felan a wean watan tamata ra. Ia nfakabava tenan a ovu notu lalawatan afa ovi Ubu nfalak ra, ti naran i rbaku Ia na'a aa walwalur a ma nmata, wean i rbaku tamata sian ra na'a aa walwalur a.
50002009	Yesus notu wean inyai, bi Ubu nfadawang urun Ia ovu nalang Ia ma nala van i dawan lia munuk a verin Ia,
50002010	boma tamata ra munuk, ovu afa ovi rva'at na'a lanit ratan, ovu ovi rna'a lanit ivavan ini, ovu vali ovi rna'a letvava rsangatur verin Yesus.
50002011	Ira munuk veka rtorung ma rfalak ne, “Yesus Kristus Duila'a Ia.” Afa yai notu ma ira munuk ralang ovu raraning Yamadida Ubila'a.
50002012	Ba wean inyai, na terang a valing ovi ulobang urun mia; na'ut i itmunuk obin a, na myorang lalawatan afa ovi air roak verin mia. Fiang ini era verin mia ma mtyafal vali ma myotu munuk wean inyai, ma inovan ovu tamata ovi Ubu nsikat roak ira tali rira salasilan ra, ma rira vava'at kakiwal. Myotu wean inyai ovu ralabira urun ma myalang urun Ia, velik ne tsifaroa ita.
50002013	Myotu wean inyai, tevek Ubu nkarya na'a ralabira ra, boma inabira ma myotu afa ovi rfaloling Ubu ralan a, ovu Ia nlobang mia ma myot-nala afa avyai.
50002014	Ba wean i mkyarya afaka watan, na deka mifngamu'ur ovu deka msyingarahi,
50002015	boma tamata ra wol bisma rfasala nala mia, tevek bira vava'at ra rmerat, ovu sian a wol nana'a tenabira ra. Myotu wean inyai, na fyaturu roak ne, Ubu yanan urun mia, ovu vali bira vava'at ra rmerat ovu kena na'a tamata kuldawan ovu tamata salasilan fruarira ra. Mia musti myeluk lyawan verin ira, wean nara ovi ryeba lanit ivavan a.
50002016	Mia vali musti fyamalik verin tamata liak ra na'a Ivar i nala vava'at ngorva'an verin tamata ra, boma ya'a bisma ralang a dawan na'ut amar i Kristus veka nma ewal a. Myotu wean inyai, na fyaturu roak ne, ning karya ovu ning farea verin mia wol mane rleka ma lolan watan.
50002017	Bira inorang verin Ubu ovu bira karya verin Ia, neluk bira korban ovi rfaloling Ubu ralan a. Wean i Ubu ralan nfalak ma rfedan ya'a ma ning vava'at a neluk persembahan al ntafal afa ovi myala verin Ia, na ya'a ralang a lolin urun. Ya'a veka ovu vali mia munuk ma totu inad lolin, tevek bira inorang nangrebat urun.
50002018	Mia musti inabira lolin urun wean ini, ovu myovu vali ya'a ma totu inad lolin.
50002019	Wean i Duila'a Yesus ralan nfalak, na inak urun, ma veka usinir lahir Timotius ma ti nalola mia ma nfaloling ralabira ra, ovu vali bisma urenar bira ivar a tali ia ma ralang a lolin.
50002020	Timotius a'uk ralan isa ovu ya'a ma nlobang mia ovu ralan urun.
50002021	Tamata liak ra munuk rfikir a'uk tenarira ra, ovu wol rfikir afa ovi Yesus ralan a nfalak a.
50002022	Mia ka'i msyi'ik roak ne, Timotius iva'un urun ma nlobang ya'a, wean kasiko'u nlobang yaman a. Ia nlobang ya'a ma amfamalik Ubu Ni Ivar Lolin.
50002023	Wean i lyawan roak verin ya'a na'a afa ovi veka rvotuk na'a ning vava'at a, na veka ufadoku lahir ma Timotius ti nalola mia.
50002024	Ya'a orang ne, Duila'a veka nlobang ya'a ma wol mnanat, na rfatalik ya'a tali ini ma uti lahir ma ulola mia.
50002025	Msyinir roak terad a valid Epafroditus ma nma ini ma nfatuang ya'a na'a ning karya ra, ovu ntaha afa ovi wol rna'a ya'a. Na'uk unovak vali ne, lolin urun ma usinir ia ma newal ia ti nlobang ewal mia. Ia nkarya ma dawan ovu ya'a ma amfamalik Ubu Ni Ivar Lolin a. Ia nkarya ovu ya'a wean suldadu i ntahang ralan na'a ni susa ra.
50002026	Ia inan urun ma ntuan bir tinemun, ovu ralan a lalau vali, tevek mryenar roak ivar ne, nawar ia.
50002027	Kena urun, tevek nawar ma kedan a watan, na nmata. Na'uk Ubu nlobang ia ovu vali notu ma lolin ewal ia tali ni suhut a. Ubu wol nlobang watan ia, na'uk nlobang vali ya'a, boma ralang a deka ntafal ma lalau lalawatan.
50002028	Wean inyai, bi ufarlan ma usinir ia ma nti nalola mia, boma wean i msyi'ik roak ia, na ralabira ra veka lolin ewal, ovu vali ning fikiran a veka malinan.
50002029	Ba mtyorung ovu inabira lolin urun ma myala ia wean i tala terad a valid ra na'a Duila'a, ovu myalang ia, ovu vali tamata ovi wean ia.
50002030	Lan ana, kedan watan na nmata, tevek nkarya verin Kristus. Ia wol nbobar ma nmata ma nlobang ya'a, ma al nkati bir tinemun na'a afa ovi wol bis myotu ra.
50003001	Terang a valing averi, ya'a Paulus utulis surat ini verin mia, na utafal ewal afa boku. Ralang nfalak ma ufalak verin mia ne, myotu inabira lolin urun a'uk, tevek bira vava'at isa roak ovu Duila'a. Otu wean inyai, na wol akataka verin ya'a, na'uk lolin verin mia, boma nbelat mia tali tamata ovi inar ma rotu sian mia na'a bira inorang a.
50003002	Msyi'ik wabira ma lolin na'a tamata ovi rotu afa ovi sian ra na'a wahabira ralan ra. Ira rkiwal tamata ra ma rsunat ira ma rfalak ne, musti rsunat tamata ra veki. Ba inovan ma tfaliak tamata avyai ne, yaha ira.
50003003	Velik aba, Ubu Ni tamata mnga'un verin ita, tevek tala roak sunat i kena na'a raladida ra, na ira wahal. Ubu Ni Roh a nlobang ita ma tfadawang Ubu ovu traning Kristus Yesus. Ita wol tfaklo'i dida vava'at ra na'a afa ovi totu ra na'a lanit ivavan ini, wean i tsunat tamata ra.
50003004	Ita wol torang ne, afa i rotu yai notu ma ita dida vava'at kakiwal, velik ne, ya'a bis udava watan linga'an ma ning vava'at wean inyai, wean i afa yai nlobang ya'a. Wean i tamata boku rdav-nala linga'an ma rfaklo'i rira vava'at na'a afa ovi rna'a tenarira ra, na ya'a bis otu ma nlia tali inyai.
50003005	Mane ufalyawang ne, afakinimi bis ufalak wean inyai. Na'ut i rsunat ya'a, na ning amar iwalu obin. Bangsa Israel ya'a, ovu utali arun dawan isa naran Benyamin. Ya'a vali tamata Ibrani mnga'un ya'a, ovu otu munuk akataka tali Musa ni inukun ra, tevek orang lahir tamata Farisi rira sidovung a.
50003006	Ya'a inak urun i lahir ma otu angangal verin tamata ovi rorang Yesus rira sidovung ra ma uwi-uwa ira, tevek unovak ne otu afa avyai, na notu ma Ubu ralan a lolin ovu ya'a. Na'a afa ovi rfadoku na'a Musa ni inukun ra, na tamata ra wol bis rfasala ya'a.
50003007	Lan ana ufikir ne, wean i otu afa avyai munuk, na nala utung verin ya'a. Na'uk fiang ini wol ukamlabir roak afa avyai, tevek inak ma lokat amar, na utafal ma uka'a Kristus.
50003008	Nlia tali inyai, na lan a, afa ovi otu ra munuk wol fyawar lahir verin ya'a. Fiang ini utung lia roak lan a, tevek uka'a roak ning Duila'a Kristus Yesus. Uka'a roak ne, Ia lolin rahi lia munuk afakataka, ba utalik munuk lahir afa ovi lan a otu ra. Verin ya'a, na afa avyai wean bebu watan, boma orang Kristus,
50003009	ovu vali ning vava'at isa ovu Ia. Ya'a ning vava'at wol nmalola, tevek ot-orang munuk Musa ni inukun ra. Na'uk Ubu notu wean inyai, tevek orang Kristus, ba Ubu nfadoku ma ya'a wol uvara roak ning salasilan ra, ovu notu ma ning vava'at nmalola.
50003010	Ya'a inak rahi lia munuk ma uka'a Kristus ovu bisma ufarnuang lahir Ni ngrebat i notu ma nva'at ewal a. Ya'a vali utorung ma utuan susa wean Ia, ovu bis vali ma umata wean Ia na'a Ni matmatan a,
50003011	tevek inak ma Ubu veka nfava'at ewal ya'a tali matmatan.
50003012	Ya'a wol ufalak ne, utung roak afa avyai te wol ning salasilan. Na'uk ya'a ukiwal urun ma uka'a lahir Kristus ma wean tamata i nafla silalia, boma ntaha lahir rangrangwaha. Otu wean inyai, tevek Kristus Yesus nfili lan roak ya'a, ma ning vava'at wean watan Ia.
50003013	Terang a valing averi, ya'a wol mane urekan ne, utung roak rangrangwaha i Ubu nala yai, tevek ot-nala munuk afa ovi Kristus inan ma otu ra. Na'uk ya'a otu afa isa wean ini: ya'a ublufang roak afa ovi otu roak lan a, ba ukiwal urun ma ufikir a'uk afa ovi veka rma ini.
50003014	Wean inyai bi, ufla ma wol utalik, boma bisma aran ni wahan a ma ala rangrangwaha yai. Rangrangwaha yai nfaturu lahir vava'at i na'a lanit ratan. Ubu nera ita ma nala rangrangwaha yai verin ita, tevek dida vava'at isa roak ovu Kristus.
50003015	Fara ita munuk, tamata ovi torang roak Yesus, dida inorang a nangrebat roak ma tfikir a'uk ne, weadida isa wean inyai. Na'uk wean i tamata isa tali did tinemun ni fikiran liak, na Ubu veka nfavotuk afa yai verin ia.
50003016	Na'uk era lahir ma tsi'ik ma lolin afa ini: ita musti tahu lalawatan linga'an i Ubu nfaturu roak verin ita, ma naran amar ini.
50003017	Terang a valing averi! Era ma myot-orang afa ovi otu ra, tevek amfaturu roak linga'an i kena verin mia ma myahu. Ba msyi'ik ma lolin tamata ovi rot-orang afa lolin ovi amotu yai.
50003018	Ufalak ma rivun roak verin mia, ovu vali fiang ini uvakar al ufalak ewal verin mia ne, tamata rivun rfalak ne rorang Kristus, na'uk ira rotu sian a. Tamata rivun avyai rira vava'at ra rfaturu ne, rot-visal Kristus Ni matmatan ihin a na'a aa walwalur.
50003019	Tamata avyai rira vava'at ra veka ramwear munuk lahir, tevek duarira verin rira ininan sian ra. Ira rfakaratat tenarira ra na'a afa ovi rotu ma inovan ma rma'it a, na'uk wol rma'it. Ira rfikir watan afa ovi rna'a lanit ivavan a.
50003020	Na'uk wadida na'a roak lanit ratan, ma wean i tataha sa'ir lanit ratan a na'a limadida ra. Duila'a Yesus Kristus, Raja i ntevut dida salasilan ra, veka ntali inyai vali nma ma tnaban Ia.
50003021	Tenadida ra rmafun ovu veka rakvisal, na'uk Kristus veka nkati tenadida ra ma ngorva'an, wean Ia tenan mnga'un a ovu lolin urun a. Ia veka not-nala afa yai, tevek Ni ngrebat ma nfaret-nala munuk afakataka.
50004001	Terang a valing averi. Mia myotu ma ralang a lolin urun ovu ulobang mia, ovu vali inak ma utuan mia. Afa ovi myotu ra notu ma ralang a dawan. Mia mnya'a urun ralang a, ba msyi'ik ma lolin ma deka tamata isa vali tali mia nsuka ia na'a ni dardirin a na'a Duila'a.
50004002	Urang i Euodia ovu Sintikhe, era urun verin mia ma deka msyingarahi kikyai, na'uk myotu ma ralabira isa watan na'a bira fikiran ra, tevek afa yai inovan verin tamata ovi rorang Duila'a.
50004003	Era verin oa ta kida i mot-orang lalawatan afa ovi fwalak ra, ma mlobang vata irua i rka'a ma rkarya ma dawan vali yai ma ra'an vai isa, tevek irua rfarnuang wawa'uk vali ovu ya'a ma amfamalik Ubu Ni Ivar Lolin a. Ira rkarya vali ovu Klemens ovu dida kida liak ovi amamunuk amkarya. Ubu nfadoku munuk roak nararira ra na'a Ni buku i rfanara ia ne, Buku Vava'at.
50004004	Mia musti ralabira lolin urun, tevek myorang roak Duila'a. Ufalak ewal ne, fara ralabira ra lolin urun!
50004005	Fara tamata ra munuk bisma rsi'ik bira rala lolin a. Wean i rotu sian mia, na deka myangal ira, tevek wol mnanat, na Duila'a veka nma ewal.
50004006	Ralabira deka kako'u na'a afaka watan. Na'a afaka watan, na miflurut verin Ubu ma fyamalik afa ovi inabira ma Ia notu verin mia, ovu vali fyalak fara weninyai verin Ia, tevek afa ovi notu roak verin mia.
50004007	Ba Ubu veka notu ma ralabira ra malinan watan, velik ne wol bisma tfan-aran malinan yai. Wean inyai, bi Ubu nwanar ralabira ra ovu bira fikiran ra, ma isa watan mia ovu Kristus Yesus, tevek myorang Ia.
50004008	Terang a valing averi! Mane ufakbosal ning surat ini, na era ma fyadoku lalawatan afa ovi lolin ra na'a ralabira ra ovu bira fikiran ra. Fyikir afa ovi kena ra, ovu fyikir ma myalang afa lolin ovi tamata ra rotu a, ovu vali afa ovi rmalola ra. Fyikir na'a ralabira ra vali afa ovi inovan ma mryaning, ovu fyikir afa ovi rmerat urun, ovu fyikir vali afa ovi tamata ra rarenar, na ralarira ra lolin. Deka fyikir afa ovi ngra te salasilan ra. Na'uk fyikir afa ovi mnga'un ra, ma deka fyikir afa ovi sian ra.
50004009	Myotu lalawatan afa ovi myair roak tali ya'a, ovu afa ovi ufaturu roak verin mia ma mtyorung ma myotu ra. Wean i mryenar ning vaivatul ra ovu msyi'ik afa ovi otu ra ma myot-orang, na Ubu veka nfatuang mia ovu notu ma ralabira ra malinan watan.
50004010	Mnanat roak wol mingnanang ya'a ovu mia wol mkyirim akataka verin ya'a, tevek wol bira amar ma fyaturu bira silobang a. Na'uk fiang ini ralang a lolin urun ovu ufalak fara weninyai verin Duila'a, tevek mkyirim ewal roak kubang verin ya'a.
50004011	Ya'a wol ufalak wean ini ma nfaturu ne, wol ning akataka, tevek usahak ma ralang a malinan watan na'a afaka watan.
50004012	Utuan afa rivun roak, ba wean i wol ning akataka te ning vali, ublafar te wol ublafar, ya'a wol ukamlabir na'a afakataka, tevek usahak roak ma ralang a malinan watan.
50004013	Kristus nala Ni ngrebat a verin ya'a ovu nlobang ya'a, ma bis utahang nal ralang na'a afaka watan.
50004014	Na'uk mia mlyobang roak ya'a na'ut i utuan susa a. Afa ovi myotu yai lolin buas.
50004015	Terang a valing ovi myorang Yesus na'a Filipi. Mia mkya'a roak amar i uban-talik propinsi Makedonia. Amar yai, na beti ufamalik Ubu Ni Ivar Lolin a verin mia, ma mtyorung ma mlyobang ya'a ovu kubang ma ti ufamalik Ni Ivar Lolin a. Sidovung tamata inorang liak ra wol rlobang ya'a wean inyai, ba mia a'uk sa'i myotu wean inyai.
50004016	Ba na'ut i una'a kota Tesalonika ma utuan susa a, na mia mkyirim kubang farua roak verin ya'a.
50004017	Ya'a wol ufalak wean inyai, tevek era ma mlyobang ya'a. Na'uk era ma fara Duila'a ntafal Ni kalolin ra ma naflahar mia, tevek mlyobang roak ya'a.
50004018	Ya'a ala roak afa rivun ovi myala roak verin ya'a, ma nlia tali afa ovi udava, tevek Epafroditus ntaha munuk roak afa ovi myala yai verin ya'a. Kubang ovi myala yai naran roak ovu neluk korban i voan a lolin ma nfaloling Ubu ralan a.
50004019	Ubu i uraning a, Ni munuk afakataka. Ia nala afa avyai munuk, wean lahir Ni kalolin i dawan lia munuk a nahu Kristus. Ba Ia veka nfangora bira vava'at ra ovu afa ovi myala ala bya'at.
50004020	Fara tfadawang lalawatan Yamadida Ubila'a ma ti wol ni wahan. Kena urun.
50004021	Ala salam verin mia munuk tamata ovi myorang Kristus Yesus. Terad a valid ovi amamunuk amna'a ini, rala salam vali verin mia.
50004022	Tamata ovi rorang Yesus na'a kota ini munuk rala salam vali verin mia. Na'uk nlia tali inyai, na tamata inorang ovi rkarya na'a Kaisar ni rahan dawan, rala salam vali verin mia.
50004023	Fara Duila'a Yesus Kristus nala Ni rala lolin a verin mia. Salam ini ntali ami, Paulus ovu Timotius. Surat i ususan ini, lawan watan ini. Ya'a Paulus, ala salam verin mia
51001001	Terang a valing averi na'a kota Kolose, myorang urun Kristus, ovu bira vava'at isa roak ovu Ia, ovu myot-orang lalawatan afa ovi nfalak ra. Surat ini ntali ya'a, Paulus. Ubu nfili ya'a ma eluk rasul verin Kristus Yesus, tevek ralan nfalak wean inyai. Terad i Timotius nana'a ini ovu ya'a. Uflurut verin Yamadida Ubila'a ma fara nala Ni rala lolin verin mia, boma bira vava'at ra malinan watan.
51001003	Lokat amar i amaflurut verin mia, na amfalak fara weninyai lalawatan verin Ubu i Yanan a verin dida Duila'a Yesus Kristus.
51001004	Amfalak fara weninyai verin Ubu, tevek amrenar roak ne, myorang Yesus Kristus ovu mlyobang munuk tamata ovi rorang Ia.
51001005	Mia myorang Ubu ovu mlyobang tamata ra, tevek fyaklo'i a'uk bira vava'at ra verin Ia. Myotu wean inyai, tevek fyaklo'i bira vava'at ra na'a afa ovi Ubu nfadoku verin mia na'a lanit ratan, ovu veka bira vava'at kakiwal na'a inyai. Mia mryenar lan roak afa avyai tali tamata ovi rfamalik Ubu Ni Ivar Lolin a. Ubu Ni Ivar Lolin yai kena lahir.
51001006	Ivar Lolin yai nbana obin ma veka ti nsoru wan rivun na'a lanit ivavan ini, ma tamata rivun rorang Yesus Kristus, ma rira vava'at ra kena ovu afa ovi Ubu ralan nfalak a. Na'ut i beti mryenar Ivar mnga'un yai, na mia weabira lahir ira ma myorang Yesus Kristus, ovu fyan-aran Ubu Ni rala lolin verin mia.
51001007	Amlobang urun mami kida Epafras i amamunuk amkarya. Epafras ini nair roak Ivar Lolin yai verin mia, ovu neluk tamata sansinir verin Kristus ma nkarya urun al nlobang mia. Ia not-orang lalawatan afa ovi Ubu nfalak ra.
51001008	Ia nfamalik verin ami bi amka'a ne, Ubu Ni Roh nala ngrebat verin mia, tamata ovi myorang Ia ma msyilobang mia.
51001009	Ba tali amar i beti amrenar bira ivar a, ma naran amar ini, na amaflurut lalawatan verin mia. Amera verin Ubu ma fara nala Ni kaka'a verin mia, boma mkya'a lahir ne, inba kena ovu inba sala, ovu vali fyan-aran afa ovi rotu ma Ubu ralan lolin.
51001010	Amaflurut vali ma bira vava'at ra veka kena urun ovu afa ovi Ubu ralan nfalak a, ovu vali afa ovi myotu ra rotu ma ralan a lolin watan. Fara myotu lalawatan afa ovi lolin ra, ovu bira kaka'a na'a Ubu veka ntafal vali.
51001011	Fara Ubu Ni ngrebat i dawan urun a nfangrebat mia, ma wean i mtyuan sian te lolin, na bira inorang a nangrebat, ovu mtyahang nal ralabira na'a afaka watan, ovu vali inabira lolin.
51001012	Uflurut vali verin mia ma fara fyalak fara weninyai verin Yamadida, tevek notu ma mtyuan afa ovi ralan nfalak roak verin mia na'a Ni tnorung a, ma mimunuk tamata inorang ovi veka rna'a Ni Fareta i lyawan urun a.
51001013	Yamadida Ubila'a nfatalik roak ita tali nitdawan ni ngrebat a, ma nala roak ita ma ti tna'a Yanan i nlobang a, Ni Fareta a.
51001014	Yanan yai ntevut roak ita, ma na'i vatuk roak dida salasilan ra, tevek dida vava'at isa roak ovu Ia.
51001015	Ita wol trea Ubu. Na'uk wean i tfan-aran Yanan ralan a, na tfan-aran roak Ubu ralan a. Ita bis tfalak ne, Yesus ula lalean Ia tali afa ovi Ubu notu ra munuk, tevek Ni ngrebat a nlia munuk. Na'ut i Ubu wol notu afakataka obin, na Yesus Kristus nana'a lan roak.
51001016	Ubu nfalak ma Yanan notu afakataka munuk na'a lanit ivavan ini ovu na'a lanit ratan. Ia notu afa ovi trea ra ovu afa ovi wol trea ra. Ia notu vali ma Ni sansinir ovi rna'a lanit ratan ra, roh liak ovi rira ngrebat ra, ovu vali rira fareta ra ma rira dakdokun ra rsialing ira. Ubu nfalak ma Yesus Kristus notu afakataka munuk, ma rfadawang Ia.
51001017	Kristus nana'a lan roak na'ut i wol akataka lahir obin. Ia nasusan akataka munuk, ma rna'a watan warira ra.
51001018	Kristus nfareta Ni tamata ovi rorang Ia, wean lahir tamata ulun nfareta tenan a. Ia nala vava'at verin tamata ovi rorang Ia rira sidovung a, ovu nva'at lan roak tali matmatan ra, boma Ia a'uk sa'i dawan lia munuk afakataka.
51001019	Tevek Ubu nfadoku roak ma Yanan Ni vava'at a, ovu ralan a, ovu vali Ni ngrebat a wean lahir Ia.
51001020	Ubu nfadoku lahir ma tali Yanan a, na afakataka munuk na'a lanit ivavan ini, ovu vali na'a lanit ratan malinan ewal roak ovu Ia. Kristus laran nvoat na'a aa walwalur notu ma afakataka munuk malinan ewal ovu Ubu.
51001021	Lan ana, ralabira ra raroa tali Ubu. Mia myangal Ia ovu bira fikiran sian ra, ovu vali afa sian ovi myotu ra.
51001022	Na'uk fiang ini, Ia notu ma ralabira ra malinan ewal ovu Ubu, tevek notu ma Kristus neluk tamata ma nmata roak. Ni matmatan a notu vali ma nfamerat mia tali bira salasilan ra ma myerat urun, na'a amar i veka mdyiri Ubu wahan ralan a.
51001023	Ba wean i inabira ma wean urun inyai, na bira inorang a musti nabwa'ar. Deka mane tamata liak rotu teri mia ma wol mnyaban afa lolin ovi Ubu ntorung roak ma veka nala verin tamata ovi rorang Yesus. Mia mryenar roak Ubu Ni Ivar Lolin i nban-soru roak, nti wan rivun na'a lanit ivavan ini. Ubu nfili ya'a, Paulus, ma ufamalik Ni Ivar Lolin a verin tamata ra.
51001024	Ya'a ralang lolin urun, velik ne fiang ini utuan susa, tevek ukarya ma ulobang mia. Ya'a veka utuan susa obin, tevek ukarya verin Kristus. Ba fiang ini utuan roak susa, tevek ukarya verin tamata ovi rorang Kristus, na'a afa susa ovi Kristus nfadoku ma utuan a. Ita tamata ovi torang Kristus weadida tenan a.
51001025	Ubu nala varvara verin ya'a ma ukarya verin mia, tamata ovi myorang Ia, ma ufamalik munuk Ni Ivar Lolin a verin mia.
51001026	Tali lalan ana, Ubu wol nfavotuk Ivar ini, na'uk fiang ini nfavotuk roak verin Ni tamata ovi rorang Ia.
51001027	Ubu inan ma nfalyawang verin Ni tamata ra na'a afa fanfonak i lolin urun yai. Ubu nfadoku roak ma nala Ni kalolin a verin tamata ovi wol Yahudi ra. Ivar Lolin yai ihin a ne, Kristus nleal ralabira ra, boma mkya'a basil ne, veka mimunuk Ubu na'a lanit ratan ovu Ni lyawan i nfitik nyadat a.
51001028	Amfamalik Ivar Lolin na'a Kristus verin tamata ra munuk. Amfangnanang ovu amair ira ovu kaka'a dawan i Ubu nala verin ami, boma ti naran amar i amfavotuk tamata ovi rorang Kristus verin Ubu, na rira inorang nmela ma dawan roak.
51001029	Wean inyai, bi ukarya urun, tevek Kristus Ni ngrebat nlobang ya'a ma afa ovi otu ra lyawan roak.
51002001	Terang a valing averi, ya'a inak ma mkya'a ne, ukarya urun verin mia, ovu tamata ovi rorang Yesus na'a kota Laodikia, ovu vali tamata ovi wol utuan ira obin.
51002002	Otu wean inyai ma ufaloling ralabira ra na'a bira inorang a, boma msyilobang mia ma ralabira isa watan. Myotu wean inyai, na mia munuk veka fyan-aran urun afa ovi fiang ini Ubu nfavotuk roak, ovu veka mkya'a urun Ia.
51002003	Kristus a'uk sa'i bis notu ma mia munuk mkya'a Ubu Ni kaka'a a, ovu fyan-aran Ni Ivar i fyawan urun a. Lan ana, Ubu wol nfavotuk Ni kaka'a yai obin.
51002004	Velik ne raroa ya'a tali mia, na'uk ufikir lalawatan mia. Ya'a ralang a lolin urun, tevek urenar ne, ralabira isa ma myorang urun Kristus. Ba utulis surat ini verin mia, boma tamata ra deka rweang tia ma watan mia ovu rira vaivatul lolin ra, na'uk rsiklabir sian.
51002006	Myorang roak Ivar Lolin i nfalak ne, Kristus Yesus Duila'a Ia. Ba myot-orang lalawatan afa ovi Ubu ralan nfalak a, na'a bira vava'at ra.
51002007	Terang a valing averi, fyaklo'i a'uk bira vava'at ra verin Kristus ovu mibwa'ar na'a Ia. Fara bira inorang a verin Ia ntafal ma nangrebat, wean afa ovi rair roak verin mia. Fyalak fara weninyai lalawatan verin Kristus.
51002008	Msyi'ik wabira ma lolin, boma tamata ra deka rlabir waweang mia, ma rkiwal ovu rair mia, ma myorang rira fikiran ovi rfalak ne rira kaka'a, na'uk wol kena ovu vu watan. Afa ovi rair ra wol rtali Kristus, na'uk rtali afa ovi tamata ra ka'i rotu watan a, ovu vali adat ovu inukun ovi rna'a lanit ivavan ini.
51002009	Ba deka myorang afa ovi wol kena avyai, tevek na'ut i Kristus neluk tamata, na Ni vava'at a, Ni ngrebat a ovu ralan a wean lahir Ubu.
51002010	Bira vava'at isa roak ovu Kristus, ba afa ovi Ubu ralan nfalak verin mia, rleal roak ralabira ra. Kristus nfareta munuk afa ovi rira ngrebat ovu rira fareta ra na'a lanit ivavan a.
51002011	Mia bira vava'at isa roak ovu Kristus, ba inyai, wean watan i rsunat roak mia. Sunat yai wol wean sunat i tamata ra rotu a, na'uk wean sunat i Kristus notu a. Sunat yai nfatalik roak mia tali ngrebat i notu ma tamata ra rotu watan afa ovi inar ma rotu a.
51002012	Na'ut i rbaptis mia, na inyai wean i myata roak ma roving mia ovu Kristus Ni matmatan a. Baptis yai wean vali i bya'at ewal roak ovu Kristus, tevek myorang Ubu i Ni ngrebat a nfava'at ewal Kristus tali matmatan a.
51002013	Lan ana, na'ut i wol myorang Kristus obin, na bira vava'at ra wean watan i myata roak, tevek bira salasilan ra, ovu ngrebat i notu ma tamata ra rotu watan afa ovi rira ininan sian a nfalak ra, ovu vali wol rsunat mia obin wean tamata Yahudi ra rotu. Na'uk fiang ini, Ubu nala vava'at ngorva'an roak verin mia ovu Kristus. Ia na'i vatuk roak bira salasilan ra munuk.
51002014	Ubu na'i vatuk roak dida utan ovi ntulis na'a Ni buku inukun i nfadoku dida salasilan ra. Na'ut i rbaku Kristus na'a aa walwalur a, na Ubu na'i vatuk roak afa ovi totu ma musti nukun ita yai.
51002015	Na'a aa walwalur a, na Ubu nfaleka lahir nait sian ovi rfareta a, ma wol rira ngrebat akataka roak. Ia notu ma tamata ra bisma rsi'ik ne, Ia utun roak ira, tevek Kristus Ni matmatan a.
51002016	Terang a valing averi, tamata boku inar ma rkiwal mia ma myot-orang afa ovi rfalak ra. Ira rfalak sian mia, tevek wol myotu wean ira na'a afa ovi mian te myenu ra. Deka mtyorung ma rukun mia, tevek wol myotu snoba wean ira na'a Yahudi rira amar dawan ra, te vulan ngorva'an, te amar i tyari ita. Deka fyikir lahir afa ovi tamata avyai rfalak ra.
51002017	Inukun avyai munuk rtali Yahudi rira agama, ma rfaturu watan na'a afa ovi veka rvotuk ra. Na'uk Ubu nfakena munuk roak Ni tnorung ra na'a Kristus.
51002018	Ba wean i tamata ra rukun mia, tevek wol myorang afa ovi rair ra, na deka fyikir afa ovi rfalak ra. Tamata avyai rfalak ne, Ubu nfaturu afa boku verin ira wean i ramifi na'uk wol rtub-lufa. Ira rfalak ne, Ubu veka wol naval bira rala lolin ra, wean i wol fyakabava tenabira ra ovu wol fyadawang Ubu Ni sansinir ra tali lanit ratan. Deka myotu ma tamata avyai rfaleka mia, ovu deka fyadawang Ubu Ni sansinir ra tali lanit ratan. Ira rfefik buburira ra, na'uk wol rira dardirin akataka, tevek rfikir watan afa ovi ralarira ra rfalak ma rotu a.
51002019	Tamata ovi rsiair wean inyai, ira wol rorang roak afa ovi Kristus nair ra. Kristus nfareta munuk Ni tamata ovi rorang Ia, wean lahir i tamata ulun nfareta tenan a, boma ita wead isa watan. Ia nlobang ita ma tmela ma dida vava'at wean Kristus, wean dida urat ra ovu lurid ko'u dawan ra rna'a tenadida ra, ma tenadida rmela.
51002020	Terang a valing averi, mia myorang roak Kristus ma bira vava'at isa roak ovu Ia, ba wean i myata roak ovu Ia. Ia nfatalik mia tali adat ovu inukun ovi rna'a lanit ivavan ini. Ba afakinimi myorang tamata ovi lanit ivavan ini nkeak rira fikiran ra obin? Afakinimi myorang rira fikiran ra te rira adat ra na'a afa rivun,
51002021	wean i rfalak ne, “Deka mtyaha afa ini”, “Deka mian afa ini”, “Deka mkyena afa ini!” Era ma deka fyikir kikyai afa avyai.
51002022	Adat avyai rair ovu rfamalik afa ovi veka rmamu ra watan, wean i totu roak. Wean i tot-orang afa avyai, na wol ihin akataka. Deka fyikir ne, musti myot-orang, tevek afa avyai rtali watan tamata rira fikiran ra.
51002023	Ni lolin a, deka tot-orang adat avyai, tevek rfalak ma tamata ra rotu afa ovi wol maraan ra. Adat avyai felarira ra wean i rira kaka'a ntali Ubu, tevek rfadawang Ubu wean ira ka'i rfalak. Rfalak ma rfakabava tenarira ra, ovu rtahang ralarira te rotu sian tenarira ra. Na'uk adat avyai wol fyawarira ovu wol rotu teri nala tamata ra ma deka rotu salasilan, wean i rira ininan sian ra rfareta ira ma rotu.
51003001	Terang a valing averi, fiang ini Ubu nala roak vava'at ngorva'an verin mia ovu Yesus Kristus, ba fyikir ovu mdyava a'uk afa ovi rna'a lanit ratan, na'a wan i Kristus a ndoku ma nfareta na'a Ubu Ni lihir mela a.
51003002	Fyikir afa ovi rna'a lanit ratan, ma deka fyikir afa sian ovi tamata ra inar ma rotu na'a lanit ivavan ini.
51003003	Mia wean i myata roak ovu Yesus Kristus, ba bira vava'at mnanat i na'a lanit i vavan a, nlia nmamu munuk roak. Fiang ini, bira vava'at ngorva'an roak ovu Kristus na'a Ubu wahan ralan a. Tamata ovi wol rka'a Ubu, wol rfan-aran bira vava'at ngorva'an ini.
51003004	Yesus Kristus nala vava'at mnga'un verin mia. Na'a amar i veka nma ewal, na mia veka mnya'a vali ovu Ia na'a vanan i nfitik nyadat ma felan lolin urun, ba mia weabira vali Ia.
51003005	Byatuk lahir bira ininan sian ovi myotu ra munuk. Afa sian avyai, wean i mtyuba ovu tamata ovi wol awabira verin ira, myotu afa sian ovi rotu ma fyangra tenabira ra, myot-orang bira ininan sian ra, bira fikiran sian ra, ovu mlyobang bira kubang ra ma fyikir a'uk tenabira ra. Wean i fyikir a'uk tenabira ra wean inyai, na wean watan i msyangatur roak ma mryaning walut ra.
51003006	Ba Ubu veka nfaturu lahir Ni ngrova a verin tamata ovi rotu afa avyai.
51003007	Lan ana, mia myotu vali afa sian avyai na'a bira vava'at ra.
51003008	Na'uk fiang ini, deka myotu kikyai afa sian ra. Deka msyingrova mia, deka myoruk-myak tamata ra, deka fyalak sian tamata ra te myi'it ira, ovu deka myala vaivatul ovi ngra ra.
51003009	Deka msyiklabir-sikual mia, tevek byatuk roak bira vava'at mnanat ovu afa sian ovi ba'i myotu ra.
51003010	Bya'at roak na'a vava'at ngorva'an i Ubu notu verin mia. Ia notu ma bira vava'at ngorva'an lalawatan, boma myotu afa ovi wean i notu ra. Ia notu wean inyai, boma mkya'a urun Ia.
51003011	Ba na'a bira vava'at ngorva'an i Ubu nala roak verin mia yai, byatuk bira fikiran i msyifili tamata. Fiang ini deka fyikir roak ne, tamata Yahudi te wol Yahudi, tamata ovi rsunat roak ira te wol rsunat ira obin, tamata dakan te tamata ovi wearira tamata nangan ra, tamata sansinir te wol tamata sansinir. Kristus Ni dawan a nlia munuk afa avyai ovu nleal raladida ra munuk.
51003012	Ubu nfili roak mia ovu nfamerat munuk roak mia. Ia nlobang urun mia ovu Ni munuk roak mia. Ia notu wean inyai, ba fara msyilobang urun mia, ovu vali fyaturu bira rala lolin verin tamata liak ra. Fyakabava tenabira ra ma fyikir tamata liak ra, ovu mtyahang nal ralabira.
51003013	Tamata ra wol wear isa, ba ngalalahang watan ovu ira. Deka msyitonan mia, na'uk myabun watan tamata ovi rotu sala verin mia, wean lahir i Ubu na'i vatuk roak bira salasilan ra. Ba mia musti myotu vali wean inyai ma myabun afa sian ovi tamata liak rotu verin mia.
51003014	Nlia tali afa avyai munuk, na msyilobang mia, tevek wean inyai, na Ia nfatnemung munuk bira vava'at ra ma isa watan mia.
51003015	Kristus nala roak malinan verin mia. Ba mtyorung watan ma malinan yai nfareta ralabira ra. Myotu wean inyai, tevek bira sidovung ikisa watan ovu fyalak vali fara weninyai verin Ubu.
51003016	Fara Kristus Ni vaivatul ra rna'a lalawatan ralabira ra. Msyiair ovu msifangnanang mia ma myot-orang Ni vaivatul ra ovu Ni kaka'a a. Mryaning Ubu naran a ovu dadedang ovi tamata inorang ra rdedang. Mdyedang vali dadedang ovi Ubu Ni Roh nala verin tamata ra ovu dadedang tali mazmur. Fyalak fara weninyai verin Ubu na'a ralabira ra, wean i mdyedang wean inyai.
51003017	Fara afa ovi myotu ra munuk, ovu afa ovi fyalak ra munuk musti wean lahir i myotu ma fyaturu lahir Duila'a Yesus na'a bira vava'at ra. Fyalak fara weninyai lalawatan verin Yamadida Ubila'a, nahu Yesus.
51003018	Terang a valing averi, mane ungrihi verin vata ovi msyifa roak a. Fyakabava tenabira ra ma myot-orang watan afa ovi awabira rfalak ra, tevek afa yai inovan verin tamata ovi rorang Duila'a, ma ira wear isa roak ovu Ia.
51003019	Brana ovi msyifa roak ra, mlyobang awabira ra, ovu deka myotu ira wean bira tamata ovi msyinir tia ma watan ira.
51003020	Kasiko'u ra vali musti mryenar renabir-yamabira ra ovu myot-orang munuk afa ovi rfalak ra. Myotu wean inyai, na myotu ma Duila'a ralan a lolin.
51003021	Brana ovi yanabira roak, deka mingrova da'in yanabira ra ma ralarira sian ovu ralarira kako'u ma rafena rotu akataka.
51003022	Tamata sansinir ra myot-orang watan bira dawan ovi rna'a lanit ivavan ini, rira afa ovi rfalak ra verin mia na'a afaka watan. Deka mdyava wahabira ralan ma myotu afa ovi rfalak ra na'ut i rsi'ik mia watan, boma inar mia. Na'uk mkyarya ma lolin watan, tevek myalang Duila'a Yesus.
51003023	Na'a afaka watan, na mkyarya ovu ralabira urun, wean lahir i mkyarya verin Duila'a. Ba deka minovak na'a ralabira ra ne, mkyarya verin tamata ra watan.
51003024	Myotu wean inyai, tevek mkya'a roak ne, Duila'a Yesus mane naval bira rala lolin ra, ovu naflahar mia wean i nfalak roak na'a Ni tnorung ra. Mingnanang: bira dua dawan verin Duila'a Yesus Kristus, ba mkyarya verin Ia.
51003025	Tamata iki watan notu afa ovi sala ra, na Ubu veka nukun ia ma inovan ovu afa ovi notu ra, tevek Ubu wol nfili tamata.
51004001	Era ma dua ra musti myotu afa ovi rmalola ra ovu afa ovi kena ra verin bira tamata sansinir ra. Mingnanang, tevek duabira vali verin Duila'a na'a lanit ratan.
51004002	Iva'ubira ma miflurut. Msyi'ik wabira na'a bira falurut ra ma deka mtyuba, ovu fyalak fara weninyai verin Ubu na'a ralabira ra.
51004003	Miflurut vali verin ami, boma Ubu nala linga'an verin ami ma amfamalik Ni Ivar Lolin na'a Kristus. Ivar Lolin yai lan ana, wol nfavotuk obin. Rvatuk ya'a ma una'a bu'i ralan, tevek ufamalik Ni Ivar Lolin yai.
51004004	Miflurut verin ya'a, boma bisma ufalyawang nala Ni Ivar Lolin yai ma lyawan, ma inovan ovu Ubu ralan a.
51004005	Na'ut i mia tamata inorang ra mimunuk tamata ovi wol rorang Kristus, na musti ralabira urun na'a afa ovi myotu ra, ovu afa ovi fyalak ra. Deka miwahak bira amar, na'uk mdyava linga'an ma fyamalik Duila'a.
51004006	Musti mingrihi ngalalahang watan, boma bira vaivatul ra rfaloling ralarira ra, ovu rotu ma inarira urun. Bira fikiran ra musti blawat, boma mkya'a ma byalat tamata iki watan, wean i norat mia, ovu vaivatul ovi kena ra.
51004007	Terad a valid Tikhikus i tlobang urun ia yai, veka nfamalik munuk verin mia na'a afa ovi rkena ya'a. Ia not-orang lalawatan afa ovi Duila'a nfalak ra ovu amamunuk amkarya verin Ia.
51004008	Usinir ia ma ti nalola mia ma nala surat ini verin mia, boma mkya'a mami vava'at a, ma nfaloling ralabira ra.
51004009	Ya'a ufalak ma irua Onesimus rti. Onesimus yai ntali bira ahu vali. Ia not-orang lalawatan afa ovi Duila'a nfalak ra, ovu amlobang urun ia. Irua veka rfamalik munuk na'a afa ovi amtuan roak na'a ini verin mia.
51004010	Ning kida i Amrua amna'a bu'i ralan, naran Aristarkhus, nala salam verin mia. Barnabas ni tiniman i naran Markus nala salam vali verin mia. (Ya'a ufaivar lan roak ia verin mia, ma wean i nma ma ntuan mia, na msyi'ik ma lolin watan ia.)
51004011	Yesus i rfanara ia ne, Yustus, nala vali salam verin mia. Tali tamata Yahudi ovi rorang roak Duila'a Yesus, na Aristarkhus, Markus, ovu Yustus ira a'uk sa'i rkarya ovu ya'a ma amfaivar verin tamata liak na'a i wean inba ma Ubu nfareta tamata ra wean lahir Raja. Ira rlobang urun ya'a ma rfangrebat ralang a.
51004012	Epafras nala vali salam verin mia. Ia ntali vali bira sidovung i na'a Kolose. Ia nkarya verin Kristus Yesus ovu iva'un urun ma naflurut verin mia. Naflurut, boma bira dardirin a nangrebat na'a bira inorang a, ma mkya'a lahir ma myot-orang afa ovi Ubu ralan nfalak ra.
51004013	Ya'a ufalak urun ne, Epafras nkarya urun verin mia ovu tamata ovi rna'a kota Laodikia ovu Hierapolis.
51004014	Mami kida Dokter Lukas i amlobang ia, ovu Demas, rala salam vali verin mia.
51004015	Ya'a Paulus ala salam verin terad a valid tamata ovi rorang Yesus na'a Laodikia. Ala salam vali verin terad i naran Nimfa, ovu tamata inorang rira sidovung i rasdovu ira na'a ni rahan a.
51004016	Wean i byas munuk roak surat ini verin tamata ovi rorang Yesus rira sidovung na'a Kolose ma mimunuk mryenar, na mkyirim vali verin tamata ovi rorang Yesus rira sidovung na'a Laodikia ma rbas. Mia musti byas vali surat i utulis verin sidovung na'a Laodikia.
51004017	Fyalak verin Arkhipus ne, “Motu munuk karya i Duila'a nala verin oa, tevek mu vava'at isa roak ovu Yesus.”
51004018	Ya'a Paulus ala salam verin mia. Ya'a ka'i utulis vaivatul ovi rban-muri na'a surat ini, boma mkya'a ne, aksa ya'a utulis surat ini. Deka miblufang ya'a, tevek una'a bu'i ralan obin. Uflurut verin Ubu ma fara nala Ni rala lolin verin mia. Ning surat a lawan watan ini. Salam tali ya'a, Paulus
52001001	Ya'a ini Paulus, amtelu Silas ovu Timotius amasusan surat ini verin sidovung tamata inorang ovi mnya'a kota Tesalonika. Mia mryaning vali Yamadida Ubila'a ovu Duila'a Yesus Kristus.
52001002	Ami amfalak fara weninyai lalawatan verin Ubu tevek mia, ovu vali na'a mami falurut ra, na amfalak narabira ra munuk.
52001003	Wean i amaflurut verin Yamadida Ubila'a, na amangnanang lalawatan bira karya lolin ra verin tamata liak ra. Afa avyai rfaturu bira inorang a verin Yesus Kristus. Bira rala lolin verin tamata liak nfaturu vali ne, mlyobang Ubu, ovu vali fyaklo'i a'uk bira vava'at ra verin Duila'a Yesus Kristus, ba bira inorang nangrebat.
52001004	Terang a valing averi na'a Yesus Kristus, amka'a roak ne, Ubu nlobang ovu nfili mia verin Ia.
52001005	Amka'a afa yai, tevek Ubu Ni Ivar Lolin i amfamalik roak verin mia, wol mane vaivatul watan, na'uk ngrebat i ntali Ubu Ni Roh nkarya na'a ralamami ra, ovu amorang urun vaivatul ovi amfamalik yai. Mia mkya'a roak ne, na'ut i itmunuk a, na mami vava'at ra rfalyawang lahir Ivar Lolin i amala verin mia.
52001006	Mia myorang roak afa ovi amfalak ra ovu amotu ra, ovu vali myorang afa ovi Duila'a nfalak ra. Velik ne tamata ra rwi-rwa mia, na'uk ralabira ra lolin watan ma mryenar Ubu Ni Ivar Lolin a. Ubu Ni Roh notu vali ma inabira lolin urun.
52001007	Ba bira vava'at ra rotu ma tamata ovi rorang Yesus na'a propinsi Makedonia ovu propinsi Akhaya rot-orang afa ovi myotu ra.
52001008	Fiang ini fyamalik Ubu, ma Ni vaivatul ra rafla soru roak. Wol mane na'a Makedonia ovu Akhaya watan, na'uk na'a wan inba watan tamata ra rka'a bira inorang na'a Ubu. Ba ami wol amfamalik roak verin ira na'a bira inorang a,
52001009	tevek na'a wan inba watan, na tamata ra ka'i rfamalik mia na'a i wean inba ma myorang Ivar Lolin i amala verin mia. Ira rfamalik vali ne, lan ana myahil roak ma wol mryaning bira walut ra, ma fiang ini, na mryaning a'uk Ubu i sa'i kena Ia ovu nva'at.
52001010	Ira rfamalik vali ne, wean inba ma mnyaban watan amar i Ubu Yanan a Yesus veka ntali lanit ratan nma lanit ivavan a. Ubu nfava'at ewal roak Ia tali matmatan. Yesus a'uk sa'i nsikat ita tali dida salasilan ra, boma Ubu Ni ngrova i veka nfaturu yai, deka nkena ita.
52002001	Teramam-valimami averi na'a Yesus Kristus, mia mkya'a roak ne, na'ut i ti amalola mia, na amfabana nala mami karya ra.
52002002	Bir tinemun mkya'a ne, wol amama kota Tesalonika obin, na tamata ra rwi-rwa ovu rfalak sian ami na'a kota Filipi. Velik ne tamata rivun rangal ami, na'uk Ubu i traning a, nfangrebat ami ovu nfabrahi ami ma amfamalik Ni Ivar Lolin a verin mia.
52002003	Ami amfamalik Ubu Ni Ivar Lolin verin mia, na wol amair afa ovi wol kena ra. Wol amweang mia ovu fikiran sian ra, ovu wol amsiklabir.
52002004	Ami vali wol amangrihi ma amfaloling tamata ralarira ra, na'uk amotu ma Ubu ralan a lolin. Ia sa'i nsi'ik raladida ra, ovu nfili vali ami ma amfamalik Ni Ivar Lolin a.
52002005	Mia ka'i mkya'a ne, wol amangrihi ma al amdava wahamami ralan, te amfonak ralamami ma amala afa boku tali mia. Ubu nsi'ik ovu nrenar roak ami.
52002006	Ami wol amera vali ma mia te tamata liak ra rfadawang ami, velik ne wol sala ami ma amera wean inyai, tevek Kristus Ni rasul verin ami.
52002007	Na'uk na'ut i amalola mia, na amfamafung watan ralabira ra, wean vata i nsusu ovu nwanar yanan ra.
52002008	Ami amlobang urun mia, ba ralamami urun ma amfamalik Ubu Ni Ivar Lolin verin mia. Na'uk wol mane inyai watan, ba inamami ma amlobang mia na'a afaka watan, tevek amlobang urun mia.
52002009	Teramam-valimami averi mingnanang obin ne, iva'umami ma amkarya urun ovu amfamalik Ubu Ni vaivatul ra verin mia. Ovan-amar, na amkarya afa liak vali ma al amdava mami fana'an-fanenu, boma deka amotu varvara verin mia.
52002010	Mia myorang roak Yesus, ovu mkya'a roak ne, mami vava'at ra rmalola verin mia. Mia msyi'ik roak ne, mami vava'at ra kena ovu Ubu Ni vaivatul ra, ba tamata ra wol rfasala nala ami. Ubu nsi'ik vali mami vava'at ra.
52002011	Mia mkya'a vali ne, amlobang mia wean i itrana isa nlobang yanan ra.
52002012	Amsurak mia ovu amfangrebat ralabira ra, ovu amera verin mia, boma bira vava'at ra kena ovu Ubu ralan a. Tevek Ubu nera roak mia ma mnya'a Ni fareta i nfitik nyadat.
52002013	Ba amfalak fara weninyai lalawatan verin Ubu, tevek na'ut i amfamalik Ni vaivatul ra verin mia, na mtyorung ma myala vaivatul avyai, wean lahir Ubu nfalak a. Mia mkya'a roak ne, vaivatul avyai wol rtali tamata, na'uk reluk Ivar Lolin tali Ubu. Ni vaivatul ra rkarya na'a ralabira ra, tevek myorang roak Yesus Kristus.
52002014	Terang a valing averi, tamata ra rotu sian mia tevek myorang Yesus, wean vali tamata inorang ovi rna'a Yudea rira sidovung ra. Tamata Yahudi ovi wol rorang Yesus na'a Yudea rotu sian tamata inorang ovi rna'a inyai. Mia wean lahir ira, tevek tamata Tesalonika ovi wol rorang Yesus rotu sian vali mia.
52002015	Tamata Yahudi rfedan nabi ra, ovu rfedan vali Duila'a Yesus, ovu vali rwi-rwa ami. Ba rira sian verin iki watan, ovu vali rangal lalawatan Ubu.
52002016	Ira rotu teri ami ma deka amfamalik Ubu Ni Ivar Lolin a verin tamata ovi wol Yahudi ra ma rka'a ne, wean inba ma Ubu bisma nsikat ira tali rira salasilan ra, ma rira vava'at kakiwal. Ba wean inyai, na tamata Yahudi rira salasilan ra ntafal ma dawan. Ba fiang ini Ubu nfaturu lahir Ni ngrova i dawan urun a verin ira.
52002017	Teramam-valimami averi, tamata ra rotu ma tsifaroa ita roak, na'uk wol mnanat. Tsifaroa ita ovu tenadida ra, na'uk raladida isa watan. Amaseak urun mia ovu amdava roak linga'an mane amtuan ewal mia.
52002018	Inamami ma ti amalola mia, ba udava linga'an fafira roak, na'uk nitdawan a notu teri ami.
52002019	Inamami ma ti amalola mia, tevek fyangrebat ralamami ra ovu myotu ma inamami lolin watan. Na'ut i dida Duila'a Yesus veka nma ewal, na bira inorang na'a Ubu nangrebat watan, ba ralamami veka dawan ovu lolin urun.
52002020	Ba mia myotu ma ralamami dawan ovu inamami urun.
52003001	Ami wol amtahang nala roak ralamami ra, tevek amaseak mia, ba ama'an vai isa roak ma amna'a kota Atena watan,
52003002	ovu amsinir roak teradida isa naran Timotius ma nti nalola mia. Ia nkarya vali na'a Ubu Ni va'i ralan a, ba amamunuk weamami isa watan ma amfamalik Ivar Lolin na'a Kristus. Amsinir ia ma ti nalola mia ovu nfangrebat ewal bira inorang a, ma myorang a'uk Yesus Kristus.
52003003	Wean inyai, boma wol tamata isa vali ni inorang a kako'u, tevek afa sian ovi mtyuan a. Mia mkya'a roak ne, Ubu ralan nfalak vali ma tamata ovi rorang Yesus veka rtuan susa vali, tevek rira inorang a.
52003004	Na'ut i itmunuk obin, na amfalak lan roak verin mia ne, ita veka tatuan susa. Mia msyi'ik roak ne, tatuan afa avyai.
52003005	Wean inyai bi usinir Timotius ma nti, boma uka'a mnga'un ne, bira inorang a wean inba, tevek wol utahang nal ralang roak. Ya'a ralang raruan beta ne nitdawan nweang nala mia, ma mami karya i amfamalik Yesus verin tamata ra wol ihin akataka.
52003006	Ba fiang ini Timotius newal roak ia ma nfaloling ralamami ra ma nfamalik bira silobang a, ovu nfamalik vali ne, bira inorang verin Yesus nangrebat. Ia nfamalik vali ne, mia mingnanang lalawatan ami, ovu inabira ma mtyuan ami, wean vali ami inamami ma amtuan mia.
52003007	Amrenar ivar yai, na ralamami ra lolin watan. Velik ne tamata ra rwi-rwa ami ovu amtuan susa rivun, na'uk amrenar tamata ra rfamalik bira inorang verin Yesus, ba ralamami ra dawan watan.
52003008	Ba fiang ini ralamami ra lolin urun, tevek bira inorang verin Ubu nangrebat.
52003009	Ralamami lolin urun i lahir na'a Ubu wahan ralan a ma amfalak fara weninyai verin Ia, tevek bira inorang a nangrebat.
52003010	Ovan-amar amaflurut verin Ia ovu ralamami urun, boma tsituan ewal ita, ma amtafal ma amfangrebat bira inorang na'a Yesus Kristus.
52003011	Amaflurut verin Yamadida Ubila'a ovu dida Duila'a Yesus, ma fara nfamalola mami linga'an a ma tsituan ewal ita.
52003012	Amera vali ma fara Ubu notu ma ka'i msyiotu lolin mia, ovu bira silobang ntafal verin tamata ra munuk, wean mami silobang verin mia.
52003013	Amera vali verin Duila'a ma nfangrebat ralabira ra ma notu ma ralabira ra rmerat urun, ovu vali wol bira sala na'a Yamadida Ubila'a wahan ralan a, na'ut i dida Duila'a Yesus nma ewal ovu Ni tamata ovi rorang Ia.
52004001	Teramam-valimami averi na'a Yesus Kristus, amera verin mia ovu ralamami urun ma myorang afa ovi amair roak verin mia, boma bira vava'at ra rotu ma Ubu ralan a lolin. Velik aba afa ovi myotu ra lolin roak. Na'uk amsurak mia ma mtyafal ma myotu afa ovi lolin ra, tevek dida vava'at ra isa roak ovu Duila'a Yesus.
52004002	Tevek mia fyan-aran roak afa ovi amair verin mia na'a ngrebat i amala tali Duila'a Yesus.
52004003	Ubu ralan nfalak ma bira vava'at ra rmalola, ba deka mtyuba ovu tamata ovi wol awabira verin ira.
52004004	Msyi'ik ma lolin ma myatar tenabira ra, ovu msyi'ik ma lolin awabira ra. Myotu wean inyai, boma bira vava'at ra rmalola na'a Ubu wahan ralan, ovu na'a tamata ra waharira ralan ra.
52004005	Deka myot-orang bira ininan sian ra, wean tamata ovi wol rorang Yesus ba'i rotu ra.
52004006	Tamata inorang wol bisma rotu wean inyai verin tamata iki watan, ovu nlia tali inyai, na ira wol bisma rotu sian i wean inyai verin terarir-valirira ovi rorang Yesus. Amfalak lan roak verin mia ne, Duila'a veka nukun tamata ovi rotu afa sian avyai.
52004007	Ubu nera ita ma dida vava'at ra rmalola. Ia wol nera ita ma tfangra tenadida ra ovu tot-orang dida ininan sian ra.
52004008	Ba wean i tamata iki watan nafena ma norang afa avyai, na ia wol nafena watan tamata ra, na'uk ia nafena lahir Ubu i nala roak Ni Roh a verin ita.
52004009	Teramam-valimami averi, na'a surat ini, na ami wol amsurak mia ma wean inba ma mlyobang tamata inorang ra, tevek Ubu nair roak mia ma msyilobang mia.
52004010	Mia mlyobang roak tamata inorang ra munuk na'a propinsi Makedonia, na'uk amera tali mia ta kida averi ma mtyafal ma myotu afa lolin avyai.
52004011	Msyi'ik ma lolin ma bira vava'at ra malinan watan ovu tamata liak ra. Deka myurus tamata liak rira rahan teta ra, na'uk msyi'ik bira karya ra na'a bira fana'an-fanenu ra, wean i amsurak roak verin mia.
52004012	Wean i bira vava'at wean inyai, na wol fyaklo'i bira vava'at ra verin tamata liak, ba tamata ovi wol rorang Yesus veka ralang mia.
52004013	Teramam-valimami averi, inamami ma mkya'a ne, wean i tamata ovi rorang Yesus rmata roak, na wean inba verin ira, boma ralabira deka lalau, wean tamata ovi wol rfaklo'i rira vava'at ra verin Yesus.
52004014	Ralabira deka lalau wean ira, tevek ita torang roak ne, Yesus nmata na'uk nva'at ewal. Ba ita torang ne, Ubu veka nala vali tamata inorang ovi rmata roak a, ma veka irmunuk Yesus rna'a wan isa.
52004015	Duila'a nfavotuk roak verin ami na'a afa ovi amfalak verin mia. Amfalak verin mia ne, na'ut amar i Duila'a Yesus veka nma, na Ubu veka nala lan tamata inorang ovi rmata roak yai, beti tamata inorang ovi rva'at obin a.
52004016	Tevek na'ut amar i Duila'a Yesus ntali lanit ratan nsuta ma nfareta ovu vain dawan, na ita veka trenar Ni sansinir ra tali lanit ratan rira dawan a nangrihi, ovu Ubu Ni tarompet a ngoan. Tamata inorang ovi rmata roak yai veka rva'at ewal, ma ula ira.
52004017	Notu munuk roak afa avyai, beti Ubu nsikat tamata inorang ovi rva'at obin ma itmunuk tna'a mutan ralan ra, ma tatuan Duila'a Yesus na'a lanit. Itmunuk Duila'a na'a inyai, nata ti wol ni wahan.
52004018	Ba msyifangrebat mia ovu vaivatul avyai, boma ralabira ra lolin watan.
52005001	Teramam-valimami averi na'a Yesus Kristus, na'a surat ini, na ami wol amfalak ne, na'ut amar aka Yesus Kristus veka newal Ia.
52005002	Tevek mia ka'i mkya'a roak ne, Duila'a Ni amar i veka nma yai, wean tamata barborin i nma nafafruan tenan.
52005003	Na'a amar i veka nma yai, na tamata ra rfalak ne, “Tamata ra malinan watan, ba wol vangoa-vanga roak.” Brian munuk, na rtuan susa i dawan ila'a ovu wol rafla talik nala! Ira veka wearira vata i nfarnuang wawa'uk na'ut i mane nrali ia, ba Ubu nukun ira ovu wol rfonak nala tenarira ra.
52005004	Na'uk teramam-valimami averi, mia myorang Yesus, ba wol mnya'a dedan ralan. Ba na'ut amar i Yesus nma ewal, na wol nfabriang mia, wean tamata barborin.
52005005	Tevek bira vava'at ra rfaturu ne, mnya'a lyawan. Ita wol mane wean tamata ovi rleal dedan ralan ma rotu lalawatan sian a.
52005006	Ba wean inyai, na ita deka tbosa ma tatuba wean tamata ovi wol rorang Ubu. Eka matad ratvelar ma tsi'ik wadida ma lolin.
52005007	Tevek ovan beti tamata ra rtuba, ovu vali ovan beti tamata ra ranavut.
52005008	Na'uk ita tna'a lyawan, ba eka tatahang raladida. Torang a'uk Yesus ovu dida silobang a dawan, boma tangrebat, wean suldadu i noru ravit tma'an al nteri tenan a. Ita musti tfaklo'i a'uk dida vava'at ra verin Ubu i veka nsikat ita tali dida salasilan ra, boma tangrebat wean vali suldadu i nala kalulu tma'an al nteri ulun a.
52005009	Ubu wol nfadoku ma nfaturu lahir Ni ngrova verin ita, na'uk veka nsikat ita tali dida salasilan ra, ma dida vava'at kakiwal nahu Duila'a Yesus Kristus.
52005010	Yesus Kristus nmata al nakvanak ita tali dida salasilan ra, boma ti naran amar i veka nma yai, na nala ita ma tleal isa, velik ne tva'at obin te tmata roak.
52005011	Ba wean inyai ta did tinemun, na msyilobang mia ovu msyifangrebat ralabira ra, wean i fiang ini myotu roak a.
52005012	Teramam-valimami averi na'a Yesus Kristus, amera verin mia ma myalang tamata ovi iva'ur ma rfabana Ubu Ni karya na'a bira sidovung a, tevek ira rban-ulu verin mia, ovu rsurak mia vali.
52005013	Myalang ma dawan ira ovu mlyobang ira, tevek rfabana Ubu Ni karya. Fara msyiotu lolin watan mia, boma bira vava'at ra malinan.
52005014	Amsurak vali mia ma mtyabu tamata ovi rafena ma rkarya. Fyangrebat tamata ovi ralarira ra kako'u, mlyobang tamata ovi wol rangrebat, ovu vali mtyahang ralabira verin iki watan.
52005015	Msyi'ik wabira ma lolin boma, wean i tamata isa notu sian mia, na deka myotu sian ia. Ni lolin a, bir tinemun msyiotu lolin watan mia, ovu vali verin tamata iki watan.
52005016	Fara bir tinemun ralabira ra lolin lalawatan ovu miflurut ovan-amar.
52005018	Na'a afaka watan, na fyalak fara weninyai verin Ubu, tevek Ia inan ma myotu wean inyai, wean tamata ovi rorang Kristus Yesus ba'i rotu a.
52005019	Deka myangal Ubu Ni Roh a,
52005020	ovu deka mifena ma mryenar ivar i Ubu Ni Roh nala verin tamata ovi rorang Ia.
52005021	Na'a snurak afaka watan, na mlyabir teman ia veki, beti myorang afa ovi kena ra.
52005022	Fyaroa tenabira ra tali afa ovi sian ra.
52005023	Fara Ubu i notu ma dida vava'at ra malinan, notu ma raladida ra munuk rmalola. Amera vali ma fara Ubu nlobang mia, boma tenabira ra, ovu ralabira ra, ntafal vali bira roh a rmalola, boma wol bira sala, ti naran amar i dida Duila'a Yesus Kristus nma ewal.
52005024	Ubu nera roak mia ma myorang Ni vaivatul ra, ba Ia veka nfangrebat mia ma myot-orang afa ovi nfalak ra, tevek Ia notu lalawatan afa ovi nfalak ra.
52005025	Teramam-valimami averi na'a Yesus Kristus, era ma miflurut verin ami.
52005026	Myala vali mami salam a verin teramam-valimami ovi rorang Yesus, ovu msyivoan mia ovu Ubu Ni lolin a.
52005027	Ya'a ala Ubu naran a, ma era verin mia ovu ralang urun, boma byas surat ini verin tamata ovi rorang Yesus munuk.
52005028	Fara dida Duila'a Yesus Kristus nala Ni rala lolin verin bir tinemun. Ning surat i utulis ini, lawan watan ini. Ya'a Paulus, ala salam verin mia
53001001	Ya'a Paulus, ususan surat ini, ma amtelu Silas ovu Timotius amala verin mia, sidovung tamata inorang ovi mnya'a Tesalonika. Mia myorang Yamadida Ubila'a ovu Duila'a Yesus Kristus.
53001002	Amera ma fara Yamadida Ubila'a ovu Duila'a Yesus Kristus nala Ni rala lolin a verin mia, ovu notu ma bira vava'at ra malinan watan.
53001003	Teramam-valimami averi na'a Yesus Kristus, amfalak fara weninyai lalawatan verin Ubu, tevek bira inorang a ntafal ma dawan. Bira silobang a verin iki watan ntafal vali.
53001004	Wean inyai bi, wean i ti ma amtuan tamata ovi rorang Yesus rira sidovung ra, na amfamalik mia lalawatan. Amfamalik ne, bira inorang a verin Yesus Kristus nangrebat, velik ne mtyuan susa dawan ovu tamata ra rwi-rwa mia. Mia mtyahang nal ralabira na'a susa avyai.
53001005	Amar ra veka rma ma tamata ra rsi'ik ne, Ubu veka nfaleka inukun ovu Ni malolan ma inovan ovu afa ovi rotu ra. Mia mtyuan susa rivun roak tevek myorang Yesus, na'uk mtyahang nal ralabira, ba inovan ma nfadoku mia na'a Ni Fareta a.
53001006	Ubu notu lalawatan afa ovi rmalola ra, ba Ia veka nukun tamata ovi rotu sian mia, ma rtuan sian wean inyai vali.
53001007	Ia veka notu ma tamata ra wol rwi-rwa roak mia, ovu ami vali. Ubu veka notu wean inyai na'ut i Duila'a Yesus nsuta tali lanit ratan, ma nfavotuk tenan na'a lanit ivavan na'a yafongan ralan ovu Ni sansinir ngrebat ra tali lanit ratan.
53001008	Ia veka nsuta ma nukun tamata ovi rafena ma rorang Ubu, ovu rafena ma rorang Ni Ivar Lolin a na'a Duila'a Yesus.
53001009	Duila'a Yesus veka nukun tamata avyai ma rira matmatan wol ni wahan, ovu Ia veka nvatuk ira munuk ma wol rna'a wahan ralan a. Ira wol rsi'ik vali Ni ngrebat i nfitik nyadat a.
53001010	Na'ut amar i Yesus veka nma, na Ia veka notu lahir afa avyai. Na'ut inyai, na Ni tamata ovi rorang Ia munuk veka rfadawang Ia ovu ralang Ia. Tamata ovi rorang Ia munuk veka rtalkaka lahir. Mia veka myovu vali Ni tamata ra, tevek myorang roak afa ovi amfamalik verin mia.
53001011	Wean inyai bi, amaflurut lalawatan verin mia. Amera verin Ubu ma fara notu ma bira vava'at ra inovan ovu afa ovi ralan nfalak a, wean i nera ovu nfili roak mia. Amera vali verin Ia ma nlobang mia ovu Ni ngrebat a, boma myot-nala afa ovi lolin ra, tevek myorang Yesus Kristus.
53001012	Amaflurut wean inyai, boma tamata ra raraning dida Duila'a Yesus naran a, tevek bira inorang verin Ia, ovu rfadawang vali mia. Ia veka notu munuk afa avyai, tevek Ubu i traning a ovu Duila'a Yesus Kristus Ni rala lolin verin tamata ra.
53002001	Teramam-valimami averi na'a Yesus Kristus, mane amfamalik na'a amar i dida Duila'a Yesus Kristus veka nma ewal ma nasdovu ita, ma itmunuk tleal wan isa. Ami veka amera tali mia ovu ralamami urun, ma fara
53002002	deka ralabira kako'u ovu wahabira dadar na'a tamata ovi rfalak ne, Duila'a Yesus nma ewal roak lanit ivavan. Snain tamata avyai rfalak ne, rarenar lahir tali Ubu ma ti rfamalik verin tamata ra. Bis vali ma rfalak ne, rfamalik afa ini verin mia, te rfalak vali ne, rfamalik na'a surat isa ne, Yesus Kristus Ni amar i mane nma, naran roak!
53002003	Msyi'ik wabira ma lolin, boma tamata ra deka rlabir nala mia, tevek wol naran amar i Yesus newal Ia obin, na tamata rivun veka rafena ma rorang Ia. Nata tamata ktufan isa i nangal afa ovi Ubu nfalak ra munuk veka nvotuk, ma na'ut amar i veka nma, na Ubu veka nala'ing vatuk ia ma ti nleal yafwan kakiwal.
53002004	Ia veka nangal Ubu ovu nangal munuk afa ovi tamata raraning ra, ovu nfakaratat tenan a ma nfalak ne, ia ni dawan a nlia Ubu. Ia veka ndoku Yahudi rira Rahan Dawan Falurut ralan ma nfalak ne, Ubu ia.
53002005	Mia musti mingnanang ne, amar i itmunuk yai, na ufamalik munuk roak afa avyai verin mia.
53002006	Fiang ini mkya'a ne, afaki nangal teri tamata ktufan yai, boma ti naran amar i Ubu nfadoku a, na tamata ktufan yai nvotuk vali.
53002007	Fiang ini ngrebat i na'a tamata ktufan yai nbana fanfonak ia obin. Tevek afa i nangal teri tamata ktufan yai ntaha ia obin, ti naran amar i Ubu nfadoku ma nfatalik ia.
53002008	Na'ut amar yai watan, na tamata ktufan yai veka nvotuk. Na'ut amar i Duila'a Yesus nma, na veka nfedan ia ovu Ni vaivatul ra watan, ovu vali nala Ni ngrebat i nfitik nyadat ma nkusar nwear ia.
53002009	Yesus wol newal Ia obin, na tamata ktufan yai veka nvotuk ovu ngrebat i ntali nitdawan a. Ia veka notu afa ovi rfaturu ni ngrebat a ma tamata ra rtalkaka. Ia notu vali mujizat ra ovu faneak ovi tamata ra wol rot-nala, na'uk afa avyai munuk wol kena lahir.
53002010	Ia veka nala ni siklabir sian ra ma al nweang lablabir tamata ovi veka rmata ma rna'a yafwan kakiwal, tevek rafena ma rorang Ubu Ni ivar mnga'un a. Ivar yai nfaturu ne, wean inba ma Ubu nsikat ira tali rira salasilan ra, ma rira vava'at kakiwal.
53002011	Ira rafena ma rorang Ubu, ba Ia notu ma tamata siweang isa nti ma nweang nala ira, boma rorang afa ovi wol kena ra.
53002012	Ba Ubu veka nukun tamata ovi inar ma rotu salasilan ra, ovu rafena ma rorang Ni ivar mnga'un a.
53002013	Teramam-valimami averi na'a Yesus Kristus, Ubu nala Ni silobang verin mia. Ami amangnanang mia ma amfalak fara weninyai lalawatan verin Ubu, tevek Ia wol notu lanit ivavan obin, na nfili roak mia ma nsikat mia tali bira salasilan ra, ma bira vava'at kakiwal. Ia notu wean inyai, tevek Ubu Ni Roh notu ma ralabira ra rmerat, ovu myorang Ni Ivar mnga'un a.
53002014	Ubu nera mia, na'ut i amfamalik Ni Ivar Lolin verin mia ma nsikat mia tali bira salasilan ra, ma bira vava'at kakiwal. Ia nera mia, boma nalang mia wean watan i nalang ma dawan dida Duila'a Yesus Kristus.
53002015	Ba kida averi, deka mtyalik ma myorang afa ovi amair roak verin mia. Na'a afa avyai, na amfamalik boku roak verin mia, na afa boku vali amfadoku roak na'a surat verin mia.
53002016	Fara dida Duila'a Yesus Kristus ovu Yamadida Ubila'a nfaloling ovu nfangrebat ralabira ra, boma afa ovi myotu ra, ovu bira vaivatul ra lolin watan. Tevek Ubu nlobang ita ovu Ni rala lolin a, ovu nfaloling lalawatan raladida ra. Ita tfaklo'i a'uk dida vava'at ra verin Ia, tevek tka'a basil ne, veka tna'a lanit ratan.
53003001	Ba teramam-valimami averi na'a Yesus Kristus, amera verin bir tinemun ma miflurut verin ami. Myera verin Ubu ma Ni Ivar Lolin yarak ti naran wan rivun, boma tamata rivun veka rorang, wean lahir lan a mryenar ma myorang.
53003002	Miflurut vali ma Ubu nfaroa tamata sian ra ovu ovi raktufan ra tali ami, tevek tamata rivun rarenar Ni Ivar Lolin, na'uk wol rorang Ia.
53003003	Na'uk Ubu not-nala munuk afa ovi nfalak ra. Ia veka nfangrebat ralabira ra, ovu veka nbelat teri mia tali nitdawan.
53003004	Duila'a Yesus notu ma ralamami dawan, ma amka'a ne, myorang roak mami snurak ovi amala verin mia, ovu veka myot-orang vali afa ovi amfalak ra.
53003005	Fara Ubu notu ma fyan-aran Ni silobang a verin mia, boma mtyahang nal ralabira, wean vali Duila'a Yesus Kristus ntahang nal ralan.
53003006	Teramam-valimami averi na'a Yesus Kristus, amala ngrebat tali dida Duila'a Yesus Kristus ma amfareta mia, ma fyaroa tenabira ra tali tamata inorang ovi rbosa sian ra, ovu rafena ma rot-orang afa ovi amair roak verin ira.
53003007	Amfareta mia wean inyai, tevek na'ut inyai itmunuk tna'a wan isa, na mia ka'i msyi'ik ne, ami wol ambosa na'a mami karya ra. Mia mkya'a vali ne, wean inba ma myot-orang afa ovi amotu ra.
53003008	Ambahir tamata ra rira afamtahan ra, beti ama'an. Amkarya ma dawan ovan-amar, boma wol amotu varvara verin mia.
53003009	Velik ne bis amera ma fya'an ami, na'uk tali mami karya ra, na inamami ma amfaturu linga'an lolin verin mia, boma myot-orang.
53003010	Na'ut i itmunuk yai, na amfareta mia ma deka fya'an tamata ovi rafena ma rkarya.
53003011	Amfalak wean inyai, tevek amrenar ne, tali bir tinemun, na tamata boku rbosa sian. Ira rafena ma rkarya, na'uk iva'ur ma rfamalik tia ma watan tamata liak ra.
53003012	Amala ngrebat tali Duila'a Yesus Kristus ma amsurak ovu amfareta tamata avyai, ma deka rfamalik tamata liak ra ovu deka rsingarahi, na'uk rkarya ma lolin ma al rdava rira fana'an-fanenu.
53003013	Teramam-valimami averi na'a Yesus Kristus, amera verin mia ma deka byosa ma myotu lalawatan afa ovi lolin ra.
53003014	Wean i tamata boku rafena ma rorang afa ovi amfalak na'a surat ini, na mingnanang ma deka myovun ira, boma rma'it.
53003015	Deka myotu ira wean i myotu tamata ovi rira sian mia, na'uk mtyabu ira, wean mtyabu tamata ovi rorang Yesus.
53003016	Ubu a'uk sa'i nala malinan verin ita. Fara Ubu notu ma bira vava'at ra malinan na'a afaka watan. Fara Ia novun bir tinemun.
53003017	Ya'a, Paulus, ala salam verin mia. Ya'a ka'i ususan surat ini, ma otu faneak wean ini na'a ning surat ra munuk.
53003018	Fara dida Duila'a Yesus Kristus nala Ni rala lolin verin bir tinemun. Ning surat a lawan watan ini. Salam tali ya'a, Paulus
54001001	Ya'a, Paulus, ususan surat ini. Ubu i ntevut dida salasilan ra, ovu Kristus Yesus i tfaklo'i a'uk dida vava'at ra verin Ia, nfareta ya'a ma eluk rasul verin Ia.
54001002	Timotius, ususan surat ini verin oa ta baba. Oa wean yanak lalean, tevek itrua dida inorang wear isa. Fara Yamadida Ubila'a ovu Duila'a Kristus Yesus nala Ni rala lolin ovu nfaturu Ni silobang verin oa, boma mu vava'at a malinan watan.
54001003	Na'ut i uti propinsi Makedonia, na era verin oa ma mna'a watan kota Efesus. Tamata boku na'a inyai rair afa ovi wol mnga'un ra, ba era ma mtab-teri ira, boma deka rair afa avyai.
54001004	Mtab-teri ira, boma deka rvatuk rira amar ra ma rfamalik tomu siklabir ra, ovu deka rfamalik daftar blawat i rfadoku uburir-nusirira ovi rmata roak veli, nararira ra rna'a. Afa avyai rotu mi tamata ra vair ma dawan ma deka rka'a Ubu Ni banbanan a. Ba fwalak verin ira ma rorang a'uk Ubu, boma rka'a Ni banbanan verin ira.
54001005	Ning snurak yai ihin a ne, fara tamata ralarira ila'a ra rmerat ovu rmalola ma rorang urun Duila'a, boma rlobang vali tamata liak ra.
54001006	Tamata boku wol rorang roak afa lolin avyai, ba rala lalawatan vaivatul ovi wol ihir lahir.
54001007	Ira inar ma rair Musa ni inukun ra ma ranovak ne, rka'a ma dawan ma rfalyawang Surat Ralan. Na'uk wol rka'a afa ovi rfalak ra.
54001008	Ita tka'a roak ne, Musa ni inukun ra lolin verin ita, wean i tfabana ma lolin inukun avyai.
54001009	Ita tka'a ne, inukun avyai wol mane verin tamata ovi rira vava'at ra rmalola. Na'uk verin tamata ovi wol rorang Ubu ma rangal Musa ni inukun ra, tamata ovi rotu salasilan lalawatan, tamata ovi wol raraning Ubu ovu tamata ovi rfalak sian Ia, tamata ovi rfedan renarira te yamarira, ovu vali tamata sifedan liak ra.
54001010	Musa ni inukun ra rfalak teri tamata ovi rsifa tia ma ovu tamata ovi wol awarira verin ira, brana ovi ka'i rsifa ovu brana, tamata ovi rbori tamata liak ra mane rfedi ira ovu tamata ovi rsiklabir. Inukun nfalak teri vali tamata ovi rala vaivatul siklabir ma al rlotar tamata, ovu tamata ovi rafena ma rorang afa kena ovi tamata rair ra.
54001011	Afa ovi kena yai rtali Ubu Ni Ivar Lolin. Ubu Ni dawan nlia munuk, ba inovan ma tamata ra raraning a'uk Ia. Ia nala Ivar Lolin yai verin ya'a ma ufabana Ni karya.
54001012	Ufalak fara weninyai verin dida Duila'a Kristus Yesus, tevek Ia nka'a ne, orang urun Ia, ba nfili ya'a ma ufabana Ni karya. Ia nala roak ngrebat verin ya'a ma nfalak ne, ya'a veka ot-nala Ni karya,
54001013	velik ne lalan ana, ufalak sian ovu ungrihi visal-vasil Ia, ovu vali uwi-uwa tamata ovi rorang Ia. Na'uk Ia nfaturu Ni silobang verin ya'a, tevek na'ut inyai wol orang Ia obin, ba wol uka'a afa ovi otu ra.
54001014	Duila'a nala Ni rala lolin verin ya'a ma nfangora ralang a, ba orang Ia ovu ulobang tamata liak ra vali. Wean vali inyai verin tamata ovi rorang Kristus Yesus.
54001015	Vaivatul ovi kena lahir, ba fara tamata ra munuk veka rorang. Vaivatul ovi wean ini, “Kristus Yesus nma lanit ivavan a ma nsikat tamata ra tali rira salasilan ra, boma rira vava'at kakiwal.” Ya'a ning salasilan ra rlia munuk tamata ra.
54001016	Na'uk wean inyai, bi Kristus Yesus nala Ni rala lolin verin ya'a. Ia notu wean inyai ma nfaturu ne, ntahang ma dawan ralan a verin ya'a, tevek ning salasilan ra nlia munuk tamata ra. Ia ntahang ralan verin ya'a, boma tamata liak ra rsi'ik afa lolin ovi notu verin ya'a, ma veka rorang Ia ma rira vava'at kakiwal.
54001017	Talang ovu tfadawang Ubu. Ia Raja dawan Ia, ba Ni fareta wol ni wahan. Ia wol nmata ovu vali wol trea Ia. Ubu ikisa watan. Mya ma tfadawang naran a. Kena urun!
54001018	Timotius, ya'a yanak oa! Ya'a mane ala snurak verin oa: Era ma mungnanang afa ovi amar lan ana, nabi ra rfamalik na'a afa ovi veka mtuan ra na'a amar ovi veka rma. Eka mala vaivatul avyai ma reluk mu mneran, ovu mkiwal ma mangal nala tamata ovi rair afa ovi wol kena ra.
54001019	Morang a'uk Ubu, boma mu inorang nangrebat. Fara ralam ila'a nmerat vali. Tamata boku ralar ila'a wol rmerat, ba rira inorang nmata.
54001020	Tali tamata avyai, na tamata irua nararira Himeneus ovu Aleksander. Ya'a ala roak ira verin nitdawan ma nwi-nwa ira, boma deka rfalak sian Ubu.
54002001	Timotius, mane usurak oa wean ini. Ya'a era ma muflurut verin tamata ra munuk. Muflurut ila'a verin Ubu ma nlobang tamata ra munuk, ovu fwalak fara weninyai verin Ubu, tevek nlobang roak tamata rivun.
54002002	Muflurut vali wean inyai verin raja ra ovu dawan fareta ra munuk, boma dida vava'at ra malinan watan. Ba fara dida vava'at ra rmalola ovu talang tamata ra.
54002003	Taflurut wean inyai, na inyai lolin. Totu wean inyai, na nfaloling Ubu ralan a, ovu Ia nsikat ita tali dida salasilan ra, ma dida vava'at kakiwal.
54002004	Ubu inan ma nsikat tamata ra munuk tali rira salasilan ra, ma rira vava'at kakiwal, ovu Ia inan ma rka'a vaivatul ovi kena ra.
54002005	Ubu ikisa watan, ovu Tamata ikisa watan neluk leta verin tamata ra ma rti Ubu, na inyai Kristus Yesus.
54002006	Ia nala roak tenan a ma al ntevut tamata ra munuk tali rira salasilan ra. Ia notu afa yai, boma na'a amar i Ubu nfadoku a, na ita tka'a ne, Ubu inan ma nsikat tamata ra munuk tali rira salasilan ra, ma rira vava'at kakiwal.
54002007	Ba afa avyai, bi Ubu nfili ya'a ma eluk Ni rasul. Ia nsinir ya'a ma ufamalik vaivatul ovi kena ra verin tamata ovi wol Yahudi ra, boma rorang Yesus. Afa ovi ufalak ini kena! Ya'a wol usiklabir!
54002008	Ya'a inak ma na'a inba watan misdovu mia, na era ma brana ra rsikat limarira ra ma raflurut. Brana ra musti rira vava'at ra rmalola, ovu wean i mane raflurut, na deka rsingarahi te rsingrova ira.
54002009	Ufalak vali ma wean i vata ra rung a reluk ira, na reluk kadaravit ovi inovan verin vata ra, boma rfaturu ne, rira vava'at lolin. Deka rtebung rira vut ra ma nlia da'in. Deka reluk kadaravit ovi fyawar urun, te rfaklo'i masa te mutiara na'a tenarira ra.
54002010	Na'uk ni lolin a, na vata ra rotu watan afa ovi lolin ra, boma tamata ra veka rfalak ne, vata avyai rira vava'at ra rfaturu ne, rorang Ubu.
54002011	Wean i tamata ra rair Ubu Ni vaivatul ra verin vata ra na'a rira sidovung a, na fara vata ra rfakabava tenarira ra ovu deka rangrihi.
54002012	Ya'a wol utorung ma vata ra rair te rfareta brana ra. Ira musti rarenar ma lolin ovu deka vair.
54002013	Tevek Ubu notu lan Adam, beti Hawa.
54002014	Nitdawan nweang nala Hawa, na Adam wahal, ba Hawa nangal afa i Ubu nfareta verin ira.
54002015	Velik ne wean inyai, na'uk Ubu veka nsikat vata ra tali rira salasilan ra, ma rira vava'at kakiwal na'a amar i rarali yanarira ra. Ia notu wean inyai, asal ne rorang lalawatan Yesus ovu rlobang tamata ra, ovu rira vava'at ra rmalola, ovu vali ma rtahang nal ralarira ra na'a afaka watan.
54003001	Vaivatul ovi kena urun: tamata i inan ma neluk dawan kareda i nban-ulu verin ni sidovung a, na inan ma nkarya afa i lolin a.
54003002	Brana i inan ma neluk dawan kareda i nban-ulu verin ni sidovung a, na ni vava'at musti nmalola, boma tamata ra deka rfasala ia. Awan ikisa watan, ovu ntahang nal ralan na'a afaka watan, ovu vali nka'a wan. Ia musti nalang tamata ra, inan ma tamata ra rma ma rlolak ia na'a ni rahan, ovu nka'a ma nair tamata ra.
54003003	Ia deka nanavut, te inan ma nsingarahi, na'uk tfili tamata i nmarkai ovu wol inan ma nsingarahi, ovu vali wol wahan kubang.
54003004	Ia musti nsi'ik ma lolin ni rahan teta, ovu nair yanan ra ma ralang ia.
54003005	Tevek brana i wol nka'a ma nsi'ik ni rahan teta a, na wean inba ma nair tamata ovi rorang Yesus na'a rira sidovung?
54003006	Tamata i beti nahil ma ntalik tali ni salasilan ra ma norang Yesus, na wol bisma na'a dawan kareda i nban-ulu verin ni sidovung a. Tevek wean i neluk dawan kareda, na beta ne nfakaratat tenan a, ba Ubu veka nukun ia wean lan a, nukun roak nitdawan.
54003007	Tamata ovi wol rorang Yesus musti ralang vali tamata i inan ma neluk dawan kareda i nban-ulu. Tevek wean i wahal, na tamata ra veka rfalak sian ia ovu nitdawan veka nlabir nala ia.
54003008	Wean inyai vali, na dawan kareda ovi reluk diaken musti rira vava'at ra rmalola, boma tamata liak deka rfasala ira, na'uk ralang watan ira. Ira vali deka renu da'in tuat, ovu wol bisma rlobang kubang ma rfikir a'uk tenarira ra.
54003009	Ira ralar ila'a musti nmerat, ovu rtaha ma lolin afa ovi Ubu nair verin ita.
54003010	Ba wean i mane rlobang tamata ra na'a tamata ovi rorang Yesus rira sidovung a, na musti rlabir teman ira veki. Wean i wol rira sala, na ki rfili ira.
54003011	Awarira vali musti rka'a warira ma tamata liak ralang ira. Deka rangrihi tia ma watan ma rfalak sian tamata ra. Ira vali musti rtahang nal ralarira na'a afaka watan, ovu rotu lalawatan afa ovi rfalak ra.
54003012	Diaken ra musti rsi'ik ma lolin rira rahan teta ra, ovu awarira ikisa watan.
54003013	Tamata ovi rlobang ma lolin rira sidovung a, na tamata ra veka ralang ira na'a rira karya. Ira veka rabrahi vali ma rfamalik verin tamata liak na'a rira inorang verin Yesus Kristus.
54003014	Utulis surat ini verin oa, fara wol mnanat, na veka uti ma ulola oa. Velik ne wean inyai, na'uk utulis surat ini verin oa,
54003015	boma wean i wol uti obin ma utuan oa, tevek angangal boku, na oa bisma mka'a roak ne, dida vava'at wean inba na'a Ubu Ni sidovung. Tamata ovi rorang Yesus Kristus rna'a Ubu i nva'at Ni sidovung ini. Tamata inorang ovi rtaha vaivatul mnga'un tali Ubu rfangrebat Ubu Ni tamata ra, wean fanderen ovu liri susun ovi rfangrebat rahan a ma ndiri ma lolin.
54003016	Ita dida inorang nlia agama liak ra, ba wol tamata isa vali nalak nala ia. Tamata ra wol rka'a dida inorang, ti naran amar i Ubu ka'i nfavotuk ia. Vaivatul ovi rfamalik Yesus wean ini: Ia neluk tamata ma nfavotuk roak Ia, Ubu Ni Roh nfalyawang ne, Yesus Ni vava'at nmalola. Ubu Ni sansinir ra rtali lanit ratan rsi'ik Ni ngrebat a, ivar i nfamalik Yesus nban-soru roak lanit ivavan. Ba tamata ra na'a inba watan rorang Ia, nata Ubu nala Ia ma nrata lanit ratan.
54004001	Ubu Ni Roh nfalak ma lyawan lahir ne, na'a amar ovi veka rma ini, na tamata boku veka rafena ma rorang afa ovi Yesus nair ra. Ira veka rorang a'uk afa siweang ra, ovu afa siklabir ovi nait sian ra rair.
54004002	Tamata ovi rair afa avyai rsiklabir sian. Ira rotu ma felarira ra wean tamata ovi rorang Yesus, na'uk ralar ila'a rmata roak.
54004003	Ira rair tamata ra ma deka rsifa ovu deka ra'an afamtahan boku, velik ne Ubu nala afamtahan avyai ma tamata ra ra'an. Ita torang a'uk Yesus, ovu tka'a afa mnga'un ovi Ubu nair verin ita, ma tfalak fara weninyai verin Ia, beti ta'an afamtahan avyai.
54004004	Afa ovi Ubu notu ra lolin munuk, ba wol malmoli na'a afamtahan ra munuk. Ni lolin a, tfalak fara weninyai verin Ia, beti tala ma ta'an.
54004005	Tevek dida falurut ra ovu Ubu Ni vaivatul ovi tala na'a dida falurut ra rotu ma afamtahan ra rmerat.
54004006	Wean i mair munuk roak afa avyai verin terad a valid ovi rorang vali Yesus, na oa veka weam tamata i nfabana ma lolin Kristus Yesus Ni karya. Oa muan kesratan, boma mu inorang ntafal, ovu mka'a roak afa ovi nair oa tali Ni Surat Ralan a.
54004007	Deka bwatuk mu amar ra na'a ubud-nusid rira tomu ovi rangal Ubu Ni vaivatul ra. Na'uk mair tenam ovu afa lolin ra, boma mu vava'at nfaturu ne, morang urun Ubu.
54004008	Wean i tfangrebat ralad ra ovu Ubu Ni vaivatul ra ma torang Ia, na lolin lia i tsi'ik tenadida, boma tangrebat, tevek Ubu naflahar ita na'a lanit ivavan ini ovu vali na'a lanit ratan.
54004009	Ning vaivatul avyai kena munuk lahir, ba did tinemun torang a'uk.
54004010	Wean inyai bi, tkiwal ma tkarya ma dawan, tevek tfaklo'i a'uk dida vava'at ra verin Ubu i nva'at a, ma nsikat tamata ra tali rira salasilan ra, ma rira vava'at kakiwal. Ia notu wean inyai verin tamata ra munuk, na'uk nsi'ik Ni tamata ovi rorang Ia nlia tali tamata liak ra.
54004011	Mair afa avyai munuk verin tamata ra, ovu fwareta ira ma rorang afa ovi fwalak ra.
54004012	Deka msi'ik watan ma tamata ra wol ralang oa, tevek tuvmarmuri oa. Na'uk meluk banbanan lolin verin tamata ovi rorang Yesus. Ira veka rsi'ik mu vaivatul ra, afa ovi motu ra, mu rala lolin a, mu inorang a verin Yesus Kristus, ovu mu vava'at a nmalola.
54004013	Iva'um ma bwas Surat Ralan verin tamata ra. Fwalyawang Ubu Ni vaivatul ra verin tamata ra ovu msurak a mair ira. Motu lalawatan afa avyai, ti naran i uma.
54004014	Deka mublufang ma fwabana ngrebat i Ubu Ni Roh nala roak verin oa. Ia nala ngrebat yai verin oa na'a amar i dawan kareda ovi reluk penatua rfadoku limarira ra na'a oa, ovu vali tamata boku na'a inyai rfamalik mu karya ovi veka motu na'a amar ovi veka rma ini.
54004015	Msi'ik ma lolin ma deka mublufang ning vaivatul ra. Iva'um ma morang afa avyai, boma tamata ra munuk rsi'ik ne fwabana ma lolin Ubu Ni karya.
54004016	Msi'ik ma lolin mu vava'at ovu afa ovi mair ra. Iva'um ma fwabana afa ovi air roak verin oa. Motu wean inyai, na Ubu veka nsikat oa ovu tamata ovi rarenar mu vaivatul ra, tali bira salasilan ra, ma bira vava'at kakiwal.
54005001	Wean i mtabu tamata i ni tuvu nlia tali oa, na deka vaim dawan verin ia, na'uk mtabu ia wean i mungrihi nulu yamam a. Mungrihi verin varverun ra wean i mungrihi ovu a'am warim ra.
54005002	Mungrihi verin itvata ra wean i mungrihi nulu renam a. Msurak vata mnelat ra wean i mungrihi nulu uram ra, ma malang ma dawan ira.
54005003	Malang ovu mlobang ma dawan vata varu ovi wol rira tamata roak ma rsi'ik ira.
54005004	Na'uk wean i varu isa yanan te ubun ra rna'a, na fwalak verin ira ma ka'i rsi'ik rira rahan teta ra veki, boma rka'a warira ma raval renarir-yamarira ovu uburira rira farea ra. Rotu wean inyai, na rfaturu ne, rira agama kena, ovu rfaloling Ubu ralan a.
54005005	Na'uk vata varu ovi wol rira tamata lahir ma rlobang ira, na rfaklo'i a'uk rira vava'at verin Ubu. Ovan-amar, na raflurut ma dawan verin Ubu ma nlobang ira.
54005006	Na'uk varu ovi ba'i rotu a'uk inarira lolin, ira wear tamata ovi rva'at obin, na'uk ralar ila'a nmata roak.
54005007	Ba fwangnanang ovu msurak tamata inorang ra ma rsi'ik ma lolin varu ra, boma tamata ra deka rfasala ira.
54005008	Na'uk tamata ovi rafena ma rsi'ik urarir-yanarira ra, te nlia tali inyai rira rahan teta, na inyai nfaturu ne, rafena roak ma rorang Yesus. Tamata avyai rira sian a nlia tamata ovi wol rorang Yesus.
54005009	Wean i mane fyadoku varu nararira na'a kareda ni daftar varu ra, na musti mkya'a ne, rira varat vutnean nrata, ovu vali awarira ikisa watan.
54005010	Tamata liak musti rsi'ik roak ne, ia ba'i notu afa lolin, wean i notu lolin yanan ra, nsi'ik ma lolin mangun ovi rlolak ia, nfakabava tenan a ma nlobang tamata ovi rorang Yesus, nlobang tamata ovi rtuan susa ra, ovu notu lalawatan afa ovi lolin ra.
54005011	Ba deka fwadoku varu ovi tuvmarmuri ra na'a kareda ni daftar varu ra, tevek inar urun ma rsifa ewal. Rotu wean inyai, na wol inar roak ma rfabana Yesus Kristus Ni karya.
54005012	Ubu veka nukun vata varu avyai, tevek wol rot-nala tnorung i rfalak roak verin Ia.
54005013	Ira vali rvatuk rira amar ma tia ma watan ira na'a tamata rira rahan ra. Ira wol mane rbosa sian watan, na'uk rfamalik a'ar tia ma watan tamata liak ra. Ira inar ma rtafal afa na'a tamata liak rira sala ra, ovu rfamalik vali afa ovi wol lolin ra.
54005014	Wean inyai bi, era ma varu ovi tuvmarmuri ra rsifa ewal, boma rotu duarir-yanarira ra ma rasusan rira rahan teta ra, ma tamata ovi wol rorang Yesus wol rdav-nala linga'an ma rfalak sian ita.
54005015	Ufalak wean inyai, tevek varu boku wol rorang roak Yesus, ba rorang watan nitdawan.
54005016	Wean i vata ovi rorang Yesus rira tiniman ra rvaru, na musti rlobang ira, boma deka rotu varvara verin tamata ovi rorang Yesus rira sidovung. Rotu wean inyai, boma sidovung bisma nlobang varu ovi wol rira tamata roak ma rlobang ira.
54005017	Talang dawan kareda ovi reluk penatua, tevek rfabana ma lolin rira karya ra, ovu tkati rira farea ra, na tatafal nala farua. Na'uk tsi'ik lan dawan ovi rfamalik ovu rair Ubu Ni vaivatul ra.
54005018	Tevek Surat Ralan nfalak ne, “Wean i sapi isa nta gandum ma notu ma vatul ra rtub-aling tali kan ra, na deka mkum-teri sapi yai sumarn a ma wol na'an gandum ra.” Surat Ralan nfalak vali ne, “Tamata ovi rkarya, na inovan ma rala enarira ra.”
54005019	Wean i tamata isa nmangadu dawan kareda i neluk penatua, na deka mrenar ia. Na'uk wean i tamata irua te nlia tali inyai rarea afa sala ovi notu ra, na ki mrenar ira.
54005020	Oa musti mtabu tamata ovi rotu salasilan ra na'a sidovung waharira ralan ra, boma tamata inorang liak ra rbobar ma deka rotu afa ovi sala ra.
54005021	Ufareta oa na'a Ubu ovu Kristus Yesus, ovu vali Ni sansinir tali lanit ratan ovi nfili ra, waharira ralan a, ma morang urun afa ovi ufalak ra. Deka fwili tamata boku watan, na'uk msi'ik munuk ira.
54005022	Deka fwarlan da'in ma fwadoku limam na'a tamata ra ma rdoku dawan kareda. Wean i tamata ra rotu salasilan ra, na deka morang ira. Msi'ik wam ma lolin, boma mu vava'at nmalola.
54005023	Oa ba'i nawar oa, ba era verin oa ma deka menu wear vu watan, na'uk menu anggur kedan a, boma nfedan suhut duan ovi rna'a evum ralan a.
54005024	Tamata boku rira salasilan ra tamata ra rka'a roak, ba rira salasilan ra lyawan, na'uk Ubu wol nfaleka inukun verin ira obin. Tamata liak vali rira salasilan ra wol lyawan obin.
54005025	Wean inyai vali verin ita ma trea lahir afa lolin ovi tamata rotu ra. Na'uk wean i wol trea obin, na afa lolin avyai veka rvotuk watan.
54006001	Kida, eka fwalak verin tamata sansinir ovi rorang Yesus ma ralang duarira ra, boma tamata ra deka rfalak sian Ubu naran a, ovu vali afa ovi tair ra.
54006002	Tamata sansinir ovi duarira ra rorang Ubu, na ira musti ralang duarira ra, tevek irmunuk rorang Yesus. Fiang ini, rira karya verin duarira ra musti lolin lia lan a, tevek irmunuk duarira ra rira inorang a wear isa, ovu Ubu nlobang vali ira. Baba, msurak a mair ma lolin afa avyai verin ira, boma rorang.
54006003	Tamata iki watan nair afa liak tali afa ovi tair ra, na ia wol norang dida Duila'a Yesus Kristus Ni afa kena ovi nair ra. Ira wol rorang vali Ni vaivatul ovi rfaturu ne, wean inba ma dida vava'at nmalola.
54006004	Tamata avyai rfakaratat tenarira ra ovu wol rka'a akataka. Ira wearira tamata ovi inar da'in ma vair na'a vaivatul ihirira ra. Tamata ovi rarenar i vair na'a afa avyai, na ira veka rbo'itea tamata rira metan ra ma rfikir a'uk tenarira ra ovu rsingarahi sian, ovu vali rsifalak sian ira lalawatan. Ira ranovak a'uk sian ma rsituka ira.
54006005	Ira rira fikiran ra rasmotak roak, ba vair lalawatan ovu tamata liak ra, ovu vali rafena roak vaivatul ovi kena ra. Ira ranovak ne, veka rorang rira agama, boma rira metan rivun.
54006006	Na'uk tamata ovi rorang afa ovi Ubu ralan nfalak ra ovu rfikir watan ne, afa ovi rna'a ira, naran roak ma rva'at, na lolin urun verin ira.
54006007	Tevek wol tataha akataka tma lanit ivavan a, ovu vali wol tataha akataka na'ut i tmata.
54006008	Ba wean i afamtahan ovu kadaravit ra rna'a, na inyai naran watan.
54006009	Na'uk tamata ovi inar ma rira metan rivun, nitdawan nweang ira ma rotu salasilan rivun. Ira rorang watan afa sian ovi rfakeri ralarira ra, ma wora watan ira. Ira wearira afwatan i na'a sasesa ralan, na'uk wol nka'a ne, veka nmata.
54006010	Tevek wean i tlobang kubang, na salasilan rivun ila'a veka rabwa'ar na'a raladida ra. Tamata boku rdava a'uk kubang ma rban-talik rira inorang a. Ira rtuan afa susa rivun, ba ovan-amar rvakar watan na'a ralarira ra.
54006011	Na'uk Timotius, oa meluk sansinir verin Ubu, ba mufla ma fwaroa oa tali afa sian ovi ufamalik inlangin a. Morang Ubu Ni banbanan, ovu fara mu vava'at nmalola, mu inorang ntafal, mlobang tamata liak ra, mtahang nal ralam, ovu vali fwamafung mu vaivatul ra verin tamata ra.
54006012	Wean tamata ovi rafla silalia ma rsi'ik ne, iki utun, ba wean inyai morang ma lolin Yesus Kristus. Mkarya ovu ralam urun, boma Ubu nala vava'at kakiwal verin oa. Motu wean inyai, tevek Ubu nfili oa na'ut i fwalak ne, morang Yesus Kristus na'a tamata rivun waharira ralan ra.
54006013	Ya'a era verin Ubu i nala vava'at verin afakataka munuk, ovu Kristus Yesus i wol nfonak ralan ma nfamalik Ni vaivatul mnga'un ra verin Pontius Pilatus, ma rarenar afa i era tali oa ta baba. Era verin oa ma ralam urun ma morang lahir afa ovi ufalak roak verin oa. Motu wean ini, boma mu vava'at nmalola, ti naran i dida Duila'a Yesus Kristus veka nma ewal.
54006015	Yesus veka nma ewal, na'uk Ubu sa'i nfadoku amar yai. Ubu a'uk sa'i Ni ngrebat, ovu Raja dawan Ia ma ntaha fareta ra munuk, ovu vali Ni dawan nlia munuk raja ra. Duila'a Ia verin dua ra munuk, ba tamata ra raraning Ia.
54006016	Ubu a'uk wol nmata. Ia nva'at na'a lyawan i nfitik nyadat a, ma wol tamata isa nfaser-nala Ia. Wol tamata isa vali bisma nsi'ik nala Ia. Ni fareta wol ni wahan, ba tfadawang a'uk Ia. Kena urun.
54006017	Fwareta tamata ovi rira metan rivun na'a lanit ivavan ini, boma deka rfakaratat tenarira ra, te deka rfaklo'i rira vava'at ra na'a kubang, tevek afa avyai veka rmamu watan. Na'uk ni lolin a, na tamata avyai rfaklo'i ralarira ra verin Ubu. Ia a'uk sa'i nala afa ovi rlobang ita na'a dida vava'at ra, ma ralad ra lolin watan.
54006018	Msurak ira ma rotu a'uk lolin a, ralarira lolin urun verin tamata liak ra, ovu inar ma rlobang tamata ra.
54006019	Ira rotu afa lolin wean inyai, na rasdovu roak rira kesratan ra ma reluk ngrebat verin ira na'a amar ovi veka rma ini. Rotu wean ini, na ira veka rira vava'at kakiwal.
54006020	Timotius, eka msi'ik ma lolin afa ovi Ubu nala roak verin oa. Fwaroa tenam tali ngrihi ovi vu watan ra, ovu vaivatul ovi wol ralang Ubu. Tamata ovi rangrihi vaivatul avyai rfalak ne, rka'a afa ovi rfalak ra, na'uk velik aba, wol rka'a lahir.
54006021	Tamata boku rfalak ne, rira kaka'a dawan, na'uk velik aba, wol kena. Afa yai rotu mi wol rorang roak Yesus. Fara Ubu naflahar bir tinemun. Ning surat i utulis ini, lawan watan ini. Ya'a Paulus, ala salam verin mia
55001001	Ya'a, Paulus, ususan surat ini verin Timotius. Ya'a ulobang oa wean yanak lalean. Ubu ralan nfalak ma nfili ya'a ma eluk rasul verin Kristus Yesus, boma ti ufamalik Ubu Ni tnorung a. Tnorung ini nfalak ne, iki norang Kristus Yesus, na veka ni vava'at kakiwal. Amaflurut verin Yamadida Ubila'a ovu Duila'a Kristus Yesus ma fara nala Ni rala lolin ovu nfaturu Ni silobang verin oa, boma mu vava'at a malinan watan.
55001003	Ya'a ufalak fara weninyai verin Ubu, tevek oa ta baba. Ufadawang Ubu, ovu Ia nka'a ralang ila'a ne, wol otu sala ovu tamata liak. Ubung-nusing ra raraning vali Ia. Ovan-amar, na ungnanang lalawatan oa na'a ning falurut ra verin Ubu.
55001004	Ya'a ungnanang na'ut i tsiama ita, na ralam lalau ma lum ra rditi. Wean inyai bi, inak ma ulola oa, boma ralang a lolin.
55001005	Ya'a ungnanang ne, morang urun Kristus, wean lahir ubum vata i naran Lois ovu renam i naran Eunike rorang Ia. Ira rorang lan Yesus, beti oa. Ya'a uka'a basil ne, mu inorang a wean vali ira.
55001006	Wean inyai bi, ufangnanang oa, boma iva'um ma fwabana karya i Ubu nala verin oa, wean i tamata ra ba'i rafraik yafu ma deka nmata. Ia nala karya yai verin oa na'ut i ufadoku limang ra na'a oa.
55001007	Deka bwobar ma fwabana karya yai, tevek Ubu nala Ni Roh verin ita, ovu wol mane nfabobar ita. Na'uk Ni Roh nfangrebat ovu nfangora lahir ita ovu Ni rala lolin a, ovu notu ma tka'a ma tatahang nal raladida ra na'a afaka watan.
55001008	Ba deka mwa'it ma fwamalik dida Duila'a, ovu vali deka mwa'it ya'a, velik ne ra'abu'i ya'a tevek ufamalik Ia. Mera verin Ubu ma nala ngrebat verin oa, boma mtahang nala afa susa ra, tevek tfamalik Ni Ivar Lolin.
55001009	Ubu nsikat ita tali dida salasilan ra, ovu nera ita ma raladida ra rmerat urun. Afa lolin ovi totu ra wol rala vava'at kakiwal verin ita. Na'uk Ubu ka'i nala vava'at kakiwal verin ita, tevek Ni rala lolin verin ita, ovu norang lahir afa ovi ralan nfalak ra. Ubu wol notu lanit ivavan obin, na nfadoku roak ne, veka nala Kristus Yesus ma al ntevut ita.
55001010	Fiang ini Ubu nfaturu roak Ni lolin a verin ita, tevek Kristus Yesus nma roak ma neluk Raja i nsikat ita tali dida salasilan ra. Yesus nvisal-nvasil matmatan roak, ba velik ne tmata, na'uk Ia nala vava'at kakiwal verin ita ma itmunuk Ubu tna'a wan isa. Ia nfamalik roak vava'at kakiwal ini na'a Ni Ivar Lolin.
55001011	Ubu nfili ya'a ma eluk Ni rasul ma ufamalik ovu air Ni Ivar Lolin yai verin tamata ra.
55001012	Wean inyai bi utuan susa rivun, ti naran i ra'abu'i ya'a, na'uk wol uma'it, tevek uka'a lahir Yesus, ovu orang urun Ia. Uka'a basil ne, ti naran amar i veka nma ewal a, na Ia veka nsi'ik ya'a ma lolin.
55001013	Timotius, wean i mair tamata ra, na morang ma lolin afa ovi air roak verin oa. Mungnanang vali ma fwaklo'i a'uk mu vava'at verin Kristus Yesus, ovu mlobang Ia ovu vali tamata ra.
55001014	Ubu nala varvara verin ita ma tair Ni vaivatul ra verin tamata ra. Ia Ni Roh nleal ita ma nlobang ita, ba msi'ik ma lolin Ivar Lolin yai.
55001015	Oa mka'a roak ne, tamata ovi rorang Yesus na'a propinsi Asia yai, rivun ila'a rafla talik roak ya'a. Figelus ovu Hermogenes rti talik vali ya'a.
55001016	Fara Duila'a nala Ni rala lolin verin Onesiforus ovu ni rahan teta, tevek ia nma lalawatan ma nfaloling ralang a. Ia wol nma'it ma nalola ya'a na'a bu'i ralan.
55001017	Na'ut i naran kota Roma, na nkiwal ma ndav-nala lahir ya'a.
55001018	Oa mka'a vali ne, ia nlobang ma dawan ya'a na'a kota Efesus. Ba fara Duila'a nfaturu Ni silobang a verin Onesiforus na'ut i veka nma ma nukun tamata ra munuk na'a lanit ivavan a.
55002001	Baba Timotius, oa wean yanak lalean oa. Fara mu inorang nangrebat, tevek Kristus Yesus nala roak Ni rala lolin verin ita.
55002002	Oa mrenar roak afa ovi air verin tamata rivun, ma rsi'ik ovu rarenar lahir. Ba mair vali tamata ovi rot-orang lalawatan afa ovi rfalak ra, ovu ira rka'a ma rair tamata liak ra.
55002003	Baba, oa musti movu ya'a ma mususan wam, boma mtahang nala afa susa ra, wean meluk suldadu lolin verin Kristus Yesus.
55002004	Ni lolin a, mu vava'at wean suldadu ovi rfabana rira karya ra. Ira inar ma rot-orang afa ovi rira dawan nfareta verin ira. Wean inyai bi, ira wol rovu na'a karya liak ra.
55002005	Tamata ovi rkarya verin Ubu, na ira wearira tamata ovi rafla silalia. Ba ira musti rot-orang inukun ra na'a silalia yai, tevek wean i wol rorang, na wol rala akataka verin ira.
55002006	Tamata va'i i nkarya ma dawan al notu ni va'i a, ia veka na'an lan ni karya enan a. Oa vali mkarya ma dawan, boma Ubu nfakena oa na'a mu karya.
55002007	Fwanovak ma lolin afa ovi ufalak ra, tevek Duila'a veka nlobang oa ma fwan-aran munuk afa avyai.
55002008	Mungnanang Yesus Kristus, ubun nusin Raja Daud. Ubu nfava'at ewal roak Ia tali matmatan. Ufamalik Ivar Lolin ini verin tamata ra.
55002009	Tamata ra rotu sian ya'a ovu rkeak ya'a ovu kakeak tma'an, tevek ufamalik Ubu Ni Ivar Lolin ini. Ira rotu ya'a wean tamata sian watan. Na'uk wol rkeak nala Ubu Ni vaivatul ra.
55002010	Wean inyai bi, utahang nal ralang ma uvara watan susa ovi utuan ra. Velik ne tamata ra rotu sian ya'a, na'uk ufamalik watan Ubu Ni vaivatul ra, ma tamata ovi Ia nfili ra rarenar ma rorang, boma na'a amar i veka nma yai, na rira vava'at kakiwal vali na'a Kristus Yesus wan i nfitik nyadat.
55002011	Ba fara mtahang nal ralam na'a susa ra, tevek vaivatul ovi kena urun: “Wean i tovu roak na'a Kristus Ni matmatan, na veka tva'at vali ovu Ia. Wean i tatahang ralad na'a afa susa ra, na ita veka tfareta vali ovu Ia na'ut i nma ewal. Na'uk wean i tfalak ne wol torang roak Ia, na Ia veka nfalak vali ne, wol nka'a ita.
55002013	Wean i ita tfadoku ma wol torang roak Ia, na Ia veka not-nala watan afa ovi nfalak ra, tevek Ia nfakena lahir Ni tnorung ra.”
55002014	Timotius, eka fwangnanang tamata ovi rorang Yesus na'a afa ovi ufalak ra. Ubu nala ngrebat verin oa ma msurak ira ma deka vair na'a vaivatul ihirira ra. Afa avyai wol ihir akataka, ovu veka rot-visal tamata ovi rarenar, rira inorang a.
55002015	Msi'ik ma lolin ma mair Ubu Ni vaivatul mnga'un ra, ma ntorung ma fwabana Ni karya. Mkarya ma dawan, boma ti naran mu amar kena ma mdiri Ubu wahan ralan, na wol mwa'it. Oa musti mka'a Ubu Ni vaivatul ra ma mair ma lolin tamata ra.
55002016	Deka morang ngrihi ovi rfarsangal Ubu Ni vaivatul ra. Afa ovi tamata avyai rair ra rotu ma tamata ra rfaroa tenarira tali Ubu.
55002017	Afa ovi rair ra ra'an ralarira ra wean suhut ngnea-ngnuban i nsoru ma na'an tamata tenan a. Tali tamata avyai, na tamata irua nararira Himeneus ovu Filetus.
55002018	Ira rban-talik roak linga'an i kena, ba rotu ma tamata boku wol rorang roak Yesus. Ira rfalak ne, Ubu nfava'at munuk roak tamata ra tali matmatan.
55002019	Velik ne wean inyai, na Ubu Ni vaivatul ra kena urun, ba torang watan. Ubu Ni vaivatul ra wean vatu dawan ovi rotu na'a rahan ni fanderen ma nangrebat urun. Na'a vatu dawan avyai rwalur ne, “Duila'a nka'a Ni tamata ra munuk,” ovu Ia nfalak vali ne, “Tamata iki watan nfalak ne Duila'a Ni ia, na musti ntalik ma deka notu kikyai salasilan ra.”
55002020	Baba, eka mrenar vaivatul kamkuma ovi. Na'a rahan dawan isa, na trea binan ovu ta'a rivun ma rotu boku tali masa, boku tali perak, na boku vali tali aa te bal. Tamata ra rala binan ovu ta'a ovi rotu tali masa te perak na'a amar dawan, te wean i mangun ra rma, na'uk binan ovu ta'a liak ra rala ma amar-amar al rafna'an na'a.
55002021	Ba wean i tamata isa ntalik roak tali afa ovi wol lolin ra, na Ubu veka nfili ia ma nkarya verin Ia. Ia veka wean binan lolin ovi tamata ra rala ma ralang rira mangun ra. Ubu Ni roak tamata yai, ba ni vava'at nmerat. Ia ntorung ma novu karya lolin ra munuk.
55002022	Ba wean inyai ta baba, na deka motu afa sian ovi tuvmarmuri ba'i rotu ra. Mkarya ma dawan ma mu vava'at nmalola, ovu ralam urun ma fwakena afa ovi fwalak ma rotu ra. Fara mu silobang a dawan ovu mdava ni malinan watan. Motu wean inyai vali ovu tamata ovi ralarira urun ma raraning Duila'a.
55002023	Deka morang tamata ovi vair ma rangrihi afa ovi boda-badi ra. Oa mka'a roak ne, afa avyai rotu watan mi rsingarahi i.
55002024	Na'uk tamata ovi rkarya verin Ubu deka rsingarahi ovu tamata liak. Ira musti rmarkai verin tamata ra munuk, ovu rsiair ma lolin, ovu vali rira fikiran a blawat.
55002025	Ira musti rfakabava tenarira ra ma al rsurak ovu rtabu tamata ovi rangal ira, boma Ubu ki nkarya na'a ralarira ra. Fara rahil ma rtalik tali rira salasilan ra, boma rorang ne, Ubu Ni vaivatul ra kena urun.
55002026	Wean inyai beti rka'a ne, lan ana nitdawan nweang nala ira ma rorang ni linga'an. Na'uk fiang ini, rorang roak Ubu Ni vaivatul ra, ba nitdawan wol not-nala roak ira.
55003001	Baba, mrenar ma lolin afa ovi mane ufalak ini. Na'ut i amar ra mane rlia roak, na veka susa dawan ila'a.
55003002	Tevek tamata ra veka rfikir a'uk tenarira ra, ovu rlobang rira kubang ra. Ira veka rfakaratat tenarira ra ma rfamalik rira metan ra. Ira veka inar ma rfalak sian tamata ra, ovu rafena ma rorang renarir-yamarira ra. Ira veka rafena ma rfalak fara weninyai verin tamata ovi rlobang ira, ovu vali wol rorang Ubu.
55003003	Ira wol rka'a ma rsilobang, rafena ma rabun afa sian ovi tamata ra rotu verin ira, ovu inar ma rsiklabir ma rfalak sian tamata ra. Ira veka wol rkamlabir ma rtahang ralarira ra, ba rsivaval sian, ovu rangal afa ovi lolin ra.
55003004	Ira inar ma rfedi rira kida ra verin tamata ovi wol inar lahir ira, ovu rotu afa ovi sian ra tia ma watan, ma wol rfikir aran afa ovi rotu ra. Ira rfadawang a'uk tenarira ra ovu rotu a'uk afa ovi inarira, na'uk wol rlobang lahir Ubu.
55003005	Ira iva'ur ma rti rira rahan falurut a, ma rotu ma felarira ra wean tamata ovi rorang Ubu, na'uk rira vava'at ra rfaturu ne, wol rorang Ia. Fwaroa tenam a tali tamata avyai.
55003006	Tevek tali tamata avyai, na tamata boku rti fanfonak watan ira na'a tamata liak rira rahan ra, ma rweang vata ovi rira fikiran ra katketa ma rorang a'uk afa ovi rfalak ra. Vata ovi rira salasilan ra rivun, ba rorang a'uk rira ininan sian ra.
55003007	Vata ovi inar ma tamata ra rair afa ngorva'an ra verin ira, na'uk wol rfan-aran afa ovi kena ra.
55003008	Tamata siweang avyai wearira Yanes ovu Yambres. Lan a, ira rangal Musa. Ba wean vali inyai verin tamata ovi rangal afa ovi kena ra. Ira ulurira ralan ra rasmotak watan ovu rira inorang wol kena lahir, ba afa ovi rotu ma Ubu nala'ing ira.
55003009	Na'uk wol uturira, tevek tamata rivun veka rsi'ik ma rka'a lahir rira boda-badi ra, wean lahir Yanes irua Yambres rira boda-badi ra.
55003010	Na'uk oa mka'a munuk roak afa ovi air ra, ning vava'at a, ning dardirin a ovu ning inorang na'a Yesus Kristus. Oa mka'a vali ne utahang nal ralang ovu ning silobang a.
55003011	Oa msi'ik roak ne tamata ra rwi-rwa ya'a, ovu ning susa ra. Ira rotu afa ovi na'a kota Antiokhia, kota Ikonium ovu kota Listra. Tamata ra rotu sian urun ya'a, na'uk Duila'a novun ya'a ma wol akataka.
55003012	Ba wean inyai, na iki watan inan ma ni vava'at nmalola ovu Kristus Yesus, na tamata ra veka rwi-rwa vali ia.
55003013	Na'uk tamata sian ra ovu tamata siweang ra rira sian veka ntafal ila'a. Ira veka rsiklabir-sikual ira, ovu tamata liak veka rlabir vali ira.
55003014	Na'uk oa ta baba, morang a'uk afa ovi kena ra. Morang lalawatan afa lolin ovi amair roak verin oa yai, tevek oa mka'a ne ami amair roak oa, ovu afa ovi amair ra kena.
55003015	Oa mungnanang vali ne tali mu kako'u, na mka'a roak Surat Ralan ihin a. Ubu Ni vaivatul ra rfaturu ne, wean inba ma mu vava'at kakiwal, tevek morang a'uk Kristus Yesus.
55003016	Vaivatul ovi rna'a Surat Ralan a, munuk lahir rtali Ubu, ovu kena, ma tala vaivatul avyai ma tair ovu tatabu tamata ra ma rfakena rira sala ra. Surat Ralan kena vali ma nair tamata ra, boma rira vava'at ra rmalola.
55003017	Wean inyai, na Surat Ralan nlobang Ubu Ni tamata ra munuk, boma nfakesi ira ma rot-nala afa lolin ra munuk.
55004001	O Timotius! Ya'a ralang urun ma usurak lahir oa na'a Ubu ovu Yesus Kristus wahan ralan a. Na'a amar i Yesus Kristus veka nma ewal ma nfareta tamata ra wean lahir Raja, na Ia veka nfaleka inukun verin tamata ovi rmata roak ovu ovi rva'at obin. Ba usurak oa ne:
55004002	Fwamalik Ubu Ni vaivatul ra verin tamata ra. Mususan wam, boma velik ne inar te wol inar ma rarenar, na'uk mungrihi watan. Fwakena tamata ovi rair afa ovi wol kena ra, mtabu tamata ovi rotu afa sian ra ovu fwaloling ira ma rotu afa lolin watan. Wean i mair ira, na mtahang ralam ma dawan.
55004003	Tevek naran ni amar ana, tamata ra veka rafena ma rarenar tamata ovi rair afa ovi kena ra, na'uk veka rorang watan afa ovi inar ra. Ira veka rasdovu guru rivun ma rair afa ovi inar ma rarenar a.
55004004	Ira veka rafena ma rarenar Ubu Ni vaivatul ra, na'uk inar ma rarenar tomu ovi wol kena ra.
55004005	Usurak oa ta baba, ma velik ne sian te lolin, na mususan wam ma lolin. Mtahang ralam watan na'a mu susa ra. Fwabana mu karya ma fwamalik Ubu Ni Ivar Lolin verin tamata ra. Fwabana ma lolin vali mu karya liak ovi Ubu nala verin oa.
55004006	Ya'a ala roak ning vava'at neluk persembahan verin Ubu, ovu ning amar sarseri roak ma umata.
55004007	Ya'a orang ma lolin roak banbanan i Ubu nala verin ya'a. Otu munuk roak karya ovi Ubu nala verin ya'a, ovu ufamalik lalawatan dida inorang na'a Yesus Kristus.
55004008	Ba unaban watan ma amar kena, ma Duila'a veka naval ya'a na'a lanit ratan, tevek ning vava'at kena ovu Ia. Ia veka nukun tamata ra ovu Ni inukun mnga'un. Duila'a wol mane naval watan ya'a, na'uk verin tamata ovi rlobang Ia ovu inar urun ma nma ewal.
55004009	Timotius, yarak mdava linga'an ma mwa ma itrua na'a ini veki.
55004010	Ufalak wean inyai, tevek Demas nti talik roak ya'a ma nti kota Tesalonika, tevek nlobang afa ovi rna'a lanit ivavan ini. Kreskes nti propinsi Galatia, na Titus nti vali ma nana'a propinsi Dalmatia.
55004011	Lukas a'uk sa'i ndoku ovu ya'a. Ba mdava Markus ma mirua mya ini, tevek nlobang ya'a na'a ning karya.
55004012	Ya'a usinir roak Tikhikus ma nti kota Efesus.
55004013	Ba amar i veka mwa ini, na mtaha ning ravit blawat i ufadoku verin Karpus na'a kota Troas. Mtaha vali ning buku ra. Ya'a inak buku ovi rotu tali afwatan ulin ra nlia munuk buku liak ra.
55004014	Aleksander i ba'i notu binan ovu afa liak ra tali tembaga notu sian da'in ya'a, ba Ubu veka nbalas ni afa sian ovi notu ra.
55004015	Msi'ik wam ma lolin, tevek ia nangal ma dawan Ivar Lolin i amfamalik a.
55004016	Amar i betfasa ulotar tenang na'a fareta, na wol tamata isa vali nma ma nfatuang ya'a, na'uk rti talik munuk ya'a. Era verin Ubu ma deka nukun ira na'a afa yai.
55004017	Na'uk Duila'a nfatuang ya'a ma nfangrebat ya'a, ba ufamalik Ni Ivar Lolin a verin tamata ovi wol Yahudi ra ma rarenar munuk. Ubu nlobang ya'a ma tamata ovi mane rfedan ya'a wol rot-nala.
55004018	Duila'a veka nbelat ya'a ma nfaroa sian tali ya'a. Ia veka novun ya'a ma ti una'a Ni Fareta na'a lanit ratan. Ita tfadawang Ia lalawatan. Kena urun!
55004019	Ya'a ala salam verin Priskila, Akwila ovu Onesiforus ni rahan teta.
55004020	Erastus nleal kota Korintus obin, na uban-talik vali Trofimus na'a kota Miletus, tevek na'ut inyai, na nawar ia.
55004021	Radridin sarseri roak, ba mususan wam ma mwa ini kikyai. Ebulus, Pudes, Linus, Klaudia ovu tamata liak ovi rorang Yesus rala salam verin oa.
55004022	Fara Duila'a nfatuang oa ovu nfangrebat ralam a, ovu vali naflahar bir tinemun. Surat i ususan ini, lawan watan ini. Ya'a Paulus, ala salam verin mia
56001001	Ya'a Paulus, ususan surat ini verin oa ta baba. Ya'a eluk Ubu Ni sansinir ovu Yesus Kristus Ni rasul. Ubu nfili ovu nsinir ya'a ma ti ulobang tamata ovi Ia nfili ra, boma rira inorang nmela. Ning varvara vali ma air afa ovi kena ra verin ira, boma rorang urun Ubu.
56001002	Tamata avyai rka'a afa kena ovi air verin ira, ba rnaban vava'at kakiwal i Ubu ntorung roak. Ubu wol notu lanit ivavan obin, na nfadoku roak tnorung ini. Ita bisma torang lahir Ubu, tevek wol nsiklabir.
56001003	Ubu nsikat ita tali dida salasilan ra, ma dida vava'at kakiwal. Ia nfareta ya'a ma ufamalik Ni Ivar Lolin a. Ia nfili ya'a, boma naran amar i nfadoku roak ma tamata ra rarenar Ni vaivatul ra, na ufamalik Ni Ivar Lolin a.
56001004	Titus, ya'a ala oa ma meluk yanak lalean, tevek itrua torang roak Yesus Kristus. Fara Yamadida Ubila'a ovu Yesus Kristus i nsikat ita tali dida salasilan ra, ma dida vava'at kakiwal, nala Ni rala lolin a verin oa, ma mu vava'at malinan watan.
56001005	Lan ana, uti talik oa na'a nuhu Kreta, boma msi'ik dida karya ovi wol kena obin. Ufalak vali verin oa ma fwili dawan kareda ovi reluk penatua lokat ahu, wean i usurak roak verin oa.
56001006	Wean i fwili tamata ra ma rna'a dawan kareda ovi reluk penatua, na fwili tamata ovi wol rira sala, boma tamata ra deka rfasala nala ira. Ira awarira ikisa watan, ovu yanarira ra musti rorang vali Yesus. Deka fwili tamata ovi yanarira ra rotu afa ovi wol inovan ra, te ulurira vatu ma wol rorang renarir-yamarira ra.
56001007	Dawan kareda ovi rban-ulu verin rira sidovung ra rasusan Ubu Ni karya. Wean inyai bi, musti fwili tamata ovi wol rira sala, boma tamata ra wol rfasala ira. Ira wol rfakaratat tenarira ra, wol rfarlan ma rangrova, wol ranavut, wol rsitaha ovu wol wahar kubang.
56001008	Ira musti inar ma tamata ra ralola ira na'a rira rahan ra. Ira musti inar vali ma rotu a'uk afa lolin, rtahang nal ralarira na'a afaka watan, rasusan ma lolin rira vava'at ra, rira vava'at ra rmalola ovu rmerat.
56001009	Tamata ovi fwili ra musti rorang ma lolin afa kena ovi tair roak verin ira, boma rlobang ma rair tamata ra na'a afa kena avyai. Ira musti rsurak vali tamata ovi rangal afa ovi rair ra, boma rka'a rira sala ra.
56001010	Tevek tamata rivun ila'a rangal afa kena ovi tair ra. Nlia tali inyai munuk, na tamata ovi rorang Yahudi rira inukun i nfalak ne, musti rsunat rira brana ra. Ira rsiweang sian ma rala vaivatul ovi wol kena ra ma rair tamata ra, ovu lunar dawan watan, na'uk wol rot-nala akataka.
56001011	Tamata ovi wear inyai, fwalak teri ira ma deka rsiair kikyai, tevek ira rti tia ma watan tamata rira rahan ra, ma rair afa ovi wol kena ra verin ira. Tamata ovi rarenar ira wol rka'a roak ne, raroal te rara. Ira rsiair ma rdava kubang watan, ba afa ovi rotu ra sian da'in.
56001012	Lan ana, tamata Kreta isa i neluk rira nabi nfalak ne, “Tamata Kreta rsiklabir sian. Ira rira vava'at a wean afwatan ra ma rotu lalawatan afa ovi sian ra, rbosa sian ovu inar ma rafna'an watan.”
56001013	Afa ovi nfalak ra kena. Ba mtabu ma dawan ira, boma rorang a'uk Yesus Ni vaivatul ra.
56001014	Mtabu vali ira ma deka rorang kikyai Yahudi rira tomu siklabir ra, ovu rira adat ra rtali tamata ovi rangal afa ovi kena ra.
56001015	Verin tamata ovi ralarira ra rmerat, na afakataka watan rmerat. Na'uk verin tamata ovi wol rorang Ubu ovu ralarira ngra, na wol afa isa vali nmerat, tevek rira fikiran ovu ralar ila'a ngra-ngrodi vali.
56001016	Ira rfalak ne, rka'a Ubu, na'uk afa ovi rotu ra wol kena ovu rira vaivatul ra. Ira rira vava'at sian ma wol rorang lahir Ubu, ovu wol rot-nala afa ovi lolin ra.
56002001	Titus, oa musti mair lalawatan afa ovi kena ra.
56002002	Oa musti msurak brana ovi tuvu roak ira, boma rka'a ma rsi'ik ma lolin rira vava'at ra. Ira musti rka'a warira vali, boma tamata ra ralang ira, ovu musti rira fikiran ra blawat. Ira musti ralarira urun ma rorang Ubu Ni vaivatul ra, ovu vali ralar lolin ma rlobang tamata ra. Ira musti rtahang nal ralarira ra na'a afaka watan, boma rira inorang nangrebat.
56002003	Mair vali wean inyai verin itvata ra, boma rira afa ovi rotu ra rfaturu ne, rorang Ubu. Ira wol rfalak sian tamata ra, wol ranavut ovu musti rair afa ovi kena ra.
56002004	Itvata ra rotu wean inyai, boma rair vata tuvmarmuri ra ma rka'a ma rlobang awarira ra ovu yanarira ra,
56002005	rka'a warira ma rira fikiran ra blawat, ovu ralarira ra rmerat. Ira musti rmarkai, ovu iva'ur ma rsi'ik ma lolin rira rahan teta ra, ovu ralarira lolin watan ma rorang awarira ra. Ira rotu afa avyai, boma tamata ra deka rfalak sian Ubu Ni vaivatul ra.
56002006	Msurak vali brana tuvmarmuri ra wean inyai, boma rtahang nal ralarira na'a afaka watan.
56002007	Titus, msi'ik wam ma lolin na'a afakataka munuk, boma tamata ra rsi'ik mu vava'at a, na inar ma rorang oa. Wean i mair tamata ra, na ralam urun ovu mu vava'at nmalola, boma ralang oa.
56002008	Msiair ovu vaivatul ovi kena ra, boma tamata ra deka rfasala oa. Motu wean inyai, na tamata ovi mane rangal oa veka rma'it, tevek wol rdav-nala linga'an ma rfalak sian ita.
56002009	Mair tamata sansinir ra ma rot-orang afa ovi duarira ra rfalak na'a afakataka watan, ovu rfaloling ralarira ra. Ira deka rsingarahi ovu duarira ra,
56002010	ovu deka rbori vali rira metan ra. Na'a afaka watan, na rira vava'at ra musti rfaturu ne, tamata lolin ira. Rotu wean inyai, boma duarira ra rorang ira ovu tamata ra inar ma rarenar ivar na'a Ubu i nsikat ita tali dida salasilan ra, ma dida vava'at kakiwal.
56002011	Mair afa avyai, tevek Ubu nfaturu roak Ni rala lolin verin tamata ra munuk, boma nsikat ira tali rira salasilan ra, ma rira vava'at kakiwal.
56002012	Ubu nair ita ovu Ni rala lolin a, ma deka totu afa ovi wol inan ra, ovu deka torang afa sian ovi rna'a lanit ivavan ini. Ni rala lolin notu ma tatahang nal ralad ra na'a afaka watan, ovu torang urun Ia, ovu vali dida vava'at ra rmalola.
56002013	Ita tnaban ma tfaklo'i a'uk dida vava'at ra na'a amar dawan i veka notu ma inadida. Na'a amar yai, na tamata ra munuk veka rsi'ik Yesus Kristus nma ewal ovu Ni ngrebat i nfitik nyadat a, ovu nsikat ita tali dida salasilan ra, ma dida vava'at kakiwal. Ia Ubu Ia, ovu Ni dawan nlia munuk afakataka.
56002014	Ia nala roak tenan a ma al ntevut ita tali dida salasilan ra. Ia nfamerat vali raladida ra, tevek Ni munuk ita, ovu notu ma inadida ma totu a'uk lolin a.
56002015	Baba, era ma mair munuk afa ovi ufalak roak verin oa. Msurak tamata ovi rorang Yesus na'a inyai ovu ngrebat i ntali Ubu. Msi'ik ma lolin, boma tamata ra rarenar ma lolin afa ovi mair verin ira.
56003001	Fwangnanang tamata ovi rorang Yesus, ma ralang ovu rot-orang afa ovi rira dawan fareta ra ovu rira dawan liak ra rfalak a. Ira musti rasusan tenarira ra ma rotu a'uk afa ovi lolin ra.
56003002	Fwalak ma deka rfalak sian tamata ra, na'uk rsialang ira ovu rsiotu lolin ira ovu tamata iki watan. Ira musti rfakabava tenarira ra ovu rdava watan malinan a.
56003003	Tevek lan ana, raladida ra vu watan ma totu lalawatan afa ovi wol kena ra. Ita totu vali wean ini: ita wol tot-orang Ubu Ni vaivatul ra, ovu torang watan dida ininan sian ra ma salasilan nfareta ita. Dida fikiran ra sian, tbo'itea ovu ralad sian tamata ra, tsisala ralad ovu tamata liak ra, ovu isa wol inan lahir isa.
56003004	Velik ne lan a, totu afa sian avyai, na'uk Ubu nfaturu Ni rala lolin a, ovu Ni silobang verin ita. Ia nsikat ita tali dida salasilan ra, ma dida vava'at kakiwal.
56003005	Ubu wol nsikat ita tali dida salasilan ra, tevek afa lolin ovi totu ra, na'uk Ia ka'i nfaturu Ni silobang a verin ita. Ia nsikat ita tali dida salasilan ra nahu Ni Roh i nfamerat raladida ra, ovu nala vava'at ngorva'an verin ita.
56003006	Ubu nala Ni Roh verin ita ma nkarya ma dawan na'a raladida ra, tevek Yesus Kristus nmata ma nsikat ita tali dida salasilan ra, ma dida vava'at kakiwal.
56003007	Ubu notu wean inyai, tevek Ni rala lolin verin ita. Ia nfadoku ne, wol dida salasilan roak. Ba tnaban vava'at kakiwal i Ubu veka nala verin ita, tevek Yamadida verin Ia.
56003008	Vaivatul avyai kena munuk lahir, ba morang a'uk. Ba wean i mair tamata ra, na fwamalik afa ovi ufalak ra, boma tamata ovi rorang Ubu, ralarira urun ma rotu lalawatan afa ovi lolin ra. Afa ovi air ra lolin watan ma rlobang tamata ra.
56003009	Baba, fwaroa tenam tali tamata ovi vair na'a tomu ovi rfamalik ubud-nusid nararira ra, ovu rsingarahi na'a Musa ni inukun. Afa avyai munuk wol ihir akataka, ovu wol rlobang tamata ra.
56003010	Mtabu tamata ovi mane rkama'ar dida sidovung ra. Wean i wol rtalik, na mtabu ira fasa ewal. Wean i rafena watan obin, na deka mkamlabir ira.
56003011	Oa mka'a roak ne, tamata ovi wearira inyai rafena ma rorang afa ovi kena ra, ma rotu a'uk salasilan ra. Tamata avyai rira salasilan ra rfaturu ne, sala roak ira na'a Ubu wahan ralan a.
56003012	Ya'a veka usinir Artemas te Tikhikus ma ti nfatuang oa. Wean i nti naran roak, na yarak mdava linga'an ma mwa ma mtuan ya'a na'a kota Nikopolis, tevek uvolan roak mane uti kota yai, ma una'a inyai na'ut i radridin a dawan.
56003013	Msi'ik ma lolin ma mlobang Zenas i ni kaka'a dawan na'a inukun ra, ovu Apolos. Ira mane rti wan liak, ba mlobang ira ovu afa ovi veka rtaha ra na'a rira banbanan.
56003014	Tamata ovi rorang Yesus na'a nuhu Kreta yai musti rotu lalawatan afa ovi lolin ra, ma rlobang tamata ovi rtuan susa ra. Tamata ovi rorang Yesus rotu wean inyai, boma rira vava'at ra fyawar.
56003015	Ami mam tinemun amala salam verin mia. Myala salam vali verin tamata inorang ovi rlobang ita. Fara Ubu naflahar bir tinemun. Ning surat a lawan watan ini. Salam tali ya'a, Paulus
57001001	Ya'a ini Paulus, tamata ra ra'abu'i ya'a, tevek orang Kristus Yesus. Filemon, amrua terad i Timotius amasusan surat ini verin oa. Kida, amala roak oa na'a ralamami ra, ovu movu roak ami na'a mami karya a.
57001002	Surat ini vali verin tamata ovi rorang Yesus rira sidovung na'a mu rahan, ovu urad i Apfia, ovu vali Arkhipus i nkarya ma dawan ovu ami ma amamunuk amfabana Ubu Ni karya.
57001003	Amaflurut verin Yamadida Ubila'a ovu Duila'a Yesus Kristus, ma fara nala Ni rala lolin verin mia, ma bira vava'at ra malinan watan.
57001004	Kida, lokat amar i uflurut verin oa, na ufalak fara weninyai verin Ubu,
57001005	tevek urenar roak ne, morang lalawatan Duila'a Yesus, ovu mu silobang a dawan verin tamata ovi rorang Ia.
57001006	Baba, ita totu kida roak ovu itmunuk raladida isa ovu Kristus, bi uflurut verin oa, boma mu inorang a ntafal ma dawan. Uflurut ma fara mka'a munuk afa lolin ovi Ubu notu roak verin ita nahu Kristus.
57001007	Ya'a ralang a lolin urun, tevek mlobang tamata ovi rorang Yesus. Mu silobang yai notu ma ralang lolin urun ovu nfangrebat ralang a, tevek motu ma tamata ovi rorang Yesus ralarira ra lolin vali.
57001008	Ba wean inyai, na ya'a bis watan ma ala ngrebat i ntali Kristus ma ufareta oa ma motu afa ovi kena ra.
57001009	Na'uk era watan ma motu, tevek uka'a roak ne, mlobang tamata ovi rorang Yesus. Ya'a Paulus, tuvu roak ya'a ovu una'a bu'i ralan, tevek orang Kristus Yesus.
57001010	Mane era verin oa ma mlobang tamata isa i wean yanak ia, naran Onesimus. Una'a bu'i ralan, na nma nalola ya'a, ma ulobang roak ia ma nka'a Ubu.
57001011	Lan ana, ia wol fyawan lahir verin oa, na'uk fiang ini fyawan urun. Wol mane verin oa watan, na'uk verin ya'a vali.
57001012	Ya'a ulobang ma dawan Onesimus, na'uk ufalak ma newal ia ti ma nlolak oa.
57001013	Velik aba, inak ma utahang ia na'a ini ma nkati oa, ma nlobang ya'a na'a bu'i ralan. Una'a ini, tevek ufamalik Ubu Ni Ivar Lolin a.
57001014	Na'uk wean i wol mtorung, na ya'a wol utahang vali ia, ovu wol ukiwal oa, boma oa ka'i fwadoku watan.
57001015	Snain Ubu nfadoku ma Onesimus nti talik oa, na'uk wol mnanat, boma mal-ewal ia ma mirua kakiwal.
57001016	Fiang ini Onesimus wol mane neluk tamata sansinir watan verin oa, wean lan, na'uk nlia tali inyai, na ia norang roak Yesus, ovu ulobang urun ia. Ia fyawan urun verin ya'a, na'uk verin oa, na nlia tali inyai! Tevek Duila'a Ni ia, ovu vali oa mu ia.
57001017	Wean i munovak ne, itrua kida tevek torang Ubu, na mal-ewal ia wean watan i mala ya'a.
57001018	Wean i lan a nfaruki roak oa, te ni utan na'a oa, na ya'a ki uvara munuk afa avyai.
57001019	Ya'a Paulus ka'i ususan surat ini. Wean i Onesimus ni utan na'a oa, na veka ubahir munuk. Na'uk deka mublufang vali ne, oa mu utan na'a ya'a, tevek ulobang roak oa ma morang Yesus.
57001020	Ba wean inyai ta kida, na fara mlobang ya'a, tevek itrua torang Duila'a. Fwaloling ralang a, tevek torang Kristus.
57001021	Ya'a ususan surat ini, tevek uka'a roak ne, iva'um ma motu afa i era verin oa. Ya'a uka'a vali ne, oa veka motu ma nlia tali afa i era yai.
57001022	Ba wean inyai, na mlobang ma fwadoku wan isa na'a mu rahan a ma una'a teri, tevek era lablobang verin Ubu ma nrenar bira falurut ra, ma rfatalik ya'a tali bu'i ralan ma tsituan ewal ita.
57001023	Ning kida isa naran Epafras nala salam verin oa. Amrua amna'a bu'i ralan, tevek amorang Kristus Yesus.
57001024	Ning kida boku vali na'a Ubu Ni karya, nararira Markus, Aristarkhus, Demas ovu Lukas, rala vali salam verin oa.
57001025	Fara Duila'a Yesus Kristus nala Ni rala lolin a verin mia ma naflahar mia. Ning surat i utulis ini, lawan watan ini. Ya'a Paulus, ala salam verin mia
58001001	Terang a valing averi, lalan ana Ubu nangrihi ma rivun roak verin ubud-nusid ra nahu Ni nabi ra. Ia nala linga'an rivun ma nangrihi verin ira.
58001002	Na'uk na'a amar ovi lanit ivavan a mane namwear roak ini, na Ubu nangrihi roak verin ita nahu Yanan a. Ubu nfalak ma Yanan a notu lanit a ovu afa ovi rna'a lanit ivavan munuk. Ia nfadoku roak ma Yanan a veka Ni munuk afakataka.
58001003	Ia nfaturu lahir Ubu vanan i nfitik a nyadat, ovu vali Ubu felan mnga'un a. Ia Ni ngrebat ma nwanar afakataka munuk na'a lanit ovu lanit ivavan ovu Ni vaivatul ra. Ia na'i vatuk tamata rira salasilan ra munuk roak, beti ndoku Ubu i Ni dawan nlia munuk afakataka Ni lihir mela a, na'a lanit ratan ma nfareta vali.
58001004	Ubu Yanan ini Ni fareta a nlia munuk Ubu Ni sansinir ovi rna'a lanit ratan rira fareta. Inyai wean watan Ubu nala naran i lolin urun verin Ia ma al nalang Ia, ma nlia tali Ni sansinir ovi rna'a lanit ratan, nararira ra.
58001005	Ubu wol mane nangrihi verin Ni sansinir ovi rna'a lanit ratan, wean i nangrihi verin Yanan, ma nfalak ne, “Ya'a Yanak Oa! Amar ini lahir, na ufalak verin Oa ne, Yamam Ya'a.” Ubu nfalak vali ne, “Ia Yaman Ya'a, ovu Ya'a Yanak Ia.”
58001006	Na'ut amar i Ubu novun Yanan i ula lalean a nma lanit ivavan a, na Ia nfalak ne, “Sansinir ovi rna'a lanit ratan munuk musti rsoak ma raraning Ia.”
58001007	Ubu nfamalik Ni sansinir ovi rna'a lanit ratan a ne, “Ya'a otu ma Ning sansinir na'a lanit ratan ra wearira lahir nait a, ovu vali Ning sansinir ra wearira yafu ongan a.”
58001008	Na'uk Ubu nfalak na'a Yanan a wean ini, “Oa ini Ubu i fwareta lalawatan, nata ti wol ni wahan, ovu Oa fwareta ovu Ni malolan a.
58001009	Wean i tamata ra rotu afa ovi kena ra, na Oa ralam a lolin urun, na'uk wean i rotu afa ovi sian ra, na Oa wol inam lahir. Ba Ubu, Duila'a i morang Ia yai, nalang Oa nlia tali Mu kida liak ra: Ia nli'i ngul na'a Oa ma neluk faneak ne, nalang Oa ma notu ma ralam lolin urun.”
58001010	Ubu nfalak vali verin Yanan ne, “Oa ini Duila'a Oa! Tali lalan a, na Oa motu lanit ivavan ini, ovu motu vali lanit a.
58001011	Afa avyai munuk veka rmamu, na'uk Oa veka mna'a, nata ti wol ni wahan, ovu vali afa avyai munuk veka wearira kadaravit ovi viar roak a.
58001012	Oa veka motu ma lanit ivavan namwear munuk, wean i rdulan ravit blawat vian i wol reluk roak ia. Motu roak wean inyai, beti motu lanit ivavan ngorva'an. Na'uk Oa veka weam watan lan a, ovu Mu vava'at a wol ni wahan.”
58001013	Ubu wol nangrihi verin Ni sansinir ovi rna'a lanit ratan, wean Ia nangrihi verin Yanan ne, “Mdoku Ning lihir mela a, ti naran i otu ma tamata ovi rira sian Oa rsoak nulu Oa.”
58001014	Ba ita tanovak aka na'a Ubu Ni sansinir ovi rna'a lanit ratan a? Sansinir avyai, roh ovi Ubu nsinir roak ira ma rlobang tamata ovi Ia nsikat roak ira tali rira salasilan ra, ma rira vava'at kakiwal.
58002001	Ba terang a valing averi, wean inyai bi musti tsi'ik wadida ma lolin ma torang urun Ubu Ni Ivar Lolin i trenar roak a, boma deka tafla talik dida inorang a.
58002002	Ubu Ni vaivatul ovi Ni sansinir ra tali lanit ratan rfamalik verin ubud-nusid ra tali lalan, kena lalawatan. Ba tamata ovi wol rot-orang vaivatul avyai rtuan roak inukun i inovan ovu afa sala ovi rotu ra.
58002003	Ubu nsikat roak ita tali dida salasilan ra, ma dida vava'at kakiwal. Afa i Ubu notu yai lolin urun, ba tamata ovi wol rkamlabir afa yai, na Ia veka nukun ira ma ntafal ma aleman. Duila'a Yesus ka'i nfamalik lan Ubu Ni Ivar Lolin a. Nata tamata ovi rarenar lan roak Ivar yai tali Yesus, ti rfamalik vali verin ita ma tka'a ne, Ivar yai kena lahir.
58002004	Ubu nfaturu ne, tamata ovi rfamalik Ivar yai rira afa ovi rfalak ra kena. Ia notu wean inyai nahu Ni faneak ovu mujizat ra, ma nfaturu Ni ngrebat a ma tamata ra rtalkaka. Ubu Ni Roh a nala Ni ngrebat a verin tamata ovi rorang Yesus, wean lahir ralan nfalak a.
58002005	Lanit ivavan ngorva'an i tfamalik a veka nma. Na'ut inyai, na Ubu veka wol nala ngrebat verin Ni sansinir ra na'a lanit ratan ma rfareta.
58002006	Ita tka'a afa yai, tevek rfalak roak na'a Surat Ralan ne, “Ubu, notu afakinimi mungnanang tamata ra? Tamata ovi rna'a lanit ivavan ini tamata watan ira, na afakinimi msi'ik tamata yanan a?
58002007	Oa motu ma Mu sansinir ovi rna'a lanit ratan rira dawan nlia kedan ia watan, na'uk wol mnanat. Ba Oa fwakaratat ia ovu malang ma dawan ia.
58002008	Oa mala ngrebat verin ia ma nfareta munuk afakataka, ma wean lahir i rsoak nulu ia.” Beti tbas ne, ia nfareta munuk afakataka. Ihin a ne, wol afa isa vali ma tamata ra wol rfareta. Fiang ini wol trea obin ne, tamata ra rfareta afakataka munuk.
58002009	Na'uk ita tka'a roak ne, Yesus Ni ngrebat ma nfareta afakataka munuk! Na'ut i Ia nleal lanit ivavan ini, na Ubu notu ma Ni sansinir ovi rna'a lanit ratan rira dawan nlia kedan Ia watan, na'uk wol mnanat. Fiang ini Ubu nfakaratat Ia ovu nalang ma dawan Ia, tevek ntuan susa dawan ma nmata. Ubu Ni rala lolin a, bi Yesus nmata ma al nakvanak tamata ra munuk tali rira salasilan ra.
58002010	Ubu notu afakataka munuk, ovu Ia notu ma tamata ra munuk rfadawang Ia. Ia nfadoku roak ma Yesus ntuan susa rivun ma neluk Raja i wol Ni salasilan, ma nsikat tamata ra tali rira salasilan ra. Ba afa i nfadoku roak yai kena urun! Ba tali Yesus Ni susa avyai, na Ubu nasusan roak linga'an ma nala tamata rivun ma reluk yanan ra, ma Ni dawan nvotuk na'a ira vali.
58002011	Yesus na'i vatuk roak dida salasilan ra, ba Ia notu ma dida vava'at ra rmerat urun. Yesus ovu ita tamata ovi notu roak ma dida vava'at ra rmerat urun a, Yamadida isa watan. Wean inyai bi, Yesus wol nma'it ma nfalak ne, Ni tiniman ita.
58002012	Yesus nfalak roak verin Ubu ne, “Ya'a veka ufamalik naram a verin Ning tiniman ra, ovu veka udedang verin Oa ma ufadawang Oa na'a rira sidovung a.”
58002013	Yesus nfalak vali ne, “Ya'a veka ufaklo'i a'uk Ning vava'at a verin Oa ta Ubu.” Ia nfalak vali ne, “Ini Ya'a ovu yanak ovi Ubu mala roak verin Ya'a.”
58002014	Ubu yanan ra tamata vali ira, ba amar isa veka rmata. Wean inyai bi, Yesus neluk tamata ma nva'at wean ita, boma tali Ni matmatan a, na not-visal nitdawan i ni ngrebat ma nfareta matmatan a.
58002015	Lan a, tamata ra munuk rva'at wean watan wol rira akataka, tevek rbobar lalawatan matmatan. Na'uk Yesus nfatalik ita tali matmatan ni ngrebat a, boma wol tbobar roak matmatan a.
58002016	Ba terang a valing averi, lyawan urun ne, Yesus wol nlobang Ubu Ni sansinir ovi rna'a lanit ratan ra. Na'uk Ia nlobang ita, tamata ovi Abraham ubun-nusin ra.
58002017	Wean inyai bi, Yesus musti neluk tamata ma wean lahir ita, tamata ovi tna'a lanit ivavan ini, ma ntuan susa vali wean susa ovi ba'i tatuan ra, boma Ia neluk dida Mela Falurut Ila'a. Na'a Ni karya ma neluk Mela Falurut Ila'a, na nfaturu Ni rala lolin verin tamata ra ovu notu lalawatan afa ovi Ubu nfalak ra. Tali Ni karya yai bi na'i vatuk tamata rira salasilan ra munuk.
58002018	Tevek Yesus ntuan susa dawan na'ut i nitdawan a nlabir teman Ia, ba Ia bisma nlobang vali ita, na'ut i nitdawan a nweang ita.
58003001	Ba terang a valing ovi myorang Ubu, bira vava'at ra rmalola, ovu Ubu nfili roak mia ma veka ti mnya'a lanit ratan. Fara minovak ma lolin na'a Yesus. Ita torang ne, Ia neluk Ubu Ni rasul, ovu neluk Mela Falurut Ila'a verin ita.
58003002	Ia not-orang lalawatan Ubu i nfili Ia, Ni afa ovi nfalak ra. Musa notu vali wean inyai ma not-orang lalawatan afa ovi Ubu nfalak ra, ma nsi'ik ma lolin Ubu Ni rahan a. Ihin a ne, ia nsi'ik ma lolin Ubu Ni tamata ra.
58003003	Na'uk inovan ma tfadawang ovu talang Yesus nlia tali Musa. Inyai wean lahir i tamata ra rfadawang tamata i notu rahan, nlia tali rahan i notu yai.
58003004	Rahan ra munuk tamata ra rfadiri ira, na'uk Ubu a'uk sa'i notu munuk afaka watan.
58003005	Musa neluk tamata sansinir ma not-orang lalawatan afa ovi Ubu nfalak ra na'a ni karya verin Ubu Ni tamata ra. Ia ni karya ma nfalyawang na'a afa ovi Ubu veka nfavotuk na'a amar ovi veka rma ini.
58003006	Na'uk Kristus, Ubu Yanan Ia. Ia not-orang lalawatan afa ovi Ubu nfalak ra, ovu nfareta munuk afakataka na'a Ubu Ni Rahan a. Ita tamata ovi torang Yesus weadida lahir Ubu Ni Rahan a, wean i raladida ra wol kako'u ovu dida inorang a nangrebat, ma tfaklo'i a'uk dida vava'at ra verin Ia.
58003007	Ba terang a valing averi, fara myorang afa ovi Ubu Ni Roh nfalak a wean ini, “Amar ini, wean i mryenar Ubu vain a,
58003008	na deka fyangrebat ralabira ra wean ububir-nusibira ra. Lalan ana, ira rangal Ubu, ovu rlabir teman Ia na'a wan lean vu dawan.
58003009	Ubu nfalak ne, ‘Ira rlabir teman Ya'a, velik ne rsi'ik munuk roak afa ovi otu ra na'a varat vutfa'at ralan a.
58003010	Afa avyai rotu ma ungrova, ba ufalak ne, ira rangal lalawatan Ya'a na'a ralarira ra, ovu rafena ma rot-orang Ning vaivatul ra.
58003011	Ungrova, ba ufwaba lahir ne, ira veka wol rti ma ryari ira ovu Ya'a na'a wan i utorung roak ma ala verin ira.’ ”
58003012	Ba terang a valing averi, msyi'ik wabira ma lolin, boma deka tamata isa vali tali bir tinemun ralan sian ovu inan ma notu watan salasilan ra, ma ti naran i nafla talik Ubu i nva'at a ma wol norang roak Ia.
58003013	Na'uk msyifangrebat ralabira ra lokat amar, boma ralabira ra deka wean vatu, tevek salasilan ni siweang a. Ba msyifangrebat ralabira ra na'a amar ovi tamata ra rfalak obin ne, “amar ini.”
58003014	Tevek dida vava'at isa roak ovu Kristus, ovu veka dida munuk afa lolin ovi Ubu nala roak verin Ia. Na'uk musti tot-orang lalawatan afa ovi Ubu nfalak ra, tali amar i beti torang Ia ma ti naran i wol dida amar roak.
58003015	Mingnanang afa ovi rtulis roak na'a Surat Ralan wean ini, “Amar ini, wean i mryenar Ubu vain a, na deka fyangrebat ralabira ra wean ububir-nusibira ra. Na'ut lalan a, na ira rangal Ubu, ma rafena ma rot-orang afa ovi Ia nfalak ra.”
58003016	Tamata aba rarenar Ubu Ni vaivatul ra, na'uk rangal Ia obin? Tamata avyai, tamata ovi Musa novun roak ira ma rban-talik Mesir.
58003017	Ubu nangrova tamata aba, ti naran varat vutfa'at? Ia nangrova tamata ovi Musa novun roak ira ma rban-talik Mesir. Tamata avyai rmata na'a wan lean vu dawan, tevek rotu salasilan.
58003018	Na'ut inyai, na Ubu near nfasoba ira wean ini, “Mia veka wol ti mnya'a wan i utorung roak verin tamata ovi rorang Ya'a ma ryari ira ovu Ya'a!” Ia nfalak verin aba? Ia nfalak wean inyai verin tamata ovi rafena ma rorang Ia.
58003019	Ba misusan ralabira ra ma lolin, tevek tka'a roak ne, tamata avyai veka wol ryari ira ovu Ubu na'a wan i ntorung roak, tevek wol rorang Ia.
58004001	Terang a valing averi, Ubu Ni tnorung nana'a obin. Ni tnorung nfalak ne, iki watan norang Ia, na veka nyari ia ovu Ubu. Ba msyi'ik wabira ma lolin, beta ne tamata boku tali mia wol bisma ti ryari ira, wean lahir i Ubu nfalak roak na'a Ni tnorung yai.
58004002	Tamata ra rfamalik roak Ubu Ni Ivar Lolin a verin ita, wean i lalan a rfamalik roak verin ubud-nusid ra. Na'uk wol uturira akataka, tevek rarenar Ivar yai, na'uk rafena ma rorang.
58004003	Ita tamata ovi torang Ubu sa'i veka tyari ita ovu Ia, wean nfalak na'a Ni tnorung a. Ubu nfamalik na'a afa yai verin tamata ovi wol rorang Ia ne, “Ungrova ovu ufwaba roak ne, ira veka wol rti ryari ira ovu Ya'a.” Na'ut i Ubu notu munuk roak lanit ivavan a, na Ni karya roak rok, ba nyari Ia.
58004004	Ita tka'a roak ne, Ubu nasusan munuk roak amar verin ita ma tyari ita, tevek rtulis roak na'a Surat Ralan ne, “Ubu notu munuk roak afakataka, ba ti naran amar ifitu, beti nyari Ia.”
58004005	Ubu nfalak vali roak na'a Surat Ralan ne, “Tamata ovi wol rorang Ya'a, wol bisma ryari ira ovu Ya'a.”
58004006	Ba lyawan roak ne, tamata boku veka ryari ira ovu Ubu. Tamata ovi rarenar lan roak Ubu Ni Ivar Lolin a, na'uk wol rot-orang, na ira wol ryari ira wean inyai.
58004007	Ba Ubu nfadoku amar ngorva'an ma tamata ra bisma ryari ira ovu Ia. Amar yai ihin a ne, fiang ini. Tali na'ut i Musa nana'a, nata varat ratratut relak roak, beti Ubu nfalak afa ini nahu Raja Daud, wean lahir i ufalak roak na'a ratan ne, “Amar ini, wean i mryenar Ubu vain a, na deka fyangrebat ralabira ra.”
58004008	Lan ana, Yosua novun roak tamata Yahudi ra ma rti wan i ryari ira ovu Ubu, na'uk wol ryari ira wean Ubu ralan nfalak a. Wean i tamata Yahudi ra bisma ryari ira ovu Ubu na'a wan yai, na Ia wol notu tnorung roak ma nala amar liak ma veka tyari ita ovu Ia.
58004009	Ba Ubu nfadoku roak amar isa verin Ni tamata ovi rorang Ia, ma irmunuk veka ryari ira ovu Ia. Inyai wean i Ubu nkarya amar inean, na'uk na'a amar ifitu a, na nyari Ia tali Ni karya a.
58004010	Iki watan wean i nyari ia ovu Ubu, na ia veka nyari roak ia tali ni karya ra, wean lahir i Ubu nyari roak Ia na'ut i notu munuk lanit ivavan a.
58004011	Mya ma did tinemun tkiwal ovu ralad urun ma tyari ita ovu Ubu. Totu wean inyai, boma deka tamata isa vali tali ita nleka na'a ni inorang a, wean tamata Yahudi ovi lalan a rafena ma rorang Ubu, ba wol ryari ira ovu Ia.
58004012	Ba tkiwal ma torang urun Ubu Ni Vaivatul ra, tevek Ni Vaivatul ra rvua ngrebat ovu rala vava'at. Ni Vaivatul ra ramneran urun, nlia nahin blawat i namneran mela-balit a, tevek rlahi dida fikiran ra ovu raladida ila'a ra. Ni vaivatul ra rfaturu munuk afa fanfonak ovi rna'a raladida ra, wean relat ovu lurid ovi rna'a tenadida ra. Ia nfadoku vali ne, afa fanfonak avyai munuk lolin te sian, ovu Ia nka'a munuk afa ovi rna'a raladida ra.
58004013	Ia nrea ovu nka'a munuk afa ovi trea ovu afa ovi wol trea ra, tevek afakataka munuk ratvelar na'a wahan ralan a. Ita veka tvalat Ia na'a afa ovi totu ra.
58004014	Ita dida Mela Falurut Ila'a Ni dawan nlia munuk afakataka, ovu nrata roak lanit ratan ma nana'a Ubu wahan ralan a. Inyai Yesus, Ubu Yanan a. Ni lolin a, musti tatorung ovu ralad urun ne, torang Ia.
58004015	Dida Mela Falurut Ila'a nfan-aran ovu nfarnuang dida laklekan ra. Ia nka'a ma nlobang ita, tevek nitdawan nlabir teman Ia na'a afakataka munuk wean ita vali, na'uk Ia wol notu salasilan.
58004016	Ba deka tbobar ma tatuan Ubu na'a dida falurut ra, tevek nfaturu Ni rala lolin verin ita. Ia ntaha fareta a ovu nlobang lalawatan ita. Tfaseri Ubu ma taflurut, boma na'ut amar i tatuan angangal te susa ra, na nlobang ita ovu nfaturu Ni rala lolin verin ita.
58005001	Terang a valing averi, Ubu nfili Yahudi rira Mela Falurut Ila'a ntali tamata ovi rna'a lanit ivavan a. Mela Falurut Ila'a nala tamata rira falurut ra ma nera verin Ubu, ovu ntaha tamata rira persembahan ra verin Ubu. Ia nfedan afwatan ovi tamata rala vali ma reluk rira korban verin Ubu, boma na'i vatuk rira salasilan ra.
58005002	Tamata i neluk Mela Falurut Ila'a yai bisma nfaturu ni rala lolin, ovu ntahang nal ralan verin tamata ovi rboda ovu tamata ovi rban-sala ra, tevek ia tamata watan ia wean vali ira, ba wol ka'i nangrebat na'a afa rivun.
58005003	Wean inyai bi, ia musti nfedan afwatan ovi tamata ra rala ma reluk rira korban verin Ubu, boma Ubu na'i vatuk rira salasilan ra. Wol mane notu wean inyai verin tamata ra watan, na'uk verin ia vali, boma Ubu na'i vatuk ni salasilan ra.
58005004	Wol tamata isa vali bisma ka'i nfili tenan a ma neluk Mela Falurut Ila'a. Ubu a'uk sa'i nfili tamata ma nfabana Ni karya a. Inyai wean lahir i notu lan roak verin Harun.
58005005	Kristus wean vali inyai. Ia wol nsikat tenan a ma neluk Mela Falurut Ila'a, boma tamata ra rsoak ma rfadawang Ia, na'uk Ubu a'uk sa'i nfili Ia. Ubu nfalak verin Ia ne, “Ya'a Yanak Oa! Amar ini lahir, ufalak verin Oa ne, Yamam Ya'a.”
58005006	Ubu nfalak vali roak na'a Surat Ralan ne, “Ufili roak Oa ma meluk Mela Falurut, nata ti wol ni wahan, wean lan a otu vali verin Melkisedek.”
58005007	Na'ut i Yesus nva'at na'a lanit ivavan a obin, na Ia naflurut ovu nvakar ma nfaktanit, ma nera verin Ubu i bisma nfatalik Ia tali matmatan a. Ubu nrenar Yesus Ni falurut ra, tevek Yesus nalang Ia ovu not-orang lalawatan afa ovi Ubu ralan nfalak ra.
58005008	Velik ne Ubu Yanan Ia, na'uk Ia nfakabava tenan ma not-orang lalawatan afa ovi Ubu nfalak ra, na'ut i ntuan susa dawan, nata ti naran i nmata.
58005009	Ubu nfaturu roak ne, Yesus sa'i wol Ni salasilan. Ia neluk linga'an ma nsikat tamata ra tali rira salasilan ra, ma rira vava'at kakiwal. Ia notu wean inyai verin tamata ovi rot-orang afa ovi nfalak ra, nata ti wol ni wahan.
58005010	Ubu nfili roak Ia ma neluk Mela Falurut Ila'a, wean lan a notu vali verin Melkisedek.
58005011	Inamami obin ma amfamalik afa rivun verin mia na'a Yesus ovu Melkisedek, na'uk susa ma amfamalik afa avyai, tevek byosa na'a bira inorang ma wol mryenar, ovu mnanat beti fyan-aran.
58005012	Velik aba, bira amar naran roak ma myair tamata liak ra, na'uk wol mkya'a ma dawan obin na'a afa ovi Ubu nfalak ra. Amfalak wean ini, tevek tamata liak rair mia obin na'a afa ovi Ubu nfalak ra, ma lokat tamata inorang musti rka'a, na'ut i beti rorang Yesus. Ba afa ovi rair verin mia yai wean susu i kasiko'u yanat ra renu, tevek ira wol bisma ra'an afamtahan ovi rangrebat obin.
58005013	Iki watan ni inorang wol nangrebat obin, na ia wean kasiko'u yanat obin ma nenu susu lalawatan. Na'a ni vava'at a ni inorang wol nmela, ovu wol nka'a ma dawan obin ne, inba kena te inba sala.
58005014	Na'uk tamata ovi raftibang roak, ira bisma ra'an roak afamtahan ovi rangrebat ra. Wean vali inyai verin tamata ovi rira inorang nangrebat roak. Ira ba'i rot-orang afa ovi Ubu nfalak ra, ba rka'a roak ne, inba kena ovu inba sala.
58006001	Terang a valing averi, deka myair watan afa ovi tamata inorang ra munuk musti rka'a, na'ut i beti rorang Kristus. Lan ana, tair roak ma tamata ra musti rahil ma deka rotu kikyai afa ovi wol ihir akataka, ovu tair vali na'a afa ovi rotu ma tamata ra rorang Ubu. Ba deka tair ewal afa avyai, na'uk mya ma tair na'a afa ovi rotu ma dida inorang a ntafal ma nangrebat.
58006002	Ita deka tair ewal afa ovi rfamalik roak na'a i wean inba ma rbaptis tamata ra, rfadoku limarira ra na'a tamata ulurira ratan ra ma raflahar ira, amar i Ubu veka nfava'at ewal matmatan ra, ovu Ubu veka nukun tamata ovi rafena ma rorang Ia, nata ti wol ni wahan.
58006003	Na'uk wean i Ubu ntorung, na mya ma tair afa ovi veka rotu ma dida inorang ntafal ma nangrebat.
58006004	Tevek wean i tamata ra rafla talik rira inorang na'a Kristus, na wol afa isa vali bisma nlobang ira ma rahil ma rtalik tali rira salasilan ra. Lan ana, ira rna'a roak Ubu Ni lyawan ralan a, ovu naflahar roak ira, ovu vali nala roak Ni Roh a ma nleal ralarira ra.
58006005	Ira rka'a roak na'a rira vava'at ra ne, Ubu Ni vaivatul ra lolin urun. Ira rsi'ik roak mujizat ovi Ubu notu ra, ba rfan-aran ne, Ubu veka nfaturu vali Ni ngrebat yai na'a amar ovi veka rma ini.
58006006	Velik ne rfan-aran afa avyai munuk, na'uk wean i rafla talik rira inorang a, na wol afa isa vali bisma nlobang ira ma rahil ma rtalik tali rira salasilan ra. Afa sala ovi rotu ra notu ma wean i rbaku ewal Ubu Yanan a na'a aa walwalur, ovu rfalak sian Ia na'a tamata rivun waharira ralan ra.
58006007	Bisma tfalak ne, tamata ra wean lanun i nisak ma dawan wear da'ut i ba'i nsuta a, boma va'i ihin a lolin urun verin tamata i ni va'i a. Ba Ubu naflahar roak lanun yai.
58006008	Na'uk wean i lanun wol ihin tevek lavurun-lesmat rarubu na'a, na lanun yai wol ihin akataka lahir. Ba inovan ma Ubu veka near nfasoba lanun yai, ovu nasnuri lavurun-lesmat avyai ma kusan lahir.
58006009	Teramam-valimami averi, velik ne amfalak wean inyai, na'uk amlobang urun mia! Amorang urun ne, mia wol weabira lanun i Ubu near nfasoba yai. Amka'a ne, myotu afa lolin ovi rfaturu ne, Ubu nsikat roak mia tali bira salasilan ra, ma bira vava'at kakiwal.
58006010	Ubu Ni inukun ra kena munuk, ovu wol nsiklabir na'a inukun ovi nfasuka ra. Ia veka wol nablufang bira karya ovi myotu ovu ralabira urun verin Ia, ovu fyaturu bira silobang a verin Ia na'ut i mlyobang tamata inorang ra, ma naran amar ini.
58006011	Na'uk inamami ma lokat mia fyaturu lalawatan ralabira lolin, ti naran i lanit ivavan a namwear, boma bisma mkya'a lahir afa lolin ovi mnyaban tali Ubu ma veka nala verin mia.
58006012	Amera verin mia ma deka byosa na'a bira inorang, na'uk myorang urun Ubu. Bira vava'at ra musti wean tamata ovi rorang urun Ubu ovu rtahang nal ralarira, boma rira vali afa ovi Ubu nfadoku roak na'a Ni tnorung a.
58006013	Na'ut i Ubu notu Ni tnorung a verin Abraham, na Ia ka'i nala naran a al nafwaba lahir, tevek Ni dawan nlia munuk akataka.
58006014	Ia nfalak ne, “Ya'a ka'i ufwaba ne, veka uflahar oa ovu otu ma ubum-nusim ra rivun urun i lahir.”
58006015	Abraham ntahang nal ralan ma al nanaban Ubu Ni tnorung a. Ba ti nata, Abraham nala afa i Ubu nfalak roak na'a Ni tnorung a verin ia.
58006016	Tevek wean i tamata isa nafwaba, na ia ba'i nala tamata i ni van dawan lia ia naran a, ma al nafwaba. Notu wean inyai ma neluk faneak ne, veka nfakena ni tnorung yai, boma tamata ra deka rfasala kikyai ia.
58006017	Ubu notu vali wean inyai. Ia nfangrebat tamata ovi veka rira tnorung yai ralarira ra, boma rka'a ma lolin ne, Ia wol nsiklabir na'a Ni tnorung a. Ia notu wean inyai, tevek nala roak naran a ma al nafwaba ne, veka not-nala afa ovi nfalak roak.
58006018	Ubu Ni tnorung ovu Ni fawaba kena munuk. Ubu wol bisma nkati afa avyai, tevek Ia wol nsiklabir. Ba wean inyai, bi tafnerung roak na'a Ubu ma nfangrebat raladida ra, ovu tfaklo'i a'uk dida vava'at ra na'a Ia, ma al tnaban Ni tnorung i veka nala verin ita.
58006019	Tfaklo'i a'uk dida vava'at ra verin Ubu, wean a'ur i nka'i teri roak, tevek ita tka'a roak ne, Ubu veka nfakena munuk afa ovi nfalak roak na'a Ni tnorung a. Tfaklo'i a'uk dida vava'at ra wean inyai, na ita wean i tna'a roak wan i Ubu nana'a. Lan a, na'a Ubu Ni Rahan Dawan Falurut ralan a, maloli dawan amafal nteri ma tamata ra wol bisma rahu rti ralan, na'a ruang i nmerat rahi lia munuk. Na'uk fiang ini wol afa isa notu teri ita ma wol tati ma tna'a Ubu wahan ralan.
58006020	Yesus nti lan roak wan i Ubu nana'a ma nasusan roak linga'an verin ita. Ia notu wean inyai ma neluk dida Mela Falurut Ila'a, nata ti wol ni wahan, wean lan a notu vali verin Melkisedek.
58007001	Terang a valing averi, lalan ana, Melkisedek neluk raja na'a kota Salem, ovu vali neluk mela falurut verin Ubu i Ni dawan nlia munuk afakataka. Ia nti ma ntuan Abraham. Na'ut inyai, na Abraham notu rihi ma nfaleka raja ra, ma newal roak ia. Ba na'ut inyai, na Melkisedek nera verin Ubu ma naflahar Abraham.
58007002	Ba Abraham nala ni perpuluhan tali afa ovi utun roak tali raja ra verin Melkisedek. Melkisedek naran ini ihin ne a, raja i notu lalawatan afa ovi rmalola ra. Ia neluk raja na'a Salem, ba naran isa vali ne, raja i nvua malinan, tevek Salem ihin a ne, malinan.
58007003	Wol tka'a lahir ne, Melkisedek ini renan-yaman ovu ubun-nusin aba. Wol tka'a vali ne, rarali ia na'ut ba, ovu nmata na'ut ba. Ia wean Ubu Yanan a ma neluk mela falurut, nata ti wol ni wahan.
58007004	Eka minovak! Melkisedek ini, dawan urun ia. Ubud-nusid i Abraham dawan vali wean ia, na'uk nalang Melkisedek ma nala ni perpuluhan tali afa ovi utun roak tali raja ra.
58007005	Inukun ovi Ubu nala verin Musa rfalak ne, mela falurut ra rtali arun dawan Lewi ubun-nusin ra ovu musti rasdovu perpuluhan tali terarir-valirira tamata Israel ra munuk, velik ne Abraham ubun-nusin munuk ira.
58007006	Melkisedek yai wol ntali Lewi ubun-nusin ra, na'uk Abraham nala ni perpuluhan yai verin ia. Melkisedek nera verin Ubu ma naflahar Abraham, velik ne Ubu nala roak Ni tnorung a verin Abraham.
58007007	Tka'a roak ne, tamata i naflahar tamata liak ra ni dawan nlia ira.
58007008	Yahudi rira mela falurut ra rala perpuluhan tali tamata Israel ra, na'uk veka naran ni amar a ma rmata vali. Na'uk Melkisedek nala vali perpuluhan tali Israel ra, ovu rtulis na'a Surat Ralan ne, nva'at, nata ti wol ni wahan.
58007009	Ba Lewi ubun-nusin ra ba'i rala perpuluhan tali tamata Israel ra. Na'uk bisma tfalak ne, nahu Abraham, na ira rala vali perpuluhan verin Melkisedek, wean lahir na'ut i Abraham nala ni perpuluhan verin Melkisedek.
58007010	Kena urun ma na'ut i Abraham ntuan Melkisedek, na wol rarali Lewi ovu ubun-nusin ra obin, na'uk rna'a roak Abraham tenan a. Ba Lewi wean i novu roak Abraham na'ut i Abraham nala ni perpuluhan verin Melkisedek, tevek Abraham ubun nusin Lewi.
58007011	Na'ut i Ubu nala Ni inukun ra verin tamata Yahudi ra nahu Musa, na nsikat Lewi ubun-nusin ra ma reluk Yahudi rira mela falurut ra, ovu nfalak ma rair tamata Yahudi ra, boma rot-orang afa ovi rna'a Ni inukun ra. Ba wean i rfabana nala munuk roak afa ovi rna'a inukun avyai, na tamata rira vava'at ra rmerat urun na'a Ubu wahan ralan a. Na'uk wol rfabana nala inukun avyai, ba tamata rira vava'at ra wol rmerat urun na'a Ubu wahan ralan a. Wean inyai bi, Ubu nsinir mela falurut liak nma wean Melkisedek. Mela falurut yai wol nahu Lewi ubun-nusin ra, wean Harun.
58007012	Ba wean i rkati roak mela falurut tali Lewi ubun-nusin ra ovu mela falurut liak, na inyai ihin a ne, rkati vali roak Musa ni inukun ra.
58007013	Mela falurut i Ubu nfili Ia ini, wol nahu Lewi ubun-nusin ra, na'uk nahu arun dawan liak. Tamata ovi rahu arun dawan liak yai wol fasa obin rkarya ma rtaha tamata rira korban ra verin Ubu, ma ti rfadoku na'a wan i ba'i rasnuri rira korban verin Ubu.
58007014	Ita tka'a munuk roak ne, Duila'a Yesus ntali arun dawan Yehuda. Ba Musa ni inukun ra wol rfalak ne, bisma rfili mela falurut tali arun dawan yai ma rkarya verin Ubu.
58007015	Duila'a Yesus nma ma neluk mela falurut wean lahir lan a Melkisedek neluk mela falurut. Ba lyawan lahir ne, Ia wol nahu Lewi ubun-nusin ra.
58007016	Duila'a Yesus neluk mela falurut, wol ntali inukun i nfalak ne, mela falurut musti rtali Lewi ubun-nusin ra. Na'uk Ia neluk mela falurut tevek Ni ngrebat, ovu Ni vava'at i wol ni wahan.
58007017	Tevek rtulis roak na'a Surat Ralan ne, “Oa meluk mela falurut, nata ti wol ni wahan, wean lan a otu vali verin Melkisedek.”
58007018	Ubu nfadok-aling roak Musa ni inukun ra, tevek wol fyawarira, ovu wol rot-nala ma tamata rfaseri Ubu.
58007019	Musa ni inukun ra wol rot-nala ma tamata rira vava'at ra rmalola. Ba wol tfaklo'i roak dida vava'at ra na'a inukun avyai. Na'uk fiang ini tfaklo'i a'uk dida vava'at ra verin Yesus, boma notu ma tfaseri Ubu.
58007020	Nlia tali inyai, na ita tka'a ne, Yesus neluk mela falurut ma Ni karya lolin lia mela falurut ovi rtali Lewi ubun-nusin ra, tevek Ubu nafwaba roak ma Yesus neluk mela falurut. Na'uk Ubu wol notu wean inyai verin mela falurut ovi ula roak ira.
58007021	Na'ut i Ubu nfili Yesus ma neluk mela falurut, na Ia nafwaba lahir ne, “Ya'a ufwaba roak ma veka wol ukati afa ovi ufalak roak na'a Ning fawaba a ne, ‘Oa meluk mela falurut, nata ti wol ni wahan.’ ”
58007022	Tali Ubu Ni fawaba yai, na ita tka'a tnorung ngorva'an a tali afa i Yesus notu a. Tnorung yai lolin lia Musa ni inukun ra, ovu Ia veka nfakena lahir Ni tnorung yai.
58007023	Terang a valing averi, eka tanovak ewal na'a afa isa ini. Tamata Yahudi rira mela falurut ra musti rivun ira, boma na'ut i rmata, na liak ra bisma rkati ira ma rfabana rira karya a.
58007024	Na'uk Yesus nva'at nata ti wol ni wahan, ba Ia neluk mela falurut, nata ti wol ni wahan. Wean inyai bi wol mela falurut liak roak ma rkati Ia.
58007025	Ba Yesus Ni ngrebat ma nsikat nala tamata ra tali rira salasilan ra, tali amar ini, nata ti wol ni wahan. Notu wean inyai verin tamata ovi rorang Ia ma rfaseri Ubu. Ia nva'at, nata ti wol ni wahan, boma nera verin Ubu ma nlobang ira.
58007026	Yesus Ni vava'at a lolin urun, ba inovan ma neluk Mela Falurut Ila'a verin ita. Ia Ni vava'at a nmerat urun, wol notu afa sala, ovu wol Ni salasilan. Ia Ni vava'at a naling ia tali tamata salasilan ra, ovu vali Ubu nala Ia ma nrata roak lanit ratan ma na'a wan i karatat lia munuk.
58007027	Ia wol wean Yahudi rira Mela Falurut Ila'a ra ma lokat amar, na musti rfedan afwatan ra ma reluk rira korban verin Ubu ma na'i vatuk rira salasilan ra. Rotu wean inyai, beti rfedan afwatan ovi tamata ra rala vali verin Ubu, boma na'i vatuk tamata rira salasilan ra. Na'uk Yesus ka'i nala tenan a ma neluk korban verin Ubu. Ia notu wean inyai fasa watan.
58007028	Musa ni inukun ra rfalak ne, tamata ra reluk Mela Falurut Ila'a, na'uk wol rira ngrebat, tevek tamata watan ira. Na'uk Ubu nala roak Ni inukun ra verin Musa, beti nafwaba ma nsikat Yanan a ma neluk Mela Falurut Ila'a. Ubu Yanan a Ni ngrebat dawan urun ovu wol Ni salasilan akataka, nata ti wol ni wahan.
58008001	Terang a valing averi, tali afa ovi tangrihi munuk roak yai, ihin a ne: Ita dida roak Mela Falurut Ila'a wean ini. Ia ndoku Ubu wan i nfareta a, Ni lihir mela, na'a lanit ratan. Ubu Ni dawan lia munuk afakataka.
58008002	Ia nkarya ma neluk Mela Falurut Ila'a na'a wan i nmerat rahi lia munuk. Ihin a ne, na'a rahan falurut mnga'un i na'a lanit ratan. Duila'a sa'i not-nala rahan yai, ovu rahan yai wol wean befak dawan i lalan a tamata ra rotu ma raraning Ubu na'a.
58008003	Ubu nfili lokat Mela Falurut Ila'a, ma rfedan afwatan ovi tamata ra rala ma reluk rira korban verin Ia. Ira rtaha vali afa liak ovi tamata ra rala ma reluk rira persembahan verin Ubu. Yesus neluk Mela Falurut Ila'a verin ita, ba Ia musti nala vali afa isa ma neluk Ni korban verin Ubu.
58008004	Wean i Yesus nana'a lanit ivavan ini obin, na wol neluk mela falurut. Tevek tamata ovi reluk mela falurut ra rna'a roak, ma rala korban ra verin Ubu, ma rot-orang inukun ovi Ubu nala verin Musa.
58008005	Mela falurut ra rkarya na'a Rahan Dawan Falurut i na'a lanit ivavan a. Rahan yai felan labir mane wean watan afa ovi rna'a lanit ratan. Ita tka'a afa ini, tevek na'ut i Musa mane nfadiri befak dawan ma raraning Ubu na'a, na Ubu nfalak verin ia ne, “Mungnanang! Motu munuk befak dawan yai wean lahir i ufaturu roak verin oa, na'ut i mna'a vuar Sinai.”
58008006	Na'uk fiang ini, Yesus Ni karya na'a lanit ratan a lolin rahi mela falurut ra rira karya na'a lanit ivavan a. Yesus neluk leta verin ita na'a Ubu Ni tnorung ngorva'an i notu ma ita lolin ewal ovu Ubu. Tnorung ngorva'an yai lolin urun ma nlia tnorung i mnanat a, tevek afa ovi Ubu ntorung roak ma nala verin ita nahu Yesus, lolin urun.
58008007	Tnorung mnanat yai wol not-nala ma tamata rira vava'at ra lolin ewal ovu Ubu, ba Ia nala tnorung ngorva'an a ma al nkati inukun avyai.
58008008	Ubu nsi'ik, na Ni tamata ra rotu sala, ba ntabu ira, ma nfalak ne, “Kena urun ma veka naran ni amar a, na Ya'a veka otu tnorung ngorva'an verin tamata Israel ra, ovu tamata ovi rtali arun dawan Yehuda.
58008009	Tnorung ngorva'an ini wol wean tnorung i otu roak ovu uburir-nusirira ra, na'ut i utaha limarira ra ma ovun ira ma rdir-talik negara Mesir. Ira wol rot-orang afa ovi ufalak ra na'a Ning tnorung a, ba wol ukamlabir roak ira.
58008010	Na'uk veka otu Ning tnorung ngorva'an verin tamata Israel ra wean ini: Na'a amar ovi veka rma ini, na Ya'a veka ufadoku Ning inukun ra na'a rira fikiran ra, ovu veka utulis inukun avyai na'a ralarira ra. Ya'a veka eluk Ubu verin ira, ovu ira veka reluk Ning tamata ra.
58008011	Ira veka wol rair roak terarir-valirira ra, ovu veka wol rair vali rira tiniman ra ma rka'a Duila'a, tevek ira munuk, ko'u te dawan, veka rka'a Ya'a.
58008012	Na'ut inyai, na Ya'a veka a'i vatuk rira sala ra, ovu veka wol ungnanang roak rira salasilan ra.”
58008013	Ba terang a valing averi, Ubu nfalak roak na'a Ni tnorung ngorva'an a ne, tnorung ngorva'an nkati roak tnorung i mnanat yai. Tevek tnorung mnanat yai mnanat da'in roak, ovu veka nmamu watan.
58009001	Terang a valing averi, lalan ana Ubu nala Ni tnorung mnanat verin Musa. Tnorung yai ni adat ma nfalyawang wean inba ma tamata ra rfadawang Ubu, ovu rahan ma tamata raflurut na'a. Rahan yai tamata ra ka'i rotu watan.
58009002	Ira rotu rahan yai tali afwatan ulin ma felan a wean befak dawan, ma mela falurut ra ba'i raraning Ubu na'a. Ira relak befak dawan yai na'ut irua, ma ruang isa na'a muri, na isa na'a ulu. Ira rfanara ruang i na'a muri yai ne, ruang i nmerat urun a. Na'a ruang yai, na rfadoku damar wan ovu meja ma ba'i rfadoku roti ovi rala ma reluk rira persembahan verin Ubu.
58009003	Na'a ruang i nmerat urun yai ralan a, na rfaklo'i maloli dawan amafal isa ma nteri ruang i na'a ulu a. Ira rfanara ruang i na'a ulu yai ne, ruang i nmerat rahi lia munuk a.
58009004	Na'a ruang i nmerat rahi lia munuk yai, na rfadoku wan i ba'i rasnuri afa ovi umarira ra voan lolin. Wan yai rotu tali masa. Vatvatat isa na'a vali ruang yai. Rfanara vatvatat yai ne, vatvatat tnorung. Ira rala masa ma rsoka munuk lahir na'a vatvatat yai. Vatvatat yai nsa'a vatu nglavar irua i rtulis inukun vutu ovi Ubu nala verin Musa, ovu suran masa i nsa'a afamtahan i naran manna, ovu vali Harun ni takil i naftuvul roak a.
58009005	Na'a vatvatat yai ratan a, na rfadoku walut irua na'a. Walut irua yai nararira kerub, ovu felarira ra wean Ubu Ni sansinir ovi rtali lanit ratan a ma rfaturu ne, Ubu nana'a inyai, ovu vanan i nfitik nyadat. Kerub irua yai manirira ra ratvelar watan na'a vatvatat yai nulan a. Ira rfanara nulan yai ne, wan i Ubu na'i vatuk salasilan ra. Na'uk fiang ini wol bisma amfamalik munuk afa ovi ma lyawan verin mia.
58009006	Rasusan munuk roak befak dawan yai, ma afakataka rna'a munuk warira ra, beti Yahudi rira mela falurut ra ba'i rti ruang i nmerat urun yai a ma rfabana rira karya a.
58009007	Na'uk Mela Falurut Ila'a a'uk sa'i bisma nti ruang i nmerat rahi lia munuk yai, varat isa fasa watan. Ia musti ntaha afwatan laran i neluk persembahan verin Ubu, tevek ni salasilan ra ovu vali salasilan ovi tamata Yahudi ra rotu, na'uk wol rka'a.
58009008	Wean inyai bi, Ubu Ni Roh nfalyawang verin ita ne, linga'an ma tati ruang i nmerat rahi lia munuk wol natvelar obin, tevek ruang i nmerat urun nana'a obin.
58009009	Afa avyai rfalyawang ne, fiang ini afwatan ovi tamata ra rala ma reluk rira korban ovu afa liak ovi rala ma reluk rira persembahan verin Ubu, wol bisma rfamerat tamata ralarira ila'a ra tali salasilan ovi rotu ra.
58009010	Tevek adat avyai rfamalik watan na'a fana'an-fanenu ra, ovu afa ovi tamata rotu ma al rfamerat tenarira ra, wean rira adat a. Na'uk afa avyai wol rotu ma tamata ralarira ra ovu rira fikiran ra rmerat urun. Ira rorang adat avyai, ti naran i Ubu Ni tnorung ngorva'an yai nma.
58009011	Na'uk Kristus nma roak ma neluk Mela Falurut Ila'a, ma nala afa ovi lolin verin tamata ra. Ia nti roak befak dawan i na'a lanit ratan ralan a. Befak dawan yai lolin ovu nmerat lia befak dawan i lan a Musa notu a, ovu vali wol ntali lanit ivavan ini.
58009012	Kristus nti ruang i nmerat rahi lia munuk ralan a, na wol ntaha bibi brana laran a, te sapi ko'u laran a. Ia nti ruang i nmerat rahi lia munuk yai ralan a fasa watan, ma ka'i nala laran a ma al nakvanak dida salasilan ra, nata ti wol ni wahan.
58009013	Tamata Yahudi ra rangal adat tali Musa ni inukun ra, ma ka'i rfangra tenarira ra ovu afa ovi rotu ra. Wean inyai bi, Yahudi rira mela falurut ra rala bibi brana laran a ovu sapi brana laran a, ma rasmir na'a ira, boma rfamerat ira. Ira rala vali sapi vata i wol yanan obin ma rasnuri ia ma ni kyavu a, rala ma al rasmir na'a tamata avyai, boma tenarira ra rmerat.
58009014	Na'uk Kristus laran a lolin lia tali afa avyai, tevek Ubu Ni Roh i nva'at kakiwal a nala ngrebat verin Ia. Wean inyai bi, Kristus ka'i nala tenan a ma neluk korban i nmerat urun, tevek Ia wol Ni salasilan. Ia notu wean inyai ma nfamerat raladida ila'a ra tali afa ovi totu ma wol ihir akataka, boma bisma tfadawang Ubu i nva'at a.
58009015	Ba Kristus neluk leta verin ita na'a Ubu Ni tnorung ngorva'an yai, boma tamata ovi Ubu nera roak ira, bisma rira munuk kalolin ovi Ubu nfadoku roak na'a Ni tnorung a. Kalolin avyai rna'a, nata ti wol ni wahan. Kristus nmata ma ntevut ira tali rira salasilan ovi rotu ma rangal Ubu Ni tnorung mnanat i nala verin Musa.
58009016	Wean i tamata isa mane nsiduk ni metan ra, na ia notu surat kuasa verin yanan te ubun ra. Na'uk wean i wol nmata obin, na surat yai wol ihin akataka obin. Surat yai bisma fyawan, wean i tamata ra rka'a lahir ne, tamata i notu surat yai nmata roak.
58009017	Tevek wean i tamata i notu surat yai nva'at obin, na wol bisma rfabana surat yai obin. Wean i tamata i notu surat yai nmata roak, beti bisma rfabana surat yai.
58009018	Ba rfedan afwatan ovu rasmir laran a, beti bisma rfabana nala tnorung i ula lalean.
58009019	Lalan ana, Ubu nala Ni inukun ra verin Musa. Na'ut i Musa nfamalik munuk inukun avyai verin tamata Yahudi ra, na ia nala bibi brana ovu sapi ko'u lararira ra ma nsileti ovu wear. Ia nala domba vulun i navuli a ovu aa ko'u i naran hisop anan ra, beti nsovu na'a lara i nsileti roak ovu wear yai. Notu wean inyai, beti nasmir na'a buku lalulung i ntulis Ubu Ni inukun ra na'a, ovu vali nasmir na'a tamata Yahudi ra.
58009020	Musa notu wean inyai, beti nfalak ne, “Ya'a ala lara ini ma al ufangrebat Ubu Ni tnorung verin mia ma musti myot-orang.”
58009021	Ia notu vali wean inyai na'ut i nasmir lara na'a befak dawan i ba'i raraning Ubu na'a yai, ovu afa ovi rna'a munuk befak yai ralan a, ma mela falurut ra rfadawang Ubu.
58009022	Musa ni inukun ra rfalak ne, labir mane na'a afaka watan, na musti rfamerat afa avyai ovu lara veki. Wean i lara wol nvoat, na Ubu wol na'i vatuk tamata rira salasilan ra.
58009023	Ba wean inyai, na afa ovi rna'a befak dawan i ba'i raraning Ubu na'a lanit ivavan ini, rfaturu afa ovi rna'a lanit ratan. Yahudi rira mela falurut ra musti rfedan tamata ra rira afwatan ra ma reluk korban verin Ubu, ovu rala lara ma al nfamerat befak dawan i na'a lanit ivavan ini. Na'uk korban i nfamerat befak dawan i na'a lanit ratan, lolin lia tali inyai.
58009024	Kristus wol nti befak dawan i tamata rotu a. Befak dawan yai labir mane wean watan wan i nmerat rahi lia munuk a na'a lanit ratan. Na'uk Ia nti lahir lanit ratan, ma fiang ini ndiri Ubu wahan ralan ma naflurut verin ita.
58009025	Yesus wol nti lalawatan ma nala tenan a ma neluk Ni korban verin Ubu, wean Mela Falurut Ila'a ba'i notu lokat varat ma ntaha afwatan laran, ma neluk tamata ra rira korban verin Ubu. Na'uk Yesus Kristus nti fasa watan wan i na'a lanit ratan ma neluk korban verin tamata ra munuk.
58009026	Wean i lokat varat, na Kristus nala tenan a ma neluk korban, na inyai wean i ntuan susa lalawatan tali na'ut i Ubu beti notu lanit ivavan a. Na'uk fiang ini lanit ivavan sarseri roak mane namwear. Ia nma roak lanit ivavan a fasa watan ma nala tenan a ma neluk korban, al na'i vatuk tamata rira salasilan ra.
58009027	Ubu nfadoku roak ma tamata ra rmata fasa watan, beti ti rdiri Ubu wahan ralan a ma nfaleka inukun verin ira.
58009028	Kristus wean vali inyai. Ia nala tenan a ma nmata fasa watan ma na'i vatuk tamata rivun rira salasilan ra. Ia veka nma ewal, na'uk wol mane nmata ma ntevut dida salasilan ra. Ia veka nma verin tamata ovi rnaban Ia, ma nsikat ira tali rira salasilan ra, ma rira vava'at kakiwal.
58010001	Terang a valing averi! Musa ni inukun ra reluk faneak watan na'a afa lolin ovi Ubu veka nala verin ita. Ita wol tatuan afa lolin avyai tevek tot-orang inukun avyai. Na'a Yahudi rira inukun avyai, na varat nkati varat a, tamata ra rti ma rala rira korban ra verin Ubu, na'uk rira korban ra wol rfamerat nal ralarira ra.
58010002	Wean i inukun avyai rfamerat nala tamata ovi rala fasa watan rira korban ra verin Ubu, na veka wol rala roak rira korban ra verin Ia, tevek wol rfikir roak rira salasilan ra.
58010003	Na'uk lyawan roak ne, korban ovi tamata rala lokat varat yai rfangnanang ira lalawatan ne, tamata salasilan ira.
58010004	Kena urun, tevek sapi brana te bibi brana laran wol bisma na'i vatuk tamata rira salasilan ra.
58010005	Wean inyai bi, na'ut i Yesus Kristus nma lanit ivavan ini, na nfalak verin Ubu ne, “Ubu, Oa wol inam lahir afwatan ovi tamata rala ma reluk rira korban, ovu afa liak ovi tamata ra rala ma reluk rira persembahan verin Oa. Na'uk Oa mususan tenang a ma neluk korban verin Oa.
58010006	Oa wol inam ma tamata ra rala rira afwatan ra verin mela falurut ra ma rasnuri, ma reluk rira korban, te afa liak ovi tamata rala ma reluk rira korban verin Ubu, ma al rkati rira salasilan ra.
58010007	Nata ufalak ne, ‘Ubu, ini Ya'a! Uma boma ot-orang afa ovi ralam a nfalak a, wean i rfamalik roak Ya'a na'a buku lalulung a.’ ”
58010008	Kristus nfalak lan roak verin Ubu ne, “Oa wol inam lahir afwatan ovi tamata rala ma reluk rira korban, ovu afa liak ovi tamata ra rala ma reluk rira persembahan ra. Oa wol inam vali ma tamata ra rala rira afwatan ra verin mela falurut ra ma rasnuri, ma reluk rira korban, ovu afa liak ovi tamata rala ma reluk rira korban verin Ubu ma al rkati rira salasilan ra.” Kristus nfalak wean inyai, velik ne rfadoku roak afa avyai na'a Musa ni inukun ra.
58010009	Nata Ia nfalak ne, “Ubu, ini Ya'a! Uma boma ot-orang afa ovi ralam a nfalak a.” Ba Ubu na'i vatuk korban ovi rfadoku roak na'a Musa ni inukun ra, ma nkati ovu Yesus Kristus Ni matmatan a ma neluk korban ngorva'an.
58010010	Yesus Kristus not-orang roak afa i Ubu ralan a nfalak a, ma nala tenan a ma nmata fasa watan ma neluk korban. Tali Ni matmatan a, na nfamerat ita tali dida salasilan ra, nata ti wol ni wahan.
58010011	Lokat amar, na Yahudi rira mela falurut ra munuk rdiri ma rfabana rira karya ra, ma rala lalawatan tamata ra rira afwatan ovu afa liak ovi rala ma reluk korban. Na'uk rira korban avyai munuk wol rot-nala ma Ubu na'i vatuk rira salasilan ra.
58010012	Na'uk Yesus Kristus ka'i nala tenan a ma nmata fasa watan ma neluk korban verin Ubu, boma na'i vatuk tamata rira salasilan ra. Notu munuk wean inyai, beti ndoku Ubu Ni lihir mela ma nfareta vali.
58010013	Ba tali na'ut inyai, na Yesus nanaban watan amar ma Ubu veka nfaleka munuk tamata ovi rira sian Ia ma rsoak verin Ia.
58010014	Ba Yesus nmata fasa watan ma neluk korban verin Ubu, ma ntevut roak tamata ra tali rira salasilan ra, ovu notu ma rira vava'at ra rmalola, nata ti wol ni wahan.
58010015	Ubu Ni Roh nfalyawang roak afa yai verin ita ne, kena urun,
58010016	tevek nfalak ne, “Ini Ya'a Ning tnorung i veka otu verin Ning tamata ra na'a amar ovi veka rma ini: Ya'a veka ufadoku Ning inukun ra na'a ralarira ra, ovu utulis inukun avyai na'a rira fikiran ra.” Duila'a nfalak wean inyai. Ia nfalak roak wean inyai, beti nfalak vali ne,
58010017	“Ya'a wol ungnanang roak rira salasilan ra ovu rira afa sala ovi rotu ra.”
58010018	Ba wean i Ubu na'i vatuk munuk roak dida salasilan ra, na wol tala roak afwatan ovu afa liak ra ma reluk dida korban ma al rkati dida salasilan ra.
58010019	Terang a valing averi, Yesus laran nvoat ma nmata, ba wol tbobar roak ma tfaseri Ubu, ma ti tna'a wan i nmerat rahi lia munuk.
58010020	Yesus nasusan roak linga'an ngorva'an verin ita. Linga'an i nala vava'at verin ita ma tati wan i nmerat rahi lia munuk yai, nahu Ni matmatan a. Yesus ka'i ntorung ma nala tenan a ma nmata verin ita. Inyai wean lahir maloli dawan amafal i nana'a Yahudi rira Rahan Dawan Falurut ralan a, ma ka'i namadir lahir na'ut irua. Ba linga'an ma tati wan i nmerat rahi lia munuk a, natvelar roak.
58010021	Ba fiang ini, ita dida roak Mela Falurut Ila'a isa ma nfareta na'a Ubu Ni rahan a.
58010022	Ba wean inyai, na mya ma tfaseri Ubu ovu raladida urun, ovu torang urun Ia. Tevek Yesus nfamerat roak raladida ra ovu laran a, boma wol tvua roak afa sian na'a raladida ila'a ra. Ia nfamerat roak tenadida ra ovu wear i nmerat urun a.
58010023	Dida dardirin a musti nangrebat na'a dida inorang a verin Yesus. Ita tfaklo'i a'uk dida vava'at ra verin Ia, tevek not-orang lalawatan afa ovi nfalak ra, ovu wol nablufang Ni tnorung a verin ita.
58010024	Ita musti tsifangnanang ita, boma bisma tsifangrebat raladida ra ma isa nlobang isa, ovu vali totu afa ovi lolin ra.
58010025	Fara deka fyaroa tenabira ra tali tamata ovi rorang Ia rira sidovung ra, wean lahir tamata boku ba'i rotu. Na'uk iva'udida ma tsisurak ovu tsilobang ita, tevek tka'a roak ne, wol mnanat, na Duila'a veka nma ewal.
58010026	Wean i trenar roak Ubu Ni ivar mnga'un a, na'uk wol tkamlabir ivar yai ma ka'i totu watan salasilan, na wol korban liak roak ma Ubu na'i vatuk dida salasilan ra.
58010027	Ba wean i totu salasilan wean inyai, na musti tbobar urun ovu tnaban watan ma Ubu veka nukun lokat tamata ovu yafu i ongan a dawan urun a. Yafu yai veka narang tamata ovi rangal Ia.
58010028	Wean i tamata isa ba'i nangal Musa ni inukun ra, ovu tamata irua te itelu rsi'ik afa i notu a ma rfamalik ni sala a, na tamata ra veka wol rlobang ia, ba tamata i ba'i nukun tamata ra veka nfaleka inukun matmatan verin ia.
58010029	Na'uk nlia tali inyai verin tamata i nfalak sian Ubu Yanan a ovu wol nalang lahir Ia. Tamata yai nanovak ne, Yesus laran i nvoat al ntevut ia wol fyawan akataka, ovu vali nfalak sian Ubu Ni Roh i nfaturu Ni rala lolin a verin tamata ra. Ubu veka nukun tamata yai ovu inukun i aleman urun a. Inukun yai aleman lia inukun i Ubu nala verin tamata ovi rangal Musa ni inukun ra.
58010030	Ubu nfalak roak ne, “Ya'a veka ubalas rira afa sian ovi rotu ra ma ukun ira.” Ia nfalak vali ne, “Duila'a veka nfaleka inukun verin Ni tamata ra ma inovan ovu afa ovi rotu ra.”
58010031	Ita veka tbobar ma raruru lalean ita, wean i Ubu i nva'at a nukun ita.
58010032	Ba terang a valing averi, mingnanang amar ovi rti roak veli, na'ut i beti myorang Ubu Ni Ivar Lolin. Amar yai, na mtyuan susa dawan urun, na'uk bira dardirin nangrebat ovu wol mifla talik bira inorang a.
58010033	Amar boku, na tamata ra rfalak sian mia, ovu vali rwi-rwa mia na'a tamata rivun waharira ralan ra. Amar boku, na mlyobang tamata liak ovi rtuan vali susa wean mia.
58010034	Mia fyarnuang vali tamata ovi rna'a bu'i ralan rira susa ra, ma mlyobang ira. Wean i tamata boku rkiwal ma rala bira metan ra, na ralabira lolin watan, tevek mkya'a roak ne, bira metan mnga'un ra rna'a obin, ovu metan avyai veka rna'a lalawatan, nata ti wol ni wahan.
58010035	Ba wean inyai, na deka mifla talik bira inorang a, tevek wean i bira dardirin nangrebat urun na'a bira inorang a, na Ubu veka naval ma dawan mia.
58010036	Mia musti mtyahang nal ralabira na'a bira inorang a, boma wean i myotu lalawatan afa ovi Ubu ralan nfalak a, na bira munuk afa ovi Ubu ntorung roak ma nala verin mia.
58010037	Rtulis roak na'a Surat Ralan ne, “Wol mnanat, na Ia veka nma. Ia wol nanaban ma mnanat, na veka nma lahir.
58010038	Ning tamata ovi rira vava'at ra rmalola, tevek rorang Ya'a, ira veka rira vava'at kakiwal ovu Ya'a. Na'uk wean i rafla talik Ya'a, na veka wol inak ira.”
58010039	Ita wol weadida tamata ovi rafla talik rira inorang a, ma Ubu veka nukun ma dawan ira. Na'uk ita torang watan Ubu, ba Ia veka nsikat ita tali dida salasilan ra, ma dida vava'at kakiwal.
58011001	Terang a valing averi, inorang ihin a wean ini: ita tfaklo'i a'uk dida vava'at ra verin Ubu, tevek torang urun ne, ita veka dida afa ovi tnaban tali Ia. Velik ne wol trea afa ovi ralad ra rfalak obin, na'uk tka'a lahir ne, afa avyai rna'a.
58011002	Lalan ana, ubud-nusid ra rotu ma Ubu ralan a lolin, tevek rorang Ia.
58011003	Ita torang Ubu, bi tka'a ne, Ia notu lanit ivavan ini ovu Ni vaivatul ra watan. Ba Ia notu afa ovi trea ra tali afa ovi wol trea ra.
58011004	Habel norang Ubu ma nala ni korban verin Ia. Korban i nala yai lolin lia a'an i Kain ni korban a. Ubu ntorung Habel ni korban yai, ovu nfalak ne, ni vava'at nmalola, tevek norang Ia. Habel nmata roak, na'uk ni inorang neluk snurak lolin verin ita ma naran amar ini, boma torang vali.
58011005	Henokh norang Ubu, bi Ubu nsikat roak ia nrata lanit ratan, boma wol nmata. Tamata ra wol rarea roak ia, tevek Ubu nsikat roak ia. Na'ut i Ubu wol nsikat ia obin, na Ia nfalak roak ne, Henokh notu ma ralan a lolin urun.
58011006	Wean i wol dida inorang, na wol tamata isa vali bis notu ma Ubu ralan a lolin. Wean i tamata iki watan inan ma nfaseri Ubu, na ia musti norang urun ne, Ubu nana'a. Ia musti norang vali ne, Ubu veka naval tamata ovi ralarira urun ma rdava Ia.
58011007	Nuh norang Ubu, ba Ubu nfalyawang afa ovi wol rvotuk obin na'a amar ovi veka rma ini verin ia. Ba velik ne ia wol nsi'ik afa avyai obin, na ia not-orang afa ovi Ubu ralan nfalak a, ba notu kabal dawan i nala vava'at verin ia ovu ni rahan teta a. Tamata ovi rna'a lanit ivavan wol rot-orang afa ovi Ubu nfalak ra, ba Ubu nukun ira. Na'uk Nuh norang Ubu, ba Ubu nfalak ne, Nuh ni vava'at a nmalola na'a wahan ralan a.
58011008	Abraham norang Ubu, ba not-orang afa ovi Ubu nfalak ra. Na'ut inyai, na Ubu nera ia ma nti negara raroa isa i nfalak roak na'a Ni tnorung verin ia ovu ubun-nusin ra, ma rna'a inyai. Ia not-orang afa ovi Ubu nfalak ra, velik ne wol nka'a ne, negara yai na'a inba!
58011009	Abraham norang Ubu, ba ti nleal negara yai, wean Ubu nfalak roak verin ia, ma wean tamata dakan ia. Na'a negara yai, ia nleal watan befak ra. Ishak ovu Yakub rleal vali befak ra, ovu rira vali tnorung yai.
58011010	Abraham ntahang nal ralan ma nleal inyai, tevek ia nanaban kota i Ubu veka ka'i notu, wean lahir ralan nfalak a. Ubu veka nfadiri kota yai na'a fanderen i nangrebat urun a, ovu veka nana'a kakiwal.
58011011	Abraham irua Sara rorang Ubu, ba nfaturu Ni ngrebat a verin ira, ma bisma yanarira, velik ne tuvu ila'a roak ira ovu Sara wol bisma yanan. Ubu notu wean inyai, tevek Abraham norang urun ne, Ubu nfakena Ni tnorung a verin ia.
58011012	Na'ut inyai, na Abraham itrana roak ia, ba wean i yanan, na wol kena lahir, tevek tenan a wol nangrebat roak. Velik ne wean inyai, na'uk ubun-nusin ra rivun ila'a ma wean ngur na'a tahat nelan, ovu wean nara ovi rna'a lanit ma wol trekan nala.
58011013	Tamata avyai munuk rira inorang a nangrebat, ti naran i rmata a. Ira wol rtuan obin afa ovi Ubu nfalak roak na'a Ni tnorung ma nala verin ira, na'uk rka'a ne amar isa, na veka rira afa avyai, ovu wol rafla talik rira inorang a. Na'ut i rva'at obin, na rtorung ne, tamata dakan ovu mangun ira na'a lanit ivavan ini.
58011014	Tamata ovi rfalak wean inyai, na rfaturu ne, inar ma rdava rira ahu livur mnga'un ma rleal.
58011015	Wean i ralarira ra rfalak ma rewal ira rti ahu i lan ana rleal a, na rira amar naran ma rewal ira.
58011016	Na'uk rafena ma rewal ira, tevek inar ma rfili wan i lolin rahi lia munuk na'a lanit ivavan ini. Wan yai na'a lanit ratan. Wean inyai, bi Ubu wol nma'it ma nrenar i rfalak ne, rira Ubu verin Ia, tevek nasusan roak ahu livur mnga'un na'a lanit ratan ma rleal.
58011017	Abraham norang Ubu, ba nala lahir yanan i Ishak a ma neluk ni korban verin Ubu, na'ut i Ubu nlabir teman ia na'a ni inorang a. Ubu nfalak lan verin Abraham ne, “Ishak ubun-nusin ra veka reluk ubum-nusim, wean lahir i ufalak roak na'a Ning tnorung verin oa.” Na'uk velik ne wean inyai, na ia ntorung watan ma nala lahir yanan ikisa lalo'i ini ma neluk ni korban verin Ubu.
58011019	Abraham norang ne, Ubu Ni ngrebat ma nfava'at ewal Ishak tali matmatan. Ba bisma tfalak ne, Abraham nal-ewal roak Ishak tali matmatan.
58011020	Ishak norang Ubu, ba na'ut i itrana roak ia, na naflahar Yakub ovu Esau ma veka rira kalolin ra na'a amar ovi veka rma ini.
58011021	Yakub norang Ubu, ba na'ut i mane nmata, na nera verin Ubu ma nala Ni kalolin a, ma al naflahar Yusuf yanan ra. Yakub ntaha ni takil a ma ndiri, beti nfadawang Ubu.
58011022	Yusuf norang Ubu, ba na'ut i mane nmata, na nfalyawang verin tamata Israel ra ne, amar isa veka rti talik Mesir. Ia nfalak vali verin ira ne, na'ut i mane rti talik wan yai, na rasusan lurin ra ma rtaha vali.
58011023	Musa renan ovu yaman rorang Ubu, ba na'ut i rarali Musa, na rfonak ia vulan itelu, tevek felan a lolin buas, ovu wol rbobar ma rangal afa i raja Mesir nfareta.
58011024	Musa norang Ubu, ba na'ut i dawan roak ia, na nafena ma rera ia ne, raja Mesir yanan vata yanan a.
58011025	Musa nafena ma notu salasilan ovi rotu ma inan lolin amar isa te irua watan. Na'uk ia nanovak ne, ni lolin a, irmunuk Ubu Ni tamata ra ma rtuan susa.
58011026	Musa nafena ma nala metan ovi rna'a Mesir, na'uk ia nfili ma tamata ra ralar sian ia, tevek norang Raja i Ubu nsinir ma veka nma ma ntevut tamata rira salasilan ra. Ia nka'a ne, afa yai lolin rahi metan ovi veka nala tali Mesir. Tevek ia nanovak ne, Ubu veka naval ia, tevek ni inorang a na'a amar ovi veka rma.
58011027	Musa norang Ubu, ba nban-talik Mesir, ovu ia wol nbobar ne, raja nangrova ia. Ba ntahang nal ralan ma nban-talik watan Mesir, ovu nafena ma newal ia, tevek ia nrea roak Ubu i tamata ra wol bisma rarea a.
58011028	Musa norang Ubu, ba nfalak ma tamata Israel rotu rira snoba Paskah. Ia nfareta ira ma rasmir lara na'a rira falfolat ra ma neluk faneak, boma Ubu Ni sansinir tali lanit ratan i nfedan tamata ra, deka nfedan tamata Israel yanarira brana iya'an ra.
58011029	Tamata Israel rorang Ubu, ba rban-etal roak Tahat Valvulin a, wean i rbana na'a lanun i near a. Na'uk Tahat Valvulin yai nkum-teri munuk tamata Mesir na'ut i rlabas ira, ma rakduvul ma rmata.
58011030	Tamata Israel rorang Ubu, ba rban-lilit watan kota Yerikho amar ifitu, na ni tembok dawan i nlilit kota yai nleka munuk lahir.
58011031	Vatlean i naran Rahab norang Ubu, ba wol rfedan ia na'a ni kota a, na'ut i rfedan tamata ovi rangal Ubu na'a kota yai, tevek ia nfonak tamata Israel ovi rma fanfonak ira ma rsi'ik kota Yerikho.
58011032	Wean i ufamalik munuk afa ovi, na veka mnanat da'in, ba lawan watan inyai veki. Ba wol ufamalik na'a Gideon, Barak, Simson, Yefta, Daud, Samuel ovu nabi liak ovi rorang Ubu.
58011033	Ira rorang Ubu, ba boku tali ira rfaleka bangsa ra. Boku rot-orang afa ovi Ubu ralan nfalak ra na'a rira vava'at ra, ovu boku rtuan roak afa ovi Ubu ntorung ma nala verin ira. Boku vali bisma rtaha motak singa sumarira ra.
58011034	Boku rfedan nala yafu i ongan dawan urun a. Boku vali wol rmata na'ut i tamata ra rtaha nahin blawat mane rfedan ira. Boku wol rira ngrebat roak na'ut i rotu rihi, na'uk Ubu nala ngrebat verin ira ma rfaleka suldadu ovi rtali bangsa liak ra.
58011035	Vata boku vali rorang Ubu, ba velik ne yanarira ra rmata roak, na'uk rva'at ewal. Na'uk tamata boku vali rtorung watan ma tamata ra rwi-rwa ira, ti naran i rmata. Ira rafena ma rafla talik rira inorang, boma rfatalik ira tali susa ovi rtuan ra. Rotu wean inyai, tevek wean i rmata ma rva'at ewal, na rira vava'at a lolin urun.
58011036	Tamata inorang boku vali, tamata ra rfalak sian ira, rvaval ira ovu navnaval, boku rkeak ira ovu kakeak tma'an ma rala ira rti bu'i ralan.
58011037	Tamata inorang boku, tamata liak rteva ira ovu vatu ma rmata lahir. Tamata ovi rangal Ubu rala karkadi ma al rkad-lewar tamata inorang boku tenarira ra ma rmata. Boku rala nahin blawat ma al rfedan ira. Tamata inorang boku rung a reluk watan domba ulin ovu bibi ulin ra ma rbana rlilin watan, tevek rira kasian a dawan urun, ovu tamata ra rwi-rwa ovu rotu sian ira.
58011038	Ira rna'a watan wan ovi raroa tali tamata ra. Ira rlilin watan na'a wan lean vu dawan, na'a vuar ra, vuar lean ra, ovu rna'a van ralan ra. Velik aba, sian a dawan da'in na'a lanit ivavan ini, ba wol inovan ma rleal na'a ini.
58011039	Ubu inan urun tamata avyai tevek rorang Ia, velik ne na'ut inyai, na ira wol rtuan obin afa ovi Ia ntorung roak verin ira.
58011040	Ubu nasusan roak afa ovi lolin urun ma nlia tali afa avyai verin ita. Ia nanovak wean inyai, boma itmunuk tamata inorang ovi beti tfamalik roak yai, dida munuk afa ovi Ubu ntorung roak na'a Ni tnorung a, ma itmunuk teluk tamata ovi rira vava'at ra rmalola na'a Ubu wahan ralan a.
58012001	Terang a valing averi, ita weadida tamata ovi rafla silalia. Tamata ovi lan ana rorang Ubu, ira wearira vali tamata ovi rafla silalia ma ti raran ni wahan a. Ira rfaturu roak linga'an i kena a verin ita ma torang. Ba ita musti tkiwal ma tvatuk munuk salasilan ra ovu afa ovi rotu angangal te rfalemang ita, boma tatahang nal raladida ma wean tamata ovi rafla silalia. Totu wean inyai, boma torang a'uk linga'an i Ubu nfaturu roak verin ita.
58012002	Eka tfikir watan Yesus, tevek Ia nfaturu linga'an verin ita ma torang Ia, ovu nfamela dida inorang a ma wean lahir Ubu ralan nfalak a. Tamata ra rvaval Yesus, beti rfedan Ia na'a aa walwalur ma al rfama'it Ia, na'uk Ia wol nfikir wean inyai. Ia nfikir a'uk lolin i Ubu veka nala verin Ia na'a lanit ratan. Fiang ini Ia ndoku roak Ubu wan i ndoku ma nfareta, Ni lihir mela a na'a lanit ratan.
58012003	Eka mingnanang afa ovi Yesus notu roak yai. Na'ut i tamata salasilan ra rvaval Ia ovu ntuan wawa'uk i dawan urun, na ntahang nal ralan. Mingnanang a'uk Ia, boma deka ralabira kako'u ma mifla talik bira inorang a.
58012004	Mkya'a roak ne, na'ut i mkyiwal ma byatuk bira salasilan ra, na wol mtyuan wawa'uk i wean Yesus ntuan, ti naran i myata a.
58012005	Deka miblufang Duila'a Ni snurak i nala roak verin mia ma nfangrebat ralabira ra. Duila'a nala Ni snurak a verin mia, tevek nka'a ne, yanan mia. Ia nfalak ne, “Yanak averi, deka fyikir ne, Ubu Ni snurak i nala roak verin mia yai maraan watan. Ralabira deka kako'u wean i ntabu mia,
58012006	tevek Ubu ntabu tamata ovi nlobang ira. Ia nsurak a nair ira, tevek ntorung ne yanan ira.”
58012007	Ba mtyahang nal ralabira na'ut i mtyuan susa te tamata ra rwi-rwa mia. Fyikir watan ne, inyai wean lahir i Ubu yanan mia, wean lahir i baba isa nsurak a nair yanan ra. Na'a inba watan, na baba ra rsurak a rair yanarira ra.
58012008	Ubu ba'i ntabu tamata inorang ra munuk, ba wean i wol ntabu mia, na Ia wol yanan mia.
58012009	Yamadida lalean ovi rna'a lanit ivavan a rsurak a rair ita ovu talang ira. Ba wean inyai, na wean inba ovu Yamadida i na'a lanit ratan a? Ita musti talang ovu trenar Ia, nlia tali yamadida ovi rna'a lanit ivavan ini, boma bisma dida vava'at kakiwal.
58012010	Yamadida ovi rna'a lanit ivavan ini rsurak a rair ita, na'uk wol mnanat, ovu rorang watan afa ovi rfikir ne kena. Na'uk Ubu nsurak a nair ita, tevek inan ma tatuan afa ovi lolin ra. Ia inan ma nfamerat ita tali dida salasilan ra, tevek Ia nmerat urun.
58012011	Wean i tamata ra rsurak a rair ita, na raladida ra wol lolin, ovu raladida lalau urun, tevek tfarnuang wawa'uk. Na'uk ti ma rsurak rair munuk roak ita, na veka rotu ma tot-orang lalawatan afa ovi kena ra, ovu vali rotu ma raladida ra malinan.
58012012	Ba terang a valing tamata inorang averi, mia weabira tamata i nafla silalia ma musti fyangrebat limabira ovi rmafun, ovu turabira ovi wol rangrebat ra.
58012013	Byana watan na'a linga'an ovi manesan ovu rmalola ra, boma tamata ovi rorang mia, velik ne earira ra rsekat, na'uk wol rasvotun, ovu earira ra veka lolin lahir.
58012014	Mkyiwal ma bira vava'at ra malinan ovu tamata ra munuk. Mkyiwal vali ma bira vava'at ra rmalola na'a Duila'a wahan ralan, tevek wol tamata isa vali bisma nsi'ik Duila'a, wean i ni vava'at wol nmalola.
58012015	Mia musti msyisurak mia, boma deka tamata isa vali nafla talik ni inorang a, tevek Ubu nala roak Ni rala lolin a verin ita. Myotu wean inyai, boma tamata boku deka wearira alanu ma rfalanu bira sidovung a, ma rotu vangoa-vanga ovu rweang nala tamata ra ma rotu afa ovi Ubu wol inan.
58012016	Msyi'ik wabira ma lolin, boma tali bir tinemun, na deka tamata isa nsifa tia ma watan ovu tamata i wol awan verin ia, ovu wol nkamlabir Ubu Ni kalolin ra, wean Esau. Mia deka weabira Esau, tevek ia wol nalang kalolin i Ubu nala verin ia ma nfedi verin warin a, al nkati afamtahan binan isa watan.
58012017	Mia mkya'a roak ne, na'ut i Esau mane nala kalolin yai tali yaman a, na yaman a wol nala verin ia. Esau nvakar ovu nkiwal mane nal-ewal kalolin yai, na'uk wol bis roak.
58012018	Terang a valing averi munuk, mia wol mtyuan afa ovi lan ana tamata Israel ra rtuan ovu rsi'ik na'a vuar Sinai. Ira rtuan nait fufakmetan ovu yafu i nonga ma naba'al na'a inyai. Na'ut inyai, na deda fafyat nkum-teri vuar yai.
58012019	Ira rarenar tvuri ngoan a ovu vai isa i dawan urun a ntali Ubu. Na'ut i rarenar vai yai, na rera verin Ubu ma fara vai yai deka nma kikyai ma rarenar.
58012020	Ira wol rtahang nala ma rarenar vai yai nfareta ira ne, “Afaka watan wean i rkena vuar ini, na tamata ra musti rala vatu ma rtev-fedan ira.”
58012021	Afa ovi tamata Israel ra rsi'ik yai, nfabobar urun ira, ba Musa nfalak ne, “Ya'a ubobar urun ovu raruru lalean ya'a!”
58012022	Na'uk mia mya roak vuar Sion, na'a Ubu i nva'at nata ti wol ni wahan, Ni kota a. Kota yai Yerusalem i na'a lanit ratan. Mia mtyuan Ubu Ni sansinir na'a lanit ratan rivun urun, rasdovu ira ma rfadawang Ia ovu ralarira lolin.
58012023	Mia mtyuan roak sidovung i neluk Ubu yanan iya'an ra. Tamata avyai tamata inorang ovi Ubu ntulis roak nararira ra na'a lanit ratan. Mia mtyuan vali Ubu i nfaleka inukun verin tamata ra munuk. Mtyuan vali tamata ovi rira vava'at ra kena ovu afa ovi Ubu ralan nfalak a, rira roh ra.
58012024	Mia mtyuan lahir Yesus na'a inyai. Ia neluk leta verin mia na'a Ubu Ni tnorung ngorva'an yai. Mia fyaklo'i a'uk bira inorang a verin Ia, tevek laran i nvoat roak a. Laran yai wol wean Habel laran a, tevek Yesus laran a Ni ngrebat dawan urun.
58012025	Ba wean inyai bi msyi'ik wabira ma lolin, betane mifena ma mryenar i Ubu nangrihi verin mia. Wean i lan a, tamata Yahudi rafena ma rarenar Ubu Ni vaivatul ra na'a lanit ivavan ini, na ira wol ralit tali Ni inukun a. Ba wean i tafena ma trenar Ubu i nangrihi tali lanit ratan a, na wean inba ma bis dida vava'at kakiwal?
58012026	Na'ut inyai, na Ubu vain a dawan urun, ovu notu ma lanit ivavan a raruru. Na'uk fiang ini Ubu notu roak Ni tnorung ne, “Veka otu fasa ewal, na'uk wol mane lanit ivavan watan raruru, na'uk lanit raruru vali.”
58012027	Ubu nfalak ne, “Veka otu fasa ewal,” nfaturu na'a afa ovi notu ra munuk. Ia veka notu ma afa avyai munuk raruru ovu rakvisal. Notu wean inyai, boma Ni Fareta a nana'a watan, tevek Ni Fareta yai wol bisma raruru ovu nakvisal.
58012028	Ba wean inyai, na ita musti tfalak fara weninyai verin Ubu, tevek Ni Fareta i nala verin ita wol bisma nakvisal. Mya ma tfadawang Ubu ovu tfalak fara weninyai verin Ia, ma tfaloling ralan a, ovu vali talang ovu tbobar Ia.
58012029	Ita musti totu wean inyai, tevek Ubu Ni ngrebat ma nukun tamata ra, wean yafu i bisma nasnuri munuk afakataka.
58013001	Terang a valing tamata inorang averi, fara msyilobang lalawatan mia.
58013002	Mia musti mtyorung ma mangun ra rna'a teri bira rahan ra. Mingnanang! Tamata ovi rorang Ubu boku rtorung roak ma mangun ra rna'a teri rira rahan ra, na'uk wol rka'a ne, mangun avyai Ubu Ni sansinir tali lanit ratan.
58013003	Mingnanang ma mlyobang tamata inorang ovi rna'a bu'i ralan a. Wean i mlyobang ira, na mia fyarnuang vali rira susa ra. Mingnanang ma mlyobang tamata ovi rtuan susa ra, tevek tamata ra rotu sian ira. Mlyobang ira wean i ka'i mlyobang tenabira ra.
58013004	Vata te brana ovi rsifa roak a, musti ralang rira sifa a. Inyai ihin a ne, deka mtyuba ovu vata te brana ovi wol awabira verin ira, tevek Ubu veka nukun mia. Vata te brana ovi wol awabira obin, deka msyifa tia ma watan, tevek Ubu veka nukun vali mia.
58013005	Deka wahabira kubang, na'uk fyikir watan ne afa ovi rna'a mia, naran roak ma bya'at. Tevek Ubu nfalak roak ne, “Ya'a wol usi'ik watan ma aksa oa, ovu Ya'a wol uti talik oa.”
58013006	Wean inyai bi, tka'a urun ma tfalak ne, “Duila'a nlobang lalawatan ya'a, ba wol ubobar. Tamata ovi rna'a lanit ivavan ini veka rotu afaka verin ya'a?”
58013007	Deka miblufang bira dawan ovi rfamalik Ubu Ni vaivatul ra. Msyi'ik ma lolin afa lolin ovi rotu na'a rira vava'at ra lokat amar, ovu msyi'ik rira inorang na'a Yesus Kristus ma myot-orang.
58013008	Yesus Kristus sam lahir, tali lalan a, fiang ini, nata ti wol ni wahan.
58013009	Ba deka mtyorung afa sala ovi tamata rair ra. Afa sala avyai bisma rfalek-nala mia. Na'uk mia musti fyaklo'i a'uk bira vava'at ra verin Ubu i nfangrebat ita, tevek nfaturu roak Ni rala lolin a verin ita. Deka fyaklo'i bira vava'at ra na'a adat ovi rfalak na'a fana'an-fanenu ra, tevek adat avyai wol ihir akataka.
58013010	Yahudi rira mela falurut ovi rkarya na'a befak dawan i tamata Yahudi ra ba'i raraning Ubu na'a, wol bisma ra'an korban ovi rfadoku na'a wan i ba'i rasnuri rira korban ra na'a. Na'uk Yesus nala tenan a ma neluk korban verin Ubu ma al ntevut dida salasilan ra, boma dida vava'at kakiwal ovu Ubu.
58013011	Yahudi rira Mela Falurut Ila'a ntaha afwatan laran a ma al nkati rira salasilan ra, ma nti ruang i nmerat rahi lia munuk na'a befak dawan yai. Na'uk rasnuri afwatan avyai na'a befak ra muririra ra.
58013012	Yesus wean vali inyai. Laran a ka'i nvoat ma nfamerat Ni tamata ra tali rira salasilan ra. Na'uk aksa Ia ntuan susa, ti naran i nmata a, na'a kota Yerusalem murin a.
58013013	Yesus nti roak kota murin, ma tamata ra rfedan Ia na'a inyai. Ba tatalik munuk dida afakataka, ma tati ma torang a'uk Ia, velik ne tamata ra rfalak sian ita.
58013014	Tevek na'a lanit ivavan ini, na ita wol wadida ma tva'at kakiwal. Ita tdava ahu livur mnga'un i veka nma yai.
58013015	Ba nahu Yesus, na mya ma tala lalawatan dida korban verin Ubu. Dida korban yai wean lahir i tfalak fara weninyai verin Ubu ovu tfadawang Ia.
58013016	Deka miblufang ma myotu afa ovi lolin ra ovu mlyobang tamata liak ra, tevek afa avyai reluk korban ovi rfaloling Ubu ralan a.
58013017	Mia myot-orang afa ovi bira dawan ra rfalak ra, tevek rira varvara ma rvalat Ubu na'a afa ovi rotu roak ma rfangrebat bira inorang a. Myotu wean inyai, boma rkarya ovu ralarira lolin. Wean i wahal, na ralarira ra veka lalau, ma veka wol utubira.
58013018	Miflurut lalawatan verin ami. Amka'a ne, afa ovi amotu ra kena na'a Ubu wahan ralan a. Inamami ma na'a afaka watan, na amotu lalawatan afa ovi kena ra.
58013019	Era verin mia ovu ralang urun ma miflurut verin ya'a. Myera verin Ubu ma nala linga'an verin ya'a, boma yarak ewal ya'a ma ti utuan mia.
58013020	Ubu nfava'at roak dida Duila'a Yesus tali matmatan, ba Yesus neluk Domba Duan i Ni dawan nrahi lia munuk a verin ita, Ni domba ra. Yesus laran a nfakena roak Ubu Ni tnorung a, nata ti wol ni wahan. Ba era ma fara Ubu i nala malinan verin tamata ra,
58013021	nala Ni kalolin a, Ni ngrebat a, ovu afaka watan verin mia, boma myotu watan afa ovi ralan nfalak a. Fara Yesus Kristus nlobang ita ovu Ni ngrebat a, boma tot-nala afa lolin ovi rotu ma Ubu ralan a lolin a. Mya ma tfadawang Kristus, nata ti wol ni wahan. Kena urun!
58013022	Terang a valing averi, era verin mia ma eka mryenar ma lolin ning snurak ovi, tevek ning surat wol blawat.
58013023	Inak ma ufalak verin mia ne, rfatalik roak terad i Timotius tali bu'i ralan. Ba wol mnanat, na ia veka nma wang i una'a ini, ma amrua amati amalola mia na'a wabira i mnya'a yai.
58013024	Amala salam verin bira dawan ra munuk, ovu verin Ubu Ni tamata inorang ra munuk. Terad a valid tamata inorang ovi rtali Italia, rala salam vali verin mia.
58013025	Era ma fara Ubu nala Ni rala lolin a verin bir tinemun. Ning surat lawan watan ini.
59001001	Terang a valing Yahudi ovi myorang Yesus Kristus. Ya'a ini Yakobus, ususan surat ini verin mia arun dawan vutu rahin irua ovi mimir-mimar na'a lanit ivavan ini. Ya'a ala salam verin mia munuk. Ya'a eluk tamata sansinir verin Ubu ovu Duila'a Yesus Kristus.
59001002	Terang a valing averi, wean i mtyuan angangal te susa na'a bira vava'at ra, na inabira lolin watan.
59001003	Tevek mia mkya'a roak ne, wean i tatuan angangal ovu susa dawan, na'uk torang a'uk Ubu, na ita veka tatahang nal raladida na'a afaka watan.
59001004	Wean i tatahang nal raladida ma torang Ubu, na veka taftibang na'a dida inorang verin Ia, ba veka nfangrebat ita, boma torang mnga'un Ia, ovu tvar-nala akataka munuk.
59001005	Wean i tamata isa tali mia wol nka'a ma nroal te nra na'a ni susa ra, na fara nera lablobang verin Ubu, tevek Ia veka nala kaka'a verin tamata yai, boma nka'a ne, nahu linga'an ba. Ubu ralan a lolin ovu nala Ni silobang verin tamata iki watan, wean i naflurut verin Ia. Ubu wol nangrova tamata i nera lablobang verin Ia.
59001006	Na'uk tamata iki watan wean i nera verin Ubu, na musti nera ovu ralan urun. Tevek tamata ovi ralarira raruan al rera verin Ubu ma nlobang ira, na tamata avyai wean saksakan ovi nait nean tia ma watan.
59001007	Tamata ovi wearira inyai deka rnarin ne, Ubu veka nrenar rira falurut ra ma naval ira.
59001008	Tevek tamata ovi ralarira raruan, na ira rira vava'at ra wol ulun a kikur.
59001009	Terang a valing ovi myorang Yesus, na'uk wol bira metan, na deka fyikir ne, wol bira akataka. Inabira lolin watan, tevek Ubu nfili roak mia ma myorang Ia.
59001010	Tamata inorang ovi bira metan rivun, inabira lolin watan, tevek Ubu veka notu ma wol fyaklo'i bira vava'at ra na'a bira metan ra, na'uk fyaklo'i a'uk bira vava'at verin Ia. Ubu nfakabava mia tali bira kalolin ra. Tamata ovi rira metan rivun, na ira veka rabrofut wean ngrova ni fafun ra.
59001011	Lera ndata ma ngnea urun, na veka nfakla ngrova ra ma rira fafun ra rabrofut munuk, ba ni lolin a wol nleal roak. Wean vali inyai verin tamata ovi rira metan rivun. Na'ut i rfedi-rfaha afa obin, na rira metan ra veka rmamu munuk, ovu veka rmata vali.
59001012	Ubu naflahar tamata ovi rtahang nal ralarira na'a rira susa ra, tevek wean i rtahang nal ralarira, na Ia veka nala vava'at kakiwal i ntorung roak verin tamata iki watan i nlobang Ia ovu ralan urun. Ubu naval vali ira ovu Ni lolin a.
59001013	Wean i tamata isa ntuan sian ma sian yai mane nfaleka ia, na deka nfikir ne, Ubu nlabir teman ia. Ubu wol inan lahir afa ovi sian ra, tevek sian wol nlabir nala Ia. Ia notu a'uk lolin, ovu wol nlabir teman tamata ra ma rotu afa ovi sian ra.
59001014	Na'uk wean i tamata isa inan ma notu afa ovi sian ra na'a ni vava'at, na afa ovi sian avyai rtali watan ralan a, tevek nfikir afa avyai. Wean i tamata yai norang ni fikiran sian a, na ia wean ian i nsonga fan ra, na'uk wol nka'a ne, veka rving nala ia.
59001015	Ba wean i torang dida fikiran sian yai, na inyai neluk salasilan roak verin ita. Wean i dida salasilan ra rabwa'ar na'a raladida ra, na sian ntaha roak ita, nata ti naran i tmata.
59001016	Terang a valing averi, ulobang urun mia. Mingnanang tevek tamata boku inar ma rlabir mia, boma fyikir afa ovi wol kena ra.
59001017	Tevek afa lolin ovi tatuan na'a dida vava'at ini, Ubu nfakena munuk verin ita, ovu Ia nfasuka munuk afa avyai tali lanit ratan verin ita na'a dida vava'at ra. Ia notu lera ovu vulan a. Yamadida Ubila'a Ni lolin a verin ita wol wean lera ovu vulan a, ma suta rata ira ovu molarira ra. Na'uk Ubu wol nkati Ni lolin a.
59001018	Ubu ralan a nfalak ma nala Ni Ivar Lolin a verin ita, boma nfava'at ita ovu vava'at ngorva'an a. Ia notu wean inyai ma ita tlia munuk tali afa ovi notu roak.
59001019	Terang a valing averi, ulobang urun mia. Ba mingnanang afa i ufalak ini. Misnga'ut ma mryenar afa ovi tamata liak rfalak ra, na'uk mnyaban ma mnanat veki beti mingrihi, ovu deka fyarlan ma mingrova.
59001020	Tevek wean i tangrova, na ita wol tot-orang roak afa ovi kena ra wean lahir i Ubu ralan nfalak a.
59001021	Ba tvatuk munuk afa ro'i-ra'i ovi rna'a dida vava'at ra, ovu afa ovi wol kena na'a raladida ra. Tfakabava tenadida ra, ma tala Ubu Ni vaivatul ra na'a raladida ra, boma ntafal ma nfangrebat dida inorang a, ma Ubu veka nsikat ita tali dida salasilan ra, ma dida vava'at kakiwal.
59001022	Tamata ovi rarenar Ubu Ni vaivatul ra, na'uk wol rot-orang afa ovi nfalak ra, na ira ranovak ne, rotu afa ovi lolin ra, na'uk wahal. Ba mryenar Ni vaivatul ra ovu myot-orang!
59001023	Tamata iki watan nrenar Ivar Lolin a, na'uk wol not-orang, na ia wean tamata i nsi'ik felan a na'a tatal.
59001024	Ia beti nsi'ik felan a na'a tatal, na'uk ti ma nban-tamuri, na nablufang ewal roak felan a.
59001025	Na'uk Ubu Ni inukun ra kena munuk ovu rangrebat, ba nsikat tamata ra tali rira salasilan ra. Tamata iki watan nrenar Ubu Ni vaivatul ra ma wol nablufang, ovu nasahak ma not-orang, na Ubu veka naflahar ia na'a afa ovi notu ra.
59001026	Wean i tamata isa nfikir ne naflurut ma dawan, ovu ia iva'un ma nraning Ubu, na'uk wol nfarak sumarn a ma nangrihi afa ovi sian ra, na ia ka'i nlabir roak tenan a. Ba ni falurut ra ovu afa ovi notu ma al nraning Ubu, wol ihir akataka.
59001027	Agama i kena na'a Ubu wahan ralan a wean ini: ti ma talola varu ra ovu kasiko'u ovi rwatat renarir-yamarira ra ma tlobang ira na'a rira susa ra, ovu vali deka tfikir te tot-orang, wean tamata ovi inar afa sian ovi rna'a lanit ivavan a.
59002001	Terang a valing averi, mia myorang roak Duila'a Yesus Kristus i ba'i tfadawang Ia. Ba deka fyakaratat tenabira ra ma myalang a'uk tamata boku, na'uk boku wahal.
59002002	Wean i tamata ka'i isa npake sitana masa na'a liman a, ovu neluk kadaravit ovi lolin ma nma bira sidovung a, nata wol mnanat, na tamata kasian isa nma vali. Tamata kasian yai neluk kadaravit vian ovi ba'i neluk nti va'i.
59002003	Ba wean i myalang a'uk tamata ka'i yai ma fyalak ne, “Baba te titi, mwa ma mdoku kadera lolin ini.” Na'uk fyalak verin tamata kasian yai ne, “Mdiri watan inyai te mdoku watan fun ini.”
59002004	Myotu wean inyai, na msyiefa roak tamata na'a ralabira ra ma isa nlia isa. Mia ka'i fyaleka inukun roak verin tamata ra, ovu bira fikiran sian.
59002005	Terang a valing averi, ya'a ungnanang dalang mia. Eka mryenar: Ubu nfili tamata kasian ovi rna'a lanit ivavan ini ma notu ma rira inorang nangrebat. Ia nfili roak ira ma rna'a Ni Fareta a, ovu veka nala vava'at kakiwal i ntorung roak verin tamata ovi rlobang Ia ovu ralarira urun.
59002006	Na'uk mia fyaliak tamata kasian ra wean afwatan ra ma fyama'it ira, velik ne mkya'a roak ne, tamata ka'i ra rotu tia ma watan mia. Tamata ka'i ra rangrihi visal-vasil mia, ovu rtaha mia ti ma mdyiri wan i rfaleka inukun verin tamata ra.
59002007	Ira rfalak sian Yesus i mryaning Ia, naran a, velik ne Ni munuk mia.
59002008	Wean i myot-orang afa ovi kena ra, na musti myot-orang lahir inukun dawan i nlia munuk tali inukun ovi rfadoku roak na'a Surat Ralan a ne, “Mlobang tamata liak ra wean watan i mlobang tenam a.” Myotu wean inyai, na myotu kena roak.
59002009	Na'uk wean i myalang tamata boku nlia tali tamata liak ra, na myotu roak salasilan. Ba Ubu Ni inukun a veka nkena lahir mia, tevek myangal roak Ni inukun a.
59002010	Ba tamata iki watan not-orang Ubu Ni inukun ra munuk, na'uk wol not-orang afa isa tali inukun avyai, na inyai wean watan i wol not-orang roak Ubu Ni inukun ra munuk.
59002011	Ubu ka'i nfalak wean ini, “Tamata ovi rsifa roak, na deka rtuba ovu tamata ovi wol awarira verin ira, ovu deka rsifedan.” Ba wean i msyifa roak, ovu wol mtyuba ovu tamata ovi wol awabira verin ira, na'uk msyifedan, na inyai wean watan i wol myot-orang roak Ni inukun ra.
59002012	Fara bira afa ovi fyalak ra ovu afa ovi myotu ra, wean tamata ovi rka'a ne, Ubu veka nfaleka inukun verin ira. Ubu Ni inukun ra rfatalik tamata ra tali rira salasilan ra.
59002013	Tevek na'ut i Ubu veka nfaleka inukun verin tamata ra, na wol nfaturu Ni silobang verin tamata ovi wol rfaturu rira silobang verin tamata liak ra. Na'uk wean i tamata isa nka'a ma nala ni silobang verin tamata liak, na Ubu veka nala vali Ni silobang verin ia, tevek Ni silobang yai nlia tali inukun i nfaleka roak verin ia.
59002014	Terang a valing averi, wean i tamata isa nfalak ne, ia norang roak Yesus Kristus, na'uk wol notu afa ovi lolin ra, na ni inorang yai wol ihin. Inorang i wean inyai, bis nsikat tamata ra tali rira salasilan ra, boma rira vava'at kakiwal?
59002015	Wean i terabir-valibira isa norang Ubu, ovu wol ni kadaravit ma noru ovu wol ni afamtahan ma na'an ovan-amar, na
59002016	mia fyalak verin ia ne, “Fara Ubu naflahar oa, ma mu afamtahan ma muan ovu mu kadaravit ma moru,” na'uk wol myala kadaravit ma noru ovu afamtahan ma na'an. Wean i myotu wean inyai, na afa ovi fyalak yai ihin aka?
59002017	Wean i dida afa ovi totu ra wol rfaturu ne torang Ubu, na dida inorang a nmata ovu wol ihin akataka.
59002018	Snain tamata isa nfalak vali wean ini verin tamata ra ne, “Tamata boku rfalak ne, rira inorang, na'uk wol rfaturu rira inorang na'a afa ovi rotu ra. Boku vali rfaturu rira inorang tali afa ovi rotu ra.” Ya'a mane uvalat tamata ovi rangrihi wean inyai, ma ufalak ne, “Mia fyaturu verin ya'a na'a i wean inba ma tsi'ik tamata ovi rorang Yesus, na'uk wol rfaturu ne, rotu afaka verin Ubu. Ya'a mane ufaturu ning inorang tali afa ovi otu ra.”
59002019	Mia myorang ne, Ubu ikisa watan. Inyai kena urun, na'uk nait sian ra rorang vali wean inyai, ba rbobar ma raruru lalean ira.
59002020	Mia ini byoda-byadi urun! Afakinimi mifena ma fyan-aran ne, bira inorang wol ihin akataka, wean i wol myotu afa lolin ma nfaturu ne, bira inorang verin Ubu?
59002021	Eka tsi'ik ubud-nusid i Abraham a. Abraham ni afa ovi notu ra lolin, ba Ubu notu ma ni vava'at nmalola roak. Ia nfadoku yanan i Ishak na'a wan i ba'i rasnuri rira korban verin Ubu.
59002022	Lyawan roak verin ita ne, ia norang urun Ubu, ba inan ma notu lalawatan afa ovi Ubu nfalak ma notu. Afa ovi notu ra kena ovu ni inorang a.
59002023	Abraham ni afa ovi notu ra kena lahir ovu vaivatul ovi rtulis roak na'a Surat Ralan a. Ubu nfalyawang na'a Surat Ralan a ne, “Abraham ni vava'at nmalola na'a Ubu wahan ralan a, tevek norang Ia.” Ni inorang a notu mi Ubu nala ia ma neluk Ni kida.
59002024	Lyawan roak verin mia ne, Ubu notu ma tamata ni vava'at nmalola, tevek afa ovi tamata yai notu ra, wol mane tali ni inorang a watan.
59002025	Wean vali inyai verin vatlean i naran Rahab. Ubu notu ma ni vava'at nmalola, tevek afa ovi notu ra kena na'ut i nfonak tamata Israel ifira i rma ma rsi'ik fanfonak tamata Kanaan ra. Rahab nfonak ira na'a ni rahan a, beti ndava linga'an liak ma nlobang ira ma rafla rti murin.
59002026	Bir tinemun, wean i tamata isa nan a nakbosal, na ni roh a wol nleal roak, ba nmata roak. Wean vali inyai verin tamata ovi rorang Ubu, na'uk rira afa ovi rotu ra wol rfaturu rira inorang a, na inorang yai nmata ovu wol ihin akataka!
59003001	Terang a valing averi, era verin mia ma deka rivun da'in mia myeluk tamata ovi rair Ubu Ni vaivatul ra verin tamata ra, tevek tka'a ne, Ia veka nfaleka inukun verin tamata avyai nlia tali tamata ovi wol rsiair.
59003002	Ita munuk totu sala rivun, na'uk tamata ovi wol rotu sala ovu rira vaivatul ra, ira rira vava'at ra rmalola, ovu vali rka'a ma rsi'ik ma lolin tenarira ra na'a afaka watan.
59003003	Afa ko'u isa bisma nfaret-nala afa dawan. Wean i ita tkeak kuda isa sumarn a ovu kakeak ko'u, na ita bisma tfareta kuda yai ma norang ita, velik ne kuda yai dawan ia.
59003004	Kabal ra wean vali inyai. Kabal rira wilin ra ko'u lalean ira. Ba velik ne kabal a dawan ovu nait dawan ntutu kabal a, na'uk tamata i ntaha wilin na'a kabal yai bisma nfuri wilin a, ma kabal a nafla orang watan ralan a.
59003005	Eardida ra wean vali inyai. Velik ne ko'u, na'uk notu ma tamata ra rfakaratat tenarira ra ovu rangrihi tia ma watan. Eka msyi'ik yafu a. Velik ne ko'u watan, na'uk nlevur nala nangan dawan a.
59003006	Eardida wean vali yafu, ma nngora ovu afa ovi sian ra. Eardida na'a tenadida ra, ba nfangra lahir tenadida ra munuk. Eardida wean yafu ma nlevur na'a dida vava'at ra munuk ovu yafongan ovi rtali nitdawan.
59003007	Afwatan nangan ovi rla'a, ovu ovi wol rla'a ra, ian ra ovu afwatan liak ovi rna'a tahat ra, ntafal vali manut nangan ra, tamata ra bis rot-nala ma rmarut ovu rfamarut nala roak ira.
59003008	Na'uk wol tamata isa vali bisma nfamarut nala earn a! Eardida notu afa ovi sian ra, ma wol tateri nala ia, ovu ia wean vali alanu i nfedan nala tamata ra.
59003009	Ita tfadawang Yamadida Ubila'a ovu eardida ra. Ita tala eardida ra al tear tfasoba vali tamata ovi Ubu notu ma felarira ra wean Ia.
59003010	Ita tfadawang Ubu ovu eardida ra ovu tear tfasoba tamata ra ovu eardida ra. Terang a valing averi, ini wol kena lahir!
59003011	Eka msyi'ik. Wear i wol taltelas ovu wear i taltelas wol rava tali wear ulun isa.
59003012	Aa ara wol vuan zaitun, ovu aa anggur vali wol vuan ara. Wear ulun i taltelas wol not-nala ma wear a wol taltelas.
59003013	Tali bir tinemun, na iki ni kaka'a dawan ovu nsi'ik wan ma lolin? Fyalak verin ia ma nfaturu afa avyai na'a ni vava'at i lolin, ovu vali nfakabava tenan a, boma tali ni kaka'a dawan a, na ni afa ovi notu ra kena.
59003014	Na'uk wean i tamata isa wol inan lahir ma nsi'ik tamata liak ni lolin a, ovu nfikir a'uk tenan a, na deka nfakaratat tenan a ma nsiklabir ma nfulak nvali afa ovi kena ra.
59003015	Kaka'a i wean inyai wol nsuta tali lanit ratan, na'uk ntali watan tamata ovi rna'a lanit ivavan a. Ubu Ni Roh wol nala afa avyai, na'uk afa avyai rtali nitdawan a.
59003016	Tevek wean i tamata isa ralan sian tevek nsi'ik tamata liak ni lolin a, ovu vali nfikir a'uk tenan a, na veka notu ma tamata ra rsingarahi, ovu vali rotu munuk afa ovi sian ra.
59003017	Na'uk kaka'a i ntali Ubu notu ma tamata ovi rorang Yesus, ralarira ra rmerat ovu wol inar ma tamata ra rsingarahi. Ira rmarkai, rafrenar, rlobang ma dawan tamata ra ovu rotu lalawatan afa ovi lolin ra. Ira ralarira ra wol raruan ovu wol rsiklabir ma rfalak afa boku, na'uk rotu afa liak.
59003018	Ira wearira tamata ovi iva'ur ma rotu rira va'i ra, ma ravuri-rava nabat ra. Ira veka ka'i rala ihin a te vuan a. Tamata ovi wol inar ma tamata ra rsingarahi, ira rotu watan malinan a, boma tamata rivun veka rorang ira, ma rotu lolin a verin tamata ra.
59004001	Terang a valing averi, mia mkya'a ne, msyisala ralabira ma msyingarahi-sikual mia, tevek inabira afa sian ovi rna'a roak ralabira ra. Afa avyai rotu ma msyingarahi na'a ralabira ra.
59004002	Mia inabira afa liak, na'uk wol mdyav-nala, ma msyifedan. Mia byo'itea afa ovi tamata liak rira ra, na'uk wol bisma myal-nala, ba msyingarahi-sikual mia. Mia wol bira akataka, tevek wol myera tali Ubu.
59004003	Velik ne miflurut ma myera tali Ubu, na'uk Ia wol nala verin mia. Afa i minovak na'a ralabira ra ma myera tali Ia yai wol kena, tevek myera ma al fyakena watan tenabira ra.
59004004	Mia wol myot-orang afa ovi Ubu nfalak ra. Mia mkya'a roak ne, wean i inabira ma myorang tamata ovi rangal Ubu, rira afa ovi rotu ra, na mia myangal vali Ia. Tamata iki watan, wean i inan ma notu afa ovi sian ra na'a lanit ivavan ini, na tamata yai ni sian roak Ubu.
59004005	Mia deka minovak ne, afa ovi Ubu nfalak na'a Ni Surat Ralan a wol ihin. Ubu Ni Roh nleal lahir raladida ra, ba inan urun ma torang a'uk Ia, ma wol tot-orang afa ovi rna'a lanit ivavan ini.
59004006	Ubu nala Ni rala lolin verin ita, boma tfalek-nala afa sian ovi rna'a raladida ra. Wean i nfalak roak na'a Surat Ralan a ne, “Ubu nangal tamata ovi rfakaratat tenarira ra, na'uk nlobang ovu nala ngrebat verin tamata ovi ba'i rfakabava tenarira ra.”
59004007	Ba mia musti fyakabava tenabira ra verin Ubu, ovu myorang afa ovi nfalak ra. Myotu wean inyai, na myangal roak nitdawan ni afa ovi notu ra, ba veka nafla talik mia.
59004008	Fyaseri Ubu, boma nfaseri vali mia. Fyamerat limabira ra ovu ralabira ra tali bira salasilan ra. Tamata salasilan mia! Byatuk bira fikiran sian ra, tevek afa avyai rotu ma ralabira raruan na'a bira inorang a.
59004009	Byakar urun ovu fyaktanit, tevek myotu sala roak. Mkyati bira malmalit a ovu lubira ra. Mkyati ralabira lolin ovu ralabira lalau.
59004010	Fyakabava tenabira ra na'a Duila'a wahan ralan a, na Ia veka nsikat mia ovu nalang mia.
59004011	Terang a valing averi, deka msyifalak sian mia. Tamata iki watan nfalak sian ovu nfaleka inukun verin teran a valin ra, na ia nfalak sian roak Ubu Ni inukun ra, ovu wol not-orang roak afa ovi Ubu nfalak ra. Ba ihin a, mia wol myot-orang roak Ni inukun ra, na'uk myeluk tamata i ba'i nfaleka inukun, ovu mtyasorat roak inukun avyai.
59004012	Velik aba tamata isa watan ntaha dasing ma al ntimbang tamata ra munuk. Ia sa'i notu inukun ra ovu nfaleka inukun verin tamata ra ovu Ni ngrebat a, ma nsikat tamata ra tali rira salasilan ra, ovu nfamwear tamata ra. Mia ini iki ma fyaleka inukun verin terabir-valibira ra?
59004013	Terang a valing averi, eka mryenar ma lolin. Mia fyalak ne, “Amar ini te ilyan, na amati ahu eri ma veka amna'a ineri varat isa, ma amfedi-amfaha afa na'a ineri ma amdava utumami.”
59004014	Na'uk mia wol mkya'a ne, ilyan veka mtyuan afaka. Eka fyikir ma blawat. Bira vava'at wean inba? Bira vava'at wean yafuman ma nvotuk, na'uk brian munuk, na nlia roak.
59004015	Velik aba, mia musti fyalak ne, “Wean i Duila'a ralan nfalak ma amva'at, na ami veka amotu afa ini te afa yai.”
59004016	Na'uk mia ba'i mingrihi ma fyakaratat tenabira ra. Fyakaratat tenabira wean inyai, na wol kena lahir.
59004017	Ba, wean i tamata isa nka'a afa ovi kena ra, na'uk wol not-orang, na ia notu salasilan roak.
59005001	Tamata ovi fiang ini bira metan rivun, eka mryenar ma lolin afa ovi mane ufalak ini. Byakar ma fyaktanit, tevek mia veka mtyuan sian dawan ila'a.
59005002	Bira metan ra veka rakvisal ovu ngafat ra veka ra'an munuk bira kadaravit ra.
59005003	Bira masa ovu perak ra veka rarawan munuk, ovu vali bira masa ovu perak i rarawan yai veka rfaturu ne, myotu salasilan roak ovu bira metan ra. Afa avyai veka rotu ma Ubu nukun mia na'a yafu ralan. Mia byakar, tevek na'ut inyai, na amar ra mane rlia roak, na'uk mtyafal ma misdovuk watan bira metan ra na'a lanit ivavan ini.
59005004	Mia myeang tamata ovi rkarya na'a bira va'i ra ma wol byahir rira kadi ra. Eka mryenar rira maruhuk ra! Tamata avyai rafwak ma rera lablobang ma rfalak ne, “Duila'a, mrenar ami o!” Ira rafwak wean inyai verin Ubila'a i nfareta akataka munuk.
59005005	Mia mkya'i roak ovu myotu a'uk inabira lolin, ma fyatemang roak lanit ivavan ini ihin a. Mia weabira afwatan ovi rfawatak ma ngbabal roak ira, na'uk wol rka'a ne, tamata ovi rfawatak ira mane rfedan ira ma ra'an.
59005006	Mia vali myukun ma fyedan tamata ovi rira vava'at ra rmalola, ovu tamata ovi wol bisma rangal nala mia.
59005007	Terang a valing averi, mtyahang ralabira ra ovu mnyaban watan amar i Duila'a veka nma. Eka msyi'ik tamata ovi rotu va'i ra. Ira rnaban watan ma da'ut nma ma ravuri-rava, ovu rnaban da'ut ewal ma notu ma rira afamtahan ra ihirira. Afa yai nfaturu ne, rtahang nal ralarira ra.
59005008	Ba mia vali musti mnyaban ovu mtyahang ralabira ra. Myorang ovu ralabira urun, tevek amar i Duila'a veka nma sarseri roak.
59005009	Terang a valing averi, deka mifngamu'ur ovu deka msyifasala mia, boma Duila'a deka nukun mia. Ia i veka nukun mia sarseri mane nma roak.
59005010	Terang a valing averi, mingnanang nabi ovi lan ana, rfamalik roak Ubu Ni vaivatul ra. Ira rtuan susa rivun, na'uk rtahang nal ralarira ra. Ni lolin a, mia musti myot-orang vali rira afa ovi rotu ra.
59005011	Ita tfalak ne, tamata ovi rtuan susa rira vava'at ra malinan, tevek rtahang nal ralarira ra ma rorang Ubu. Mia mryenar roak Ayub. Duila'a naflahar ia, tevek ntahang nal ralan na'a ni susa i dawan urun a. Ba mia mkya'a roak ne, Duila'a Ni silobang a dawan urun, ovu nfaturu Ni silobang a verin Ni tamata ra.
59005012	Terang a valing averi, nlia tali afa ovi beti ufalak verin mia yai, na deka mifwaba. Deka myala lanit ratan te lanit ivavan ini, te afa liak vali ma al mifwaba. Ni lolin a, fyalak watan ne, “O'u, ya'a veka otu,” te fyalak watan ne, “Wahal, ya'a wol otu.” Ba myotu lahir afa ovi fyalak roak yai, boma Ubu Ni inukun a deka nkena mia.
59005013	Tali bir tinemun, na wean i tamata isa ntuan susa, na fyalak verin ia ma naflurut verin Ubu. Wean i tamata isa inan lolin, na fyalak verin ia ma ndedang ma nfadawang Ubu.
59005014	Wean i tamata isa ntali bir tinemun nawar ia, na nfalak ma dawan kareda ovi reluk penatua rma ma raflurut verin ia, ovu rala Duila'a naran ovu Ni ngrebat a, beti ra'ung ngul na'a tenan a.
59005015	Ba tamata ovi raflurut ovu ralarira urun, na Ubu veka notu ma tamata i nawar ia yai lolin ewal ia. Ba wean i notu salasilan, na Ubu veka na'i vatuk ni salasilan ra.
59005016	Ba mia ka'i mtyorung ma fyalak bira salasilan ra ovu isa naflurut verin isa, boma lolin mia. Tamata ovi rira vava'at ra rmalola, wean i raflurut, na rira falurut yai ni ngrebat a dawan urun.
59005017	Eka mingnanang nabi Elia. Ia tamata watan ia wean ita, na'uk naflurut ovu ralan urun ma da'ut wol nsuta. Ba da'ut wol nsuta lanit ivavan ini, ti naran varat itelu vulan inean.
59005018	Ba naflurut ewal ma da'ut nsuta, ma lanun a notu ma afamtahan ra ihirira.
59005019	Terang a valing averi. Tali bir tinemun, na wean i tamata isa nban-talik roak linga'an i kena, na ni lolin a tamata boku rsurak ia ma nahil ma ntalik tali ni salasilan ra, ma norang ewal Ubu.
59005020	Eka mingnanang vaivatul ini: Tamata iki watan notu ma tamata salasilan isa nahil, ma norang ewal roak Ubu Ni linga'an a, na ia nala roak tamata yai tali matmatan, ovu Ubu veka na'i vatuk ni salasilan rivun yai. Surat i ususan ini, lawan watan ini. Ya'a Yakobus, ala salam verin mia
60001001	Terang a valing ovi Ubu nfili roak mia ma myeluk Ni tamata ovi myorang Ia. Mia tamata dakan mia ma mlyeal soru munuk propinsi Pontus, Galatia, Kapadokia, Asia Ko'u ovu Bitinia. Ya'a ini Petrus. Ubu nsinir ya'a ma ufamalik Ni vaivatul ra, ovu utulis surat ini verin mia. Era ma fara Ubu nala Ni rala lolin a ovu Ni malinan a ma nfangora lahir bira vava'at ra. Yamadida Ubila'a nfili roak mia, wean lahir i ralan a nfalak a, ovu Ni Roh a notu ma bira vava'at ra rmalola, boma msyoak verin Kristus ma myot-orang afa ovi nfalak ra, tevek nfamerat roak mia ovu laran a.
60001003	Terang a valing averi, mya ma tfadawang Ubu i dida Duila'a Yesus Kristus Yaman verin Ia. Ia nfaturu Ni silobang a verin ita, bi nala roak vava'at ngorva'an verin ita. Ia nfava'at ewal roak Yesus Kristus tali matmatan, bi dida vava'at ngorva'an kakiwal yai. Notu wean inyai, boma tfaklo'i a'uk dida vava'at ra na'a Ia, tevek tka'a urun ne, Ia veka not-nala afa lolin ovi nfadoku roak a.
60001004	Ita tka'a roak ne, veka dida vali kalolin ovi Ubu nfadoku roak ma veka nala verin Ni tamata ovi rorang Ia. Ubu nfadoku kalolin avyai na'a lanit ratan, ba wol bisma rmamu, ovu wol bisma rbetan, ovu vali wol bisma rburut.
60001005	Myorang roak Ubu, ba Ia nsi'ik mia. Ia nwanar mia ovu Ni ngrebat tevek myorang Ia, ti naran amar i Yesus Kristus nma ewal lanit ivavan ini, boma mia veka bira vali vava'at kakiwal a.
60001006	Wean inyai bi, myotu inabira lolin a'uk, velik ne fiang ini ralabira lalau, tevek ba'i mtyuan susa ovi felarira rivun, ovu tamata ra rotu sian mia. Na'uk susa avyai wol mnanat, na veka rlia.
60001007	Susa ovi mtyuan ra, rotu ma fyaturu lahir ne, myorang urun Ubu te wahal. Tamata ra musti rasnuri masa ra na'a yafu, boma rka'a ne, inyai masa mnga'un te wahal, velik ne masa avyai ilyan te ravrua veka wol rleal roak. Mia bira inorang a fyawan lia masa ra, ovu susa ovi mtyuan ra rfaturu ne, myorang urun Ubu. Wean inyai, na Ubu veka nfadawang ovu nalang mia, ovu vali nfakaratat mia na'a amar i Yesus Kristus veka nma ewal a.
60001008	Mlyobang Ubu, velik ne wol mryea Ia obin. Ti naran amar ini vali, na mia wol mryea Ia obin, na'uk myorang Ia. Inabira lolin urun i lahir ma wol tfamalik nala ia,
60001009	tevek Ubu nsikat mia tali bira salasilan ra, ma bira vava'at kakiwal. Ia notu wean inyai verin mia, tevek bira inorang verin Yesus Kristus.
60001010	Vava'at kakiwal i Ubu nala verin mia yai, lalan ana, nabi ra rfalak roak. Ira rfatlina ma lolin ovu ranovak urun Ubu Ni vaivatul avyai, ma ti rfamalik roak.
60001011	Kristus Ni Roh nfalyawang lan roak verin ira na'a sian i Kristus veka ntuan a, ovu vali sian yai nlia roak, beti Ubu nfakaratat ila'a Ia. Ira rkiwal ma rka'a ne, wean inba ovu lafira ba afa ovi Kristus Ni Roh nfamalik na'a ralarira ra veka rvotuk.
60001012	Ubu nfalyawang roak verin nabi avyai ne, afa ovi rotu ra wol mane rotu verin ira, na'uk verin mia. Afa avyai, afa ovi fiang ini mryenar tali tamata ovi rfamalik Ubu Ni Ivar Lolin a. Ira rfamalik afa avyai verin mia ovu ngrebat tali Ubu Ni Roh i ntali lanit ratan. Ubu Ni sansinir ra tali lanit ratan inar vali ma rka'a urun Ivar Lolin yai.
60001013	Ba wean inyai, bi misusan bira fikiran ra ovu msyi'ik wabira ma lolin, boma myot-orang munuk afa ovi Ubu ralan nfalak a. Fyaklo'i a'uk bira vava'at ra verin Ubu, tevek myorang urun ne, Ia veka naflahar mia na'ut i Yesus Kristus veka nma ewal.
60001014	Ubu yanan ita, ba musti tot-orang afa ovi Yamadida nfalak ra. Na'ut i wol mkya'a Ubu Ni Ivar Lolin obin, na myot-orang watan bira ininan sian ra. Na'uk fiang ini deka mtyorung ma bira ininan sian avyai rfareta mia na'a bira vava'at ra.
60001015	Na'uk mia deka myotu salasilan afaka watan na'a bira vava'at ra, wean Ubu i nmerat urun ovu wol Ni salasilan lahir. Ia ka'i nera mia ma myeluk Ni tamata ovi wol rira salasilan ra.
60001016	Ba ita deka totu salasilan, tevek rtulis roak na'a Surat Ralan ne, “Deka myotu salasilan, tevek Ya'a wol Ning salasilan.”
60001017	Tva'at teri watan na'a lanit ivavan ini. Ti ma miflurut verin Ubu, na myera Ia ne Bapa, bi myalang urun Ia na'ut i bya'at obin na'a lanit ivavan a. Ia wol nfili tamata na'ut i veka nfaleka inukun verin tamata ra munuk ma inovan ovu afa ovi rotu ra.
60001018	Mia mkya'a ne, Ia ntevut roak mia tali bira salasilan ra. Ba mia mtyalik roak tali bira vava'at vu ovi ububir-nusibira ra rala roak verin mia. Ia wol nala masa te perak ovi bis rakvisal ma al ntevut bira vava'at yai.
60001019	Na'uk Ubu ntevut mia ovu Kristus laran a. Laran yai fyawan urun. Kristus wean lahir domba i wol namngala ovu nmerat urun, ma nmata al neluk korban verin Ubu.
60001020	Na'ut i Ubu wol notu lanit ivavan obin, na nfili roak Kristus. Fiang ini lanit ivavan sarseri mane namwear, ba Ia nsinir Kristus nma ma nmata, ma nsikat mia tali bira salasilan ra.
60001021	Ubu nfava'at ewal Kristus tali matmatan ovu nalang urun Ia. Fyaklo'i a'uk bira vava'at ra verin Ubu, ovu myorang urun Ia, tevek afa ovi Yesus notu verin mia.
60001022	Fiang ini Ubu nfamerat roak mia tali bira salasilan ra, tevek myot-orang afa kena ovi mryenar roak na'a Yesus Kristus. Wean inyai bi, mlyobang urun terabir-valibira tamata inorang ra. Ba musti ralabira urun ma msyilobang mia ovu bira silobang i ntali ralabira ila'a.
60001023	Mia musti msyilobang mia, tevek Ubu notu ma bira vava'at ra ngorva'an ewal. Bira vava'at ngorva'an yai wol ntali tamata ovi rna'a lanit ivavan ini ma veka rmata, na'uk ntali Ia i wol nmat-nala. Myala vava'at ngorva'an yai, tevek myorang Ubu Ni vaivatul ovi rala vava'at, ovu rna'a lalawatan.
60001024	Na'a Surat Ralan a rtulis wean ini: “Tamata ra munuk na'a lanit ivavan a wearira ngrova ovi wol rva'at kakiwal. Rira afa lolin ovi rotu ra wean ngrova rira fafun ra. Ngrova rira fafun ra munuk veka rmata, wean lahir tamata ra munuk veka rmata, ovu rira afa lolin ovi rotu ra veka wol rna'a roak, wean lahir ngrova ovi rakla ma rira fafun ra rabrofut.
60001025	Na'uk Duila'a Ni vaivatul ra rna'a lalawatan, nata ti wol ni wahan.” Vaivatul avyai Ubu Ni Ivar Lolin a. Tamata ra rfamalik roak vaivatul avyai verin mia.
60002001	Mia mryenar roak afa ovi Ubu notu ra verin mia, ba era ma byatuk munuk lahir afa sian ovi ba'i myotu ra. Deka msyiklabir, ovu deka fyalak afa boku, na'uk myotu afa liak. Deka mlyobang tamata liak rira metan ra, ovu deka fyalak sian tamata ma fyangra tamata naran a.
60002002	Mia musti mdyava lalawatan Ubu Ni vaivatul ra ma fyadoku na'a ralabira ra, wean kasiko'u i beti rarali ia ma ndava lalawatan susu vahan. Myotu wean inyai, boma bira inorang a ntafal ma nangrebat, ti naran amar i Yesus Kristus veka nma lanit ivavan a ma nsikat mia tali bira salasilan ra, ma bira vava'at kakiwal.
60002003	Iva'ubira ma mdyava lalawatan Ubu Ni vaivatul ra ma fyadoku na'a ralabira ra, tevek mkya'a roak ne, Kristus Ni lolin dawan urun verin mia.
60002004	Fyaseri lalawatan Duila'a Yesus. Ia wean vatu i nva'at kakiwal a. Tamata ra rfikir ne vatu yai wol fyawan, na'uk Ubu nfili roak Ia ovu nalang urun Ia.
60002005	Fyaseri roak Ia ma myala bira vava'at ngorva'an a, ba mia weabira vali vatu ovi rva'at ra. Ubu nala mia ma al nfadiri Ni rahan a, ovu Ubu Ni Roh nleal roak ralabira ra. Ia notu ma mia myeluk Ni tamata ovi nfili ra, ma bira karya wean mela falurut ra ma myala korban verin Ia, wean lahir i ralan nfalak a. Ubu ntorung bira korban yai, tevek afa ovi Yesus Kristus notu roak verin mia.
60002006	Ubu nfalak na'a Ni Surat Ralan a ne, Yesus Kristus wean vatu i fyawan lia munuk ma al nfangrebat rahan a. Vaivatul avyai ngoarira ra wean ini, “Msyi'ik, Ya'a ufili roak vatu isa i fyawan urun a ma neluk vatu i ufadoku lan lalean na'a kota Sion. Tamata iki watan norang Ia, na Ia veka not-nala afa ovi ntorung ma nala verin ia, ma ralan a wol lalau.”
60002007	Tamata ovi myorang Yesus Kristus, na mia veka utubira urun. Na'uk verin tamata ovi wol rorang Ia, Surat Ralan nfalak ne, “Vatu i tukan ra rvatuk yai, fyawan lia munuk vatu ovi rala ma al rfangrebat rahan a.”
60002008	Iki wol norang Yesus, na ia veka ntuan afa ovi Surat Ralan nfalak ne, “Vatu yai neluk angangal verin tamata ma rasvotun ma rleka lahir.” Tamata avyai rasvotun na'a vatu yai, tevek wol rot-orang Ubu Ni vaivatul ra. Ia nfadoku roak ma musti wean inyai.
60002009	Na'uk Ubu nfili roak mia tamata ovi myorang Ia, ovu mia weabira vali mela falurut ovi rkarya verin Ubu i neluk Raja ma nfareta mia. Ubu notu ma weabira vali Ni sidovung dawan i nfamerat roak tali salasilan ra ma myerat urun. Ubu Ni roak mia, ovu nala roak mia tali dedan ralan ma mnya'a lyawan i lolin urun a, boma fyamalik ovu fyadawang afa dawan ovi notu ra.
60002010	“Lan ana, wol myeluk Ubu Ni tamata ra obin, na'uk fiang ini myeluk roak Ni tamata ra. Lan ana, Ubu wol nfaturu Ni silobang a verin mia obin, na'uk fiang ini Ubu nfaturu roak Ni silobang yai.”
60002011	Terang a valing averi, ulobang urun mia, ba ufalak verin mia ne, mingnanang ne myeluk tamata dakan, ovu bya'at teri watan na'a lanit ivavan ini. Wean inyai, ba era urun verin mia ma deka myot-orang bira ininan sian ovi rtali tenabira ra ma rangal lahir bira roh a.
60002012	Bira vava'at ra musti lolin na'a tamata ovi wol rka'a Ubu, waharira ralan ra. Myotu wean inyai, boma wean i rfalak sian mia, na veka rsi'ik bira afa lolin ovi myotu ra, ma veka rfadawang Ubu na'ut amar i nma ewal lanit ivavan a.
60002013	Terang a valing averi, na'a lanit ivavan ini, na fara myot-orang dawan fareta ra munuk rira afa ovi rfalak ra, boma tali bira afa ovi myotu yai, na bisma myalang urun Ubu. Mia musti msyoak verin raja i ntaha fareta dawan urun a,
60002014	ovu vali verin gubernur ovi raja nfaturu ira ma rukun tamata ovi raktufan ra, ovu nalang tamata ovi rotu lolin a.
60002015	Ubu ralan nfalak ma myotu a'uk lolin a, boma tamata boda ovi rfalak sian mia wol bisma rangrihi afakataka, na'ut i rsi'ik afa lolin ovi myotu ra.
60002016	Fyaturu bira vava'at a wean lahir tamata ovi Ubu nfatalik roak ira tali rira salasilan ra. Deka fyikir ne, Ubu nfatalik roak mia tali bira salasilan ra, ba neluk lola roak verin mia ma myotu ewal salasilan. Na'uk bira vava'at a musti wean lahir Ubu Ni tamata sansinir ovi rfakabava tenarira ra ma rot-orang Ni vaivatul ra lalawatan.
60002017	Myalang tamata ra munuk, mlyobang terabir-valibira ra, ovu byobar Ubu. Myalang vali raja a.
60002018	Terang a valing ovi myeluk tamata sansinir ra mia musti myot-orang afa ovi bira dawan ra rfalak, ovu myalang urun ira. Wol mane msyoak watan verin dawan ovi rotu lolin mia ovu rfamafung rira vaivatul ra, na'uk verin dawan ovi rotu sian vali mia.
60002019	Mia mkya'a afa ovi Ubu ralan nfalak ra, bi mtyahang ralabira, velik ne mtyuan susa i wol inovan ma mtyuan tali afa ovi myotu ra. Wean inyai bi myotu ma Ubu ralan a lolin.
60002020	Wol utubira akataka, wean i mtyuan susa ma bira dawan ra rfar-visal mia tevek myotu salasilan, ovu mtyahang nal ralabira. Na'uk wean i mtyuan susa, velik ne wol myotu sala, ovu mtyahang nal ralabira ra, na afa yai notu ma Ubu ralan a lolin.
60002021	Ubu nera mia ma mtyuan susa wean inyai, tevek Kristus ntuan susa ma al nlobang mia, ovu vali nfaturu verin mia ma musti mtyuan susa wean vali Ia.
60002022	“Ia wol notu salasilan ovu wol nsiklabir.”
60002023	Na'ut i tamata ra rala vaivatul ovi ngra ra ma rfalak sian Ia, na wol nangal ira ovu vaivatul avyai vali. Na'ut i tamata ra rotu susa Ia, na wol nfabobar ira ovu wol nera ma Ubu notu sian ira. Ia nala munuk tenan a verin Ubu i wol nsiklabir na'a inukun ovi nfasuka ra.
60002024	Yesus Kristus ka'i nvara dida salasilan ra na'a aa walwalur, boma salasilan wol nfareta roak ita, ma dida vava'at ra rmalola. Ni mngala ra ovu laran a rotu roak ma lolin ita.
60002025	Tevek lan a, bira vava'at a wean lahir domba i nban-sala a. Na'uk fiang ini myorang roak Kristus, ba Ia nban-ulu verin mia ma nwanar ovu nsi'ik mia, wean lahir tamata i nwanar ovu nsi'ik ni domba ra.
60003001	Ba wean vali inyai verin tamata ovi msyifa roak. Vata ovi msyifa roak a fyakabava tenabira ra ma myot-orang watan afa ovi awabira rfalak ra. Myotu wean inyai, boma wean i boku tali mia, awabira ra wol rorang Ubu Ni vaivatul ra, na ira bisma rorang lahir vaivatul avyai, velik ne wol fyalak afakataka verin ira. Ira rorang wean inyai, tevek rsi'ik roak bira sialang ovu bira vava'at lolin ovi fyaturu lokat amar a.
60003003	Deka fyaloling da'in tenabira ra ma myotu ma bira vut ra lolin da'in, te fyaturu bira masa ra, te myeluk kadaravit ovi fyawar ra. Na'uk ni lolin a, myotu afa ovi lolin ra verin tamata ra, ovu vali bira vava'at ra malinan watan ovu tamata ra. Afa avyai rfaturu felabira lolin ovi rna'a ralabira ra. Ubu nalang urun vata ovi felarira wean inyai, ovu afa avyai veka wol rmamu.
60003005	Lan ana, vata ovi rira vava'at ra rmerat a rfaloling vali tenarira wean inyai. Ira rfaklo'i a'uk rira vava'at ra verin Ubu, ovu rot-orang afa ovi awarira rfalak ra.
60003006	Sara notu vali wean inyai, tevek ia not-orang afa ovi Abraham nfalak ra. Na'ut i nangrihi ovu Abraham, na nera Abraham ne, bapa. Mia vali weabira Sara ubun-nusin ra, wean i myotu afa ovi kena ra, ovu wol byobar akataka lahir.
60003007	Wean vali inyai verin brana ovi msyifa roak a. Mia musti myotu lolin vali awabira ra, tevek mkya'a ne ira wol rira ngrebat wean mia. Myalang ira, tevek Ubu veka nala vava'at kakiwal verin mia ovu ira tali Ni rala lolin a. Myotu wean inyai, boma wol angangal na'a bira falurut ra.
60003008	Afa ovi beti ufalak munuk yai, ihin a wean ini. Era ma mia munuk mian vai isa ovu myotu ralabira isa watan na'a bira fikiran ra, ovu musti fyaloling tamata ovi ralarira lalau ra. Era vali ma ka'i msyilobang mia, tevek tamata inorang munuk mia. Fyaturu bira rala lolin ovu msyiotu lolin mia, ovu vali fyakabava tenabira ra ma fyikir tamata liak ra.
60003009	Wean i tamata ra rotu sian mia, na deka myotu sian vali ira, ovu wean i tamata ra rala vaivatul ovi ngra ra ma rfalak sian mia, na deka fyalak sian vali ira ovu vaivatul avyai. Na'uk myera verin Ubu ma naflahar tamata avyai, tevek Ubu nera mia ma fyaturu bira rala lolin verin tamata liak ra. Myotu wean inyai, boma Ia veka naflahar vali mia.
60003010	Na'a Surat Ralan rtulis wean ini, “Tamata iki inan ma ralan lolin ovu inan ma ntuan afa ovi lolin na'a ni vava'at a, na musti nka'a nfarak sumarn a ma deka nangrihi afa ovi sian ra, ovu deka nlabir tamata ra.
60003011	Ia musti nfaroa tenan a tali afa ovi sian ra ma notu a'uk afa ovi lolin ra, ovu ndava lalawatan ma ni vava'at malinan watan ovu tamata liak.
60003012	Tevek Duila'a nsi'ik tamata ovi rira vava'at ra rmalola, ovu Ia nrenar rira falurut ra, na'uk nangal tamata ovi rotu afa ovi sian ra.”
60003013	Wean i iva'ubira ma myotu a'uk lolin a, na tamata ra veka wol rotu sian mia.
60003014	Na'uk velik ne mtyuan susa tevek myotu afa ovi Ubu ralan a nfalak a, na utubira. Deka byobar tamata avyai, ovu deka ralabira kako'u.
60003015	Na'a bira vava'at ra, msyangatur ovu myalang urun Kristus, tevek Duila'a Ia. Mia musti misusan wabira, boma bisma fyalyawang verin tamata ra, wean i rorat mia ne, afakinimi fyaklo'i a'uk bira vava'at ra verin Ubu. Na'uk fyakabava tenabira ra ovu myalang ira na'ut i fyalyawang afa yai verin ira.
60003016	Ralabira ila'a ra musti lolin lalawatan na'a afa ovi myotu ra. Myotu wean inyai, boma velik ne tamata boku rfalak sian mia tevek myorang Kristus, ovu myotu a'uk afa ovi lolin ra, na veka ka'i rfama'it watan tenarira ra.
60003017	Wean i Ubu nfadoku roak ma tatuan susa tevek totu afa ovi lolin ra, na inyai lolin lia tali i tatuan susa tevek totu afa ovi sian ra.
60003018	Ufalak afa yai, tevek Kristus nmata fasa watan ma nvara munuk tamata rira salasilan ra. Velik ne Ni vava'at nmalola, na'uk nmata verin tamata salasilan ra. Notu wean inyai, boma Ubu lolin ewal ovu ita. Tamata ra rfedan Yesus tenan a, na'uk Ubu Ni Roh a nfava'at ewal Ia.
60003019	Ubu Ni Roh nfangrebat Yesus, ba Ia nti ma nfamalik Ubu Ni vaivatul ra verin tamata matmatan rira roh ovi rna'a wan sian i wean bu'i ralan, ma rnaban watan ma Ubu nukun ira.
60003020	Roh avyai rtali tamata ovi rmata roak. Ira wol rot-orang afa ovi Ubu nfalak ra na'ut i Nuh nva'at a. Na'ut i Nuh notu ni kabal a, na Ubu ntahang watan ralan ovu nanaban ira, boma tamata sian avyai rahil ma rtalik tali rira salasilan ra, na'uk wol rahil. Na'uk tamata iwalu watan rarata kabal yai ralan a, ma Ubu nala ira ma rda rdir-ear tali wear dawan yai.
60003021	Wear dawan na'ut i Nuh nva'at yai labir mane wean wear i fiang ini rala ma al rbaptis mia. Wear dawan yai nlobang Nuh ira, tevek rna'a kabal dawan ralan a ma rva'at. Tali wear i tamata ra rala ma al rbaptis mia, na nala vava'at vali verin mia. Wear yai wol mane rala ma al rfamerat ngra ovi rna'a tenabira ra, na'uk rbaptis mia ma nfaturu ne, myera verin Ubu ma nfamerat ralabira ra ovu bira fikiran ra. Ia nsikat mia tali bira salasilan ra, tevek Yesus Kristus nva'at ewal tali matmatan.
60003022	Ia nrata roak lanit ratan, ma fiang ini ndoku Ubu Ni lihir mela ma nfareta. Fiang ini Ia nfareta Ubu Ni sansinir ra munuk na'a lanit ratan, roh ra munuk rira ngrebat ra, ovu vali ngrebat ra munuk.
60004001	Kristus ntuan susa dawan roak na'a tenan a na'ut i nana'a lanit ivavan obin. Ba misusan wabira ma mtyuan vali susa wean Ia, tevek tamata iki watan wean i ntuan susa, na nahil roak ma wol notu salasilan.
60004002	Ba myorang afa ovi Ubu ralan nfalak ra na'ut i bya'at obin na'a lanit ivavan a. Deka mane myorang watan bira ininan sian ra.
60004003	Lan a, myorang watan tamata ovi wol rka'a Ubu, na'a rira afa ovi rotu ra. Na'a bira vava'at lan ra, na miktufan urun ovu myotu watan afa ovi wol inovan ra, myorang watan bira ininan sian ra, ovu boranavut mia. Mia myotu vali bira snoba ra ma minavut sian ovu myotu afa ktufan ra, ovu vali msyoak verin walut ra, ma Ubu wol inan lahir afa avyai.
60004004	Fiang ini tamata ovi wol rka'a Ubu, rabrian, tevek mia wol myorang rira vava'at ra ma myotu lalawatan salasilan. Wean inyai bi, rfalak sian mia ne, tamata ktufan mia.
60004005	Na'uk ira musti rlotar tenarira ra na'a Ubu wahan ralan na'a afa sian ovi rotu ra, ovu fiang ini Ubu nasusan roak ma nfaleka inukun verin tamata ovi rva'at obin ovu tamata ovi rmata roak a.
60004006	Wean inyai, bi Ubu ralan nfalak vali ma tamata matmatan ra rarenar Ni Ivar Lolin a. Velik ne Ubu nfaleka inukun verin tenarira ra ma rmata, wean lahir Ia nfaleka inukun verin tamata ra munuk. Na'uk Ubu ralan nfalak wean inyai, boma rira roh ra bisma rva'at vali na'a lanit ratan.
60004007	Terang a valing averi, lanit ivavan sarseri mane namwear roak, ba misusan wabira ovu bira fikiran ra, ovu vali mtyahang nal ralabira na'a afaka watan, boma bisma miflurut lalawatan.
60004008	Na'uk afa i nlia tali afa akataka munuk wean ini: mia musti ralabira urun al msyilobang mia. Tevek wean i tsilobang ita, na wol tfikir roak salasilan rivun ovi tamata ra rotu verin ita.
60004009	Inabira vali ma tamata liak rma ma rna'a teri bira rahan. Myala ira ovu ralabira lolin, ovu vali deka mifngamu'ur.
60004010	Ubu nala roak yabi ra verin lokat tamata ma rira yabi ra rsialing ira. Wean inyai, na myala bira yabi avyai ma ala mlyobang tamata inorang ra munuk. Mkyarya ovu ralabira urun ovu yabi ovi Ubu nala roak verin mia, tali Ni rala lolin a.
60004011	Wean i tamata isa ni yabi ma nfamalik Ubu Ni vaivatul ra verin tamata liak, na afa ovi nfalak ra musti norang watan Ubu Ni vaivatul ra. Wean i tamata iki watan ni yabi ma nlobang tamata liak, na musti nlobang ovu ngrebat i Ubu nala verin ia. Myotu wean inyai, na tamata ra munuk veka rfadawang Ubu nahu Yesus Kristus. Ubu Ni ngrebat dawan ila'a ovu inovan ma tfadawang Ia, nata ti wol ni wahan! Kena urun.
60004012	Terang a valing averi, ulobang urun mia. Fiang ini mtyuan susa ovi sian urun i lahir, na'uk deka mibrian. Deka minovak ne, tamata inorang mia, ba veka wol mtyuan susa wean inyai.
60004013	Na'uk ralabira lolin urun tevek mtyuan susa wean inyai, tevek susa i mtyuan yai, wean vali susa i Kristus ntuan a. Myotu wean inyai, boma na'ut i Kristus nma ewal ovu vanan i nfitik a nyadat a, na mia veka inabira lolin ovu ralabira lolin urun.
60004014	Wean i tamata ra rfalak sian mia tevek myorang Kristus, na utubira urun, tevek Ubu Ni Roh a, Ni ngrebat a dawan urun i lahir nana'a ralabira ra.
60004015	Deka mane tamata isa vali tali mia ntuan susa, tevek nsifedan, te nbori, te notu afa liak ovi sian ra. Deka vali ma ia ntuan susa, tevek notu ma tamata liak rtuan sian.
60004016	Na'uk wean i mtyuan susa tevek myorang Kristus, na deka mya'it. Na'uk fyadawang Ubu, tevek Kristus Ni roak mia.
60004017	Naran roak ni amar a ma Ubu mane nfaleka inukun verin lanit ivavan a. Ia veka nfaleka inukun lan verin Ni tamata ovi rorang Ia. Wean i Ubu nfaleka inukun lan verin ita, na veka wean inba verin tamata ovi wol rorang Ni Ivar Lolin a? Ia veka nfaleka inukun lahir verin ira ovu inukun i aleman urun.
60004018	Rtulis roak na'a Surat Ralan wean ini, “Tamata ovi rot-orang afa ovi Ubu ralan nfalak a musti rtuan susa veki, beti Ia nsikat ira tali rira salasilan ra, ma rira vava'at kakiwal. Na'uk tamata salasilan ra ovu tamata ovi wol rorang Ubu veka rtuan inukun i aleman urun.”
60004019	Ba wean i mtyuan susa tevek Ubu ralan nfalak wean inyai, na myotu lalawatan lolin a ovu myala munuk lahir bira vava'at ra verin Ubu i notu munuk afakataka na'a lanit ovu lanit ivavan a. Ia notu lalawatan afa ovi nfalak ra.
60005001	Ya'a era urun verin mia dawan kareda ovi myeluk penatua ma mryenar ya'a. Ya'a vali dawan kareda i eluk penatua, wean mia, ovu ya'a una'a ma usi'ik roak Kristus na'ut i ntuan susa a. Ya'a veka una'a vali Yesus Kristus vanan i nfitik a nyadat, na'ut i Ubu nsinir ewal Ia ma nma lanit ivavan a.
60005002	Era verin mia ma msyi'ik ma lolin sidovung tamata inorang ovi Ubu nala verin mia, wean domba duan a nsi'ik ma lolin ni domba ra. Deka mane rkiwal mia beti fyabana bira karya ini, na'uk fyabana ovu ralabira lolin, wean lahir i Ubu ralan nfalak a. Deka mane fyabana bira karya ini tevek mian kadi, na'uk fyabana bira karya ini tevek inabira ma mlyobang sidovung tamata inorang ra.
60005003	Deka mane fyakaratat tenabira ra ma weabira raja ra ma fyareta ira. Na'uk musti fyaturu bira vava'at i lolin a ma inovan verin ira, boma rot-orang.
60005004	Wean i myotu wean inyai, ti naran i Domba Duan nma ewal a, na Ia veka nala kalulu i wean raja ba'i raklulu a verin mia. Kalulu yai vanan a nfitik a nyadat ma wol ni wahan. Yesus Domba Duan Ia ovu Ni dawan a nrahi lia munuk.
60005005	Wean vali inyai verin tuvmarmuri ra. Mryenar ma myot-orang snurak tali tamata ovi rira tuvu nrahi mia. Terang a valing tamata inorang ra munuk: fyakabava tenabira ra ma isa nalang isa, tevek rtulis roak na'a Surat Ralan wean ini, “Ubu nangal lahir tamata ovi rfakaratat tenarira ra, na'uk nala Ni kalolin a verin tamata ovi rfakabava tenarira ra.”
60005006	Ba fyakabava tenabira ra na'a Ubu wahan ralan a. Ia Ni ngrebat dawan urun. Myotu wean inyai, ma naran amar i nfadoku roak a, na Ia veka nsikat mia ma nalang mia.
60005007	Deka ralabira kako'u na'a afaka watan, na'uk na'a afaka watan, na miflurut verin Ubu na'a afa ovi rotu ma ralabira kako'u a, tevek Ia nlobang urun mia.
60005008	Msyi'ik wabira ma lolin, tevek nitdawan ni sian mia. Ia wean singa i vain dawan ma nbana tia ma watan ala ndava fana'an.
60005009	Myangal ia, ovu bira inorang i nangrebat, tevek mkya'a ne, terabir-valibira tamata inorang ovi rna'a lanit ivavan a munuk lahir, rtuan vali susa wean mia.
60005010	Susa i mtyuan yai veka wol ka'i mnanat. Ti ma susa yai roak rok, na Ubu veka nala Ni rala lolin i dawan urun ma nfakena munuk afa ovi wol rna'a bira vava'at ra. Ia vali veka nfabatar ovu nfangrebat ewal bira inorang a, ovu vali notu ma mtyahang nal ralabira, ba mdyiri watan na'a bira inorang. Ia nera roak mia ma myovu na'a vanan i nfitik a nyadat ma wol ni wahan a. Notu munuk afa avyai, tevek dida vava'at isa roak ovu Kristus.
60005011	Ia nfareta munuk afakataka na'a lanit ivavan ini, nata ti wol ni wahan! Kena urun.
60005012	Terang a valing averi, ning surat etal i ukirim verin mia ini, era ma ning kida Silas nlobang ya'a ma ntulis. Ia tamata i norang Yesus vali ovu not-orang lalawatan afa ovi Ubu nfalak ra. Na'a surat ini, usurak mia ma bira dardirin na'a bira inorang a musti nangrebat. Ufalak vali verin mia ne, Ubu Ni rala lolin i ufalyawang verin mia ini, kena munuk lahir. Mtyahang teri bira dardirin na'a bira inorang a.
60005013	Tamata inorang na'a Babilon rala salam verin mia. Ubu nfili vali ira wean mia ma reluk tamata inorang. Ning kida i nlobang ya'a na'a ning karya a naran Markus. Ia wean yanak a. Ia nala vali salam verin mia.
60005014	Lokat mia myala vali salam ma msyivoan mia ovu msyilobang mia. Era ma Ubu nala Ni malinan a verin mia munuk tamata ovi bira vava'at isa roak ovu Kristus. Kena urun. Ning surat a lawan watan ini. Salam tali ya'a, Petrus
61001001	Ya'a Simon Petrus, eluk tamata sansinir ovu rasul verin Yesus Kristus. Utulis surat ini verin mia tamata ovi myorang Yesus. Mia weabira vali ami ma amorang Ia. Yesus Kristus Ubu Ia ovu nsikat ita tali dida sala silan ra, ma nala vava'at kakiwal. Ia notu ma torang Ia, tevek afa ovi notu ra, kena lalawatan.
61001002	Uflurut ma fara Ubu nala Ni rala lolin a ma nfangora mia, ovu notu ma bira vava'at ra malinan watan, tevek mkya'a Ubu ovu dida Duila'a Yesus.
61001003	Ubu ka'i nala Ni ngrebat verin ita, tamata ovi torang Ia. Ia nfakena afakataka munuk ma al torang urun afa ovi nfalak ra ovu dida vava'at ra totu ma Ubu ralan a lolin. Ubu notu wean inyai, tevek tka'a Ia. Ia nera roak ita ma teluk Ni tamata ovi torang Ia, tevek Ni dawan a ovu Ni rala lolin a.
61001004	Ba wean inyai, na Ubu nala roak tnorung ma dida vava'at kakiwal, ovu Ni kalolin ovi dawan a ovu fyawar urun a. Ia notu wean inyai, boma bisma dida linga'an ma raladida lolin wean Ia, ovu bisma tvatuk munuk lahir dida fikiran sian ra, ovu wol torang roak dida ininan sian i not-visal lahir ita.
61001005	Ubu notu munuk afa avyai verin mia, ba mkyiwal urun ma bira vava'at ra wean lahir Kristus. Mia myorang roak Ia, ba ralabira urun ma myotu a'uk afa ovi lolin ra. Myotu wean inyai, ovu ralabira urun ma mkya'a afa ovi lolin, ovu afa ovi wol lolin ra, ma mtyafal bira kaka'a.
61001006	Mia myot-orang bira kaka'a, ovu mtyahang nal ralabira na'a bira susa ra. Mtyahang nal ralabira na'a bira susa ra, ovu vali myot-orang afa ovi Ubu nfalak ra.
61001007	Ralabira urun ma myot-orang afa ovi Ubu nfalak ra, ovu mlyobang urun vali terabir-valibira ovi rira inorang a wean mia. Myotu wean inyai, ovu vali mlyobang munuk tamata ra.
61001008	Wean i afa avyai rna'a munuk ma rfangora lahir bira vava'at ra, na afa avyai rfaturu ne, mkya'a Yesus Kristus i dida Duila'a verin Ia. Tali kaka'a yai, na utubira urun, ovu wol mane bira vava'at ra vu watan.
61001009	Na'uk iki watan ni vava'at a wol wean inyai, na ia wean tamata i matan a lavlova te nkibu roak ma wol nsirea, ovu nablufang ne, Ubu nfamerat roak ia tali ni salasilan lan ra.
61001010	Wean inyai, bi terang a valing averi, era ma ralabira urun ma myotu a'uk afa ovi lolin ra, boma fyaturu ne, Ubu nera roak mia ovu nfili roak mia. Wean i bira vava'at ra wean inyai, na mia wol mlyeka roak tali bira inorang verin Kristus.
61001011	Wean inyai, na Ubu veka nvadil falfolat lanit ratan verin mia, ma nala mia ma ti mnya'a Ni Fareta i dida Duila'a Yesus Kristus neluk Raja ma nfareta, ovu nsikat mia tali bira salasilan ra, ma bira vava'at kakiwal. Yesus Ni Fareta yai nana'a, nata ti wol ni wahan.
61001012	Wean inyai, bi ufangnanang lalawatan mia na'a afa avyai, velik ne mkya'a roak ovu myorang urun afa kena ovi tamata rair roak verin mia na'a Kristus.
61001013	Ya'a ufikir ne, inyai neluk karya i musti otu lalawatan, ma ufangnanang mia na'a afa avyai munuk, na'ut i fiang ini uva'at obin.
61001014	Tevek uka'a roak ne, veka wol mnanat na umata roak, wean lahir i dida Duila'a Yesus Kristus nfalak roak verin ya'a.
61001015	Ba ya'a veka ukarya ovu ralang urun, boma velik ne umata roak, na'uk mia mingnanang lalawatan afa avyai.
61001016	Ami amfamalik roak ne, dida Duila'a Yesus Kristus veka nma ewal lanit i vavan ma nfareta ovu Ni ngrebat i dawan. Afa ovi amfamalik yai wol tomu siklabir tali tamata ra, tevek amsi'ik lahir Ni dawan a ovu matamami ra.
61001017	Ami amsi'ik lahir na'ut i Yaman a Ubila'a nalang ovu nfadawang Ia. Na'ut inyai vali, amrenar vai isa tali Ubu i vanan nfitik nyadat a ma nfalak wean ini, “Ini Yanak a, ba ulobang urun Ia. Ia notu ma ralang a lolin urun.”
61001018	Ami amrenar lahir vai yai ntali lanit ratan, na'ut i amamunuk amna'a vuar i nmerat urun a.
61001019	Wean inyai, na amorang urun Ubu Ni vaivatul ovi nabi ra rfamalik roak na'a Surat Ralan ne, kena munuk lahir. Ni lolin a, myotu a'uk vaivatul ovi nabi ra rfalak ra, tevek vaivatul avyai wean damar yeban na'a dedan ralan. Ba msyi'ik ma lolin vaivatul avyai, ti naran i Duila'a Yesus nma ewal lanit ivavan a. Ia veka nma ewal wean lahir lera, beti nva'al ma veka nyeba ralabira ra, ovu Ia wean nara telyawar nyeba lanit ivavan.
61001020	Mingnanang lalawatan afa ini: vaivatul ovi nabi ra rfadoku na'a Ubu Ni Surat Ralan, wol tali rira fikiran ra watan, na'uk vaivatul avyai rma lahir tali Ubu.
61001021	Nabi lan ra rfamalik Ubu Ni vaivatul ra wol ntali rira ininan ra watan. Na'uk rfamalik Ubu Ni vaivatul ovi rarenar lahir tali Ia, tevek Ubu Ni Roh a nfatuang ira ma rfamalik lahir Ni vaivatul ra.
61002001	Lan ana, nabi siklabir rvotuk roak na'a Ubu Ni tamata fruarira ra. Fiang ini guru ovi wearira avyai veka rvotuk vali na'a fruabira ra. Guru siklabir avyai rair ma rala vaivatul ovi tamata inarira ma rarenar, na'uk wol ihir akataka ma rfaleka tamata ra ma rira inorang nmata lahir. Ira veka rafena ma Yesus i ntevut roak ira nfareta ira. Rotu wean inyai, wol mnanat, na veka rmata lahir.
61002002	Tamata rivun veka rorang guru siklabir avyai rira vava'at i rorang watan rira ininan sian a, ma rotu afa ovi wol inovan ra. Tali afa ovi tamata avyai rotu a, na veka rotu ma tamata ra veka rfalak sian linga'an i kena a ma tati Ubu.
61002003	Tamata avyai rfamalik tomu siklabir ovi ka'i rotu watan ma al rdava uturira tali mia, tevek rlobang kubang ma rfikir a'uk tenarira ra. Na'uk mnanat roak Duila'a nukun ira ma inovan ovu rira afa ovi rotu ra, ovu vali veka wol nanaban ma mnanat, na nvisal lahir ira.
61002004	Eka fyikir Ubu Ni sansinir ovi rotu salasilan tali lanit ratan. Na'ut inyai, na Ubu wol nablufang ma nukun lahir ira, ma ti nkeak ira ma rna'a wan sian i wean lahir van ovi dedafafyat a, ti naran amar i nukun lanit ivavan a munuk.
61002005	Lalan a, wean vali inyai verin tamata ovi rna'a lanit ivavan ini. Ubu wol nsi'ik watan tamata ra ma wol rkena inukun. Na'ut inyai, na Ia notu lahir wear dawan verin tamata ovi rangal afa ovi Ubu ralan nfalak ra na'a lanit ivavan ini. Teran a'uk Nuh ovu vali tamata ifitu, Ubu nala ira rda rdir-ear, tevek Nuh nfamalik ivar kena i notu ma Ubu ralan a lolin.
61002006	Wean vali inyai verin kota Sodom ovu Gomora. Ubu nukun kota irua yai ovu yafu, boma neluk faneak ne, veka notu afaka verin tamata ovi rangal afa ovi Ubu ralan nfalak a na'a amar ovi veka rma ini.
61002007	Na'uk Ubu nala Lot tali wan sian i nleal a. Lot yai ni vava'at a nmalola. Ia ralan lalau, tevek nsi'ik tamata ovi wol rot-orang inukun ra, ma rot-orang watan rira ininan sian ra ma rotu afa ovi wol inovan.
61002008	Lot ni vava'at nmalola lalawatan, ba lokat amar nsi'ik ovu nrenar afa sian ovi tamata avyai rotu, na ralan nwa'uk urun, tevek nva'at ovu ira.
61002009	Duila'a notu munuk roak afa avyai, ba inyai nfaturu ne Ia Ni ngrebat ma nala tamata ovi rira vava'at ra rmalola tali susa i rtuan a. Ni ngrebat vali ma nukun tamata ovi rangal afa ovi Ubu ralan nfalak ra fiang ini, ovu vali veka nukun ira na'ut i nukun lanit ivavan a.
61002010	Ia veka nfaleka inukun i aleman urun a verin tamata ovi rot-orang lalawatan rira ininan sian ra ma rfangra tenarira ra, ovu vali rafena ma Ubu nfareta ira. Guru siklabir ovi ufamalik ini rabrahi urun ovu rfakaratat tenarira ra, ma wol rbobar ma rfalak sian afa ngrebat ovi rva'at na'a lanit ratan a.
61002011	Eka msyi'ik Ubu Ni sansinir ra tali lanit ratan, ira rira ngrebat a nlia tamata siklabir avyai. Na'uk wol rala vaivatul ovi rfalak sian afa ovi rva'at na'a lanit ratan a, te rta'ing afa ovi rva'at avyai na'a Ubu wahan ralan a.
61002012	Na'uk guru siklabir avyai rotu afaka watan, na wol rfikir lan veki. Ira wearira lahir afwatan ovi wol rira fikiran a. Ira rva'at watan, boma tamata ra rala ira ma rfedan ira. Guru siklabir rangrihi ma rfalak sian afaka watan, velik ne wol rfan-aran afa avyai. Ba rira afa sian ovi rotu avyai, rotu ma Ubu veka nvisal ira, wean lahir afwatan nangan ovi ralar ra.
61002013	Guru siklabir avyai veka rtuan sian ma inovan ovu afa sian ovi rotu ra. Ira wol rnaban ovan, na'uk rotu rira inar lolin ma rfakena rira ininan sian ra na'a amar vali. Wean i rdoku ma rafna'an ovu mia na'a snoba, na rira afa ngra ovi rotu ra, rotu ma tsi'ik na tma'it, ovu mane tmuta watan, tevek afa ovi rotu ra wol inovan lahir.
61002014	Ira wol rtalik ma rotu salasilan, ovu na'ut i rsi'ik vata ra, na inar ma rtuba ovu ira, tevek rira ininan sian ra. Ira rangrihi ma al rlabir tamata ovi rira inorang ra wol rangrebat obin, ma rorang rira afa sian ovi rotu ra. Amar nkati amar, na inarira ma rtafal ila'a rira metan ra ma rmela. Tamata avyai, Ubu near nfasoba roak ira.
61002015	Ira rafena roak ma rorang linga'an i nmalola a. Ira raktufan, wean lahir nabi Bileam i yaman verin Beor. Ira rot-orang watan afa ovi lan a nabi Bileam notu a. Bileam inan urun ma nala kubang tali afa sian ovi notu ra.
61002016	Na'uk Ubu ntabu lahir ia na'a afa sian ovi mane notu ra. Na'ut inyai, na ni keledai i nmanu a bisma nangrihi lahir wean tamata, ma ntab-teri Bileam na'a afa boda ovi notu ra.
61002017	Guru siklabir avyai rlabir tamata ra ma rfalak ne, iki norang ira, na veka uturira, na'uk velik aba wol uturira. Ira wearira wear matan i nakreti a, ovu wearira vali mutan ovi nait fufakmetan nean tia ma watan, na'uk wol da'ut. Ubu nfadoku ma veka nukun ira na'a wan i dedafafyat urun a.
61002018	Ira rfakaratat tenarira ra ma rala vaivatul ovi tamata inarira ma rarenar, na'uk wol ihir akataka. Ira rair wean inyai, boma bisma rfaleka ewal tamata ovi beti rahil, ma rotu ewal salasilan ra. Ira rangrihi wean inyai, boma rlabir tamata ra ma rsifa tia ma watan ovu tamata ovi wol awarira verin ira, ma rot-orang watan rira ininan sian ra.
61002019	Guru siklabir avyai rair vali tamata ra ma rfalak ne, “Wean i myorang ami, na inukun wol nkeak roak mia, ovu bisma myotu afaka watan.” Na'uk velik aba, ira wearira tamata sansinir verin rira ininan ovi rot-visal lahir rira vava'at ra. Wean i tamata isa nleka na'a afa isa, na afa yai veka nfareta tenan a.
61002020	Ufalak wean inyai na'a guru siklabir avyai, tevek rka'a roak dida Duila'a Yesus Kristus i nsikat roak ita tali dida salasilan ra, ma ngrebat ovi rna'a lanit ivavan a wol rkeak teri roak ira. Na'uk wean i rewal ira ma rorang rira ininan sian ra, ovu ininan avyai rfareta ira, na rira afa sian ovi rotu avyai veka dawan lia sian ovi rotu lan a. Ba wean inyai, na inukun aleman veka nkena ira.
61002021	Ni lolin a, tamata ovi wearira avyai deka rka'a lahir linga'an kena tali rasul ra, tevek sian urun, wean i rka'a linga'an i kena a, na'uk rafena ma rot-orang afa ovi Ubu nfareta ma rotu ra.
61002022	Tamata avyai rira afa ovi rotu ra kena lahir ovu faliak ini, “Yaha i nmuta a, veka na'an ewal ni muta a, ovu vali vavu i rliru roak ia ma nmerat, na veka ti ntoat ewal ia na'a vavahan ralan.”
61003001	Terang a valing averi, ulobang urun mia. Utulis surat ini verin mia ma farua roak. Na'a surat irua yai, na ufangnanang mia ovu ralang urun ma fyikir afa ovi rmerat ovu kena ra.
61003002	Ya'a ufangnanang mia ovu inak urun ma mingnanang vaivatul ovi lan a Ubu Ni nabi rfalak ra, ovu vali afa ovi dida Duila'a Yesus nfareta ra. Dida Duila'a nsikat roak ita tali dida salasilan ra, ma dida vava'at kakiwal, ovu Ni rasul ra rfamalik roak Ni vaivatul avyai verin mia.
61003003	Mia musti mkya'a lan lalean ne, na'ut i amar ra mane rlia roak, na tamata ovi rorang watan rira ininan sian ra ma rfangra tenarira ra veka rvotuk. Ira veka rmalit lablabir mia ovu rira vaivatul ra.
61003004	Ira veka rfalak ne, “Duila'a nvolan ne, veka nma ewal lanit ivavan a, na'uk Ia inba? Ubumam-nusimami ra rmata munuk roak, na'uk afakataka munuk wean watan wean a, tali na'ut i Ubu notu lanit ivavan a.”
61003005	Ira rka'a, na'uk rotu ma felarira ra wean i wol rka'a ne, lan a Ubu nangrihi watan, na lanit ovu lanit ivavan rna'a. Na'ut inyai, na Ia notu lanit ivavan tali wear, ovu vali notu lanit ivavan a ma ndir-aling tali wear a.
61003006	Tali wear yai vali, na Ubu notu wear dawan a ma not-visal lanit ivavan na'ut lalan a.
61003007	Na'uk Ubu nangrihi ma nala vali Ni vaivatul a ma al nwanar lanit ovu lanit ivavan ini, ti naran i veka not-visal lahir ovu yafu. Ia nwanar lanit ovu lanit ivavan a, ti naran amar i nfaleka inukun verin tamata ra munuk, ovu nfedan tamata ovi rafena ma rorang Ia.
61003008	Terang a valing averi, ulobang urun mia. Deka miblufang ne, na'a Ubu Ni fikiran a, na amar isa wean watan varat rivun isa, ovu varat rivun isa wean watan amar isa.
61003009	Tamata boku ranovak ne, Ubu nkameran tevek wol nfakena lahir Ni tnorung a obin, na'uk afa yai wol kena. Ia wol nma obin, tevek ntahang ralan verin mia. Ia wol inan ma tamata isa vali nmata, na'uk inan ma tamata ra munuk rahil ma rtalik tali rira salasilan ra.
61003010	Na'uk amar i Duila'a veka nma lanit ivavan ini, na inyai wean tamata barborin a nma ma nfabriang ira, tevek wol rka'a amar i nma. Amar yai vali, na lanit a veka nmamu, ovu dodun a dawan urun. Yafu veka nasnuri munuk afa ovi rna'a lanit, ovu vali afakataka munuk na'a lanit ivavan a veka ramwear.
61003011	Ubu veka nvisal munuk afakataka wean inyai, ba fiang ini bira vava'at ra musti rmerat urun, ovu myot-orang afa ovi Ubu ralan nfalak ra.
61003012	Na'ut i mnyaban amar i Ubu nfadoku ma veka nma lanit ivavan a, na mia musti bira vava'at ra rmalola, boma amar yai yarak nma. Na'a amar yai, na yafu veka narang ovu nvisal lahir lanit a, ovu ni ngnea a veka nfamwear munuk afa ovi rna'a lanit a.
61003013	Na'uk ita tamata inorang ra tnaban lanit ratan ngorva'an ovu lanit ivavan ngorva'an a, wean lahir Ubu Ni tnorung a. Na'a inyai, na tamata ra munuk rira vava'at ra veka rmalola.
61003014	Terang a valing averi! Ulobang urun mia. Ba na'ut i mnyaban afa avyai munuk, na mkyiwal ovu ralabira urun ma bira vava'at ra rmerat urun, ovu wol bira sala na'a Ubu wahan ralan a. Bira vava'at ra musti malinan ovu Ubu.
61003015	Mingnanang: dida Duila'a ntahang ralan a na'a afa ovi mane notu ra, boma nala amar ra verin tamata ra ma nsikat ira tali rira salasilan ra, ma rira vava'at kakiwal. Paulus, teradida i tlobang urun ia, ntulis roak afa avyai verin mia na'a ni surat a. Ia ntulis surat yai ovu ni kaka'a dawan i Ubu nala verin ia.
61003016	Ia nfamalik munuk afa avyai na'a ni surat ra, velik ne afa boku susa ma fyan-aran. Tamata boku wol rfan-aran Paulus ni vaivatul ra, ma rfulak-rvali ihin a. Inyai wean lahir i rotu vali ovu vaivatul liak boku na'a Surat Ralan a. Tamata avyai wol rfan-aran dida vava'at ovu Ubu, ovu rira inorang a wol nangrebat. Inyai wean lahir i rotu vali ovu vaivatul liak boku na'a Surat Ralan a. Tali afa ovi rotu yai, na ka'i rot-visal lahir ira ma rmata.
61003017	Terang a valing averi, ulobang urun mia, ovu mkya'a lan roak afa ini. Ba msyi'ik wabira ma lolin, boma tamata ovi wol rot-orang inukun ra, deka rlabir nala mia ma myorang rira afa siklabir ovi rair ra. Deka mane rfaleka mia tali bira inorang mnga'un a.
61003018	Na'uk era ma fara mtyafal bira inorang na'a Duila'a Yesus Kristus, Raja i ntevut dida salasilan ra, ma fyarnuang Ni rala lolin verin mia. Myair vali ma mkya'a Ia. Tfadawang Duila'a fiang ini, nata ti wol ni wahan. Kena urun. Ning surat i utulis ini, lawan watan ini. Ya'a Petrus, ala salam verin mia
62001001	Surat ini nfamalik ne, tali lalan a, na'ut i Ubu beti notu lanit ivavan a, na Ni Vaivatul i nala vava'at verin tamata ra, nana'a roak. Amrenar Ia ovu amrea Ia ovu matamami ra. Ami amsi'ik roak Ia ovu amkena roak Ia ovu limamami ra.
62001002	Ia i nala vava'at a, nvotuk roak na'a lanit ivavan ini, ma amrea lahir Ia. Ba amfamalik afa ovi amrea yai, ovu amfalyawang verin mia ne, Ia nala vava'at kakiwal verin tamata ra. Na'ut i lanit ivavan wol nana'a obin, na Ia nana'a roak ovu Yamadida Ubila'a. Na'uk fiang ini, Ubu nfavotuk roak Ia verin ami.
62001003	Afa ovi amsi'ik ovu amrenar roak yai, amfamalik vali verin mia, boma raladida isa na'a dida sidovung a. Ralad isa vali ovu Yamadida, ovu Yanan a Yesus Kristus.
62001004	Amtulis munuk afa ovi verin mia, boma nfatnemung raladida lolin ra.
62001005	Ami amrenar roak ivar ini tali Yesus, ba amfalak verin mia ne, Ubu vanan a sa'i lyawan, ba dedan a wol nana'a roak Ia.
62001006	Wean i tfalak ne, ralad isa ovu Ia, na'uk tva'at na'a dedan ralan obin, na tsiklabir roak, ovu wol tot-orang afa mnga'un ovi Ubu nfalyawang lalawatan verin ita.
62001007	Na'uk wean i tva'at na'a lyawan ralan wean Ubu nana'a lyawan ralan, na veka ralad isa ovu tamata inorang ra, ovu Ia nfamerat ita lalawatan tali dida salasilan ra munuk nahu Yanan a Yesus laran i nvoat a.
62001008	Wean i tfalak ne, wol dida salasilan, na ita ka'i tlabir watan tenadida ra, ovu Ubu Ni vaivatul mnga'un ra wol rna'a raladida ra.
62001009	Ubu wol nsiklabir, ba wean i tatorung dida salasilan ra verin Ia, na Ia veka not-orang lahir afa ovi nfalak ra, ma na'i vatuk dida salasilan ra ovu nfamerat raladida ra tali dida sian ovi totu ra.
62001010	Wean i tfalak ne, wol totu salasilan, na inyai wean lahir i tfalak ne, Ubu nsiklabir, ma Ni vaivatul ra wol rna'a raladida ra.
62002001	Yanak averi, utulis afa ovi verin mia, boma deka myotu salasilan. Na'uk wean i tamata iki watan notu salasilan, na Tamata isa nlotar ita na'a Yamadida Ubila'a wahan ralan a. Tamata yai Yesus Kristus i Ni vava'at nmalola.
62002002	Ia nmata al nakvanak ita tali dida salasilan ra. Wol mane notu wean inyai verin ita watan, na'uk verin tamata ra munuk rira salasilan ra na'a lanit i vavan ini.
62002003	Wean i tot-orang afa ovi Ubu nfareta ma totu ra, na inyai nfaturu ne, tka'a roak Ia.
62002004	Wean i tamata isa nfalak ne, “Ya'a uka'a roak Ubu,” na'uk ia wol not-orang afa ovi Ubu nfareta verin ita ma totu a, na tamata yai nsiklabir roak, ovu afa ovi kena ra wol rna'a roak ralan a.
62002005	Na'uk tamata iki watan not-orang Ubu Ni vaivatul ra, na tamata yai nlobang Ubu. Totu wean inyai, na tka'a roak ne, dida vava'at isa roak ovu Ia.
62002006	Tamata ovi rfalak ne, ralarira isa roak ovu Ubu, na rira vava'at ra musti wean lahir Yesus Kristus Ni vava'at a.
62002007	Terang a valing averi, ulobang urun mia. Snurak i neluk fareta verin mia na'a surat ini wol mane afa ngorva'an, tevek snurak mnanat ini mryenar roak tali lalan a, na'ut i beti myorang Yesus Kristus.
62002008	Velik ne wean urun inyai, na'uk snurak i ufadoku ma neluk fareta verin mia ini, ngorva'an vali. Snurak ini kena munuk, tevek tsi'ik lahir na'a afa ovi Yesus notu ra, ovu vali na'a afa ovi myotu ra. Tevek dedan mane nlia roak, ovu lyawan mnga'un a nyeba roak.
62002009	Wean i tamata isa nfalak ne, ia nana'a roak lyawan ralan, na'uk wol inan lahir teran a valin ovi rorang Yesus, na ia nana'a watan dedan ralan obin, ma naran amar ini.
62002010	Tamata i nlobang teran a valin ra, na ia nana'a roak lyawan ralan, ba afa ovi notu ra wol rweang nala ia ma notu salasilan.
62002011	Na'uk tamata i wol inan lahir teran a valin ra, ia nana'a roak dedan ralan. Ia nbana watan na'a dedan ralan, ba wol nka'a roak ma nroal te nra, tevek dedan yai notu ma wol nsirea.
62002012	Yanak averi, utulis surat ini verin mia, tevek Ubu na'i vatuk roak bira salasilan ra, tevek Yesus Kristus naran.
62002013	Yamang averi, utulis surat ini verin mia, tevek Ia nana'a roak tali na'ut i lanit ivavan wol nana'a obin, ovu mkya'a roak Ia. Ya'a utulis vali surat ini verin vata-brana tuvmarmuri ra, tevek utubira roak nitdawan a.
62002014	Yanak averi, utulis surat ini verin mia, tevek mkya'a roak Yamadida. Yamang averi utulis vali surat ini verin mia, tevek Ia nana'a roak tali na'ut i lanit ivavan wol nana'a obin, ovu mkya'a roak Ia. Utulis surat ini verin tuvmarmuri ra, tevek bira inorang nangrebat, ovu Ubu Ni vaivatul ra rna'a roak ralabira ra, ovu vali utubira roak nitdawan a.
62002015	Deka mlyobang lanit ivavan ini ovu afa ovi rna'a ralan a. Tamata iki watan nlobang lanit ivavan ini, na Yamadida Ubila'a Ni silobang a wol nana'a ralan a.
62002016	Tevek afa ovi rna'a lanit ivavan ini, wean afa sian ovi tamata salasilan ra inarira, ovu rbo'itea afa ovi rsi'ik ra. Afa isa vali nana'a tamata ovi rfakaratat tenarira ra, tevek rira metan ra. Afa avyai wol rtali Yamadida, na'uk rtali watan lanit ivavan ini.
62002017	Lanit ivavan ini ovu afa ovi tamata ra inar veka rlia rmamu munuk, na'uk tamata ovi rot-orang afa ovi Ubu ralan nfalak ra, na ira veka rira vava'at kakiwal.
62002018	Yanak averi, amar a sarseri roak ma lanit ivavan ini namwear. Wean i amfalak lan roak verin mia ne, tamata i mane nangal Yesus Kristus veka nma. Velik aba, fiang ini tamata rivun ovi rangal Kristus rvotuk roak. Inyai neluk faneak ne, lanit ivavan a sarseri mane namwear roak.
62002019	Tamata ovi rangal Kristus yai, lan a rna'a vali dida sidovung a, na'uk velik aba, ira wol ralar isa ovu ita, ba rafla talik roak ita. Wean i ralar isa ovu ita, na veka itmunuk watan. Na'uk rafla talik ita, ba lyawan roak verin ita ne, tali ira munuk, na wol tamata isa vali ralan isa ovu ita.
62002020	Na'uk Kristus nala roak Ubu Ni Roh a verin mia, boma fyan-aran munuk afa mnga'un ovi nair ra.
62002021	Ya'a wol mane utulis surat ini verin mia, ma ufalak ne, wol mkya'a afa ovi kena ra. Na'uk ala surat ini verin mia, tevek mkya'a roak afa ovi kena ra, ovu vali mkya'a roak ne, wol afa siklabir na'a afa ovi kena ra.
62002022	Iki nsiklabir? Tamata iki watan wean i wol norang ne, Yesus yai Raja i ntevut dida salasilan ra, na ia nsiklabir roak. Tamata avyai rangal Kristus, tevek rafena ma rorang Yamadida Ubila'a ovu Yanan a Yesus Kristus.
62002023	Tamata iki watan nafena ma norang Ubu Yanan a, na ia wol ni vava'at isa ovu Yamadida Ubila'a. Tamata iki watan norang Ubu Yanan a, na ia norang vali Yamadida Ubila'a.
62002024	Ba bir tinemun, ivar mnga'un i mryenar roak tali amar i beti myorang Kristus, na fyadoku ma lolin na'a ralabira ra. Myotu wean inyai, na veka bira vava'at isa roak ovu Ubu Yanan a ovu Yamadida Ubila'a.
62002025	Ba Ni tnorung verin ita wean ini: ita veka dida vava'at kakiwal.
62002026	Utulis afa avyai munuk verin mia, boma msyi'ik wabira ma lolin, tevek tamata ra inar ma rlabir waweang mia.
62002027	Na'uk Kristus nala roak Ubu Ni Roh a verin mia ma nleal lahir ralabira ra. Ba wean inyai, na deka myera tamata ra ma rair mia, tevek Ubu Ni Roh a nair mia na'a afaka watan. Ni afa ovi nair ra kena munuk, ba Ia wol nsiklabir na'a afaka watan. Ba myot-orang afa ovi nair roak verin mia yai, ovu vali fara bira vava'at isa lalawatan ovu Kristus.
62002028	Ba yanak averi, dida vava'at musti isa lalawatan ovu Kristus, boma ti naran amar i nma ewal a, na raladida ra wol kako'u ma tdiri Ubu wahan ralan a, ovu wol tma'it ma tatuan Ia.
62002029	Mia mkya'a roak ne, Kristus Ni vava'at nmalola. Ba mkya'a vali ne, tamata iki watan ni afa ovi notu ra ba'i nfaturu ne, ni vava'at nmalola, na Ubu yanan vali ia.
62003001	Eka minovak! Yamadida Ubila'a Ni silobang a dawan urun verin ita, ba nala ita ma teluk yanan ra. Ubu yanan urun ita. Tamata ovi rna'a lanit ivavan ini wol rka'a ne, Ubu yanan ita, tevek ira wol rka'a Ubu.
62003002	Terang a valing averi, ulobang urun mia! Fiang ini Ubu nala roak ita ma teluk yanan ra. Ita wol tka'a mnga'un ne, dida vava'at veka felan aka na'a amar i Yesus nma ewal. Na'uk tka'a roak ne, na'a amar i veka nma ewal, na ita veka wead Ia, tevek ita veka tsi'ik lahir felan mnga'un a.
62003003	Tamata iki watan nfaklo'i a'uk ni vava'at a wean inyai verin Kristus, na nfaroa tenan a tali salasilan ra, boma ni vava'at nmerat urun, wean Kristus.
62003004	Tamata iki watan notu salasilan, na ia nangal roak Ubu Ni inukun ra, tevek tangal Ubu Ni inukun ra, na salasilan roak.
62003005	Mia mkya'a roak ne, Yesus Kristus nma lanit ivavan ini ma na'i vatuk dida salasilan ra, ovu mkya'a vali ne, Ia wol Ni salasilan lahir.
62003006	Ba tamata iki watan ni vava'at isa roak ovu Kristus, na ia wol notu roak salasilan ra. Na'uk iki watan wol ntalik tali ni salasilan ra, na ia wol nrea lahir ovu wol nka'a lahir Kristus.
62003007	Yanak averi, msyi'ik wabira ma lolin, boma tamata ra deka rweang nala mia. Tamata ovi rot-orang afa ovi Ubu ralan nfalak ra, na rira vava'at ra rmalola, wean lahir Yesus.
62003008	Tamata ovi rotu lalawatan salasilan ra, na ira rtali nitdawan a, tevek na'ut i Ubu beti notu lanit ivavan ini, na nitdawan notu vali salasilan ra. Wean inyai bi, Ubu Yanan a nma lanit ivavan ini ma not-visal nitdawan ni karya ra.
62003009	Tamata ovi Ubu nala roak ira ma reluk yanan ra, na ira wol rotu roak salasilan, tevek Ia nala roak vava'at ngorva'an verin ira. Ira wol bisma rotu roak salasilan ra, tevek yamarira verin Ubu.
62003010	Faneak verin Ubu yanan ra ovu nitdawan yanan ra rsialing ira. Iki watan wol not-orang afa ovi Ubu ralan a nfalak a, ovu wol ralan urun al nlobang teran a valin ra, na Ubu wol yanan ia.
62003011	Ivar i mryenar roak tali amar i beti myorang Yesus wean ini: musti tsilobang ita.
62003012	Bira vava'at a deka wean Kain, tevek nitdawan na'a roak ralan a ma nfedan warin a. Notu afakinimi nfedan warin a? Tevek afa ovi notu ra sian lalawatan, na'uk afa ovi warin a notu ra kena ovu Ubu ralan a.
62003013	Terang a valing averi, deka mibrian, wean i tamata ovi rna'a lanit ivavan ini wol inar lahir mia.
62003014	Wean i tlobang terad a valid ra, na tka'a roak ne, matmatan wol ntaha roak ita, ma veka dida vava'at kakiwal. Na'uk iki watan wol nlobang teran a valin ra, na matmatan ntaha ia obin.
62003015	Tamata i wol inan lahir teran a valin ra, ia wean watan tamata ovi rsifedan roak a. Mia mkya'a roak ne, tamata ovi rsifedan ra veka wol rira vava'at kakiwal.
62003016	Yesus nala tenan a verin ita, boma ita bisma dida vava'at kakiwal. Ia notu wean ini ma nfaturu ne, wean inba ma tlobang tamata ra. Ba ita vali musti tala dida vava'at ra ma al tlobang terad a valid ra.
62003017	Iki watan ni metan ra na'a lanit ivavan a, ma nsi'ik teran a valin a ni metan ra wol naran ma nva'at, na'uk wol nkamlabir ia, na Ubu Ni silobang wol nana'a roak ralan a.
62003018	Yanak averi, deka fyalak watan na'a sumarbira ra ne, mlyobang tamata ra. Na'uk fyaturu lahir bira silobang verin tamata ra tali afa ovi myotu ra, tevek inyai silobang mnga'un a.
62003019	Wean i tlobang terad a valid ra, na tka'a roak ne, tot-orang afa ovi kena ra, ovu vali raladida ra malinan na'a Duila'a wahan ralan a.
62003020	Wean i raladida ra rfasala ita na'a afa sala ovi totu ra, na raladida ra bis malinan vali. Ubu sa'i dawan Ia, ovu Ni kaka'a dawan rahi afa ovi tka'a na'a raladida ra.
62003021	Terang a valing averi, ulobang urun mia. Wean i raladida ra wol rfasala ita, na raladida ra dawan ma tdiri Ubu wahan ralan a,
62003022	ovu wean i tera afaka watan tali Ubu, na veka nala verin ita, tevek tot-orang roak afa ovi nfalak ma totu ra, ovu dida vava'at ra rotu ma ralan lolin watan.
62003023	Ia nfalak verin ita ma tot-orang afa ovi: torang a'uk Yanan a Yesus Kristus, ovu tsilobang ita, wean i nfareta roak ma totu a.
62003024	Tamata iki watan not-orang afa ovi Ubu nfareta, na ni vava'at isa roak ovu Ubu, ovu vali Ubu ralan isa ovu ia. Ia nala roak Ni Roh a ma nleal raladida ra, ma nfaturu verin ita ne, Ia ralan isa ovu ita.
62004001	Terang a valing averi, ulobang urun mia. Deka myorang tia ma watan tamata ovi rfalak ne, Ubu Ni Roh a nleal ralarira ra. Mlyabir teman veki ne, roh avyai rtali Ubu te wahal, tevek na'a inba watan, na tamata rivun rlabir tamata ra ma rfalak ne, nabi mnga'un ira.
62004002	Myotu wean ini, boma mkya'a ne, tamata ovi Ubu Ni Roh nleal ira yai: Tamata ovi rtorung ne, Yesus Kristus nma roak lanit ivavan ini ma neluk tamata, na ira rtali Ubu.
62004003	Na'uk tamata ovi wol rtorung ne, Yesus Kristus nma lanit ivavan ini ma neluk tamata, na tamata avyai rira roh a wol ntali Ubu. Rira roh a nangal roak Kristus. Mia mryenar lan roak ne, roh i nangal Kristus veka nma, ma fiang ini nana'a roak lanit ivavan ini.
62004004	Yanak averi, mia mtyali Ubu, ba utubira roak tamata ovi rlabir tamata ra ma rfalak ne, nabi mnga'un ira. Tevek Ubu Ni Roh i nleal ralabira ra, veran lia nitdawan ovu ni roh ovi rna'a lanit ivavan ini.
62004005	Ira rtali lanit ivavan ini. Ba wean inyai, na rair watan afa ovi rtali lanit ivavan ini, ma tamata ovi wol rorang Ubu rarenar ma rorang ira.
62004006	Na'uk ami amtali Ubu. Tamata ovi rka'a Ia, rarenar vali afa ovi amfalak ra. Tamata ovi wol rtali Ubu wol rarenar vali afa ovi amfalak ra. Afa avyai reluk faneak verin ita ma tka'a ne, roh inba kena, ovu roh inba wol kena.
62004007	Terang a valing averi, ulobang urun mia! Fara tsilobang ita, tevek dida silobang a ntali Ubu. Tamata ovi rlobang tamata liak ra, na tamata avyai Ubu yanan ira, ovu ira rka'a roak Ubu.
62004008	Tamata ovi wol rlobang tamata liak ra wol rka'a Ubu, tevek Ni silobang verin tamata ra nana'a lalawatan.
62004009	Ubu nfaturu roak Ni silobang i dawan a verin ita. Yanan a ikisa watan. Nsinir Ia ma nma lanit ivavan ini, boma dida vava'at kakiwal ovu Ia.
62004010	Ubu Ni silobang yai wean ini: Ita wol tlobang lan Ubu, na'uk Ubu nlobang lan roak ita, ba nsinir roak Yanan a, ma nma lanit ivavan ini, ma nmata al nakvanak ita tali dida salasilan ra.
62004011	Terang a valing averi, ulobang urun mia! Wean i Ubu nlobang roak ita wean inyai, na ita vali musti tsilobang ita.
62004012	Wol tamata isa vali nsi'ik roak Ubu. Wean i tsilobang ita, na Ubu nleal roak raladida ra, ovu nfangora raladida ra ovu Ni silobang a.
62004013	Ubu nala roak Ni Roh a verin ita, boma tka'a ne, Ia nleal roak raladida ra, ovu ralad isa ovu Ia.
62004014	Ami amsi'ik roak Ubu Yanan a, ba amfalak verin mia ne, Yamadida Ubila'a nsinir roak Yanan a ma nma lanit ivavan ini, ma neluk Raja ma nsikat ita tali dida salasilan ra, ma dida vava'at kakiwal.
62004015	Tamata ovi rtorung ne, Yesus, Ubu Yanan Ia, na Ubu nleal ralarira ra, ovu ira ralar isa roak ovu Ia.
62004016	Ita tka'a roak ovu torang vali ne, Ubu nlobang ita. Ubu Ni silobang verin tamata ra nana'a lalawatan. Tamata iki watan nlobang tamata ra, na ia ralan isa ovu Ubu, ovu Ubu nleal roak ralan a.
62004017	Wean inyai, na Ubu nfangora lahir raladida ra ovu Ni silobang. Ba na'a amar i Ubu veka nma ma nfaleka inukun verin tamata ra, na raladida dawan watan, tevek afa ovi totu ra na'a lanit ivavan ini wean vali afa ovi Yesus notu ra.
62004018	Tamata ovi Ubu nlobang roak ira, wol rbobar roak Ia. Ni silobang a nfangora lahir raladida ma nfangrebat raladida ra, boma deka tbobar kikyai. Tamata ovi rbobar ne, Ubu veka nukun ira, wol rka'a obin Ni silobang i nala roak verin ira.
62004019	Ita tlobang tamata ra, tevek Ubu nlobang lan roak ita.
62004020	Tamata i nfalak ne, “Ya'a ulobang Ubu,” na'uk wol inan lahir teran a valin ra, na tamata yai nsiklabir. Tevek wean i tamata yai wol nlobang teran a valin ovi nrea ra, na veka wol nlobang Ubu i wol nrea Ia.
62004021	Ba Ia nfareta ami ma nfalak ne, tamata ovi rlobang Ubu, na ira musti rlobang vali terarir-valirira ra.
62005001	Tamata iki watan norang ne, Yesus yai Raja i ntevut dida salasilan ra, na tamata yai, Ubu yanan roak ia. Wean i tlobang tamata isa yaman a, na tlobang vali tamata yai.
62005002	Ita tka'a ne tlobang roak Ubu yanan ra, wean i tlobang Ubu ovu tot-orang afa ovi nfareta roak verin ita ma totu ra.
62005003	Wean i tlobang Ubu, na tot-orang afa ovi nfareta roak verin ita ma totu ra. Afa ovi nfareta ma totu ra wol aleman ma tfabana.
62005004	Tamata iki watan yaman Ubu, na utun roak afa sian ovi rna'a lanit ivavan ini. Ita utudida roak afa sian avyai, tevek dida inorang verin Yesus.
62005005	Tamata iki utun afa sian ovi rna'a lanit ivavan ini? Tamata ovi rorang ne, Yesus yai Ubu Yanan Ia, na ira a'uk sa'i uturira lanit ivavan ini.
62005006	Yesus Kristus nma lanit ivavan ini. Yohanes i nbaptis tamata ra nbaptis Ia ovu wear, ovu vali rbaku Ia na'a aa walwalur ma laran a nvoat. Yesus wol nma ma Yohanes nbaptis watan Ia, na'uk nma ma nala tenan ma rfedan Ia, ma laran nvoat. Ubu Ni Roh nfalyawang ne, afa avyai kena lahir, tevek afa ovi nfalak ra kena lalawatan.
62005007	Ubu Ni Roh nfalak vali ne, afa avyai kena urun. [Yamadida, ovu Ubu Ni vaivatul ra ovu vali Ni Roh a rfamalik na'a lanit ratan ne, irtelu ikisa watan ira.
62005008	Irtelu rfaivar na'a lanit ivavan ini ne]: Ubu Ni Roh a, ovu wear i al rbaptis a, ovu vali Yesus Kristus laran a; irtelu ini, wean watan isa ma rfamalik Yesus Kristus na'a lanit ivavan ini.
62005009	Wean i tamata ra rfamalik afa ovi rka'a ra verin ita, na torang watan. Na'uk afa ovi Ubu nfalak verin ita kena rahi lia munuk tamata rira afa ovi rfalak ra, tevek Ia nfamalik Yanan a.
62005010	Tamata iki watan norang Ubu Yanan a, na ia nka'a roak na'a ralan ne, afa ovi Ubu nfalak ra kena urun. Tamata iki watan wol norang Ubu, na tamata yai nfalak roak ne, Ubu nsiklabir, tevek wol norang Ubu Ni Ivar i nfamalik Yanan a.
62005011	Ubu Ni Ivar yai wean ini: Ia nala roak vava'at kakiwal verin ita. Vava'at kakiwal yai ntali a'uk Yanan a.
62005012	Tamata ovi Ubu Yanan a nleal ralarira ra, rira vava'at kakiwal, na'uk tamata ovi Yanan a wol nleal ralarira ra, wol rira vava'at kakiwal.
62005013	Utulis surat ini verin mia, tamata ovi myorang Ubu Yanan a, boma mkya'a lahir ne, bira vava'at kakiwal roak.
62005014	Raladida dawan ma taflurut verin Ubu, tevek tka'a ne, Ia nrenar afa ovi tera verin Ia, wean i tera verin Ia ma kena ovu ralan a.
62005015	Wean i tka'a ne, Ubu nrenar roak dida falurut ra, na ita tka'a vali ne, nala roak afa ovi tera tali Ia.
62005016	Wean i tamata isa nsi'ik ne, teran a valin notu salasilan, na salasilan yai wol nala matmatan verin ia, na ia musti naflurut verin Ubu, boma nala vava'at verin ia. Afa i ufalak ini nkena tamata ovi rotu salasilan ra, na'uk wol rvua matmatan verin ira. Salasilan boku vali rvua matmatan. Ya'a wol ufalak ma musti miflurut verin tamata ovi rotu salasilan avyai.
62005017	Afa sian ovi totu roak yai, ihin a ne, salasilan, na'uk salasilan boku wol rvua matmatan.
62005018	Ita tka'a roak ne, tamata ovi Ubu nala roak ira ma reluk yanan ra wol rotu roak salasilan ra, tevek Ubu Yanan a nwanar ma lolin ira, ovu nitdawan i notu afa ovi sian ra munuk wol nweang nala ira.
62005019	Ita tka'a roak ne, yamadida verin Ubu, ovu vali nitdawan nweang nala munuk roak tamata ovi wol rorang Ubu na'a lanit ivavan ini.
62005020	Ita tka'a roak ne, Ubu Yanan a nma ma nfalyawang verin ita na'a raladida ra, boma tka'a Ubu i mnga'un a. Ita raladida isa roak ovu Ubu, ovu vali Yanan a Yesus Kristus. Ia Ubu mnga'un Ia, ovu Ia sa'i nala vava'at kakiwal verin tamata ra.
62005021	Yanak averi, msyi'ik wabira ma lolin ma deka myorang ubu liak ra. Ning surat a lawan watan ini. Salam tali ya'a, Yohanes
63001001	Ya'a eluk dawan kareda ma utulis surat ini verin itvata i Ubu nfili a, ovu yanan ovi ulobang urun ira. Wol mane aksa ya'a watan ulobang mia, na'uk tamata ovi rka'a roak afa ovi kena ra, ira munuk lahir rlobang vali mia,
63001002	tevek afa ovi kena ra, inyai Ubu Ni vaivatul ra, rleal roak raladida ra, ovu veka rovun ita, nata ti wol ni wahan.
63001003	Uflurut verin Yamadida Ubila'a, ovu Yanan a Yesus Kristus ma fara nala Ni rala lolin ovu nfaturu Ni silobang verin ita, ovu notu ma raladida ra malinan watan, tevek torang afa ovi kena ra, ovu tsilobang ita.
63001004	Ya'a ralang lolin urun, tevek urenar ne, yanam boku rot-orang afa ovi kena ra na'a rira vava'at ra, wean lahir afa ovi Yamadida Ubila'a nfalak roak verin ita ma totu ra.
63001005	Ba era verin oa ta titi, ma tsilobang ita. Ufalak lahir verin mia ma myot-orang afa ovi ufalak ini, ovu wol mane betfasa ma mryenar. Ita trenar roak afa ovi ufalak ini tali amar i beti torang Yesus.
63001006	Ita dida silobang ihin a ne, tot-orang afa ovi Ubu nfareta ma totu ra. Mia mryenar roak ne, tali amar i beti myorang Yesus, na Ubu nfareta mia ma msyilobang mia.
63001007	Utulis surat ini verin mia, tevek tamata siweang rivun rban-talik bira sidovung ma rti wan liak. Ira wol rtorung ne, Yesus Kristus neluk tamata ma nma roak lanit ivavan ini. Tamata avyai rsiklabir sian, ovu rangal Kristus.
63001008	Msyi'ik wabira ma lolin, betane karya ovi amotu roak verin mia yai wol ihirira. Iva'ubira, boma Ubu naval mia na'a bira rala lolin ra.
63001009	Tamata iki watan wean i nban-tamuri Kristus ma wol not-orang afa ovi nair ra, na tamata yai Ubu wol yanan ia. Tamata ovi ba'i rot-orang afa ovi Kristus nair ra, na ira ralarira isa roak ovu Yamadida Ubila'a ovu vali Yanan a.
63001010	Ba wean i tamata boku rma rtuan mia ma rair afa ovi rangal Kristus Ni afa ovi nair ra, na deka mtyorung ma rti bira rahan ralan ra, ovu deka mtyuli ira.
63001011	Tevek wean i mtyuli ira, na weabira lahir tamata avyai ma myovu vali ira na'a rira afa sian ovi rotu ra.
63001012	Velik ne mane utulis snurak rivun ila'a verin mia, na'uk wol ufadoku na'a surat ini. Na'uk inak ma ti ulola mia, ma tfamalik afa avyai, boma did tinemun inad lolin.
63001013	Ba a'am i Ubu nfili roak a, yanan ra rala salam vali verin oa. Ning surat i utulis ini, lawan watan ini. Ya'a Yohanes, ala salam verin mia
64001001	Ya'a eluk dawan kareda ta kida Gayus. Utulis surat ini verin oa, ovu ulobang urun oa.
64001002	Kida, ungnanang oa ovu uflurut verin Ubu ma nala watan lolin a verin oa na'a mu karya, ovu nfaroa suhut ra tali oa, wean lahir ralam lolin a verin Ubu.
64001003	Ralang lolin urun, tevek tamata inorang boku rma ma rfamalik mu vava'at a. Ira rfalak ne, mot-orang afa ovi kena ra na'a mu vava'at a.
64001004	Wean i urenar ne, tamata ovi wearira yanak ra rot-orang afa ovi kena ra na'a rira vava'at ra, na afa avyai rotu ma ralang lolin urun i lahir.
64001005	Kida, oa iva'um urun ma fwabana karya ovi Ubu nala verin oa. Na'ut inyai, na mlobang tamata inorang ovi rahu mu ahu, velik ne wol mka'a ira obin.
64001006	Ira rfamalik roak mu silobang a verin tamata ovi rorang Yesus na'a mami sidovung a. Ya'a era verin oa ma fara ralam urun ma mlobang ira na'a rira banbanan a. Motu wean inyai, na Ubu ralan a lolin,
64001007	tevek ira rti ma rfamalik Yesus Kristus. Ira rafena ma rala afa isa vali tali tamata ovi wol rorang Ubu.
64001008	Ba, ita tamata ovi torang Yesus musti tlobang tamata avyai. Totu wean inyai, na wean lahir i tovu roak ira na'a rira karya ra, ma tfamalik Ivar i kena.
64001009	Ya'a ala roak surat verin tamata ovi rorang Yesus rira sidovung a na'a inyai, na'uk Diotrefes nafena ma not-orang afa ovi ufalak ra, tevek inan ma nsi'ik watan ni kadera a, boma nban-ulu verin sidovung yai.
64001010	Ba wean i uma, na veka ufalyawang Diotrefes ni afa ro'i-ra'i ovi notu ra verin mia. Ia nfalak sian roak ami verin tamata liak ra. Wol inyai watan, na'uk ia nafena vali ma ntorung terad a valid tamata ovi rorang Yesus ma rlolak ia. Ia nfalak teri tamata inorang ovi inar ma tamata avyai rlolak ira, ovu nala'ing vali ira tali rira sidovung a.
64001011	Baba, deka mot-orang tamata ovi rotu afa sian ra, na'uk mot-orang a'uk tamata ovi rotu afa lolin ra. Tamata ovi ba'i rotu a'uk afa ovi lolin ra, Ubu Ni roak ira. Na'uk tamata ovi ba'i rotu a'uk afa ovi sian ra, ira wol rka'a Ubu obin.
64001012	Tamata inorang ra munuk rfalak ne, Demetrius tamata lolin ia, tevek not-orang afa ovi kena ra. Amfadawang vali ia, ovu mkya'a vali roak ne, afa ovi amfalak ra kena.
64001013	Ya'a mane ufalak afa rivun obin verin oa, na'uk wol mane ufadoku na'a surat ini.
64001014	Ya'a inak ma wol mnanat, na tsituan roak ita, boma bisma ungrihi lahir nulu oa.
64001015	Fara Ubu notu ma mu vava'at a malinan watan. Mu kida ovi rna'a ini rala vali salam verin oa. Era verin oa ma mala vali ning salam a verin dida kida ovi rna'a inyai, lokat ira. Surat i ususan ini, lawan watan ini. Ya'a Yohanes, ala salam verin mia
65001001	Terang a valing averi, ya'a ini Yudas, eluk tamata sansinir verin Yesus Kristus, ovu a'ang verin Yakobus. Ubu nera roak mia ma myeluk Ni tamata ovi rorang Ia. Yamadida Ubila'a nlobang mia, ovu Yesus Kristus nwanar mia.
65001002	Uflurut verin Ubu ma fara nfaturu Ni rala lolin verin mia ma bira vava'at ra malinan watan, ovu Ni silobang nfangora lahir bira vava'at ra.
65001003	Terang a valing averi, ulobang urun mia. Ya'a inak ma utulis surat ini verin mia, boma ufamalik na'a i wean inba ma Ubu nsikat roak ita tali dida salasilan ra, ma dida vava'at kakiwal. Ya'a ralang urun ma musti utulis afa ini verin mia ma usurak mia, boma mkyiwal urun ma bira dardirin a nangrebat na'a bira inorang i Ubu nala roak verin Ni tamata ovi rorang Ia.
65001004	Tevek tamata boku rti fanfonak watan ira na'a bira sidovung ralan a, ma rair afa ovi wol kena ra verin mia. Tamata avyai wol rorang Ubu. Ira rair ma rfulak-rvali Ubu Ni rala lolin i nala verin ita, boma bisma rfakena rira ininan sian ra. Ira rafena ma rorang dida Duila'a Yesus Kristus i ikisa watan Ia, ovu nfareta munuk afakataka. Tali lalan rfadoku roak na'a Surat Ralan ne, Ubu veka nukun ira.
65001005	Terang a valing averi, velik ne mkya'a munuk roak afa avyai, na'uk mane ufangnanang ewal mia. Lalan a, Duila'a nfatalik tamata Israel ra tali Mesir. Na'uk ti ma rti talik roak Mesir, na Ubu not-visal tamata Israel ovi wol rorang Ia.
65001006	Wean vali inyai verin Ubu Ni sansinir ovi rtali lanit ratan. Boku tali ira rotu ma nlia tali rira varvara ovi Ubu nala roak verin ira, ma rti talik lahir warira ra. Ubu nkeak ira ovu kakeak i wol bisma nametal, ovu nala ira rti wan i dedan a, ti naran amar i Ubu nfaleka inukun verin lanit ivavan a.
65001007	Tamata ovi rna'a kota Sodom ovu kota Gomora, ovu vali kota ovi rebang ira, rotu vali wean inyai. Ira rotu afa ovi sian ra, wean tamata Israel avyai ovu Ubu Ni sansinir tali lanit ratan avyai rira afa ovi rotu roak. Tamata Sodom ovu Gomora avyai rsifa tia ma watan ovu tamata ovi wol awarira verin ira, ovu brana ka'i rfa brana, ba Ubu nukun ira ovu yafu i wol nmat-nala a, boma neluk faneak verin tamata ra munuk.
65001008	Velik ne faneak nana'a verin tamata ra munuk, na'uk tamata ovi rma sidovung ralan a rotu vali sian wean inyai. Ira ka'i rfalak ne, Ubu nala mifi verin ira bi rotu afa ovi ngra-ngrodi ra ma rot-orang rira ininan sian ra. Ira wol rtorung Ubu Ni ngrebat a, ovu rfalak sian munuk afa ngrebat ovu dawan ovi rna'a lanit ratan a.
65001009	Ubu Ni sansinir tali lanit ratan i naran Mikhael nban-ulu verin sansinir ovi rtali lanit ratan, wol mane notu afa i wean inyai. Na'ut i irua nitdawan rsitaku ulurira na'a rira fikiran ne, iki veka nala Musa tenan a tevek nmata roak, na Mikhael wol nabrahi ma nfalak sian nitdawan ovu ni vaivatul ra. Ia bisma nfalak watan ne, “Ubu veka nangrova urun oa!”
65001010	Na'uk tamata avyai rfalak sian afaka watan i wol rfan-aran a. Rira afa ovi rotu ra wean afwatan ovi wol rfikir akataka na'ut i rotu afa avyai. Afa sian ovi rotu yai rvisal ira.
65001011	Sian urun i lahir verin ira! Ira rorang linga'an i Kain notu verin warin a. Ira wearira vali Bileam, ma wean i inarira kubang, na rlabir tamata ra ma rahu linga'an ovi wol kena ra. Ira rtuan sian i wean Korah ntuan a, tevek rangal dawan ovi rfareta a.
65001012	Na'ut i myotu snoba fana'an ma al fyaturu ne, isa nlobang isa, na ira wol rma'it lahir ma rafna'an sian urun, ovu rfikir watan tenarira ra. Ira wearira mutan, na'uk wol da'ut, ovu nait nean vatuk ira. Ira wearira vali aa ovi wol vuarira, velik ne na'ut inyai, na aa ra vuarira, ba rvutuk vatuk ira ovu rira wa'ar ra ma rmata lahir.
65001013	Ira wearira saksakan ovi rafut tia ma watan ma faluvur rvotuk, ma afa ovi rotu ra rvua mama'it. Ira rafla talik roak linga'an i kena a, ma wearira nara ovi rleka roak tali warira ra. Ubu nfadoku roak ma rna'a dedafafyat ralan a, ba veka rna'a inyai, nata ti wol ni wahan.
65001014	Adam ubun-nusin Henokh. Tali Adam ti naran Henokh, na tuvu nkati tuvu ti naran fafitu, beti rarali Henokh. Lalan ana, ia nfamalik afa ovi guru siklabir avyai veka rtuan na'a amar ovi veka rma. Ia nfalak ne, “Afa i ufalak ini kena urun. Duila'a veka nma ovu Ni sansinir ovi rmerat urun tali lanit ratan, ovu rivun urun ira,
65001015	boma Ia veka nfaleka inukun verin lanit ivavan a. Ia veka nfaleka inukun verin tamata ovi rafena ma rot-orang afa ovi nfalak ra, tevek afa sian ovi rotu ra. Ia veka nukun vali tamata salasilan ra, tevek rira vaivatul ngra ovi rfalak na'a Duila'a.”
65001016	Tamata avyai ba'i rafngamu'ur ovu rfasala tamata liak ra. Na'a rira vava'at ra, na rorang watan rira ininan sian. Ira rangrihi ma rfakaratat tenarira ra, ovu vali rala vaivatul ovi lolin ra, boma rdava uturira.
65001017	Terang a valing averi, ulobang urun mia. Mingnanang afa ovi lan a dida Duila'a Yesus Kristus Ni rasul ra rfalak roak verin mia.
65001018	Ira rfalak verin mia ne, “Tamata ovi rfalak sian mia ovu Ubu, veka rvotuk na'ut i amar ra sarseri ma rlia roak. Ira rorang watan rira ininan sian ra.”
65001019	Ira inar ma rotu ma bira sidovung a nama'ar. Ubu Ni Roh a wol nleal ralarira ra, na'uk ininan ovi rtali lanit ivavan a rfareta ira.
65001020	Na'uk terang a valing ovi ulobang urun, mia musti msyifangrebat mia na'a bira inorang a na'a Yesus Kristus. Bira inorang yai fyawan urun na'a Ubu wahan ralan a. Miflurut ovu ngrebat i tali Ubu Ni Roh.
65001021	Na'a bira vava'at ra, na musti myorang lalawatan ne, Ubu nlobang mia. Myotu wean inyai ma mnyaban dida Duila'a Yesus Kristus i nfaturu Ni silobang a, ma nala vava'at kakiwal verin mia.
65001022	Fyaturu bira silobang verin tamata ovi ralarira raruan na'a rira inorang a.
65001023	Mlyobang tamata ovi rleka na'a salasilan ra, wean lahir i myala ira tali yafu i mane narang ira. Fyaturu bira silobang verin ira, na'uk msyi'ik wabira ma lolin, boma deka mlyeka na'a rira salasilan ovi rotu tali rira ininan sian ra. Fyaroa mia tali rira salasilan ra, wean lahir i wol inabira kadaravit ovi ngra ngrodi ra.
65001024	Mya ma tfadawang Ubu naran a! Ia Ni ngrebat a not-nala ma wol mlyeka na'a salasilan, ovu nfamerat nala mia tali bira salasilan ra, boma myerat urun ma ti mdyiri Ubu wahan ralan a. Na'ut inyai, na mia veka inabira lolin urun na'a Ubu vanan i nfitik a nyadat a.
65001025	Ubu ikisa watan. Ia nsikat roak ita tali dida salasilan ra, nahu dida Duila'a Yesus Kristus. Mya ma traning Ubu. Ni dawan a ovu Ni ngrebat ma nfareta, na'ut i lanit ivavan a wol nana'a obin, ma naran amar ini, nata ti wol ni wahan. Kena urun! Ning surat a lawan watan ini. Salam tali ya'a, Yudas
66001001	Buku ini nfalyawang na'a afa ovi Ubu nfaturu verin Yesus Kristus, ma nfalak verin tamata ovi rkarya verin Ia na'a afa ovi Ubu nfadoku ra. Afa avyai veka rma lahir. Yesus Kristus nsinir Ni sansinir isa tali lanit ratan nsuta ma nfalyawang munuk afa avyai verin Yohanes i neluk tamata sansinir verin Ubu, boma nka'a vali afa avyai.
66001002	Ba Yohanes nfamalik munuk lahir Ubu Ni vaivatul ra ovu afa ovi Yesus Kristus nfalak ovu notu ra, tevek ia nrea ovu nrenar roak afa avyai.
66001003	Ubu nala vaivatul ovi rna'a buku ini verin Ni nabi. Ubu naflahar tamata i nbas vaivatul avyai verin tamata ovi rorang Yesus rira sidovung ra, ovu tamata ovi rarenar ma rot-orang lahir, tevek afa ovi Ubu nfalak yai, rira amar a sarseri roak.
66001004	Terang a valing averi, ya'a ini Yohanes. Ususan surat ini verin tamata inorang rira sidovung ifitu na'a propinsi Asia. Era ma fara Ubu naflahar mia ma nala Ni rala lolin a ovu malinan a verin mia. Salam i ula lalean ntali Ubu i fiang ini nana'a, ovu nana'a roak na'ut i lanit ivavan wol nana'a obin, ovu veka nana'a lalawatan, nata ti wol ni wahan. Salam i norang i ula lalean yai, ntali Ni Roh i rfanara Ia ne, roh ifitu i rdir-lilit Ia na'a wan i ndoku ma nfareta na'a lanit ratan.
66001005	Salam i nban-muri lalean ntali vali Yesus Kristus i nfamalik lalawatan afa ovi kena ra. Afa ovi kena ra munuk rtali Ubu. Ubu nfava'at lan lalean Yesus tali matmatan, ma nfareta munuk raja ovi rna'a lanit ivavan a. Ia nlobang ita, ovu laran a nvoat roak ma al nfatalik ita tali ngrebat i notu ma tamata ra inar ma rotu salasilan ra.
66001006	Ia notu roak ma tna'a Ubu Ni Fareta, ma veka teluk mela falurut verin Yaman a Ubila'a ma totu afa ovi ralan nfalak ma totu ra. Ba traning Yesus ma tfamalik Ni ngrebat a. Ia nfareta lanit ivavan a, nata ti wol ni wahan. Kena urun.
66001007	Mya ma tsi'ik! Ita veka tsi'ik Yesus nafnavul mutan ra nma. Tamata ra munuk veka rsi'ik Ia. Tamata ovi rsungu Ia ma nmata veka rsi'ik vali. Tamata ovi rna'a lanit ivavan munuk veka rvakar urun, tevek Ia. Ba veka wean urun inyai! Kena urun.
66001008	Ubila'a nfalak ne, “Ya'a ini Alfa ovu Omega; ihin a ne, Ya'a ula lalean Ya'a, ovu Ya'a vali veka ubana marmuri lalean. Fiang ini Ya'a una'a, ovu una'a roak na'ut i lanit ivavan wol nana'a obin, ovu veka una'a lalawatan, nata ti wol ni wahan. Ya'a ini Ubu. Ning ngrebat a nlia munuk.”
66001009	Ya'a ini Yohanes, terabir-valibira ya'a, tevek itmunuk torang Yesus Kristus. Tamata ra rwi-rwa ita tevek torang Ia, ovu tna'a roak Ni Fareta a, ovu vali tatahang raladida watan. Rvatuk ya'a ma uti una'a nuhu isa naran Patmos, tevek ufamalik Ubu Ni vaivatul ra, ovu ufamalik Yesus.
66001010	Na'ut amar kareda a, na Ubu Ni Roh a nfareta ya'a, ovu urenar vai isa ngoan a dawan ma wean tvuri.
66001011	Vai yai nfalak ne, “Mtulis munuk afa ovi mrea yai na'a buku, ma mala verin tamata ovi rorang Yesus rira sidovung ifitu ini: Efesus, Smirna, Pergamus, Tiatira, Sardis, Filadelfia ovu Laodikia.”
66001012	Ba ufulak wahang a, ma al udava vai i nangrihi nma verin ya'a yai. Ti ma ufulak wahang a, na urea damar wan ifitu. Damar wan avyai, rotu tali masa.
66001013	Na'a damar wan ifitu yai fruarira ra, na afa isa felan a wean i ntali Ubu ma neluk tamata. Ni ravit a blawat i noru a nsuta naran lahir ean ra. Ni bakreat i ala nveva yaran a, rotu tali masa.
66001014	Wahan a vanan ma wean na'ut i lera ndirlola a. Ulun a ovu Ni vut a rangiar ma wean avat minan. Matan vanan ma wean yafongan. Ean nyadat ma wean tembaga i rasnuri ia na'a yafu ma rfamasa roak ia ma nyadat. Vain a dawan ma ngoan a wean saksakan dodun. Liman mela ntaha nara ifitu ovu nahin blawat i namneran mela-balit a, ntali vavan a nma murin.
66001017	Ti ma urea Ia, na ti ufangofak lahir tenang a na'a wahan ralan a, wean tamata i nmata roak a. Na'uk Ia nlauk liman mela a ma nkena ya'a ma nfalak ne, “Deka bwobar! Ya'a ini ula lalean Ya'a ovu vali uban-muri lalean.
66001018	Ya'a ini ning vava'at kakiwal. Ya'a ini umata roak, na'uk eka msyi'ik, fiang ini uva'at ewal roak, nata ti wol ni wahan. Ya'a utaha vali kusi verin matmatan ra, ovu Ning ngrebat vali ma ufareta matmatan ra ma rva'at ewal.
66001019	Ba mtulis munuk afa ovi mrea roak yai: Afa ovi fiang ini rvotuk roak, ovu afa ovi veka rvotuk na'a amar ovi veka rma ini.
66001020	Afa fanfonak i lan a wol mka'a na'a nara ifitu i mrea roak na'a limang mela a, ovu damar wan ifitu i rotu tali masa yai, ihin a wean ini: Nara ifitu yai rfaturu ne, Ubu Ni sansinir tali lanit ratan ovi rwanar tamata ovi rorang Yesus rira sidovung ifitu yai. Damar wan ifitu yai nfaturu sidovung ifitu yai.”
66002001	Duila'a Yesus nfalak verin ya'a ne, “Mtulis surat verin Ubu Ni sansinir tali lanit ratan i nwanar tamata ovi rorang Yesus rira sidovung na'a kota Efesus. Mtulis wean ini: Vaivatul ini ntali Ia i ntaha nara ifitu na'a liman mela a, ma nbana al nsi'ik damar wan ifitu i rotu tali masa yai.
66002002	Ia nfalak ne: Ya'a uka'a afa ovi myotu na'a bira vava'at ra. Uka'a ne, mia mkyarya ma dawan ovu mtyahang nal ralabira, wean i tamata boku rwi-rwa mia, tevek myorang Ya'a. Uka'a vali ne, myangal tamata ovi raktufan ra. Mia vali mlyabir teman roak tamata sian ovi rfalak ne, Ubu nsinir ira ma rfamalik Ni vaivatul ra. Ba msyi'ik roak afa ovi rotu ra, ma mkya'a roak ne, tamata avyai rsiklabir.
66002003	Ya'a uka'a vali ne, tamata ra rwi-rwa mia, na'uk mtyahang nal ralabira ra, tevek myorang urun Ya'a ovu wol mtyalik tali bira inorang a.
66002004	Na'uk musti utabu mia na'a afa isa: bira silobang a wol wean roak amar i beti myorang Ya'a.
66002005	Mingnanang, tevek lan ana, ralabira lolin urun ma bira silobang a dawan, na'uk fiang ini wol myotu roak wean lan a. Myahil ma mtyalik tali bira salasilan ra, ma mlyobang Ya'a ovu msyilobang mia kikyai wean lan a. Wean i wol myahil, na Ya'a veka uma ma ala bira damar wan a tali wan a.
66002006	Na'uk bira lolin a nana'a vali, tevek wol inabira lahir afa sian ovi Nikolaus ni tamata ra rotu a. Ya'a vali wol inak lahir afa avyai.
66002007	Ba eka mryenar afa ovi Ubu Ni Roh nfalak verin tamata ovi rorang Yesus rira sidovung ra. Tamata iki watan norang Ya'a ma nangal nala afa ovi sian ra, na veka utorung ma na'an aa vuan i nala vava'at kakiwal a. Aa i nala vava'at kakiwal nana'a Ubu Ni va'i i rfanara ia ne, Firdaus.”
66002008	Ba Duila'a Yesus nfalak vali verin ya'a ne, “Mtulis surat verin Ubu Ni sansinir tali lanit ratan i nwanar tamata ovi rorang Yesus rira sidovung na'a kota Smirna. Mtulis wean ini: Ia ula lalean Ia ma notu munuk afakataka. Ia vali veka nban-muri lalean ma nfakena munuk afa avyai. Ia nmata roak, na'uk fiang ini nva'at ewal roak tali matmatan.
66002009	Ia nfalak ne: Ya'a uka'a bira susa aleman ovi mtyuan ra ovu bira kasian ra. Uka'a lahir ne, bira metan ra mamahin watan, na'uk mkya'i roak na'a bira inorang a. Uka'a vali tamata Yahudi ovi rfalak sian mia, tevek wol rna'a tamata ovi rorang Yesus rira sidovung a, na'uk rna'a roak nitdawan ni sidovung a.
66002010	Ralabira deka kako'u na'a afa sian ovi veka mtyuan ra! Mingnanang, tevek nitdawan veka nsinir ni tamata ra ma rtaha tamata boku tali bira sidovung a, ma ra'abu'i ira. Ira rotu wean inyai ma rlabir teman mia. Mia veka mtyuan susa, ti naran amar vutu a. Na'uk myot-orang lalawatan afa ovi ufalak ra, velik ne rfedan vali mia. Ya'a veka aval bira rala lolin ra ovu vava'at kakiwal, tevek mtyahang nal ralabira.
66002011	Ba eka mryenar afa ovi Ubu Ni Roh nfalak verin tamata ovi rorang Yesus rira sidovung ra. Tamata iki watan norang Ya'a ma nangal nala afa ovi sian ra, na ia veka wol nti nmata na'a yafwan kakiwal i rfanara ia ne, matmatan farua.”
66002012	Ba Duila'a Yesus nfalak verin ya'a ne, “Mtulis vali surat verin Ubu Ni sansinir tali lanit ratan i nwanar tamata ovi rorang Yesus rira sidovung na'a kota Pergamus. Mtulis wean ini: Vaivatul ini ntali Yesus. Ia ni nahin blawat i namneran mela-balit a ma nfalak ne:
66002013	Ya'a uka'a roak ne, mia mnya'a wan i nitdawan ndoku ma nfareta a. Mia wol myalak mia ne myorang Ya'a, velik ne msyi'ik i rfedan Antipas. Na'uk bira inorang a, na'a watan Ya'a. Antipas ini not-orang lalawatan afa ovi ufalak ra ma nfamalik Ya'a verin tamata liak ra, na'a wan i nitdawan nleal, inyai bira kota a.
66002014	Na'uk utabu mia na'a afa ifira, tevek tamata boku tali bira sidovung a rorang afa ovi lan a Bileam nair roak. Ia nfalyawang verin Balak na'a afa ovi rotu ma Israel ra rleka na'a salasilan ra. Bileam nweang ira ma ra'an afa ovi rala roak ma al rfadawang walut ra. Ia vali nweang ira ma rsifa tia ma watan ovu tamata ovi wol awarira verin ira.
66002015	Tali bir tinemun, na boku vali rorang afa ovi wol kena ra tali afa ovi Nikolaus ni tamata ra rair ra.
66002016	Ba ufalak verin mia ne, myahil ma mtyalik tali bira salasilan ra! Wean i wol myahil, na wol mnanat, na Ya'a veka uma ma ungrihi visal-vasil tamata avyai, ma ukun ira ovu nahin blawat i namneran mela-balit, ma veka ntali vavang a nti murin.
66002017	Ba eka mryenar afa ovi Ubu Ni Roh nfalak verin tamata ovi rorang Yesus rira sidovung ra. Tamata iki watan norang Ya'a ma nangal nala afa ovi sian ra, na Ya'a veka ala afamtahan isa naran manna verin ia; afamtahan yai rfonak ia. Ya'a veka ala vali vatu ngangiar sasan lokat ira. Na'a vatu avyai ratarira ra, na rtulis naran ngorva'an isa. Wol tamata isa vali nka'a naran ngorva'an yai. Tamata i nia vatu yai, sa'i nka'a.”
66002018	Ba Duila'a Yesus nfalak verin ya'a ne, “Mtulis vali surat verin Ubu Ni sansinir tali lanit ratan i nwanar tamata ovi rorang Yesus rira sidovung na'a kota Tiatira. Mtulis wean ini: Ubu Yanan Ni snurak ini. Matan wean yafongan, ovu ean wean tembaga i rasnuri ia na'a yafu ma rfamasa roak ma nyadat.
66002019	Ia nfalak ne: Ya'a uka'a munuk afa ovi myotu na'a bira vava'at ra. Uka'a vali ne, mkya'a ma mlyobang Ya'a ovu msyilobang mia. Uka'a vali ne, mkyarya urun verin Ya'a, ovu mtyahang nal ralabira na'a afa ovi susa ra. Ya'a uka'a vali ne, afa ovi fiang ini myotu ra, nlia tali afa ovi lan a myotu, na'ut i beti myorang Ya'a.
66002020	Na'uk Ya'a wol utorung afa isa tali mia, tevek wol mtyab-teri vata i naran Izebel. Ia nfalak ne, nabi ia. Ia nlabir waweang tamata ovi rorang Ya'a, ma rsifa tia ma watan ovu tamata ovi wol awarira verin ira, ovu ra'an afa ovi rala roak ma al rfadawang walut ra.
66002021	Ya'a ala roak amar ma nahil ma ntalik tali ni salasilan ra, na'uk nafena, ba inan watan ma ntuba ovu tamata ovi wol awan verin ira.
66002022	Ba Ya'a veka usba vatuk ia nti ko'i i tamata ovi nawar ira rtuba a, boma nawar ia. Wean i tamata ovi rorang ia rafena ma rahil, na'uk inar watan ma rtuba ovu tamata ovi wol awarira verin ira, na veka otu ma rfarnuang wawa'uk i dawan urun a.
66002023	Ya'a veka ufedan munuk tamata ovi rorang vata yai ni afa ovi nair ra. Otu wean inyai, boma tamata ovi rorang Ya'a rira sidovung ra munuk rka'a ne, Ya'a uka'a munuk afa ovi tamata ra inar, ovu afa ovi ranovak na'a ralarira ra. Ya'a veka aval mia na'a bira rala lolin ra, te ukun mia lokat tamata ma inovan ovu afa ovi myotu ra.
66002024	Na'uk tali bir tinemun ovi mnya'a Tiatira, boku vali wol myorang afa ovi Izebel nair ra. Mia wol myot-orang afa ovi Izebel ni tamata ra rfamalik na'a nitdawan ni afa fanfonak ra. Ba ufalak verin mia ne, Ya'a wol ala varvara liak verin mia.
66002025	Ba myorang a'uk afa ovi mryenar roak tali Ya'a, ti naran amar i veka uma ewal a.
66002026	Tamata iki watan, wean i norang Ya'a ma nangal nala afa ovi sian ra, ovu not-orang roak afa ovi ufalak ra, na ti naran amar i veka uma ewal a, na veka ala ngrebat i Yamang a nala roak verin Ya'a, ma ala verin ira. Ya'a veka ala ngrebat verin ira, wean takil tma'an, ma rfareta bangsa ra munuk. Ba rala takil yai ma rfefik-rfari tamata avyai, wean i rfefik-rfari suran ra.
66002028	Ya'a veka ala vali nara telyawar a verin ira, ma nfaturu ne, uturira.
66002029	Ba eka mryenar afa ovi Ubu Ni Roh nfalak verin tamata ovi rorang Yesus rira sidovung ra.”
66003001	Duila'a Yesus nfalak verin ya'a ne, “Mtulis surat verin Ubu Ni sansinir tali lanit ratan i nwanar tamata ovi rorang Yesus rira sidovung na'a kota Sardis. Mtulis wean ini: Vaivatul ini ntali Ia i nfareta roh ifitu ovi rkarya verin Ubu, ovu ntaha nara ifitu a. Ia nfalak ne: Ya'a uka'a munuk afa ovi myotu ra. Tamata ra rfalak ne, bya'at obin, na'uk velik aba, mia myata roak.
66003002	Usi'ik bira inorang a, na wol inovan ovu afa ovi Ubu nfalak ra. Byatar kikyai ma msyi'ik wabira ra! Fyangrebat bira inorang kedan i fiang ini nana'a obin, tevek wol myotu wean inyai, na veka nmamu munuk. Usi'ik afa ovi myotu ra, na wol isa vali obin nfakena Ning Ubu, ralan a.
66003003	Ba mingnanang afa ovi rair roak verin mia, ovu afa ovi mryenar roak na'a bira inorang a. Mtyalik kikyai ma deka myotu salasilan ra, na'uk myot-orang a'uk Ning afa ovi rair roak verin mia yai. Wean i wol myahil ma mtyalik tali bira salasilan, na Ya'a veka uma wean tamata barborin, ma wol mkya'a ne, lafira ki uma.
66003004	Na'uk na'a Sardis, na bira tamata ifira na'a bira sidovung a wol rfangra rira kadaravit ra ovu salasilan ra. Ira veka roru kadaravit ngangiar, tevek rira vava'at ra rmalola, ba inovan ma rbana ovu Ya'a.
66003005	Ba tamata iki watan norang Ya'a ma nangal nala afa ovi sian ra, na ia veka noru kadaravit ngangiar. Ya'a veka wol a'i vatuk naran a tali buku i utulis roak tamata ovi rira vava'at kakiwal nararira ra. Ya'a veka utorung ma ufalak ne, uka'a ia na'a Yamang a ovu Ni sansinir ovi rtali lanit ratan waharira ralan ra.
66003006	Ba eka mryenar afa ovi Ubu Ni Roh nfalak verin tamata ovi rorang Yesus rira sidovung ra.”
66003007	Duila'a Yesus nfalak verin ya'a ne, “Mtulis vali verin Ubu Ni sansinir tali lanit ratan i nwanar tamata ovi rorang Yesus rira sidovung na'a kota Filadelfia. Mtulis wean ini: Vaivatul ini ntali Ia i nmerat urun ovu nfabana urun afa ovi Ubu nfalak ra. Ia ntaha raja Daud ni kusi a, ba wean i nvadil falfolat a, na wol tamata isa bisma nfolat nala, ovu wean i nfolat falfolat a, na wol tamata isa vali bisma nvadil nala.
66003008	Ia nfalak ne: Ya'a uka'a afa ovi myotu na'a bira vava'at ra. Uka'a ne, bira ngrebat kako'u watan, na'uk myot-orang afa ovi ufalak ra, ovu wol myalak mia ne, wol mkya'a Ya'a. Myotu wean inyai, ba uvadil roak falfolat verin mia, ovu vali wol tamata isa bisma nfolat nala.
66003009	Eka mingnanang, tamata boku rtali nitdawan ni sidovung a rfalak ne, Yahudi ira, na'uk rsiklabir, tevek inyai wol kena. Ya'a veka otu ma tamata avyai rma ma rsangatur na'a wahabira ralan ra, ma veka rtorung ne, Ya'a ulobang mia.
66003010	Mia myot-orang roak afa ovi ufalak ra, ovu mtyahang nal ralabira na'a bira susa ra al mnyaban Ya'a. Ba na'a amar i veka ulabir teman tamata ovi rna'a lanit ivavan munuk ovu sian i dawan urun a, na Ya'a veka ubelat teri mia na'a amar yai.
66003011	Wol mnanat, na Ya'a veka uma lanit ivavan ini! Myorang a'uk afa ovi mryenar roak tali Ya'a, boma tamata ra wol bisma rala afa ovi utorung roak verin mia ma aval mia na'a bira rala lolin ra.
66003012	Ba tamata iki watan, wean i norang Ya'a ma nangal nala afa ovi sian ra, na Ya'a veka aval ia na'a ni rala lolin a. Ya'a veka otu ma ia nana'a lalawatan Ubu Ni Rahan Dawan Falurut a. Tamata yai wean liri ovi rna'a roak rahan a, ba wol bisma rtaha rti wan liak. Ya'a vali veka utulis Yamang a Ubila'a naran a na'a tamata yai, ovu na'a Ni kota i naran Yerusalem a, boma nka'a ne, Ubu Ni roak ia, ovu ia ni roak kota yai. Kota yai naran Yerusalem ngorva'an i veka ntali lanit ratan nsuta. Ya'a veka utulis vali narang ngorva'an a na'a tamata yai.
66003013	Ba eka mryenar afa ovi Ubu Ni Roh nfalak verin tamata ovi rorang Yesus rira sidovung ra.”
66003014	Duila'a Yesus nfalak verin ya'a ne, “Mtulis surat verin Ubu Ni sansinir tali lanit ratan i nwanar tamata ovi rorang Yesus rira sidovung na'a kota Laodikia. Mtulis wean ini: Vaivatul ini ntali Ia i rfanara ia ne, Kena Urun. Ia nfamalik lalawatan afa ovi kena ra. Afa ovi kena ra munuk rtali Ubu. Nahu Ia, na Ubu notu munuk afa ovi rna'a lanit ivavan ini.
66003015	Ia nfalak ne: Ya'a uka'a afa ovi myotu na'a bira vava'at ra. Uka'a ne, mia wol myalak mia na'a Ya'a, na'uk byosa ma wol myot-orang afa ovi ufalak ra. Mia weabira wear i wol ngnea ovu wol ridin a, ma taltulin watan. Ni lolin a, mia musti ridin te ngnea lahir!
66003016	Ba bira inorang wean wear i taltulin a, wol ridin ovu wol ngnea ma wean i myorang Ya'a ovu ralabira tutul watan. Myotu wean inyai, na Ya'a veka umuta vatuk mia tali vavang a.
66003017	Mia fyalak ne, ‘Ami amka'i roak na'a mami inorang a ovu ami ka'i amfaka'i tenamami ra,’ ovu fyalak vali ne, wol bira kasian. Wora lahir mia, tevek wol mkya'a ne, bira kasian a dawan! Mia wol bira akataka, bira kadaravit ra viar watan, ovu vali matabira ra rkibu.
66003018	Wean inyai bi, usurak mia ma fyaha masa tali Ya'a, boma mkya'i na'a bira inorang a. Masa yai rasnuri roak ia na'a yafu ma rfamasa roak ia. Mia vali musti fyaha kadaravit ngangiar tali Ya'a ma myeluk, boma deka mya'it, tevek tamata ra rsi'ik bira kadaravit vian ra. Mia vali musti fyaha ubat tali Ya'a ma na'a matabira ra, boma msyirea ma lolin. Fyaha munuk afa avyai, boma Ubu nfaka'i mia na'a bira inorang.
66003019	Ya'a utabu ovu ufakena tamata ovi ulobang ira, ba ralabira urun ma myahil ma mtyalik kikyai tali bira salasilan ra!
66003020	Mya ma msyi'ik! Ya'a udiri rahan ngoran a ma ufwak, ovu evan falfolat a. Ba wean i tamata iki watan nasweang Ya'a ma uti ralan, na Ya'a veka uti ma utuan lahir ia na'a ralan ma ufna'an ovu ia. Wean inyai, na Ya'a Ningu roak ia.
66003021	Ba tamata iki watan, wean i norang Ya'a ma nangal nala afa ovi sian ra, na Ya'a veka ala ia ma ndoku ma nfareta ovu Ya'a na'a wan i Ubu ndoku ma nfareta, wean i Ya'a vali angal nala roak afa ovi sian ra ma udoku ovu Yamang a na'a wan i nfareta.
66003022	Ba eka mryenar afa ovi Ubu Ni Roh nfalak verin tamata ovi rorang Yesus rira sidovung ra.”
66004001	Ti ma usi'ik munuk afa avyai, na urea vali ne, falfolat isa natvadil na'a lanit ratan. Ba urenar vai i lan a nangrihi roak verin ya'a. Vai yai wean tamata ra rafraik tvuri. Vai yai nangrihi verin ya'a, ma nfalak ne, “Mwa ini, Ya'a veka otu ma msi'ik afa ovi musti rma ini.”
66004002	Amar yai vali, na Ubu Ni Roh a nfareta ya'a, ma usi'ik vali na'a lanit ratan, na Tamata isa ndoku wan i Ubu ndoku ma nfareta a.
66004003	Tamata i ndoku wan i nfareta yai, vanan a wean vatu masmasa i warna hijau i fyawan, naran yaspis, ovu vatu masmasa valvulin i fyawan, naran sardis. Vanan a nyadat, ovu vali wean i lermida nlilit fareta wan yai, ma vanan a nyeba urun ia lahir, wean vatu masmasa i warna hijau i fyawan, naran zamrud.
66004004	Kadera vutrua rahin ifa'at rlilit wan i Tamata isa ndoku ma nfareta yai; fareta dawan vutrua rahin ifa'at rdoku kadera avyai. Ira munuk roru kadaravit ngangiar, ovu rteri vali ulurira ra ovu kalulu masa i raja ra ba'i raklulu a.
66004005	Vanan a nfitik, ovu ngoan dawan ma wean dodung rtali wan i Tamata isa ndoku ma nfareta yai, ovu damar ifitu vali ryeba na'a wan i Tamata isa ndoku ma nfareta yai ngoran a. Damar avyai rfaturu ne, Ubu Ni Roh i rfanara ne, roh ifitu i rkarya verin Ubu.
66004006	Na'a wan i Tamata isa ndoku ma nfareta yai ngoran a, na afa isa vali wean tahat. Afa yai nyadat ma wean kaca ngangiar i vanan urun ia, naran kristal. Na'a wan i Tamata isa ndoku ma nfareta yai ni lihir mela-balit a, na afa ifa'at ovi rva'at ma raling ma lolan watan ira rna'a susun ra. Matarira rna'a munuk waharira ralan ra, ovu tetarira ratan ra, ovu vali rsoru munuk lahir tenarira ra.
66004007	Afa ifa'at ovi rva'at ma raling ma lolan watan ira yai, isa felan a wean singa, beti hi nomor irua felan wean sapi brana, beti hi nomor itelu wahan a wean tamata wahan, na hi nomor ifa'at a, felan a wean afwatan isa, naran kyabila'a ma noru obin.
66004008	Afa ifa'at ovi rva'at ma raling ma lolan watan ira yai manirira nanean lokat ira. Matarira ra rsoru lahir tenarira ra, ovu rdedang ovan-amar lahir. Ira rdedang ma rfalak ne, “Ubila'a, Mu ngrebat a nlia munuk, ovu vali naram a nmerat urun. Oa fiang ini mna'a, ovu mna'a roak na'ut i lanit ivavan wol nana'a obin, ovu veka mna'a lalawatan, nata ti wol ni wahan.”
66004009	Afa ifa'at ovi rva'at ma raling ma lolan watan ira yai, rdedang ovu ralang Ubu ma rfadawang Ia nana'a wan i ndoku ma nfareta, ma rfalak fara weninyai verin Ia i nva'at, nata ti wol ni wahan.
66004010	Fareta dawan vutrua rahin ifa'at avyai rsangatur vali verin Ubu na'a wan i ndoku ma nfareta, ma rfadawang Ia i nva'at, nata ti wol ni wahan. Ira rala munuk rira kalulu i rala al rfareta tamata ra verin Ubu ma rfaturu ne, Ubu nfareta vali ira, ovu rsoak ma rdedang verin Ia ma rfalak ne,
66004011	“Ubu, amalang Oa, tevek motu munuk afa ovi rna'a lanit i vavan a. Mu ngrebat, ma motu afaka watan, ba afa avyai veka rna'a watan. Oa mot-nala munuk afakataka, wean lahir afa ovi ralam nfalak a. Oa ini Duila'a i amraning a. Oa sa'i dawan Oa, ba inovan ma amraning Oa.”
66005001	Nata urea Ia i ndoku wan i Ubu nfareta a, na liman mela ntaha buku isa ma rlulung roak ia. Na'a buku lalulung yai ralan ovu murin a, na rtulis ma nngora lahir, ma rkeak ovu rtomak roak afa isa wean segel ifitu na'a.
66005002	Ba usi'ik Ubu Ni sansinir isa i nangrebat urun nana'a lanit ratan. Ia nafwak ma norat ne, “Iki veka ni vava'at nmalola ma inovan ma nkamsat nala segel i na'a buku lalulung yai ma nvelar ia?”
66005003	Na'uk wol tamata isa vali na'a lanit ratan ovu lanit i vavan ini, ovu vali na'a letvava, ni vava'at a nmalola ma inovan ma nvadil buku lalulung yai, ma nbas ihin a.
66005004	Ba ralang lalau urun ma uvakar ma dawan, tevek wol tamata isa vali bisma nvelar nala buku lalulung yai ma nbas ihin a.
66005005	Tali fareta dawan vutrua rahin ifa'at avyai, na isa nfalak verin ya'a ne, “Deka bwakar. Eka msi'ik, tamata i rfanara vali Ia ne, Singa i ntali Yahudi rira arun dawan isa naran Yehuda. Ia ubun a nusin verin Raja Daud, ovu nangal nala roak afa ovi sian ra munuk, ma utun roak. Ba Ia sa'i bisma nruvat nala segel ifitu ovu buku lalulung yai.”
66005006	Nata usi'ik Domba Yanan a ndir-ebang wan i Ubu ndoku ma nfareta. Afa ifa'at ovi rva'at ma raling ma lolan watan ira yai, ovu fareta dawan avyai, rdir-lilit Ia. Domba Yanan yai felan a wean i rfedan roak Ia, na'uk nva'at ewal. Ia Ni ungar ifitu, ovu matan ifitu vali. Matan ifitu yai ihin a ne, Ubu Ni Roh i rfanara ne, roh ifitu i nti nban-soru lanit i vavan munuk.
66005007	Ba Domba Yanan yai nma ma nala buku lalulung yai tali Ubu liman mela a na'a wan i ndoku ma nfareta.
66005008	Na'ut i beti nala buku lalulung yai, na afa ifa'at ovi rva'at ma raling ma lolan watan ira yai ovu fareta dawan vutrua rahin ifa'at yai rsangatur na'a Domba Yanan yai wahan ralan a, ma raraning Ia. Ira munuk rtaha kecapi ovu ngusi masa sasan lokat ira. Ngusi avyai rngora ovu afa ovi rasnuri ma umarira voar lolin urun a, ma al nfaturu tamata ovi rorang Yesus rira falurut ra.
66005009	Ira rdedang dadedang ngorva'an isa verin Domba Yanan yai, tevek ralang Ia, ma rfalak ne, “Oa a'uk sa'i Mu vava'at nmalola, ba inovan ma mala buku lalulung yai ovu mkamsat ni segel ra. Tamata ra rfedan roak Oa ma laram a nvoat al mtevut tamata ra tali rira salasilan ra, ma reluk Ubu Ni tamata ra. Tamata avyai rtali arun dawan ra munuk, negara ra munuk, bangsa ra munuk ovu vali rtali vai ovi rna'a lanit ivavan a munuk.
66005010	Oa motu ma ira wean mela falurut ovi rkarya verin Ubu na'a Mu fareta a. Ira veka rfareta wean raja ra na'a lanit ivavan a.”
66005011	Nata usi'ik ewal ovu urenar dadedang tali Ubu Ni sansinir ra tali lanit ratan, rivun ila'a matan ma wol trekan nala. Ira munuk rdir-lilit wan i Ubu ndoku ma nfareta yai, ovu afa ifa'at ovi rva'at ma raling ma lolan watan ira yai, ovu vali fareta dawan avyai.
66005012	Ubu Ni sansinir avyai rdedang ma vairira dawan urun ia, ma rfalak ne, “Inovan ma amfadawang a'uk Domba Yanan i rfedan roak Ia yai, Amraning Ia, tevek Ni ngrebat a, Ni metan rivun, Ni kaka'a dawan, ovu Ni fareta a. Amfakaratat Ia, tevek Ni dawan a nrahi lia munuk ovu amalang a'uk Ia.”
66005013	Ya'a urenar munuk tamata ra ovu afa ovi rva'at na'a lanit ratan, ovu ovi rna'a lanit i vavan a, ovu vali ovi rna'a letvava. Urenar munuk vali afa ovi rna'a tahat ralan a. Afa avyai munuk rfalak ne, “Amdedang verin Ia i ndoku wan i Ubu ndoku ma nfareta a, ovu Domba Yanan a. Amfadawang ovu amraning Ia, tevek amalang Ia. Amfakaratat Ia, tevek Ni dawan a rahi lia munuk ovu Ni fareta a dawan lia munuk afakataka. Amfamalik Ia, nata ti wol ni wahan!”
66005014	Ba afa ifa'at ovi rva'at ma raling ma lolan watan ira yai rfalak ne, “Kena urun!” Fareta dawan avyai munuk rsangatur vali ma raraning Ia.
66006001	Nata usi'ik Domba Yanan yai nkamsat segel i ula lalean ia tali segel ifitu yai. Urenar vali vai dawan isa wean dodung ntali afa ifa'at ovi rva'at ma raling ma lolan watan ira yai, isa nma ma nfalak ne, “Mwa!”
66006002	Ba usi'ik vali, na brian munuk kuda ngangiar isa nvotuk, ovu afa isa wean tamata ndoku kuda yai tetan ratan a. Ia ntaha vuhur isa, ovu rala vali kalulu isa i raja ba'i raklulu. Ia ntali lanit ratan nsuta lanit ivavan ini ma notu rihi na utun, ovu ndava ma utun lalawatan.
66006003	Domba Yanan yai nkamsat segel i nomor irua yai, na urenar tali afa ovi rva'at ma raling ma lolan watan ira yai hi nomor irua vain a. Ia nfalak ne, “Mwa!”
66006004	Nata kuda liak isa vali nvotuk. Kuda yai vulun a navuli ma nyadat. Ubu nala ngrebat verin afa i ndoku kuda yai tetan ratan a, ma naling malinan a tali tamata ra munuk. Ia notu ma tamata ovi rna'a lanit ivavan ini wol rva'at ma lolin, na'uk rsingarahi ma rsifedan-sikual ira. Ba Ubu nala nahin blawat i namneran verin i ndoku kuda yai tetan ratan a.
66006005	Ti ma Domba Yanan yai nkamsat segel i nomor itelu a, na urenar tali afa ovi rva'at ma raling ma lolan watan ira yai, hi nomor itelu vain a. Ia nfalak ne, “Mwa!” Brian munuk, na usi'ik vali kuda ngtoan isa ovu i ndoku kuda yai tetan ratan a. Ia ntaha dasing isa na'a liman a.
66006006	Urenar vali wean i vai isa ntali afa ifa'at ovi rva'at ma raling ma lolan watan ira yai nma ma nfalak ne, “Gandum i lolin a fyawan urun, kil isa wean kadi na'a amar isa; gandum i sian a, kil itelu fyawan a wean kadi na'a amar isa. Na'uk deka myot-visal aa zaitun ra ovu aa anggur ra, tevek rala ngul tali aa zaitun ra ovu rala anggur tali aa anggur ra.”
66006007	Ti ma Domba Yanan yai nkamsat segel i nomor ifa'at yai, na urenar vali tali afa ovi rva'at ma raling ma lolan watan ira yai i nomor ifa'at vain a ma nfalak ne, “Mwa!”
66006008	Ba usi'ik, na kuda isa felan a naflilir. Ba i ndoku kuda yai tetan ratan a naran Matmatan, ovu fareta i nfareta matmatan ra norang ia ma na'a lahir murin a. Ubu nala ngrebat verin ira, ma rfedan tamata ovi rna'a lanit ivavan ini ma lokat tamata fanfa'an, na isa musti nmata (seperempat). Rfedan tamata ra ovu nahin blawat, lafar dawan, ovu vali suhut rivun nkena ira, ntafal vali afwatan nangan ovi rfedan tamata ra.
66006009	Nata Domba Yanan yai nkamsat segel nomor ilima yai. Ba usi'ik wan i tamata ra ba'i rasnuri rira korban verin Ubu. Na'a wan yai vavan a, na usi'ik tamata ovi rmata roak rira roh ra rva'at kakiwal ovu Ubu. Tamata ra rfedan tamata avyai, tevek ralarira urun ma rfamalik ovu rot-orang Ubu Ni vaivatul ra.
66006010	Rira roh ra rafwak ma vairira dawan urun, ma rfalak ne, “Ubu, Oa sa'i dawan Oa! Oa mwerat urun ovu wol msiklabir! Deka mnaban ma mnanat da'in, ovu fwaleka inukun verin tamata ovi rfedan ami na'a lanit ivavan ini.”
66006011	Ubu nala ravit blawat ngangiar sasan lokat ira, ovu nfalak verin ira ma rnaban kedan veki. Ira musti rnaban terarira ovi rkarya verin Yesus, ovu Ubu Ni tamata ovi rmata vali wean ira, ti naran i Ubu nfadoku roak. Tamata ra rfedan vali ira ma rmata munuk, beti Ubu nfaleka inukun verin tamata ovi rfedan Ni tamata ra.
66006012	Nata Domba Yanan yai nkamsat vali segel nomor inean a. Usi'ik, na wean ruru dawan urun i lahir ovu lera a nangtoan ma wean dedafafyat, na vulan a vali navuli ma wean lara.
66006013	Nara ovi rna'a lanit rleka rsuta lanit ivavan ini, wean aa ara vuan ovi bukal obin, na'uk nait dawan a nean roak ma rleka.
66006014	Lanit a natlulung ma wean i rlulung dari ma nmamu watan. Vuar ra ovu nuhu ra rdir-talik lahir warira ra ma wol rleal roak.
66006015	Raja ovi rna'a lanit ivavan ini ovu tamata ovi rban-ulu verin tamata ra, ovu vali ovi rfareta suldadu ra, ntafal vali tamata ovi rka'i ra veka rfonak ira na'a van ra, te vatu minan ovi rna'a vuar learira ra. Tamata ovi rtaha fareta ra, tamata sansinir ovu wol tamata sansinir ira, ovu vali tamata ra munuk lahir veka rfonak vali ira na'a inyai.
66006016	Ira rafwak verin vuar ra ovu vatu minan avyai. Ira rafwak ma rfalak ne, “Mlyeka ma mtyeri ami, boma Ia i ndoku wan i Ubu ndoku ma nfareta yai deka nrea ami, ovu Domba Yanan yai deka nfaturu lahir Ni ngrova ma nukun ami.
66006017	Amar i sian urun yai nma roak, ma Ubu ovu Domba Yanan a veka nfaturu lahir Ni ngrova ma nukun lokat tamata na'a rira afa ovi rotu ra. Ba wol tamata isa vali bisma ntahang nala inukun yai, tevek aleman da'in.”
66007001	Nata usi'ik afa liak isa vali. Lanit ivavan ini ni susun ifa'at, na Ubu Ni sansinir ifa'at tali lanit ratan rdiri lanit ivavan ini ni susun ifa'at yai. Ira rtaha teri nait matan ifa'at na'a lanit ivavan ini, boma nait deka nean na'a raa te roal, ovu vali deka nean aa ra.
66007002	Usi'ik vali Ubu Ni sansinir liak isa nvotuk tali lihir timur. Ia ntaha cap ntali Ubu i nva'at nata ti wol ni wahan, ma notu faneak na'a Ubu Ni tamata ra. Sansinir yai nafwak ma vain dawan ila'a verin sansinir ifa'at i Ubu nala karya verin ira yai, ma rot-visal lanit ivavan ini.
66007003	Sansinir yai nfalak ne, “Deka myot-visal afa ovi rna'a roal te afa ovi rna'a raa, te aa ra, wean i wol amotu Ubu Ni faneak ovu cap yai obin na'a Ni tamata ovi rkarya verin Ia rearira ra.”
66007004	Tamata isa nfalak verin ya'a ne, tamata sansinir ovi rtali lanit ratan rotu roak faneak na'a rearira ra, munuk lahir tamata rivun ratut isa rivun vutfa'at rahin ifa'at (144.000). Tamata avyai rtali arun dawan vutu rahin irua na'a Israel.
66007005	Tali arun dawan avyai munuk, na rotu faneak roak na'a tamata rivun avyai rearira ra. Lokat arun, ni tamata rivun vutu rahin irua. Arun avyai nararira: Yehuda, Ruben, Gad, Asyer, Naftali, Manasye, Simeon, Lewi, Isakhar, Zebulon, Yusuf ovu Benyamin.
66007009	Usi'ik munuk wean inyai, na urea vali ne, tamata rivun ila'a rasdovu ira ma wol trekan nala. Ira rtali negara ovi rna'a lanit ivavan munuk, ovu rtali arun dawan ra munuk, bangsa ra munuk ovu vai ra munuk na'a lanit ivavan a. Ira rdiri wan i Ubu ndoku ma nfareta ngoran a, ovu Domba Yanan wahan ralan a. Ira roru ravit blawat ngangiar, ovu lokat ira rtaha aa palem na'a limarira ra al rfadawang Ia.
66007010	Ira rafwak ma vairira dawan ila'a ne, “Amraning Ubu, tevek notu linga'an ma nsikat ami tali mami salasilan ra, ma mami vava'at kakiwal. Amraning mami Ubu i ndoku Ubu wan i nfareta! Amraning Domba Yanan a!”
66007011	Sansinir ra munuk rdir-lilit wan i Ubu ndoku ma nfareta ovu fareta dawan vutrua rahin ifa'at avyai, ovu afa ifa'at ovi rva'at ma raling ma lolan watan ira yai. Ira rsangatur ma raraning Ubu na'a wan i ndoku ma nfareta ngoran a, ovu rfadawang Ia.
66007012	Ira rfalak verin Ia ne, “Kena urun! Ubu sa'i dawan Ia. Tfadawang a'uk Ia, tevek Ni dawan a nlia munuk. Traning Ia, tevek Ni kaka'a dawan, Ni ngrebat a, ovu Ni fareta a. Tfalak ne, ‘Fara weninyai ta Ubu.’ Tfakaratat Ia ovu talang a'uk Ia. Kena urun.”
66007013	Tamata isa ntali fareta dawan avyai norat ya'a ne, “Tamata ovi roru ravit blawat ngangiar avyai tamata aba, ovu rtali inba rma?”
66007014	Ba ufalak verin ia ne, “Ya'a wol uka'a, oa sa'i mka'a.” Nata ia nfalak verin ya'a ne, “Tamata avyai rbana lia roak amar ovi Ubu nfadoku a ovu malinan watan. Amar avyai rira sian a dawan urun. Ira rtofi roak rira ravit blawat ra na'a Domba Yanan laran a ma rangiar.
66007015	Wean inyai bi rdiri Ubu wan i ndoku ma nfareta ngoran a, ma rfadawang Ia ovan-amar na'a Ubu Ni Rahan Dawan falurut a. Ubu i ndoku fareta wan yai veka nwanar ira.
66007016	Ira veka wol rfarnuang balafar ovu baroa roak, ovu lera ngnea veka wol nkena roak ira.
66007017	Ba Domba Yanan i na'a wan i Ubu ndoku ma nfareta fruan a, veka novun ira ma nwanar ira. Ia veka nfabana ira ma rti wear ulun i nala vava'at. Ia veka na'i vatuk munuk lurira ra tali matarira ra.”
66008001	Ti ma Domba Yanan yai nkamsat segel nomor ifitu yai, na wol afa isa vali ngoan a na'a lanit ratan a, ka'a bi menit vututelu.
66008002	Nata usi'ik Ubu Ni sansinir ifitu tali lanit ratan rdiri Ubu wahan ralan a. Ia nala tvuri, sasan lokat ira.
66008003	Ubu Ni sansinir liak isa nma vali ma ti ndir-ebang wan i rasnuri afa ovi voan lolin verin Ubu. Ia ntaha ngusi isa i rotu tali masa. Rala ma rivun afa ovi rasnuri ma umarira voar lolin, ma nfadoku ma neluk ni persembahan verin Ubu. Ia nala afa avyai ovu tamata ovi rorang Yesus rira falurut ra, ma rfadoku na'a wan i rasnuri afa ovi voar lolin avyai. Ira rotu wan yai tali masa ma rfadoku na'a wan i Ubu ndoku ma nfareta ngoran a.
66008004	Rasnuri afa ovi voar lolin avyai, ma uman a nafkoval ma nrata ratan ovu tamata ovi rorang Yesus rira falurut ra. Afa avyai rtali sansinir yai liman ralan a ma nrata lahir Ubu wahan ralan a.
66008005	Nata sansinir yai nala yafaran ovi rna'a wan i rasnuri afa ovi voar lolin na'a yai, ma nfadoku na'a ngusi, beti nvatuk yafaran yai nsuta lanit ivavan ini. Ba dodung a ngoan ma wean nangfefar, ovu fitik a nyelar lilit lahir, ovu vali ruru dawan na'a lanit ivavan ini.
66008006	Ba ti ma afa avyai roak, na Ubu Ni sansinir ifitu tali lanit ratan ovi rtaha tvuri ifitu yai rasusan roak mane rafraik tvuri ra.
66008007	Ubu Ni sansinir tali lanit ratan i nbana ula ia nafraik lan ni tvuri a, na rvatuk lahir da'ut es ovu yafu, nsileti ovu lara nsuta lanit ivavan a. Ba sepertiga lanit ivavan a nlevur, ovu aa ra rlevur vali ma wean inyai. Ngrova ovi rva'at ra munuk lahir rlevur vali.
66008008	Sansinir i nomor irua nafraik ni tvuri a, na afa isa wean vuar dawan, ovu nonga lalawatan ma rasba vatuk nsuta tahat. Ba sepertiga tahat a lara watan,
66008009	ovu afwatan ovi rna'a tahat ralan, sepertiga rmata vali, ovu vali kabal ovi rna'a tahat ratan a, sepertiga rama'ar munuk.
66008010	Sansinir i nomor itelu nafraik vali ni tvuri a, ba nara dawan isa nleka tali lanit ratan nsuta, ma ongan a wean obor. Nara yai nleka nsuta ma nkena lahir sepertiga oar ra ovu wear matan ra.
66008011	Nara yai naran Apsintus, ihin a ne, kfera. Ba sepertiga tali wear ra munuk kfera, ovu tamata ra rmata ma dawan, tevek renu wear i kfera roak yai.
66008012	Sansinir i nomor ifa'at yai nafraik ni tvuri a, ma wean i tamata rfar-visal lera, vulan ovu nara ra. Ba sepertiga tali lera, vulan ovu nara ra wol vanar. Amar na, lera vanan sepertiga watan. Ovan, na vulan ovu nara ra vanarira sepertiga vali.
66008013	Nata usi'ik ovu urenar lahir kyabila'a isa noru ma karatat urun ia, ma nafwak ma vain dawan urun ia ne, “Sian urun, sian urun, sian urun i lahir tamata ovi mnya'a lanit ivavan ini, tevek sansinir itelu veka rafraik vali rira tvuri ra.”
66009001	Ubu Ni sansinir tali lanit ratan i nomor ilima nafraik ni tvuri a, na usi'ik nara isa nleka roak tali lanit ma nsuta lanit ini. Nara yai ntaha kusi i rala roak verin ia ma nvadil tivat matmatan i bilaman urun a.
66009002	Nara yai nvadil tivat matmatan yai ni nulan a, ba uman i ndata yai amafal ma wean i tasnuri va'i ra. Uman dawan yai nkoval lilit lahir lanit ivavan ini, ovu nteri vali lera a ma dedan watan.
66009003	Kabina ra rtali uman dawan yai ralan a rma lanit ivavan ini. Ubu nala ngrebat verin kabina avyai, boma rsikatan vali, wean katkatan ra.
66009004	Ia nfalak verin ira ne, “Deka myot-visal afa irubun ra, ngrova ra ovu aa ra. Na'uk myotu wawa'uk i dawan na'a watan tamata ovi wol rira Ubu Ni faneak a na'a rearira ra.”
66009005	Ubu ntorung ma kabina avyai rotu ma tamata avyai rfarnuang wawa'uk, ti naran vulan ilima, na'uk wol rotu ma rmata. Wawa'uk i rfarnuang tevek kabina avyai, wean lahir wawa'uk i tfarnuang na'ut i katkatan a nkatan.
66009006	Tali vulan ilima yai, na tamata avyai veka rdava matmatan a, na'uk wol rdav-nala. Ira vali inar ma rmata, tevek wawa'uk yai, na'uk wol rmat-nala.
66009007	Kabina avyai felarira ra wean kuda ovi rasusan roak ira mane rti rotu rihi. Na'a ulurira ratan ra, na afa isa wean kalulu masa i raja ra ba'i raklulu, ovu waharira ra wean tamata.
66009008	Rira vut ra wean vata rira vut ra, ovu nifarira ra dawan ovu ramneran ma wean singa nifan ra.
66009009	Rteri buburira ra ovu ravit i wean tma'an. Manirira ra ngoar ma wean kuda dur ovi rlia kareta ra ma rafla mane rti rotu rihi.
66009010	Kikurira ra ramneran ma wean katkatan kikurira ra, ovu rira bisa a nangrebat. Rira ngrebat nana'a kikurira ra, ma rotu ma tamata ra rfarnuang wawa'uk i sian urun a, ti naran vulan ilima.
66009011	Ira rira raja isa, nfareta ira. Raja yai, sansinir i ntali tivat matmatan i bilaman urun ia yai. Ia naran irua lahir; na'a vai Ibrani naran a Abadon, na'a vai Yunani naran a Apolion. Naran irua yai ihirira ne, afa ovi rot-visal afaka watan.
66009012	Sian urun i lahir hi ula lalean a nkena lan roak lanit ivavan a, nbosal roak. Fiang ini sian urun i lahir, irua veka rma vali.
66009013	Ubu Ni sansinir tali lanit ratan i nomor inean nafraik ni tvuri a, na urenar vai isa ntali wan i rotu tali masa ni susun ifa'at a. Wan yai ba'i rasnuri aa ovi voarira ra lolin verin Ubu, na'a wahan ralan a.
66009014	Vai yai nfalak verin Ubu Ni sansinir yai ne, “Fwatalik Ubu Ni sansinir ifa'at tali lanit ratan i rkeak ira na'a oar dawan Efrat!”
66009015	Ba Ubu Ni sansinir i nomor inean yai nfatalik Ubu Ni sansinir ifa'at yai, ma veka rti ma rfedan sepertiga tamata ovi rna'a lanit ivavan ini. Ubu nfadoku roak ma Ni sansinir avyai rfedan tamata ra, na'ut amar, vulan, ovu ta'un ovi nfadoku ma rotu a.
66009016	Ti ma wol urea roak sansinir ifa'at yai, na urenar vai isa nfalak ne, “Suldadu juta ratut irua rdata rira kuda ra ma rma ma rasdovu ira.”
66009017	Nata wean i umifi, na'uk wol utub-lufa ma urea vali ne, tamata ovi rdata kuda avyai, roru ravit tma'an ma al rteri buburira ra. Ravit avyai rira warna valvulin, biru wean tahat i na'a aletan, ovu wean vatu unil ovi ryadat urun a naran belerang. Kuda avyai ulurira ra wean singa, ovu yafu, yafuman ovu vatu belerang rtali vavarira ra rma murin.
66009018	Sepertiga tali tamata ovi rna'a lanit ivavan ini rmata munuk. Ira rfarnuang rira wawa'uk ma rmata, tevek yafu, yafuman, ovu vatu belerang rkena ira.
66009019	Kuda avyai rira ngrebat tali sumarira ra ovu kikurira ra ma rvisal-rvasil tamata ra. Kikurira ra wean nifa ma ulurira ra rvisal-rvasil tamata ra.
66009020	Na'uk tamata ovi wol rmata tali sian dawan avyai, ira wol rahil obin ma rtalik tali rira salasilan ovi rotu ra. Ira wol rtalik ma rsangatur ma raraning nait sian ra ovu walut ovi rotu ovu limarira, tali masa, perak, tembaga, vatu, ovu aa. Walut avyai wol rsirea, wol rafrenar, ovu vali wol rbana ovu wol rfaduak lahir.
66009021	Ira rafena ma rahil ma rtalik tali rira sifedan ra. Ira rafena vali ma rtalik tali rira afa ovi rtaha ra te rira afnitu ra, ovu vali rafena ma rahil ma deka rsifa tia ma watan ovu tamata ovi wol awarira verin ira. Rafena vali ma rahil tali rira barborin ra.
66010001	Nata urea Ubu Ni sansinir liak isa i nangrebat urun a, ntali lanit ratan nsuta. Mutan isa nkuma Ubu Ni sansinir yai, ovu lermida nvevar lilit ulun a. Ia wahan a nyadat ma wean lera, ovu ean a wean liri ovi rfangrebat rahan ra. Liri avyai ryadat ma wean yafu.
66010002	Ia ntaha velar watan buku lalulung i ko'u a na'a liman a. Ia ndiri ma ean mela nta tahat, na ean balit a nta vali lanun a.
66010003	Ia nafwak ma vain a dawan, wean singa vain a. Ia nafwak munuk, na dodung ifitu rvalat ia ovu vairira dawan.
66010004	Ti ma dodung nvalat nala fafitu, na mane utulis afa ovi nfalak ra, na'uk urenar vai isa ntali lanit ratan nma ma nfalak ne, “Deka fwalyawang afa ovi dodung avyai rfalak ra. Deka mtulis afa avyai!”
66010005	Ba usi'ik Ubu Ni Sansinir i ndiri tahat ovu lanun, ma nsikat liman mela nrata lanit.
66010006	Ubu notu lanit ovu lanit ivavan a, tahat ovu afa ovi rna'a ralan a, ovu Ia nva'at kakiwal. Ba Ubu Ni sansinir yai nala Ubu i sa'i dawan naran a ma al nafwaba ma nfalak ne, “Ubu wol nanaban roak, ba notu lahir afa ovi nfadoku roak a! Na'ut i Ubu Ni sansinir i nomor ifitu nafraik ni tvuri a, na Ubu veka notu lahir afa fanfonak ovi tamata ra wol rka'a, wean i nfalak lan roak verin nabi ovi rfamalik Ni vaivatul ra.”
66010008	Vai i urenar tali lanit ratan yai nfalak vali verin ya'a ne, “Muti ma mala buku lalulung i natvelar na'a Ubu Ni sansinir i ndiri tahat ovu lanun yai liman ralan a.”
66010009	Ba uti ma utuan Ubu Ni sansinir yai ma era tali ia, ma nala buku lalulung yai verin ya'a. Ia nfalak verin ya'a ne, “Mala ma muan buku lalulung yai. Na'a vavam ralan a, na laran a manminak ma wean wenan vahan, na'uk veka notu ma fwarnuang, na evum ralan a kfera.”
66010010	Nata al roak buku lalulung yai tali Ubu Ni sansinir yai liman a, ma uan. Na'a vavang ralan a, laran a wean wenan vahan. Na'uk ti ma utelas, na ufarnuang evung ralan a kfera.
66010011	Ba nfangnanang ya'a ma nfalak ne, “Oa musti fwamalik ewal afa ovi Ubu nfadoku roak verin tamata ovi rtali bangsa rivun, ovu rtali negara rivun, ovu raja rivun, ovu vali rtali vai rivun ovi rna'a lanit vavan a.”
66011001	Ubu Ni sansinir isa ntali lanit ratan nala aa etal isa, wean takil i al rukur afa verin ya'a. Ia nfalak verin ya'a ne, “Muti ma mukur Ubu Ni Rahan Dawan Falurut a, ovu wan i ba'i rasnuri aa ovi voarira ra lolin verin Ubu. Mrekan vali tamata ovi rfadawang Ya'a na'a ralan eri.
66011002	Deka mukur lean dawan i nlilit Ubu Ni Rahan Dawan Falurut a, tevek ala roak verin tamata ovi wol rorang Ya'a. Tamata avyai veka rta sorat kota i nmerat urun yai, ti naran vulan vutfa'at rahin irua.
66011003	Ya'a veka ala ngrebat verin Ning tamata irua i rfamalik Ning vaivatul ra, ma reluk roak kadaravit ovi rotu tali kadut nur ma al nfaturu ne, ralarira lalau urun. Ira rarenar lahir tali Ubu ma ti rfamalik verin tamata ra, ti naran amar rivun isa ratut irua vutnean.”
66011004	Ning tamata irua yai, ira wearira aa zaitun irua ovu damar wan irua, ma rdiri Ubu i nfareta lanit ivavan a wahan ralan a.
66011005	Wean tamata boku mane rwi-rwa tamata irua yai, na rira ngrebat ma yafu ntali vavarira nti murin ma nasnuri munuk tamata ovi rira sian ira. Ba tamata ovi mane rotu sian ira veka rmata munuk.
66011006	Ubu nala ngrebat verin ira ma rotu ma wol da'ut, na'ut i rfamalik Ni afa ovi nfalak ra. Ira rira ngrebat vali ma rotu ma wear na'a lara, ovu rotu ma sian afaka watan nkena lanit ivavan ini, na'ut inba watan, wean i ralarira ra rfalak a.
66011007	Ti ma tamata irua rfalyawang munuk roak afa ovi Ubu nfalak ma musti rfamalik, na afwatan sian i veka ntali tivat matmatan i bilaman urun ia yai veka nangal nala ovu nfedan tamata irua yai.
66011008	Matmatan avyai tenarira ra rna'a watan linga'an ralan na'a kota i rbaku rira Duila'a na'a aa walwalur. Tamata ra rira faliak na'a kota yai ne, Sodom ovu Mesir, tevek tamata ovi rleal kota yai sian urun ira.
66011009	Tamata tali arun ra munuk, ahu ra munuk, bangsa ra munuk, ovu vali tali vai ra munuk, na'a lanit ivavan ini veka rsi'ik tamata matmatan avyai amar itelu ovu amar isa ni lihir a. Ira munuk wol rtorung ma rfadoku tamata matmatan avyai na'a van ralan.
66011010	Tamata ovi wol rorang Ubu na'a lanit ivavan a munuk, inar lolin urun, tevek tamata irua i rarenar lahir tali Ubu ma ti rfamalik Ni vaivatul ra, rmata roak. Ba rotu snoba ma ka'i rsivelik rangrangwaha, tevek tamata irua yai wol bisma rotu roak ma susa dawan nkena ira.
66011011	Na'uk amar itelu ovu amar isa ni lihir nelak roak, na Ubu nal-ewal nan a verin Ni tamata irua yai ma rva'at ewal, ba rbatar ma rdiri. Ba tamata ovi rsi'ik ira rbobar urun i lahir.
66011012	Tamata irua yai rarenar vai isa dawan urun tali lanit ratan nma ma nera ira. Vai yai nfalak ne, “Mya lanit ratan ini!” Nata irua rarata lanit ratan roak, ma mutan ra rkuma ira. Tamata ovi rira sian ira, rsi'ik i rarata a.
66011013	Na'ut inyai vali, na brian munuk, ruru dawan urun ma sepersepuluh kota yai nama'ar. Tamata rivun ifitu rmata lahir, tevek ruru yai. Tamata liak ra rbobar ma raruru lalean ira, ma rtorung ma rfadawang Ubu i na'a lanit ratan a.
66011014	Sian urun i lahir hi norang i ula lalean a, nkena roak lanit ivavan a, ma nbosal roak. Na'uk, eka msyi'ik! Sian urun i lahir hi nomor itelu a veka nma lahir.
66011015	Ubu Ni sansinir tali lanit ratan i nomor ifitu nafraik ni tvuri a, na urenar sansinir ovi rtali lanit ratan rangrihi ma vairira dawan urun ma rfalak ne, “Ba fiang ini, dida Duila'a ovu Raja i ntevut tamata ra tali rira salasilan ra, nfareta munuk roak raja ovi rna'a lanit ivavan ovu rira tamata ra. Ia veka nfareta, nata ti a wol ni wahan.”
66011016	Ba fareta dawan vutrua rahin ifa'at ovi rdoku rira kadera ra ma rfareta a, ma rna'a Ubu wahan ralan a, rsangatur ma rfadawang Ia.
66011017	Ira rfadawang Ia ma rfalak ne, “Ubila'a, amfalak fara weninyai verin Oa, tevek mdoku roak fareta i Ni ngrebat a dawan urun a, ovu vali meluk raja ma fwareta roak. Ubila'a, Mu ngrebat a nlia munuk. Fiang ini Oa mna'a, ovu mna'a roak na'ut i lanit ivavan wol nana'a obin.
66011018	Tamata ovi wol rorang Oa rangrova urun Oa. Na'uk Mu amar a naran roak ma fwaturu Mu ngrova a, ma fwaleka inukun verin tamata matmatan ra, ovu maval tamata ovi rkarya verin Oa, rira rala lolin ra. Oa veka maval Mu nabi ra ovu tamata ovi fwili ra, ovu vali ovi ba'i ralang Oa rira rala lolin ra, velik ne tamata avyai, ko'u te dawan ira. Mu amar a kena roak ma fwedan tamata ovi rvisal-rvasil lanit ivavan ini.”
66011019	Ba Ubu Ni Rahan Dawan Falurut i na'a lanit ratan a natvadil, ovu bisma trea vatvatat i rfadoku Ubu Ni inukun vutu ovi nala roak verin Musa yai. Nata, fitik a nfitik ma nti watan roak veli, ovu urenar dodung a ngoan ma nir-nar. Ruru dawan ovu da'ut es i dawan urun nsuta vali.
66012001	Ti nata usi'ik afa isa na'a lanit i notu ma tamata ra munuk rtalkaka. Vata isa nala lera al nkuma ia ovu ndiri vulan ratan a. Nara vutu rahin irua rkuma ulun a wean kalulu i raja ba'i naklulu a.
66012002	Vata yai nbarlewan ma ni amar kena roak ma nrali ia, ba nfarnuang wawa'uk dawan roak. Ia nafwak ma vain a dawan urun.
66012003	Brian munuk, na usi'ik afa liak isa na'a lanit. Afa yai notu ma tamata ra munuk rtalkaka. Afa i usi'ik yai, niftaltolar valvulin dawan isa i ulun ifitu ovu ni ungar vutu a. Kalulu i wean raja ba'i naklulu sasan lokat ulun ra.
66012004	Niftaltolar dawan yai nala kikurn al nfari nara ovi rna'a lanit sepertiga a, ma nasba vatuk ira rsuta lanit ivavan ini. Niftaltolar dawan yai ndiri vata i mane nrali ia yai wahan ralan a, boma wean i vata yai nrali roak ia, na ntelas lahir yanan a.
66012005	Ti ma vata yai nrali ia, na yanan brana. Yanan brana yai veka nfareta tamata ovi rna'a lanit ivavan a munuk ovu fareta i nangrebat, wean takil tma'an ni ngrebat a. Taltolar yai mane ntelas yanan brana, na'uk Ubu Ni sansinir isa ntali lanit ratan ntaha nala kasiko'u yai ma novun Ia nti verin Ubu na'a wan i ndoku ma nfareta a.
66012006	Ba vata yai nafla nti wan lean vu dawan isa. Wan yai Ubu nfadoku roak verin ia ma nsi'ik ia, ti naran amar rivun isa ratut irua vutnean.
66012007	Ti nata, vangoa-vanga dawan na'a lanit ratan. Ubu Ni sansinir tali lanit ratan i naran Mikhael a ovu Ubu Ni sansinir liak ra, rotu rihi ovu niftaltolar dawan yai. Niftaltolar dawan yai, ni sansinir ra tali lanit ratan rlobang vali ia, ma rangal Mikhael.
66012008	Na'uk Mikhael ovu Ubu Ni sansinir ra rfaleka niftaltolar yai, ba rala'ing vatuk ia ovu ni sansinir ra, ma wol warira roak na'a lanit ratan.
66012009	Ira rvatuk roak niftaltolar dawan yai ovu ni sansinir ra ma rsuta rna'a lanit ivavan a. Niftaltolar yai rfanara ia ne, Iblis te nitdawan i nlabir waweang tamata ra, ma rotu a'uk salasilan ra.
66012010	Nata urenar vai isa dawan urun ia, ntali lanit ratan nma. Vai yai nfalak ne, “Amar ini, nitdawan wol ndiri roak Ubu wahan ralan a ma nfalak sian ovu nmangadu lalawatan ita ovu terad a valid ra, tevek Ubu nvatuk roak ia tali lanit ratan, ma nsuta lanit ivavan ini. Ba fiang ini Ubu notu linga'an ma nsikat tamata ra tali rira salasilan ra, ma rira vava'at kakiwal. Ubu nfaturu Ni ngrebat a ma neluk raja ma nfareta! Raja i ntevut dida salasilan ra nfaturu vali Ni fareta a na'a lanit ivavan a!
66012011	Terad-valid ra rfaleka roak nitdawan a, tevek Domba Yanan nmata roak, ma laran a nvoat al ntevut rira salasilan ra, ovu vali wol rbobar ma rmata, na'uk rtafal ma rfamalik Ubu Ni vaivatul ra na'a Yesus. Velik ne tamata rwi-rwa te rfedan ira, na ira rorang lalawatan Ubu.
66012012	Ba ovi mnya'a lanit ratan munuk myotu inabira lolin. Na'uk sian urun i lahir verin tamata ovi mnya'a lanit ivavan ini, ovu ovi mnya'a tahat ralan veka mtyuan susa dawan ila'a, tevek nitdawan nana'a roak wahabira ralan a. Ia wol ntahang nal ralan roak, tevek nka'a roak ne, ni amar mamahin roak ma nwi-nwa tamata ra.”
66012013	Ti ma niftaltolar dawan yai nka'a ne, rvatuk roak ia nsuta lanit ivavan ini, na nlabas lahir vata i nrali kasiko'u brana yai.
66012014	Ubu nala kyabila'a manin dawan irua verin vata yai, ma noru lahir ma nti wan lean vu dawan. Ba Ia nwanar ia, ti naran varat itelu vulan inean. Ba niftaltolar dawan yai veka wol nwi-nwa nala ia.
66012015	Na'uk niftaltolar dawan yai nasburing wear dawan, ma wean oar tali vavan nti vata yai, boma notu ma nfafofa ia.
66012016	Lanit ivavan a nlobang vata yai, ba nngal vavan a ma ntelas wear i ntali niftaltolar yai vavan nma.
66012017	Niftaltolar yai nangrova urun vata yai, ba ti notu ma vangoa-vanga dawan verin vata yai yanan ra ovu ubun-nusin ra. Vata yai yanan ra ovu ubun-nusin ra rot-orang afa ovi Ubu nfareta a, ovu rfamalik afa ovi Yesus nfalak ra ovu Ni ngrebat a.
66012018	Ba niftaltolar yai ndiri watan ngur tavun.
66013001	Usi'ik vali afwatan sian isa ntali tahat ralan ndata ma nvotuk. Afwatan yai ralan obin, ulun ifitu, ovu ni ungar vutu a. Kalulu i wean raja ba'i naklulu na'a ungar avyai ratarira ra, ba kalulu sasan lokat ungar avyai. Rtulis vaivatul ovi rfalak sian Ubu na'a ulurira ratan ra.
66013002	Afwatan i usi'ik yai wean sita dawan i naran macan tutul, na'uk ean ra dawan ma wean afwatan i rfarnara ia ne, beruang. Vavan a dawan ma wean singa. Niftaltolar dawan a nala ni ngrebat i dawan a verin ia, ovu kadera i ndoku ma nfareta na'a, ovu vali nala ni fareta dawan a ma irua afwatan yai rtaha.
66013003	Usi'ik afwatan yai ulun ra, na ulun isa namngala ma dawan roak ma mane nmata lahir, ba notu ma tenan a sian, na'uk mngala yai lolin ewal roak. Tamata ovi rna'a lanit ivavan a rtalkaka munuk, ma rorang afwatan yai.
66013004	Tamata ovi rna'a lanit ivavan ini rsangatur ma raraning niftaltolar yai, tevek nala roak ni fareta a verin afwatan yai. Ira rsoak vali verin afwatan yai ma rfalak ne, “Iki ni dawan nlia afwatan ini? Ovu vali iki bisma nfaleka ia?”
66013005	Ubu ntorung ma afwatan yai nfakaratat tenan a ma nfalak sian Ia, ovu notu ma afwatan yai nfareta, ti naran vulan vutfa'at rahin irua.
66013006	Afwatan yai nngal vavan a ma nfalak sian Ubu. Ia nfalak sian Ubu naran a, ovu nfalak sian Ubu wan i nleal a, na'a lanit ratan, ovu vali ovi rna'a lanit ratan ra munuk.
66013007	Ubu ntorung vali ma afwatan yai nangal nala tamata ovi rorang Yesus, ma nfedan ira. Ia nfareta tamata ovi rtali vai ra munuk, ovu tali arun dawan ra munuk, ovu vali bangsa ra munuk, ovu vali negara ra munuk na'a lanit ivavan a.
66013008	Tamata ra munuk na'a lanit ivavan ini rsangatur ma raraning afwatan yai. Na'uk tamata ovi Ubu ntulis roak nararira ra na'a Ni buku i rfanara ia ne, Buku Vava'at Kakiwal a, wol rsangatur ma raraning afwatan yai. Na'ut i wol notu lanit ivavan a obin, na Ia ntulis roak nararira ra na'a buku yai. Domba Yanan i tamata ra rfedan roak Ia, Ni buku yai.
66013009	Ba eka mryenar kikyai ivar ini.
66013010	Tamata iki watan wean i Ubu nfadoku roak ma rna'a bu'i, na veka ra'abu'i ira. Tamata iki watan wean i Ubu nfadoku roak ma nmata ovu nahin blawat i namneran urun a, na ira veka rmata vali ovu nahin blawat yai. Ba wean inyai, na tamata ovi myorang Yesus musti mtyahang nal ralabira, tevek Ubu ralan nfalak, ba myorang a'uk Ia.
66013011	Nata usi'ik vali afwatan sian isa, ntali lanit ivavan a nma murin. Afwatan yai ni ungar irua, wean domba yanan ni ungar a, na'uk vain a wean niftaltolar dawan vain a.
66013012	Afwatan i ula ia yai nsinir afwatan i nban-muri a tali lanit ivavan a, ma neluk ni sansinir. Ba afwatan i nban-muri yai nfabana munuk ngrebat i tali afwatan i ula ia. Ia nkiwal tamata ovi rna'a lanit ivavan a munuk, ma rsangatur ma raraning afwatan i ni mngala sian urun a, na'uk ni mngala a lolin roak. Afwatan i ni mngala lolin roak ia yai, afwatan i ula ia.
66013013	Ba afwatan i nban-muri yai, notu mujizat al nfaturu ni ngrebat a. Ba na'a tamata ra munuk waharira ralan ra, na ia nfasuka yafu tali lanit nsuta lanit ivavan ini.
66013014	Ubu ntorung ma afwatan i nban-muri yai notu mujizat na'a afwatan i ula ia yai wahan ralan a. Mujizat ini notu ma afwatan i nban-muri yai veka nlabir nala tamata ovi rna'a lanit ivavan a. Ia nsinir ma rotu walut isa felan a wean afwatan i ula ia yai, ma ralang ia. Rfedan roak afwatan yai ovu nahin blawat, na'uk nva'at ewal roak.
66013015	Ubu ntorung vali ma afwatan i nban-muri yai, nafraik nan a nti walut yai vavan a, ma nesa nala nan a wean afwatan ovi rva'at ra. Ba afwatan yai bisma nangrihi, ovu nfalak ma rfedan tamata ovi wol rsangatur ma rfadawang walut yai.
66013016	Afwatan i nban-muri yai nsinir tamata ra munuk, velik ne, tamata ko'u te tamata dawan ira, tamata ka'i te tamata kasian, ovu vali tamata sansinir te wol tamata sansinir ira. Ia veka nkiwal ma rotu faneak na'a limarira mela ra te rearira ra.
66013017	Wean i tamata ra wol rira faneak obin, na wol bisma rfedi-rfaha afa. Faneak yai tali afwatan i ula ia yai naran, te nomor i nfalak naran a.
66013018	Ita musti tfikir ma blawat na'a afa ini. Wean i tamata iki watan ni kaka'a dawan, na ia musti nrekan afwatan yai ni nomor a. Tevek nomor i nrekan yai ihin a ne, tamata isa naran a. Nomor ratut inean vutnean rahin inean.
66014001	Ya'a usi'ik vali ma urea ne, Domba Yanan ndiri Vuar Sion ratan a ovu tamata rivun ratut isa rivun vutfa'at rahin ifa'at ovi rorang Ia. Tamata avyai rira faneak na'a roak rearira ra. Faneak yai, Domba Yanan naran a, ovu Yaman i Ubila'a naran a.
66014002	Urenar vai isa ntali lanit ratan nsuta, wean saksakan dodun te wean dodung dawan. Vai i urenar yai wean vali tamata ovi rma'in kecapi.
66014003	Tamata rivun ratut isa rivun vutfa'at rahin ifa'at rdiri wan i Ubu ndoku ma nfareta ngoran a, ovu afa ifa'at ovi rva'at ma raling ma lolan watan ira yai waharira ralan ra, ovu vali fareta dawan ovi rna'a inyai waharira ralan ra. Ira rdedang dadedang ngorva'an isa. Wol tamata isa vali bisma nasahak nala ma nka'a dadedang yai, teran a'uk tamata rivun ratut isa rivun vutfa'at rahin ifa'at yai. Tamata avyai Ubu ntevut roak ira, tali tamata ovi rna'a lanit ivavan a munuk.
66014004	Tamata avyai wearira brana ovi wol rtuba ovu vata obin, tevek rira vava'at ra rmerat urun. Ira rorang watan Domba Yanan yai ma rti inba watan. Ubu ntevut roak ira ma nala lan ira tali tamata liak ra munuk na'a lanit ivavan a. Ba wean i tamata ra rala lan rira karya enan tali rira va'i ihin ra verin Ubu, na brana avyai wearira vali inyai ma ula lalean ira, ma reluk karya enan verin Ubu ovu Domba Yanan yai.
66014005	Tamata avyai wol rsiklabir ovu wol rira sala akataka.
66014006	Usi'ik vali ne, Ubu Ni sansinir isa ntali lanit ratan noru vali ma karatat urun ia. Ia ntaha Ivar tali Ubu mane nti nfaivar verin tamata ra rtali arun dawan ra munuk, ovu bangsa ra munuk, ovu negara ra munuk, ovu vali verin tamata rira vai ra munuk na'a lanit ivavan a. Ivar yai wol bisma tkati ia ovu nana'a lalawatan.
66014007	Ubu Ni sansinir yai vain dawan urun ia al nfalyawang ivar yai. Ia nfalak ne, “Mia musti byobar Ubu ma fyalak ne, ‘O Ubu, Oa sa'i dawan Oa. Amraning naram a, tevek Mu amar a kena roak ma veka fwaleka inukun verin tamata ovi rna'a lanit ivavan a munuk. Amraning ovu amfadawang Oa, tevek motu lanit a ovu lanit ivavan ini, ovu afa ovi rna'a ralan a munuk wean lanun, tahat ovu wear matan ra munuk.’ ”
66014008	Ubu Ni sansinir i nban-orang i ula ia yai nma ma nfalak ne, “Kota dawan Babel nama'ar roak! Ubu nukun tamata ovi rleal kota yai, tevek rotu ma bangsa ra munuk wol rorang Ubu. Ira wearira lahir vata i nfanavuk brana ra ovu anggur, boma nfaleka ira ma rot-orang rira ininan sian a, ma rsifa ovu tamata ovi wol awarira verin ira.”
66014009	Ubu Ni sansinir i nomor itelu norang vali ira ma nfalak ovu vain dawan ne, “Wean i iki nsangatur ma nfadawang afwatan yai ovu ni walut a, ovu rala roak faneak na'a rean a te liman a,
66014010	na ia veka nenu Ubu Ni anggur i nli'i roak na'a kobi i nfaturu Ni ngrova a. Ia wol nsileti anggur yai ovu wear, ba nangrebat urun! Ia veka notu ma rtuan susa dawan ila'a na'a yafu, ovu vali vatu belerang rkena ira. Ubu nukun ira na'a Ni sansinir ovi rna'a lanit ratan waharira ralan ra, ovu Domba Yanan yai wahan ralan a.
66014011	Yafuman i notu susa ma dawan ira yai, ongan a wol ni wahan. Ba tamata ovi rsoak verin afwatan yai, ovu ni walut a, ovu vali rotu afwatan felan a na'a rearira ra ma neluk faneak ne, veka rtuan susa dawan ovan-amar, nata ti wol ni wahan.”
66014012	Ba tamata ovi rorang Yesus musti rtahang nal ralarira na'a rira susa ra. Ira musti rot-orang afa ovi Ubu nfalak ra, ovu rorang Yesus ovu ralarira urun.
66014013	Nata urenar vali vai isa ntali lanit ratan nfalak ne, “Mtulis vaivatul ini: Amar ini ovu amar ovi veka rma, na Ubu veka naflahar tamata ovi veka rmata, tevek ralarira urun ma rorang Duila'a.” Ubu Ni Roh nfalak ne, “Kena! Ia naflahar ira ma veka ralarira lolin watan, ovu ryari ira tali rira karya aleman ra ovu afa ovi susa ra. Ubu veka naval rira rala lolin ra, tevek rorang urun Ia.”
66014014	Usi'ik vali mutan ngangiar isa, ovu afa isa felan a wean i ntali Ubu ma neluk tamata ndoku mutan yai ratan a. Ia naklulu kalulu masa i wean raja ra ba'i raklulu, ovu ntaha nahin ko'u mneran i ba'i rala al rafdiar a.
66014015	Nata Ubu Ni sansinir liak isa vali ntali Ni Rahan Dawan Falurut nma murin. Ia vain dawan urun ma nfalak verin Ia i ndoku mutan ratan yai ne, “Mala mu nahin ko'u yai ma mufdiar kikyai. Fiang ini na'ut fadiar roak, tevek afa ovi rna'a lanit ivavan ramtaha munuk roak.”
66014016	Ba Tamata i ndoku mutan ratan yai nala Ni nahin ko'u i ba'i rala al rafdiar yai, ma ndiar lahir lanit ivavan a.
66014017	Ubu Ni sansinir liak isa vali ntali Ni Rahan Dawan Falurut i na'a lanit ratan yai nma murin. Ia ntaha vali nahin ko'u mneran isa, nahin yai ba'i rala al rafdiar.
66014018	Ba Ubu Ni sansinir liak isa vali i nfareta yafu na'a wan i rasnuri aa voan lolin verin Ubu, ntali inyai nma. Ia vain dawan urun ma nfalak verin sansinir i ntaha nahin ko'u mneran yai ne, “Mala mu nahin yai ma mlorat kikyai anggur vuan ovi rna'a lanit ivavan a, tevek vuarira rwavar roak.”
66014019	Ba sansinir yai nfasuka Ni nahin yai nsuta lanit ivavan a, ma nlorat lahir anggur vuan ovi rna'a lanit ivavan a. Nata nasba vatuk anggur avyai nti wan i rotu ma al raramat anggur ra na'a. Wan yai nfaturu ne, Ubu nangrova urun tamata ovi rotu afa ovi sian ra.
66014020	Raramat anggur avyai na'a kota murin, na lara nava ma wean oar na'a afa i rala ma al raramat yai, ma ni blawat a, kilometer ratut itelu, ovu laman a nlabas meter irua.
66015001	Ti nata usi'ik afa isa vali na'a lanit ratan. Afa yai nfabriang tamata ra munuk ovu notu ma rtalkaka. Urea Ubu Ni sansinir ifitu tali lanit ratan. Ira rtaha inukun ifitu. Inukun avyai wean lahir Ubu Ni ngrova a. Afa avyai rvotuk, beti rfaturu ne, Ubu Ni ngrova a roak rok na'a lanit ivavan ini.
66015002	Usi'ik munuk afa avyai, na urea vali afa isa wean tahat. Afa yai nyadat ma wean kaca nsileti yafu. Na'a tahat i wean kaca yai nelan ana, urea vali tamata ovi uturira roak afwatan sian i nvotuk lan roak, tevek rafena ma raraning ia. Ira rafena ma rfadawang ni walut a, ovu rafena vali ma rfadoku nomor i rala ma rotu faneak na'a tenarira ra. Tamata ovi uturira rdiri ma rtaha kecapi lokat ira. Afa avyai Ubu nala roak verin ira.
66015003	Ira rdedang Musa ovu Domba Yanan rira dadedang ra. Musa neluk tamata sansinir verin Ubu. Ira rdedang ne, “Duila'a, Oa i Mu ngrebat a nlia munuk. Ubu, afa ovi motu ra lolin urun, ovu notu ma tamata ra munuk rtalkaka. Oa meluk Raja ma fwareta bangsa ra munuk na'a lanit ivavan a. Afa ovi motu ra kena ovu rmalola lalawatan.
66015004	Iki wol nbobar Oa ta Duila'a? Iki wol nfalak ne, ‘Sa'i dawan Oa, ma amraning ovu amfadawang Oa.’ Oa a'uk ralam a sa'i nmerat urun ta Duila'a. Tamata ovi rna'a lanit ivavan a munuk veka rma ma rsangatur ma raraning Oa, tevek fwaleka inukun ovi ni malolan a, ovu afa ovi motu ra kena munuk.”
66015005	Ti ma rdedang munuk, na urea befak isa wean wan i Musa nfadoku Ubu Ni inukun ra na'a. Befak yai natvadil watan na'a Ubu Ni Rahan Dawan Falurut i na'a lanit ratan ralan a.
66015006	Ubu Ni sansinir tali lanit ratan ifitu ovi rtaha inukun ifitu yai, rvotuk tali Ubu Ni Rahan Dawan Falurut yai rma. Ira roru ravit blawat ovi rmerat urun i naran lenan, ovu vanarira ryadat watan. Rira afa isa wean syal masa sasan lokat ira ma rveva na'a buburira ra.
66015007	Nata tali afa ifa'at ovi rva'at ma raling ma lolan watan ira yai, isa nala ngusi masa ifitu verin Ubu Ni sansinir avyai, sasan lokat ira. Ngusi avyai rsa'a Ubu Ni ngrova a. Ubu nva'at, nata ti wol ni wahan a.
66015008	Ba Ubu Ni Rahan Dawan Falurut i na'a lanit ratan yai, nngora lahir ovu yafuman i nfaturu Ubu vanan i nfitik nyadat, ma felan lolin urun ovu Ni ngrebat a. Inukun ifitu i tali sansinir ifitu yai wol roak obin, na wol tamata isa vali bisma nti Rahan Dawan Falurut yai ralan a.
66016001	Ya'a urenar vali vai isa ntali Ubu Ni Rahan Dawan Falurut, ngoan dawan urun ia. Ia nfalak verin Ubu Ni sansinir tali lanit ratan ifitu ovi rna'a inyai ne, “Miti ma byoak afa ovi na'a bira ngusi ifitu yai ma rsuta lanit ivavan a. Afa ovi rna'a ngusi avyai ralarira ra, inyai Ubu Ni ngrova a.”
66016002	Ubu Ni sansinir tali lanit ratan i ula lalean a, nvoak afa i nana'a ni ngusi a nsuta lanit ivavan a, ba kanvisul ovi sian urun a rdata na'a tamata ovi rala afwatan sian yai ma neluk faneak na'a ira, ovu tamata ovi rsangatur ma raraning ni walut a. Kanvisul avyai felar sian ovu rwa'uk urun.
66016003	Ba Ubu Ni sansinir tali lanit ratan i nomor irua nvoak afa i nana'a ni ngusi a nsuta tahat ralan, ba tahat nana'a lahir lara, wean tamata matmatan i nakivut roak vahan a, ba afa ovi rva'at na'a tahat ralan a rmata munuk lahir.
66016004	Ba Ubu Ni sansinir tali lanit ratan i nomor itelu nvoak afa i nana'a ni ngusi a, nsuta oar ralan ra ovu wear ulun ra munuk, ba oar ra ovu wear ulun ra munuk rna'a lahir lara.
66016005	Urenar Ubu Ni sansinir tali lanit ratan i nfareta wear ra munuk nfalak ne, “O Ubu, afa ovi motu ra rmalola lalawatan. Oa a'uk ralam a sa'i nmerat urun. Fiang ini Oa mna'a, ovu mna'a roak na'ut i lanit ivavan wol nana'a obin. Mu inukun ra kena munuk, ovu wol msiklabir na'a inukun ovi fwaleka verin tamata ra.
66016006	Tamata ovi rna'a lanit ivavan rfedan roak Mu nabi ra ovu Mu tamata ovi rira vava'at ra rmalola. Ba inovan ma mli'i lara ma renu ma neluk inukun verin ira, tevek Mu tamata ra lararira ra rvoat roak ma rmata.”
66016007	Urenar vali vai isa ntali wan i ba'i rasnuri rira korban a nfalak ne, “O Ubila'a, Oa Mu ngrebat a nlia munuk. Mu inukun ovi fwaleka ra kena ovu rmalola.”
66016008	Ubu Ni sansinir tali lanit ratan i nomor ifa'at nvoak afa i nana'a ni ngusi a nti lera a, ba lera ntafal ma ngnea ila'a matan. Ubu ntorung ma nala yafu i tali lera yai al nasnuri tamata ra.
66016009	Tamata ra ratyoli munuk lahir, tevek lera ni ngnea a wean yafu, ba rear rfasoba Ubu naran a, tevek Ni ngrebat ma nfasuka inukun sian avyai. Tamata rafena ma rahil ma rtalik tali rira salasilan ra, ovu rafena ma rfadawang Ia.
66016010	Ubu Ni sansinir tali lanit ratan i nomor ilima nvoak afa i nana'a ni ngusi a na'a afwatan sian yai, ni kadera i ndoku ma nfareta a. Ba dedafafyat nsoru munuk lahir afwatan yai ni fareta ralan a, ovu tamata ra ka'i rkaras earira ra, tevek rfarnuang wawa'uk i sian urun a.
66016011	Ba rear rfasoba Ubu i na'a lanit ratan a, tevek rira wawa'uk a dawan da'in ovu rira kanvisul ra, na'uk wol rahil ma rtalik tali rira salasilan ovi rotu ra.
66016012	Ubu Ni sansinir tali lanit ratan i nomor inean nvoak vali afa i nana'a ni ngusi a ma nsuta oar dawan i naran Efrat, ba oar yai nakreti ma near lahir, ma neluk linga'an verin raja ovi rtali lihir timur a rma.
66016013	Ya'a usi'ik vali nait sian itelu felarira ra wean ngarngara. Nait sian isa ntali niftaltolar dawan yai vavan ralan nma, ovu isa ntali afwatan sian i nban-muri yai vavan a, ovu vali isa ntali nabi i nsiklabir sian.
66016014	Nait sian avyai ba'i rotu afa ovi raling ma lolan watan ira, ovu vali rti ma rasdovu munuk raja ovi rna'a lanit ivavan a ma veka rotu rihi dawan. Rotu wean inyai na'a Ubu i Ni ngrebat a nlia munuk, Ni amar dawan a.
66016015	Duila'a Yesus nfalak ne, “Eka mryenar. Ya'a veka uma wean tamata barborin ma ufabriang tamata ra, tevek wol rka'a amar i uma. Ubu naflahar tamata ovi rsi'ik ma lolin afa ovi rotu ra na'a lanit ivavan a. Tamata avyai wean tamata ovi rsi'ik ma lolin rira kadaravit ra vali, boma wol rban-faluhu ira ovu wol rfama'it tenarira ra na'a tamata ra waharira ralan ra.”
66016016	Nata nait sian itelu yai rasdovu raja ra na'a wan isa i rfanara ia na'a vai Ibrani ne, Harmagedon.
66016017	Ubu Ni sansinir tali lanit ratan i nomor ifitu nvoak afa i nana'a ni ngusi a na'a lanit a. Ba vai dawan isa ntali wan i Ubu ndoku ma nfareta na'a Ni Rahan Dawan Falurut ralan i na'a lanit ratan a nma ma nfalak ne, “Roak, rok.”
66016018	Ba fitik ra rfitik ovu dodung nafnunur, ovu vali ruru dawan urun i lahir na'ut inyai. Tali na'ut i Ubu notu tamata ra na'a lanit ivavan a, ruru i wean inyai wol tatuan lahir obin.
66016019	Ba kota dawan i naran Babel, nablihir lahir na'ut itelu, ovu kota ovi rna'a lanit ivavan munuk rama'ar. Ubu wol nablufang kota Babel yai, ba nkiwal ira ma renu anggur inukun i nli'i roak na'a kobi i nfaturu Ni ngrova a.
66016020	Nuhu ko'u ovu nuhu dawan ra rtebar munuk, ovu wol trea roak vuar ra.
66016021	Da'ut van ra ratnemu ma wean es ma lemarira ra, kil vutlima, rleka rtali ratan a rsuta. Da'ut es yai nta'i tamata ra, ba rear rfasoba Ubu, tevek inukun i nala verin ira yai dawan da'in roak.
66017001	Nata Ubu Ni sansinir isa tali sansinir ifitu i rtaha ngusi avyai, nma ma nfalak verin ya'a ne, “Mwa ini. Ya'a veka ufaturu verin oa na'a Ubu Ni inukun i nala verin vata i tamata ra rka'a roak ne, vatlean ia. Vata yai wean kota dawan i ndok-ebang oar rivun nelarira ra.
66017002	Raja ovi rna'a lanit ivavan rsifa tia ma watan ovu tamata ovi wol awarira verin ira na'a kota yai. Ira rotu ma tamata ra munuk na'a lanit ivavan wol rorang Ubu. Ira wearira lahir vata i nfanavuk brana ra ovu anggur, boma nfaleka ira ma rot-orang ni ininan sian a, ma rsifa tia ma watan ovu tamata ovi wol awarira verin ira.”
66017003	Ubu Ni Roh nfareta ya'a, ovu Ubu Ni sansinir yai novun ya'a ma uti wan lean vu dawan. Na'a wan yai, na usi'ik vata isa ndoku afwatan i navuli urun a, tetan ratan a. Vaivatul ovi rfalak sian Ubu rsoru lahir afwatan i ulun ifitu ovu ni ungar vutu a.
66017004	Vata yai neluk kadaravit ungu ovu valvulin. Bakreat ovi rna'a tenan a boku tali masa, ovu vali vatu permata ovi fyawarira urun a, ovu mutiara ra. Ia ntaha kobi masa isa na'a liman a. Kobi yai nngora lahir ovu vata yai ni afa sian ovi notu ra, tali ni ininan sian a. Afa avyai ngra-ngrodi urun, tevek nsifa tia ma watan ovu brana ovi wol awarira verin ia.
66017005	Na'a rean rtulis roak vaivatul fanfonak ovi rfalak ne, “Vatlean ra ovu afa ngra-ngrodi ovi rna'a lanit ivavan ini renarira verin kota dawan Babel.”
66017006	Usi'ik, na vata yai nanavut ovu lara i ntali Ubu Ni tamata ovi rorang Ia. Rfedan tamata avyai, tevek rorang Yesus ovu rfamalik Ni vaivatul ra. Na'ut usi'ik ia, na utalkaka urun i lahir.
66017007	Ba Ubu Ni sansinir yai nfalak verin ya'a ne, “Notu afakinimi mtalkaka i? Ya'a veka ufalyawang afa fanfonak i ntali vata yai, ovu afwatan i vata yai ndoku tetan ratan a. Afwatan yai ulun ifitu ovu ni ungar vutu a.
66017008	Afwatan i msi'ik yai, lan ana, nana'a roak, na'uk fiang ini wol nleal roak. Ia veka nvotuk ewal tali tivat matmatan i bilaman urun ia yai, ma veka namwear watan. Ba na'a lanit ivavan ini, na tamata ovi nararira ra, wol rna'a Buku i nvuat tamata ovi rira vava'at kakiwal nararira ra, na ira veka rtalkaka lahir. Na'ut i Ubu ntulis tamata avyai nararira, na Ia wol notu lanit ivavan obin. Ira veka rtalkaka, tevek rsi'ik afwatan i lan nana'a, ovu fiang ini wol nleal, na'uk veka nvotuk ewal.
66017009	Ita musti tfikir ma blawat na'a afa ini. Afwatan ulun ifitu yai ihin a, vuar ifitu i vata yai ndoku a. Ulun ifitu yai ihin a vali, raja ifitu.
66017010	Tali raja ifitu yai, na ilima rmata roak. Fiang ini isa nana'a ma nfareta obin, na isa vali wol nfareta obin. Ba wean i nma, na ia veka nfareta vali, na'uk ni fareta wol mnanat.
66017011	Afwatan i lan ana, nana'a roak yai, na'uk fiang ini wol nleal roak, veka nvotuk ewal ma neluk raja nomor iwalu. Ni afa ovi notu ra wean vali raja ifitu liak ra. Ubu nfadoku roak ma veka ramwear munuk.
66017012	Ungar vutu ovi msi'ik roak yai rfaturu raja vutu i wol rfareta obin. Ira veka rira ngrebat ma reluk raja, na'uk rfareta jam isa watan ovu afwatan yai.
66017013	Raja vutu avyai ra'an vai isa ma rlobang afwatan yai. Ira ra'an vai isa ma rala rira ngrebat ovu rira fareta a verin afwatan sian yai.
66017014	Ira veka rotu rihi ovu Domba Yanan a, na'uk Domba Yanan veka nfaleka ira, tevek Duila'a Ia verin dua ra munuk, ovu Ia neluk Raja verin raja ra munuk. Ia ovu Ni tamata ovi rorang Ia yai veka uturira. Ni tamata avyai, Ubu nfili roak ira, ovu nera ira, tevek rot-orang lalawatan afa ovi Ia nfalak ra.”
66017015	Ubu Ni sansinir tali lanit ratan yai nfalak vali verin ya'a ne, “Wear ovi msi'ik munuk roak yai, vatlean yai ndoku ratarira ra. Inyai nfaturu tamata rivun tali inba watan, bangsa rivun, negara rivun ovu vali tamata ra rtali vai rivun.
66017016	Ungar vutu i msi'ik roak yai ovu afwatan valvulin yai wol inar lahir vatlean yai. Ira veka rala munuk ni metan ra, beti rfaluhu ia, ma ra'an vata yai ihin a ovu rasnuri ia na'a yafu.
66017017	Ubu Ni Roh nfalyawang roak ralarira ra ma rot-orang afa ovi Ubu ralan nfalak a, ovu ra'an vai isa ma rala rira fareta ra verin afwatan yai, ti naran i Ubu nfakena Ni vaivatul ra.
66017018	Vata i msi'ik roak ia yai, inyai kota dawan i nfareta raja ovi rna'a lanit ivavan ini munuk.”
66018001	Nata usi'ik ewal, na Ubu Ni sansinir liak isa vali ntali lanit ratan nsuta. Ni ngrebat a dawan urun, ovu vanan a nfitik nyadat ma notu ma lanit ivavan ini lyawan urun.
66018002	Ia nafwak ma vain a dawan urun ma nfalak ne, “Kota dawan Babel nama'ar roak! Kota dawan Babel nama'ar roak, tevek tamata ovi rna'a kota yai ralan a rotu ma bangsa ra munuk na'a lanit ivavan wol rorang Ubu. Tamata ovi rna'a kota yai wearira lahir vata i nfanavuk brana ra ovu anggur, boma nfaleka ira ma rot-orang ni ininan sian ma rsifa tia ma watan ovu tamata ovi wol awarira verin ira. Raja ovi rna'a lanit i vavan a munuk rsifa tia ma watan ovu tamata ovi rna'a kota yai, velik ne wol awarira verin ira, ovu vali tamata ovi rfedi-rfaha afa na'a lanit i vavan ini rka'i, tevek ni ininan sian i mane ni munuk afa ovi fyawar a. Ba kota dawan yai nama'ar roak, ma nitu ra ovu nait sian ra, rturat roak na'a kota yai, ovu vali kota yai neluk wan fanfonak verin manut nangan ovi tamata ra rkasiri ovu wol inar lahir ira.”
66018004	Urenar vali vai liak isa ntali lanit ratan. Vai yai nfalak ne, “Ning tamata ovi rorang Ya'a, byan-talik kikyai kota ini! Deka myorang rira salasilan ra, boma sian i veka nkena kota yai wol nkena mia.
66018005	Ba kota yai ni salasilan ra, wean i rsita'i teta roak ma nrata naran lanit ratan, ovu Ubu wol nablufang afa sian ovi notu ra.
66018006	Myotu sian kota yai, wean i lan a notu sian roak bira tamata ra. Mia musti myotu ma sian a nrahi nala farua verin ia na'a afa ovi notu ra. Sian i verin kota yai wean kobi i nvua anggur kfera-kfuran. Anggur yai msyileti ma ni kfera-kfuran a nrahi nala farua tali anggur i nala verin tamata liak.
66018007	Myotu lahir ma nfarnuang wawa'uk i dawan urun a, ma inovan ovu ni kaka'i a ovu ni kul dawan ma nfakaratat tenan a. Ia nfikir na'a ralan ne, ‘Ya'a ufareta wean ratu, ya'a wol varu ya'a, ovu vali ya'a ufena lahir ma ralang lalau.’
66018008	Ba afa avyai rotu mi na'a amar isa watan, na sian ovi dawan urun i lahir yai veka rma lahir. Sian avyai wean suhut aleman, lalau i dawan urun ia a, ovu vali lafar dawan. Yafu dawan veka narang kota yai, tevek Ubila'a Ni ngrebat a dawan ma nukun ia.
66018009	Na'a lanit i vavan ini, na raja ovi rsifa tia ma watan roak ovu tamata ovi rna'a kota yai, velik ne wol awarira verin ira. Raja avyai vali rka'i roak ovu kota yai, ba veka rvakar ma rfaktanit ia na'ut i rarea yafu i nasnuri kota yai uman a.
66018010	Ira veka rdiri ma raroa ila'a ira, tevek rbobar ni inukun i sian urun yai ma rfalak ne, ‘Ya'i yo. Sian urun i lahir, sian urun i lahir Babel, kota dawan eri. Kota Babel eri kota i nangrebat urun a, na'uk jam isa watan, na mu inukun i ntali Ubu ka'i nkena roak oa!’
66018011	Tamata ovi rfedi-rfaha afa na'a lanit ivavan ini rvakar urun ia lahir, ovu vali wol tamata roak ma rfaha rira afa ovi rfedi ra.
66018012	Wol tamata roak ma rfaha masa ovu perak, vatu masmasa i fyawan urun a, ovu mutiara, maloli lolin i naran lenan a ovu maloli ungu, maloli sutra i masmasa ovu maloli valvulin i wean lara. Wol tamata roak ma rfaha aa voan lolin ra, afa rivun ovi rotu tali gaja nifan a, afa rivun ovi rotu tali aa ovi fyawan urun a, afa ovi tali tembaga, tali tma'an, ovu marmer.
66018013	Wol tamata roak ma rfaha rira aa lolin ovi manminak ra, afa ovi voar lolin ra munuk, mur ovu kemenyan, anggur, ngul zaitun, mangal i manminan urun a ovu gandum, sapi, domba, kuda, garobak, ovu tamata sansinir, ovu vali tamata nan a.
66018014	Tamata ovi rfedi-rfaha afa avyai veka rfalak verin Babel ne, ‘Afa ovi ralam nfalak ra rmamu roak, ovu mu afa ovi fyawan urun ovu ryadat tia ma watan, wol rleal munuk roak. Oa veka wol mtuan roak afa avyai.’
66018015	Tamata ovi rfedi-rfaha afa avyai rka'i roak, tevek rfedi rira afa avyai verin Babel. Ira veka rdiri ma raroa ira, tevek rbobar Babel ni inukun i nkena ia yai. Ira veka rvakar ma ralarira lalau urun,
66018016	ma rfalak ne, ‘Ya'i yo. Sian urun i lahir Babel, kota dawan yai. Lan ana, ia ba'i neluk a'uk maloli i lolin naran lenan, maloli ungu i fyawan urun a, maloli valvulin i navuli ma wean lara ma felan a lolin buas, maloli ovi rdamur ira ovu masa, ovu vatu masmasa ovi fyawarira urun a, ovu vali mutiara.
66018017	Na'uk jam isa watan, na metan rivun avyai veka rmamu lahir!’ Tamata i ntaha fareta na'a kabal, ovu ni tamata ovi rkarya na'a kabal, ntafal vali tamata ovi rafnavul kabal a, rdiri ma raroa ira.
66018018	Na'ut i rsi'ik yafu i narang Babel uman a, na ralarira lalau ma rfalak ne, ‘Kota ba ma wean kota dawan ini?’
66018019	Ba ira rala kfuan ma relik na'a ulurira ra ma al nfaturu ne, ralarira lalau urun, beti rvakar ma rafwak ila'a matan ma rfalak ne, ‘Ya'i yo, sian urun i lahir kota dawan eri. Ni metan a notu ma tamata ovi rira kabal ra rka'i. Na'uk na'a jam isa watan, na ni afa avyai wol rleal munuk lahir!’
66018020	Ba Ubu Ni sansinir tali lanit ratan nfalak ne, ‘Ba ovi mnya'a lanit ratan munuk myotu inabira lolin, tevek Babel nama'ar roak! Fara inabira lolin watan tamata ovi bira vava'at ra rmalola, ovu Ni rasul ra ovu Ni nabi ra! Ubu nfaleka roak inukun verin kota yai, tevek ni afa sian ovi notu verin mia.’ ”
66018021	Nata Ubu Ni sansinir ngrebat isa tali lanit ratan nsikat vatu dawan isa ma nasba vatuk nti tahat ralan ma nfalak ne, “Ubu veka nala ngrebat dawan i wean ini a, ma nkama'ar kota dawan Babel, wean ya'a usba vatuk vatu dawan ini ma wol trea roak ia.
66018022	Na'a kota yai ralan a, tamata ovi rma'in kecapi, te rafraik flo'its ovu rafraik tvuri ra, te ovi rdedang ra, wol rotu roak afa avyai. Tukan ra, ovu ovi ba'i rbutar slaru na'a vatu ra wol rleal roak.
66018023	Tamata ra wol rarea damar yeban, ovu wol rarenar afa ngoan roak tali snobsifa. Kota dawan yai ntuan inukun dawan, tevek tamata ovi rfedi-rfaha afa na'a inyai rka'i lia munuk na'a lanit ivavan, na'uk rlabir tamata ra ovu rira afa ovi rtaha ra te afnitu ra, ma tamata ra rotu a'uk afa ovi sian ra.
66018024	Tamata ovi rna'a kota yai rfedan roak nabi ra ovu tamata ovi rorang Ubu. Tamata ovi tamata Babel rfedan munuk roak ira na'a lanit ivavan ini, lararira ra na'a vali inyai.”
66019001	Ti ma Ubu Ni sansinir tali lanit ratan i ni ngrebat dawan yai nangrihi munuk, na urenar afa ngoan dawan isa ma wean tamata rivun ila'a vairira na'a lanit ratan ma rfalak ne, “Tfadawang Ubu, tevek Ia notu linga'an ma nsikat ita tali dida salasilan ra, ma dida vava'at kakiwal. Tfadawang Ubu tevek Ni dawan a ovu Ni ngrebat a.
66019002	Ubu Ni inukun ovi nfaleka ra kena munuk, ovu rmalola. Ia nukun kota i rfanara ia ne, Vatlean. Ia not-visal lanit ivavan a ovu ni salasilan ra, ma tamata ra rsifa tia ma watan ovu tamata ovi wol awarira verin ira. Ubu nukun roak kota Babel ma inovan ovu rira afa sian ovi rotu ra, tevek tamata ovi rna'a kota yai rfedan roak Ubu Ni tamata sansinir ra.”
66019003	Tamata rivun avyai rfalak ewal vali ne, “Traning Ubu, tevek yafu dawan i nlevur kota dawan yai uman a veka nafkoval ma wol ni wahan.”
66019004	Ba fareta dawan vutrua rahin ifa'at, ovu afa ifa'at ovi rva'at ma raling ma lolan watan ira yai, rsangatur ma raraning Ubu i ndoku na'a wan i nfareta. Ira rfalak ne, “Kena urun! Tfadawang Ubu!”
66019005	Nata vai isa vali ntali wan i ndoku ma nfareta yai nfalak ne, “Fyadawang Ubu! Mia munuk tamata ovi myeluk Ubu Ni tamata sansinir ra ovu ovi myalang Ia, fyadawang Ia! Tamata ko'u te tamata dawan, mryaning Ia!”
66019006	Ya'a urenar ewal vali afa isa ngoan a wean tamata rivun ila'a vairira, ma ngoan a wean saksakan dodun ovu wean dodung nafnunur, ma rfalak ne, “Tfadawang Ubu, tevek Ia Duila'a i nfareta munuk afakataka.
66019007	Mya ma totu inad lolin ma traning Ia, tevek Domba Yanan Ni amar a naran roak ma nsifa. Vata i mane nsifa a, nasusan munuk roak afakataka ma nsa'a Ia.
66019008	Ba noru ravit marmerat i vanan nfitik nyadat. Ravit yai rotu tali maloli masmasa i naran lenan, ma Ubu nala roak verin ia. Ravit yai nfaturu tamata ovi rorang Ia rira afa kena ovi rotu ra.”
66019009	Ubu Ni sansinir tali lanit ratan yai nfalak ewal vali verin ya'a ne, “Mtulis wean ini: Ubu naflahar tamata ovi rasweang ira ma rovu na'a Domba Yanan Ni snobsifa.” Ia ntafal vali ma nfalak ne, “Vaivatul ovi kena urun, tevek rtali Ubu.”
66019010	Ba usangatur lahir na'a Ubu Ni sansinir yai wahan ralan a, tevek mane uraning ia. Na'uk ia nfalak ne, “Deka motu wean inyai! Ya'a ini eluk sansinir vali verin Ubu, wean watan oa ovu teram a valim ovi rfamalik Ubu Ni vaivatul ra na'a Yesus. Ba msangatur ma mraning a'uk Ubu! Tevek tamata ovi rfamalik Ni vaivatul ra na'a Yesus, na ira rarenar lahir tali Ubu Ni Roh ma rfamalik wean nabi ra rfamalik.”
66019011	Nata ya'a usi'ik lanit ratan natvadil ma urea kuda ngangiar isa. Ia i ndoku kuda yai tetan ratan a naran: “Tamata i not-orang lalawatan afa ovi nfalak ra, ovu Kena Ia.” Ia nfaleka inukun verin tamata ra, ovu vali notu rihi ovu Ni musu ra, ovu ni malolan a.
66019012	Matan wean lahir yafongan, ovu kalulu i wean raja ba'i raklulu, rivun ila'a na'a ulun ratan a. Rtulis vaivatul isa na'a tenan a, ovu wol tamata isa nka'a vaivatul yai; Ia a'uk sa'i nka'a.
66019013	Ia noru ravit blawat i rsovu roak na'a lara, ovu rfanara ia ne, “Ubu Ni Vaivatul ra.”
66019014	Suldadu ovi rna'a lanit ratan rorang Ia. Ira rata rdoku kuda ngangiar sasan lokat ira, ovu vali lokat ira roru ravit marmerat. Ravit avyai rotu tali maloli masmasa ngangiar i naran lenan.
66019015	Nahin blawat i namneran urun ntali vavan ralan nma murin. Ia veka nala nahin blawat yai al nfaleka munuk bangsa ra, ovu veka nfareta ira ovu takil tma'an. Ia veka nramat anggur i nfaturu Ubu Ni ngrova a na'a wan i ba'i raramat anggur na'a. Ia nukun orang lahir afa ovi Ubu nfalak ma notu ra, ma al nfaturu Ubu Ni ngrebat i nlia munuk a. Ia veka nfaturu Ni ngrova a ma al nukun tamata ovi rotu afa ovi sian ra.
66019016	Na'a Ni ravit blawat a ovu na'a sahin a, rtulis nara ini, “Ia neluk Raja verin raja ra munuk, ovu Duila'a Ia verin dua ra munuk.”
66019017	Nata usi'ik Ubu Ni sansinir isa ntali lanit ratan ndiri lera ratan a. Ia nafwak ma vain a dawan urun, ma nfalak verin manut nangan ovi roru ma karatat ira ne, “Mya ma misdovu mia na'a ini, ma myovu vali snoba dawan i Ubu notu a.
66019018	Mya, boma mian raja ihirira ra, ovu vali tamata ovi rfareta suldadu ra ihirira ra. Mya ma mian vali suldadu ovi rangrebat urun ihirira ra, ovu vali rira kuda ra ihirira ra. Mia veka mian vali tamata ra munuk ihirira ra, velik ne tamata avyai ko'u te dawan ira, tamata sansinir te wol tamata sansinir ira.”
66019019	Ubu Ni sansinir yai nfalak munuk wean inyai, beti usi'ik vali afwatan sian i nangal Ubu. Afwatan sian yai nasdovu munuk raja ovi rna'a lanit ivavan, ovu rira suldadu ra ma rotu rihi ovu Ia i ndoku kuda tetan ratan a, ovu Ni suldadu ra vali.
66019020	Ba rtaha nala lahir afwatan sian yai, ovu nabi siklabir i notu faneak na'a afwatan yai wahan ralan a. Ni afa siklabir ovi notu ra, nlabir nala munuk tamata ovi rotu roak faneak na'a rearira ra, ovu vali tamata ovi rsangatur ma raraning afwatan dawan yai ni walut a. Nata rvatuk fava'at afwatan yai ovu nabi siklabir yai rti yafu wan i wean tahat. Yafu yai ngnea urun i lahir, tevek ngnea yai ntali belerang.
66019021	Ba Ia i ndoku kuda yai tetan ratan a, nala Ni nahin blawat i namneran a, ntali vavan nma murin, ma al nfedan munuk afwatan yai ni suldadu ra. Ba manut nangan ra rma ma ra'an tamata ovi rmata roak yai ihirira ra, ma evurira rveda urun i lahir.
66020001	Usi'ik vali ne, Ubu Ni sansinir isa tali lanit ratan nsuta. Ia ntaha kusi isa na'a liman ralan. Kusi yai verin tivat matmatan i bilaman urun, ovu ntaha kakeak dawan i rotu tali tma'an.
66020002	Ubu Ni sansinir yai ntaha lahir niftaltolar dawan i itrana roak ia yai ma nkeak ia. Niftaltolar yai, rfanara ia ne, Iblis te nitdawan. Ubu nkeak niftaltolar yai ovu kakeak tma'an ma nasba vatuk ia na'a tivat matmatan i bilaman urun a, beti nkus teri tivat matmatan yai, ovu notu faneak ma al nfaturu ne, wol bisma rvadil. Ia nana'a inyai, ti naran varat rivun isa, boma wol nlabir waweang roak tamata ovi rna'a lanit ivavan ini. Ba ti naran varat rivun isa yai nbosal, beti rfatalik ia, na'uk ni amar ra wol mnanat roak.
66020004	Nata usi'ik kadera ovi rna'a lanit ratan ra, ovu tamata ovi rdoku kadera avyai ratarira ra. Ubu nala ngrebat verin ira ma rfareta ovu rfaleka inukun verin tamata ra. Ya'a usi'ik vali tamata ovi rmata roak rira roh ra; rva'at kakiwal ovu Ubu. Tamata avyai lan ana, rvangal ira ma rmata roak, tevek ralarira urun ma rfamalik Yesus, ovu rot-orang Ubu Ni vaivatul ra. Ira wol rsangatur ma ra raraning afwatan sian yai ovu ni walut a. Ira vali wol rtorung ma afwatan yai notu faneak na'a rearira ra ovu limarira ra. Ubu nfava'at ewal ira ma rfareta ovu Kristus, ti naran varat rivun isa.
66020005	Na'uk tamata matmatan liak ra wol rva'at obin. Wean i varat rivun isa yai nbosal, beti Ubu nfava'at ewal ira. Ini betfasa ma Ubu nfava'at tamata matmatan ra.
66020006	Matmatan ovi Ubu nfava'at lan ini, ira uturira ovu Ubu nfil-aling ira, tevek rorang urun Ia. Tamata avyai veka wol rtuan matmatan roak, ihin a ne, matmatan farua yai wol nkena ira. Na'uk ira rkarya wean mela falurut verin Ubu ovu Kristus. Ira veka rfareta ovu Kristus na'a Ni Fareta a, ti naran varat rivun isa.
66020007	Wean i varat rivun isa yai nbosal roak, na Ubu Ni sansinir tali lanit ratan yai veka nfatalik nitdawan tali wan i rkeak ia.
66020008	Ba ia veka nti ma nlabir waweang tamata ovi rna'a lanit ivavan a munuk ovu vali tamata ovi rna'a negara ovi rfanara ira ne, Gog ovu Magog. Nitdawan nasdovu ira ma rotu rihi. Ira rivun ila'a matan ira, ma wean ngur na'a tahat nelan.
66020009	Ba rti munuk lanit ivavan a, ovu rbelat lilit kota i Ubu nlobang urun, wan i Ni tamata rleal. Tamata ovi rorang Ia rleal inyai. Na'uk yafu nsuta tali lanit ratan ma nasnuri munuk lahir tamata sian avyai.
66020010	Ba rasba vatuk nitdawan i nsiklabir sian yai, ma nti nana'a wan i yafu nonga lalawatan, tevek ngnea yai ntali belerang. Afwatan sian a ovu ni nabi siklabir a rna'a vali wan yai, ma ira munuk veka rfarnuang wawa'uk i dawan urun a ovan ovu amar, nata ti wol ni wahan.
66020011	Nata urea wan isa i dawan ovu nangiar, ovu urea vali Ia i ndoku wan yai ma nfareta. Na'ut i nvotuk ana, lanit ratan ovu lanit ivavan wol rleal lahir ovu wol rvotuk roak.
66020012	Urea vali tamata matmatan ovi Ubu nfava'at ewal ira, rdiri wan i Ia ndoku ma nfareta, ngoran a. Tamata avyai lan ana tamata dawan ira, na boku vali tamata ko'u ira watan. Tamata ovi rmata roak na'a tahat ralan, ovu vali tamata ovi rmata roak ma rna'a wan i matmatan ra rna'a, rma munuk ma rdiri wan i Ia ndoku ma nfareta, ngoran a. Ba rvadil buku ovi rtulis tamata matmatan ra munuk rira afa ovi rotu roak ra, boma Ubu nfaleka inukun lokat ira ma inovan ovu rira afa ovi rotu ra, wean afa ovi ntulis roak na'a buku avyai ralarira ra. Rvadil vali buku liak isa i rfanara ia ne, buku i Ubu ntulis roak tamata ovi rira vava'at kakiwal nararira ra. Buku yai rfanara ia ne, Buku Vava'at Kakiwal.
66020014	Ubu nasba vatuk munuk tamata matmatan ovi wol ntulis nararira ra na'a Ni buku vava'at yai, ma ti rna'a wan i yafu nonga lalawatan a, ma ngnea urun. Ba tamata matmatan ra ovu wan i matmatan ra rna'a wol rleal roak, tevek tamata ovi nararira wol rna'a buku vava'at a, Ubu nasba vatuk munuk roak ira rti yafu ralan i rfarnara ia ne, matmatan farua.
66021001	Usi'ik munuk afa avyai, na urea lanit ivavan ngorva'an ovu lanit ngorva'an. Lanit ivavan ovu lanit a mnanat a, rmamu roak, ovu tahat a wol nleal vali roak.
66021002	Ba usi'ik kota i nmerat urun ma rfanara ia ne, Yerusalem ngorva'an, nsuta tali lanit ratan. Kota yai ntali Ubu ma lolin buas ma wean vata i rung a reluk roak ia ovu ravit lolin, tevek ni brana mane nma roak.
66021003	Urenar vali vai dawan isa ntali wan i Ubu ndoku ma nfareta a nma. Vai yai nfalak ne, “Fiang ini, Ubu wan i nleal a nana'a roak wan i Ni tamata ra rleal a, ba Ia nana'a ovu ira. Ira rsoak ma rfadawang a'uk Ubu, tevek rira Duila'a verin Ia.
66021004	Ia veka na'i vatuk munuk lurira ra tali matarira ra. Tamata ra veka wol rmata roak. Tamata ralarira ra wol lalau roak, te wol rvakar roak, ovu wol rfarnuang wawa'uk roak. Afa avyai rlia rmamu munuk roak.”
66021005	Nata Ia i ndoku wan i nfareta a nfalak ne, “Ya'a veka otu ma afakataka munuk ngorva'an.” Ia nfalak vali verin ya'a ne, “Mtulis vaivatul ovi, tevek vaivatul ovi kena urun, ovu tamata ra bisma rorang lahir.”
66021006	Ia nfalak ne, “Afakataka munuk roak rok. Ya'a ini Alfa ovu Omega, ihin a Ya'a ula lalean Ya'a ma otu afakataka munuk, ovu Ya'a vali veka ubana marmuri lalean, ma ufakena munuk afa avyai. Tamata ovi inar urun ma rka'a Ubu wean tamata ovi rabroa ra, na veka al wear tali wear matan i nvua vava'at a ma renu, ovu ufalak ma wol rbahir.
66021007	Tamata iki watan wean i norang Ya'a ma nangal nala afa ovi sian ra, na veka ni munuk afa ovi ufalak roak yai. Ya'a veka eluk Ubu verin ia, ovu vali ala ia ma neluk yanak.
66021008	Na'uk tamata ovi rafla talik tali rira inorang a verin Ya'a tevek rbobar, tamata ovi wol rorang Ya'a, tamata ovi rotu a'uk afa ro'i-ra'i ra, tamata ovi rsifedan, tamata ovi rsifa tia ma watan ovu tamata ovi wol awarira verin ira, tamata ovi rtaha afa te rotu rira afnitu ra, tamata ovi rsangatur ma raraning walut ra, ovu tamata ovi rsiklabir ra munuk, na veka ukun ira ma rna'a yafu wan i wean tahat. Yafu yai ngnea urun ia lahir, tevek ngnea yai ntali belerang. Afa yai rfanara ia ne, matmatan farua.”
66021009	Ubu Ni sansinir tali lanit ratan ifitu avyai, rtaha ngusi ifitu ovi rngora ovu inukun ifitu ovi rban-muri lalean a. Tali Ni sansinir ifitu avyai, na isa nma ma nfalak verin ya'a ne, “Mwa ini, ya'a mane ufaturu vata i Domba Yanan veka nala ia ma neluk awan, verin oa.”
66021010	Ubu Ni Roh nfareta ya'a, ovu Ubu Ni sansinir yai novun ya'a ma uti vuar dawan isa ni tutul a. Na'a inyai, na Ubu Ni sansinir yai nfaturu verin ya'a Ubu Ni kota i nmerat urun i rfanara ia ne, kota Yerusalem. Kota yai ntali Ubu ma nsuta tali lanit ratan.
66021011	Ubu vanan i nfitik nyadat a notu ma kota yai nyadat ma wean vatu masmasa i warna hijau i fyawan a, naran yaspis. Kota yai nyadat, ma wean kaca ngangiar i vanan urun ia, naran kristal.
66021012	Kota yai vali ni tembok a dawan urun ovu karatat. Ni falfolat ila'a vutu rahin irua, ovu vali Ubu Ni sansinir vutu rahin irua tali lanit ratan, rwanar falfolat avyai. Rtulis Israel rira arun dawan vutu rahin irua nararira ra na'a falfolat avyai ratarira ra.
66021013	Tembok dawan i nbana lihir timur a, ni falfolat ila'a itelu. Tembok dawan i nbana lihir varat a, ni falfolat ila'a itelu vali. Tembok dawan i nbana lihir tranan, ni falfolat ila'a itelu vali. Tembok dawan i nbana lihir marmar, ni folfalat ila'a itelu vali.
66021014	Kota yai ni tembok dawan a, rfadiri na'a vatu dawan vutu rahin irua. Vatu avyai rala ma al rfangrebat tembok dawan yai. Na'a lokat vatu avyai, na rtulis Domba Yanan Ni rasul vutu rahin irua nararira ra.
66021015	Ubu Ni sansinir tali lanit ratan i nangrihi nulu ya'a ntaha takil masa ma al nukur kota yai ovu ni tembok dawan, ovu vali ni falfolat ila'a ra.
66021016	Kota yai ni blawat a, ovu ni ngluar a, wear isa watan. Ubu Ni sansinir yai nukur kota yai ovu ni takil a, ma nka'a lahir ne, ni blawat a kilometer rivun irua ratut ifa'at; ni karatat wean lahir ni ngluar ovu ni blawat a.
66021017	Tembok dawan yai ni amafal a, labir mane meter vutnean. Ukuran i Ubu Ni sansinir notu ini, wean vali i tamata ra rotu a.
66021018	Tembok dawan yai rotu tali vatu masmasa i fyawan urun a, naran yaspis. Afa ovi rna'a kota yai ralan a munuk, rotu tali masa i nyadat wean kaca.
66021019	Rdamur vatu ovi rala ma al rfangrebat tembok dawan yai, ovu vatu masmasa ovi fyawarira urun felarira ra munuk. Rdamur lan ovu vatu masmasa i naran yaspis. Vatu masmasa nomor irua yai, naran nilam. Vatu masmasa nomor itelu yai, naran mirah, ovu vatu masmasa nomor ifa'at yai, naran zamrud.
66021020	Vatu masmasa i fyawan nomor ilima yai naran unam. Vatu masmasa nomor inean yai, naran sardis. Vatu masmasa nomor ifitu yai, naran ratna cempaka. Vatu masmasa nomor iwalu yai, naran beril. Vatu masmasa nomor isi yai, naran krisolit. Vatu masmasa nomor vutu yai, naran krisoparis. Vatu masmasa nomor vutu rahin isa yai, naran lazuardi. Vatu masmasa nomor vutu rahin irua yai naran kecubung.
66021021	Rotu mutiara sasan lokat falfolat ila'a vutu rahin irua yai. Linga'an i na'a kota yai, rotu tali masa mnga'un i wean kaca i nyadat urun a.
66021022	Ya'a wol urea Rahan Dawan Falurut a na'a kota yai, tevek Ubila'a i Ni ngrebat nlia munuk, ovu Domba Yanan a nkati roak Rahan Dawan Falurut a.
66021023	Kota yai wol nperlu ma lera ovu vulan nyeba ia, tevek Ubu vanan i nfitik nyadat a ma felan a lolin urun, ntal ma lyawan roak. Domba Yanan nyeba vali ma wean damar.
66021024	Bangsa ovi rna'a lanit ivavan a munuk, veka rbana na'a vanan i nfitik nyadat yai ralan a. Raja ovi rna'a lanit ivavan ini, veka rtaha rira metan ra rti kota yai.
66021025	Falfolat ila'a ovi rna'a inyai, veka ratvadil watan ma wol rfolat ira, tevek ovan wol nana'a roak inyai.
66021026	Bangsa ovi rna'a lanit ivavan a rira afa ovi lolin ra munuk, ovu metan ra munuk rtaha rti kota yai ralan a.
66021027	Na'uk afa sian ra wol bis lahir ma rti kota yai ralan a. Tamata ovi rotu a'uk afa ro'i-ra'i ra, ovu tamata ovi rsiklabir ra wol rti nala ralan. Tamata ovi Ubu ntulis roak nararira ra na'a Ni buku i rfanara ia ne, Buku Vava'at Kakiwal a, ira watan sa'i rti kota yai ralan a.
66022001	Nata Ubu Ni sansinir tali lanit ratan yai nfaturu vali verin ya'a na'a oar i ngarlina ma wean tatal ma nyadat. Wear na'a oar yai nvua vava'at. Wear yai nava tali Ubu ovu Domba Yanan wan i rdoku ma rfareta yai nma.
66022002	Oar yai nava oli linga'an i na'a kota yai ralan a. Aa i nvua vava'at a, ndiri oar yai ni lihir mela ovu balit a. Aa yai vuan nala favutu rahin irua na'a varat isa, ba lokat vulan, na vuan fasa. Tamata ovi rtali lanit ivavan munuk rala aa yai roan ra ma al rotu ma lolin ewal ira tali rira suhut ra.
66022003	Tamata te afaka watan ovi Ubu near nfasoba lan roak ira, wol rna'a roak kota yai ralan a. Ubu ovu Domba Yanan wan i rdoku ma rfareta veka nana'a inyai. Ba Ni tamata sansinir ra rsangatur ma raraning Ia,
66022004	ovu rarea lahir Ubu felan a ovu faneak i na'a roak rearira ra. Faneak yai Ubu naran a.
66022005	Ovan wol nana'a roak wan yai, ba wol rperlu roak ma rtutun damar, te wol rperlu roak ma lera nyeba ira, tevek Ubila'a nala Ni lyawan a verin ira, ovu vali ira veka reluk raja ma rfareta, nata ti wol ni wahan.
66022006	Ubu Ni sansinir tali lanit ratan yai nfalak ewal verin ya'a ne, “Vaivatul ini kena, ovu bisma myorang lahir. Ubu nala Ni Roh verin nabi ra, ma nsinir Ni sansinir ntali lanit ratan nma ma nfaturu verin Ni tamata sansinir ra na'a afa ovi veka rvotuk lahir a.”
66022007	Yesus nfalak ne, “Eka mryenar! Wol mnanat, na Ya'a veka uma lanit ivavan ini. Ubu nala vaivatul ovi rna'a kitab ini verin Ni nabi a. Ubu naflahar tamata ovi rot-orang vaivatul avyai, tali amar ini ti naran amar ovi veka rma ini!”
66022008	Ya'a ini Yohanes, urenar ovu usi'ik munuk roak afa avyai. Na'ut i urenar ovu usi'ik ana, usangatur lahir na'a Ubu Ni sansinir yai wahan ralan a. Ya'a mane usangatur watan ma uraning ia, tevek nfaturu munuk roak afa avyai verin ya'a.
66022009	Na'uk ia nfalak verin ya'a ne, “Deka motu wean inyai. Ya'a ini eluk sansinir vali verin Ubu, wean watan oa ovu teram a valim nabi ra, ovu tamata ovi rot-orang vaivatul ovi mtulis na'a Buku ini. Msangatur ma mraning a'uk Ubu!”
66022010	Ubu Ni sansinir yai nfalak ewal verin ya'a ne, “Deka fwonak vaivatul ovi Ubu nala verin Ni nabi a na'a kitab ini, tevek ni amar a sarseri roak ma afa avyai veka rvotuk lahir.
66022011	Tamata ovi inar ma rotu afa ovi sian ra, tali watan ira ma rotu afa ovi sian ra; tamata ovi rotu afa ovi ro'i-ra'i ra, tali watan ira ma rotu rira afa ovi ro'i-ra'i ra. Tamata ovi rotu afa ovi kena ra, tali watan ira ma rotu afa ovi kena ra; tamata ovi rira vava'at ra rmerat urun, tali watan ira ma rira vava'at ra rmerat urun.”
66022012	Yesus nfalak ne, “Eka mryenar! Wol mnanat, na Ya'a veka uma lanit ivavan ini. Ya'a veka aval tamata ra na'a rira rala lolin ra, te ukun ira ma inovan ovu afa ovi rotu ra.
66022013	Ya'a ini Alfa ovu Omega; ihin a ne, Ya'a ini ula lalean Ya'a, ovu ubana marmuri lalean.
66022014	Ubu naflahar tamata ovi rtofi rira kadaravit ra ma rmerat. Ira veka bisma ra'an aa i nvua vava'at a vuan a, ovu vali veka rahu falfolat ila'a ra ma rti kota yai ralan a.
66022015	Na'uk tamata ovi rotu afa ovi sian ra, ovu tamata ovi rtaha afa te rotu rira afnitu ra, tamata ovi rsangatur ma raraning walut ra, tamata ovi rsifa tia ma watan ovu tamata ovi wol awarira verin ira, tamata ovi rsifedan ra, tamata ovi rsiklabir ra ovu inar ma rotu lalawatan wean inyai, na ira munuk lahir veka rna'a watan kota yai murin a.
66022016	Ya'a ini Yesus. Usinir roak Ning sansinir tali lanit ratan a ma nala vaivatul ovi verin mia, boma ti ma fyamalik verin tamata ovi rorang Ya'a rira sidovung ra. Ya'a ini ubung-nusing Raja Daud; ovu vali rfanara Ya'a ne, ‘Nara Telyawar.’ ”
66022017	Ubu Ni Roh a ovu Domba Yanan awan a rfalak ne, “Mya kikyai!” Ba tamata ovi rarenar vaivatul yai, ira musti rfalak vali ne, “Mya kikyai!” Iki watan inan urun ma nka'a Ubu, wean tamata i nabroa, na ni lolin a, nma ma nenu wear i wol nbahir. Wear yai nvua vava'at.
66022018	Ya'a ini Yohanes. Ufangnanang urun mia ne, tamata iki watan wean i nrenar roak vaivatul ovi Ubu nala roak verin Ni nabi a na'a kitab ini, na mingnanang afa ini: Wean i tamata isa ntafal afa boku tali ovi rna'a roak kitab ini, na Ubu veka nukun ia ovu inukun sian urun i lahir ovi rna'a kitab ini.
66022019	Wean i tamata iki watan naling vatuk afa boku tali Ubu Ni vaivatul ovi nala roak verin Ni nabi na'a kitab ini, na Ubu veka wol ntorung ma tamata yai nala ni wahat tali aa vuan i nvua vava'at kakiwal yai, ovu wol bisma nati vali kota i nmerat urun yai ralan a.
66022020	Ia i nala munuk ivar mnga'un ovi, nfalak ne, “Kena. Wol mnanat, na Ya'a veka uma lahir!” Ya'a Yohanes ufalak vali ne, “Kena urun! Mwa ta Duila'a Yesus!”
66022021	Terang a valing averi, uflurut verin Duila'a Yesus ma fara nala Ni rala lolin verin bir tinemun. Kena urun!
