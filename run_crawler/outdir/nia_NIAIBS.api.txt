40001001	Da'e gangolifa mböröta Yesu Keriso, nga'ötö Dawido, nga'ötö Gaberahamo. I'otarai Gaberahamo irugi Dawido, ba töi wurugö Yesu ya'ia da'ö:
40001002	Aberahamo, Iza'aki, Yakobo, Yehuda ba ira talifusönia, Feresi ba Sera (inara sotöi Tamara), Hezerono, Rama, Aminadabi, Nahaso, Salomono, Boasi (inania Rakhaba), Obedi (inania Ruti), Iza'i, ba Razo Dawido.
40001006	I'otarai Dawido irugi me inötö tetibo soi Gizera'eli ba Mbabeli, tesura döitöi, ya'ia da'ö: Salomo (inania fo'omo Guria), Rehabeamo, Abia, Asa, Yosafati, Yoramo, Uzia, Yotamo, Ahasi, Hisikia, Manase, Amoni, Yosia, Yekhonia ba ira talifusönia.
40001012	I'otarai me tetibo soi Gizera'eli ba Mbabeli irugi me tumbu Yesu, tesura döitöi, ya'ia da'ö: Yekhonia, Selatieli, Zerubabeli, Abiudi, Eliaki, Azuri, Zadoki, Akhimi, Eliudi, Eleazari, Matana, Yakobo, Yosefo, fo'omo Maria. Ba moroi khö Maria andrö tumbu Yesu nifotöi Keriso.
40001017	Tobali i'otarai Gaberahamo irugi khö Dawido fele'öfa nga'ötö. Ba moroi khö Dawido irugi ba ginötö wanibo'ö soi Gizera'eli ba Mbabeli so fele'öfa nga'ötö göi. Aefa da'ö i'otarai ginötö wanibo'ö soi Gizera'eli irugi wa'atumbu Keriso andrö, so fele'öfa nga'ötö zui.
40001018	Si mane waöwaö wa'atumbu Yesu Keriso. Ina-Nia Maria, sinandra nasa khö Yosefo. Fatua lö mangowalu ira, ba terongo no manabina Maria. (Lö aboto ba dödö Yosefo wa börö wa'abölö Geheha Lowalangi wa manabina Maria.)
40001019	Yosefo sangoniha Maria andrö, no si lö mamalömalö mamalua satulö. Omasi ia i'etu'ö wangonihagönia Maria andrö ba zi lö larongo niha, börö me lö omasi ia i'ailasi Maria andrö ba gotalua niha sato.
40001020	Me ifahelahela tödönia da'ö Yosefo, mangifi ia. Ba wangifinia i'ila samösa mala'ika Zo'aya sanguma'ö khönia, "He Yosefo, ma'uwu Dawido, böi ata'ufi wanga'i fo'omou Maria andrö, börö me ono andrö ba dabinania no ni'a'asogö wa'abölö Geheha Lowalangi.
40001021	Madono dania Maria samösa nono matua. Ba be'e töi nono andrö Yesu, börö me Ya'ia zangefa'ö banua-Nia moroi ba horöra."
40001022	Alua fefu zi manö ena'ö itörö niw̃a'ö Zo'aya nifa'ema zama'ele'ö, wanguma'ö,
40001023	"Manabina dania nono alawe andrö ba mo'ono ia ono matua. Ono andrö nifotöi Imanueli." (Ba li Heberai'o Imanueli eluahania "Awöda Lowalangi".)
40001024	Me no maoso Yosefo, ifalua niw̃a'ö mala'ika Zo'aya andrö khönia. Mangowalu ia khö Maria.
40001025	Fatua lö tumbu nono andrö lö orudu Yosefo khö Maria. Ba me no tumbu nono andrö, ibe'e Yosefo döi-Nia Yesu.
40002001	Ba Mbetilekhema tumbu Yesu ba danö Yudea; razo ba danö Yudea ba ginötö da'ö ya'ia Herode. Ba ginötö da'ö, tohare zonekhenekhe ba ndröfi dalu mbanua si otarai gatumbukha luo möi ba Yeruzalema.
40002002	Lasofu, "Heza so Nono andrö, si tumbu si tobali Razo niha Yahudi? No ma'ila ndröfi-Nia si tumbu ba gatumbukha luo. Ba möi ndra'aga mangalulu khö-Nia."
40002003	Me irongo da'ö Razo Herode, tobali sibai dödönia, awö zi sambua banua Yerusalema.
40002004	Ifakaoni'ö fefu ndra ere sebua ba ira sangila amakhoita ba niha Yahudi. Isofu khöra, "Heza tumbu Razo andrö si no Ifabu'u Lowalangi?"
40002005	Latema linia, "Ba mbanua Mbetilekhema ba danö Yudea. Si mane nisura zama'ele'ö.
40002006	'Ya'ugö Betilekhema, ba danö Yehuda, tenga side'ide ndra'ugö ba gotalua mbanua sebua ba danö Yehuda. Börö me moroi khöu tohare samösa zondrönia'ö, sokubaloi banua-Gu niha Gizera'eli.' "
40002007	Me no aefa irongo wangombakhara andrö, awena ifakaoni'o Herode ndra sonekhenekhe ba ndröfi dalu mbanua andrö si otarai gatumbukha luo, ena'ö falukha ira khönia ba zi ha ya'ira. Ihaogö sibai wanekhegö ya'ira hamega oroma khöra ndröfi andrö.
40002008	Aefa da'ö ifatenge ira we'amöi ba Mbetilekhema, ba i'oroi'ö khöra, "Mi'ae'e mihaogö wangalui Ono andrö. Na no misöndra Ia, mi'ombakha'ö khögu, ena'ö möido göi mangalulu khö-Nia."
40002009	Me no aefa larongo goroisa Herode andrö ba mofanö ndra sonekhenekhe andrö. Ba dalu lala, la'ila zui ndröfi andrö, döfi ni'ilara mege ba gatumbukha. Mowaöwaö ndröfi fönara, ba tebato gamaudu nahia Nono andrö.
40002010	Ha wa'omuso dödöra me la'ila ndröfi andrö!
40002011	Ba möi ira yomo ba nomo andrö. Ba da'ö la'ila Nono awö nina-Nia, Maria. Labalöduhini danö wangalulu khö Nono andrö. Aefa da'ö labokai nahia gokhötara, ba mamuala ira: ana'a, kumöyö ba emuri.
40002012	Me mangawuli ira ba danöra, lö lafuli latörö lala nitöröra mege, börö me no Ifangelama ira Lowalangi ba wangifi ena'ö böi lafuli ira khö Herode.
40002013	Me no mofanö ndra sonekhenekhe andrö, oroma samösa mala'ika Zo'aya khö Yosefo ba wangifi. Imane mala'ika andrö, "Faoso, ohe Nono andrö awö nina-Nia, mi'oloi ba danö Miserai. Ba da'ö mi'iagö irugi muhede Ndra'odo zui khöu börö me omasi Herode wangalui Ono andrö ba wamunu Ya'ia."
40002014	Maoso Yosefo, i'ohe Nono awö nina-Nia woloi ba danö Miserai, ba zi bongi da'ö.
40002015	Toröi ira ba da'ö irugi inötö wa'amate Herode. Alua zi manö ena'ö itörö niw̃a'ö Zo'aya, nifa'ema zama'ele'ö andrö, "Ukaoni nono-Gu moroi ba danö Miserai."
40002016	Me i'ila Herode no lalimo ia ira sonekhenekhe andrö si otarai gatumbukha luo, mofönu sibai ia. Ibe'e wareta ba wamunu fefu iraono ono matua ba Mbetilekhema awö zi fasui banua andrö i'otarai zi mendrua fakhe numalö ba ndraono side'ide moroi andrö. Faudu da'ö ba zi no ihaogö fanofu khö ndra sonekhenekhe sanandrösa ba ginötö oroma ndröfi Nono andrö.
40002017	Alua zi mane si no iw̃a'ö Yeremia sama'ele'ö, wanguma'ö,
40002018	"Ba Rama terongo wege'ege, ba fangaröngarö. I'e'esi ndraonia Rakhela, lö omasi ia larara dödönia, me no oi mate nononia andrö."
40002019	Me no mate Herode, oroma zui khö Yosefo ba wangifi samösa mala'ika Zo'aya ba danö Miserai.
40002020	Imane mala'ika andrö, "Faoso! Halö Nono andrö ba ina-Nia ohe ira wangawuli ba danö niha Gizera'eli, börö me niha somasi mamunu Ono andrö no mate sa'ae."
40002021	Maoso Yosefo, i'ohe Nono andrö awö Maria mangawuli ba danö niha Gizera'eli.
40002022	Aefa da'ö irongo Yosefo wa Arikhela'o, ono Herode no tobali Razo ba danö Yudea fangali namania. Andrö ata'u ia we'amöi ba da'ö. Ba börö me no Ifangelama ia zui So'aya ba wangifi, andrö wa ba Galilea möi ia.
40002023	Toröi ia ba da'ö ba mbanua sotöi Nazareta. Ba zi manö alua zi no law̃a'ö ira sama'ele'ö wa: "Lafotöi Ia Niha Nazareta."
40003001	Me inötö da'ö so Yohane Samayagö Idanö, ba danö si mate ba Yudea, ba ibörötaigö fahuhuo ia ba da'ö.
40003002	Imane, "Mifalalini gera'erami ba böi milau horö sa'ae, börö me lö ara tö ibörötaigö wamatörö-Nia Lowalangi!"
40003003	Yohane andre niw̃a'ö Yesaya sama'ele'ö ba wehedenia me imane: "So niha si'ao ba danö si mate, 'Mihaogö lala khö Zo'aya, mifadaya lala khö-Nia.' "
40003004	Baru Yohane andrö nifazökhi moroi ba guli gondra. Uli gurifö mböbö talunia. Tamo ba w̃e w̃ani gatua gönia.
40003005	Ato niha Yerusalema, ba moroi ba Yudea, awö niha sato si otarai mbanua si fasui Yoridano, möi mangondrasi Yohane.
40003006	La'ombakha'ö horöra, ba ibayagö idanö ira Yohane ba Nungo Nidanö Yoridano.
40003007	Ato ndra Farizai'o ba Sadukai'o si möi khö Yohane ba wamayagö'ö ya'ira idanö. Me i'ila tohare ira, imane khöra, "He ya'ami niha si lö sökhi! Haniha zanguma'ö khömi wa tola aheta ami moroi ba wönu Lowalangi andrö dania?
40003008	Mifalua mbuabua sangoroma wa no mifalalini gera'erami, wa lö mifalua horö sa'ae.
40003009	Böi miwalinga tola te'atulö'ö ami na miw̃a'ö, 'Tuama Gaberahamo.' Ya faduhu dödömi wa tola Ifazökhi nga'ötö Gaberahamo Lowalangi, moroi ba gara andre!
40003010	No so wato ba wolobö eu fabaya w̃a'ania. Töla geu si lö mowua bua si sökhi ba mu'obö ba mutibo'ö bakha ba galitö.
40003011	Ubayagö ami idanö ba wangoroma'ö wa no tefalalini gera'erami, lö mifalua horö sa'ae; ba Ya'ia, si tohare aefa ndra'odo dania zamayagö ya'ami faoma Eheha Ni'amoni'ö ba alitö. Abölö ebua Ia moroi khögu. Ambö solohe badagahe-Nia ndra'odo.
40003012	So ba danga-Nia niru ba wanöri. Itafi'ö gulitö-Nia irege sökhi. Ifa'anö ba halasa gulitö, ba fefu gadaya Itunu dania ba galitö si lö matemate."
40003013	Me inötö da'ö mofanö Yesu i'otarai Galilea Isaw̃a Nungo Nidanö Yoridano. Ba da'ö möi Ia khö Yohane ba I'andrö khö Yohane ena'ö ibayagö idanö Ia.
40003014	Ba lö fao dödö Yohane ba niw̃a'ö-Nia andrö. Imane Yohane, "Ya'odo na'i zindruhunia nibayagö-U idanö. Iada'e hana wa Ya'ugö zi möi khögu."
40003015	Itema li Yesu, "Iada'e, hana na si manö. Börö me si manö zinangea khöda ba wamalua fefu somasi Lowalangi." Awena ibayagö idanö Yesu Yohane.
40003016	Me no aefa mubayagö idanö Yesu, mofanö Ia moroi ba nidanö andrö. I'anema'ö teboka mbanua si yaw̃a ba I'ila Yesu Geheha Lowalangi, möi mitou hulö marafadi, manuge ia khö Yesu.
40003017	Aefa da'ö terongo li soroi zorugo, sanguma'ö, "Ya'e Nono-Gu omasiö, wa'omasi-Gu Ia."
40004001	Aefa da'ö I'ohe Yesu Eheha Lowalangi ba danö si mate ena'ö itandraigö Ia Afökha.
40004002	Öfa wulu ngaluo öfa wulu wongi wa'ara lö manga Yesu. Ba olofo Ia.
40004003	Tohare Gafökha ba imane khö Yesu, "Na Ono Lowalangi Ndra'ugö, ba bali'ö roti gara andre."
40004004	Itema linia Yesu, "No tesura ba Mbuku Ni'amoni'ö: Tenga ha ba roti manö auri niha, ba ngawalö daroma li si otarai mbawa Lowalangi."
40004005	Me aefa da'ö, i'ohe Yesu Afökha ba Yeruzalema ba ifa'aso Ia yaw̃a ba mbumbu Nomo Zo'aya.
40004006	Imane khö-Nia Afökha, "Na ono Lowalangi Ndra'ugö, ba fazaumba'Ö si tou; börö me no so ba Mbuku Ni'amoni'ö sanguma'ö, 'Ifatenge mala'ika-Nia Lowalangi ba wozago Ya'ugö, latema'ö Ndra'ugö faoma tangara, ena'ö lö manendre gahe-U ba gara.' "
40004007	Itema linia Yesu, "Ba Mbuku Ni'amoni'ö no göi tesura, 'Böi tandraigö Zo'aya Lowalangiu.' "
40004008	Aefa da'ö, i'ohe zui Afökha Yesu ba hili salaw̃a sibai. I'oroma'ö khö Yesu ba da'ö fefu gamatöröw̃a-Nia ba gulidanö awö lakhöminia.
40004009	Imane Afökha khö Yesu, "Fefu da'e ube'e khö-U, na Ötuhi danö wangalulu khögu."
40004010	Itema linia Yesu, "Ofanö Sanandraigö! No musura ba Mbuku Ni'amoni'ö: Khö Zo'aya Lowalangiu mangalulu ndra'ugö ba ha Ya'ia manö ni'o'öu li!"
40004011	Ba gafuriatania iröi Yesu Afökha andrö, ba tohare göi mala'ika sato möi ira ngoningoni-Nia.
40004012	Me Irongo Yesu no labe'e ba gurunga Yohane, numalö Yesu ba Galilea.
40004013	Iröi mbanua Nazareta, möi Ia ba Gafana'uma. Ba da'ö toröi Ia. Afana'uma, ya'ia mbanua ba zinga Mbaw̃a Galilea ba danö Zebuloni ba Nafetali.
40004014	Ba nilau Yesu andrö, alua zi mane niw̃a'ö Yesaya sama'ele'ö, imane:
40004015	"Tanö Zebuloni ba tanö Nafetali, lala numalö ba mbaw̃a, ba zi tambai Nungo Nidanö Yoridano Galilea no tanö niha si tenga niha Yahudi!
40004016	Niha si so ba zogömigömi, no la'ila haga sebua! No tumbu luo ba niha si so ba nöri nilumö'ö wa'amate!"
40004017	I'otarai da'ö Ibörötaigö mangombakha Yesu, "Mifalalini gera'erami ba miröi horömi, börö me lö aratö Ibörötaigö wamatörö-Nia Lowalangi!"
40004018	Me mowaöwaö Yesu ba zinga mbaw̃a Galilea, I'ila darua zi fagai, si fatalifusö, ya'ia Zimoni (nifotöi Fetero) ba akhinia, Andrea. Lalau fadiala, me tuka zangalui i'a ira.
40004019	Imane khöra Yesu, "Mi'o'ö Ndra'o. Ufahaö ami ba wama'u'u niha tobali solo'ö Ya'o."
40004020	I'anema'ö laröi ndrialara si fatalifusö andrö ba la'o'ö Yesu.
40004021	Aefa da'ö me mowaöwaö nasa Yesu, I'ila darua tö zi fatalifusö tanö bö'ö, ya'ia Yakobo ba Yohane, ono Zebedai'o. Lafazökhizökhi ndrialara si fao amara yaw̃a ba dundraha. Ikaoni göi ira Yesu,
40004022	i'anema'ö laröi dundraha ba amara andrö, la'o'ö Yesu.
40004023	Ifasui wanörö fefu öri Galilea Yesu. Mamahaö Ia ba gosali ba manuriaigö Turia Somuso Dödö sanandrösa ba wamatörö Lowalangi. Ifadöhö göi niha sofökhö ba si tebai.
40004024	Ba humöngö duria Yesu ba zi sagörö öri Siria, irege ato niha sangondrasi Ya'ia. La'ohe khö-Nia fefu niha sofökhö soya ngawalö, awö fefu ngawalö wangaröngarö: niha nifakao mbekhu si lö sökhi, saniri, sombuyumbuyu, ba oi Ifadöhö ira.
40004025	Ato sibai niha solo'ölo'ö Yesu me inötö da'ö, so zi otarai Galilea, si otarai Zi Fulu Banua, so zi otarai Yeruzalema, si otarai Yudea, ba so göi niha si otarai nöri ba zi tambai Yoridano.
40005001	Me I'ila Yesu niha sato andrö, möi Ia yaw̃a ba hili. Me no dumadao Ia, la'ondrasi Ia ira nifahaö-Nia.
40005002	Aefa da'ö Ibörötaigö wamahaö ya'ira:
40005003	"Ya'ahowu niha saboto ba dödö wa lö fa'abölönia föna Zo'aya; me ya'ira dania zi tobali ono mbanua amatöröw̃a Lowalangi!
40005004	Ya'ahowu niha sabu tödö; me Lowalangi dania zondrara tödöra!
40005005	Ya'ahowu niha sangidengide'ö ya'ia; me ya'ira dania zanema si no Ifabu'u Lowalangi!
40005006	Ya'ahowu niha somasi sibai mamalua somasi Lowalangi; me Lowalangi dania zame'e fa'atobönö khöra!
40005007	Ya'ahowu niha sangahakhösi tödö niha bö'ö; me Lowalangi dania zangahakhösi tödö ya'ira!
40005008	Ya'ahowu niha satulö tödö; me ya'ira dania zangila Lowalangi!
40005009	Ya'ahowu niha samalua fangatulö ba gotalua niha; me ya'ira dania nifotöi Ono Lowalangi!
40005010	Ya'ahowu niha nifakao börö wamalua somasi Lowalangi; me ya'ira dania zi tobali ono mbanua amatöröw̃a Lowalangi!
40005011	Ya'ahowu ami na la'o'aya, ba na lafakao, ba na laböbögö zi lö duhu khömi, börö me nifahaö-Gu ami.
40005012	Ira sama'ele'ö fönami göi no lafakao si mane da'ö. Mi'omusoi'ö ba mi'owuawua'ö dödömi; börö so mbuala sebua nihönagö Zo'aya khömi."
40005013	"Asio gulidanö ami. Na taya wa'asi'asi nasio, hadia labe'e fangasingasininia mangawuli? Lö gunania sa'ae. Ha tö nitibo'ö ia ba nihundrahundra niha sato.
40005014	Haga gulidanö ami. Banua si so ba zuzu hili tebai tobini.
40005015	Lö niha somasi manunu fandrunia, ba ibalugö wandru andrö faoma karaw̃a. Hiza i, itou'ö wandru andrö ba naha wandru ena'ö ihagaini niha si so yomo ba nomo.
40005016	Ya simanö göi hagami ena'ö humaga föna niha, ena'ö la'ila nilaumi si sökhi, ba lasuno Namami si so ba zorugo."
40005017	"Böi miw̃a'ö tödömi ba wangeheta huku agama niha Yehuda si mane nifahaö Moze ba ira sama'ele'ö möi Ndra'o. Tenga ba wangeheta möi Ndra'o, no ba wamazökhi ya'ia tobali mo'ahonoa.
40005018	Mitöngöni! Fatua so mbanua si yaw̃a awö danö, sambua niti ba ma hurufo side'ide sibai göi moroi ba huku andrö lö teheta, na lö a'oi itörö fefu!
40005019	Börö da'ö, na so zi lö molo'ö huku andrö, hew̃a'ae ha fondrege zide'ide, ba ma samahaö niha bö'ö wamalua fa lö molo'ö andrö, ya'ia andrö wondrege zide'ide ba gamatöröw̃a Lowalangi. Ba niha solo'ö huku andrö ba samahaö niha bö'ö ba wamalua si manö göi, ya'ia zi tobali sebua ba gamatöröw̃a Lowalangi.
40005020	Mihaogö wanöngöni: Tebai tobali ami ono mbanua ba gamatöröw̃a Lowalangi, na lö tohude ami moroi ba zangila amakhoita awö Warizai'o andrö ba wamalua ohitö dödö Lowalangi!"
40005021	"No aboto ba dödömi wa so wamahaö moroi khö ndra tuada si mane da'e: Böi amunu niha, haniha zamunu niha, lö tola lö lafatörö khönia huku.
40005022	Iada'e Uw̃a'ö khömi, haniha zofönu ba niha, lafatörö ia ba huku; ba haniha zi falele, ba la'ohe föna zamatörö huku ba agama. Haniha zanguma'ö ba niha, 'Owöhö mowa' ba sinangea nitibo'ö bakha ba galitö narako.
40005023	Börö da'ö, na samuza ma'ökhö mibe'e game'elami khö Lowalangi, ba ba ginötö da'ö göi itörö tödömi niha safökhö tödö khömi,
40005024	abölö sökhi, röi ua game'ela andrö, ba milau mangatulö khönia. Aefa da'ö, awena angawuli ba wame'e ame'ela andrö khö Lowalangi.
40005025	Na so niha sangadugö ya'ugö ba zanguhuku, atulö'ögö ua khönia fatua so ginötö, ba fatua lö ofeta'ö föna zangahuku. Na lö ötandraigö wangatulö'ö, ba ibe'e ndra'ugö niha andrö föna zangahuku ba sanguhuku andrö ibe'e ndra'ugö ba danga wolisi. Aefa da'ö ibe'e ndra'ugö ba gurunga folisi andrö.
40005026	Törö tödöu da'e: Tebai möi'ö baero moroi ba gurunga, na lö öbu'a fefu gömöu andrö."
40005027	"No mi'ila wa so wamahaö si mane da'e: Böi ohorö.
40005028	Iada'e Uw̃a'ö khömi: niha samaigi ira alawe si fao fangisö, no ihoröni ndra alawe andrö ba dödönia.
40005029	Na höröu kambölö mbörö wa ölau horö, ko'e ia ba tibo'ö! Abölö sökhi na aheta sambua ndrotondrotou, moroi na tetibo'ö zi sambua botou ba narako.
40005030	Na tangau kambölö mbörö wa ölau horö, taba ba tibo'ö dangau andrö! Abölö sökhi na aheta zi tambai dangau andrö moroi na fefu mbotou möi ba narako."
40005031	"So göi wamahaö si mane da'e: niha samabali fo'omonia, lö tola lö'ö ibe'e zura wabalisa khönia.
40005032	Iada'e Uw̃a'ö khömi: haniha zamabali fo'omonia hew̃a'ae tenga börö horö, niha da'ö zamobörö horö wo'omonia, na ifuli mangowalu wo'omonia andrö. Niha sangowalu zui khö ndra alawe si manö, no fao göi wohorö."
40005033	"No mi'ila wa so wamahaö khö ndra tuada si mane da'e: böi mifalimo ba wawu'usa li. Hadia zi no öfabu'u föna Lowalangi si fao fahölusa wamalua, lö tola lö'ö öfalua.
40005034	Iada'e Uw̃a'ö khömi: böi mi'ae ba hölu. Böi fahölu ami ba döi mbanua si yaw̃a, börö me banua si yaw̃a no nahia Lowalangi.
40005035	Böi göi fahölu ami ba döi danö, börö me ulidanö no danedane gahe Lowalangi; böi göi fahölu ami ba döi Yeruzalema, börö me Yeruzalema no banua razo sebua.
40005036	Böi göi fahölu ami ba döi högömi, börö me sara bu lö mi'ila mi'aitöni ma zui mi'afusi'ö.
40005037	&Wa'ö, 'Ya'ia na ya'ia' ma zui 'Tenga na tenga' -- börö me si töra moroi ba da'ö ba moroi khö Gafökha."
40005038	"No mi'ila wa so göi wamahaö si mane da'e: hörö wangali hörö, ifö wangali nifö.
40005039	Ba hiza Uw̃a'ö iada'e khömi: böi milau mbalö ba niha solau si lö sökhi khömi. Na so zamalisi bo'ömi kambölö, akha göi ifalisi mbo'ömi kabera.
40005040	Ba na so zangadugö ya'ami khö zanguhuku ba wangokhögö barumi, mibe'e khönia göi mbarumi sebua.
40005041	Na so zamaso ya'ami we'amöi awönia irugi sakilo wa'aröu, mi'ae'e awönia dua kilo fa'aröu.
40005042	Na so zangandrö hadia ia khömi, mibe'e khönia. Böi mitimba na so niha samalali khömi hadia ia."
40005043	"No mi'ila wamahaö si mane: mi'omasi'ö nawömi ba mifa'udusi nudumi.
40005044	Ba iada'e Uw̃a'ö khömi: mi'omasi'ö zi fa'udu khömi, ba mi'angandrö salahi zamakao ya'ami,
40005045	ena'ö tobali ami Ono Namami andrö si so ba zorugo. Börö me Ifa'aso haga luo-Nia Lowalangi ba niha si sökhi tödö ba he göi ba niha si lö sökhi tödö. Ifa'aso deu ba niha satulö ba he göi ba niha samalua si lö sökhi.
40005046	Börö na ha sangomasi'ö ya'ami mi'omasi'ö, hadia guna wa Isulöni Lowalangi zi manö? Hadia tenga si manö göi zanema beo wamalua si manö?
40005047	Na ha awömi manö mi'owai, hadia hudemi? Lalau zi manö göi ya'ira niha si lö aboto ba dödö Lowalangi!
40005048	Ya mo'ahonoa ami si mane Amami andrö si so ba zorugo so'ahonoa."
40006001	"Mitöngöni, böi milau hadia ia zinangea ba huku agama föna niha sato ena'ö la'ila ami. Na milau zi manö ba lö mitema luomi moroi khö Namami andrö si so ba zorugo.
40006002	Na mibe'e mbuala ba niha si numana, böi mifehöngöhöngö ba niha, si mane nilau niha sangosatulö ya'ia. Lalau zi manö ba gosali ba ba lala sebua, ena'ö lasuno ira niha. Mitöngöni, wa no latema luora ba wamalua si manö.
40006003	Ya'ami, na mibe'e game'ela ba zi numana, ya mibe'e ia ba zi lö la'ila niha.
40006004	Ena'ö lö la'ila hadia zi no mifalua andrö. Ba Amami andrö si so ba zorugo zangila hadia zi no mifalua hew̃a'ae lö la'ila niha. Ya'ia dania zanulöni khömi da'ö fefu."
40006005	"Na mangandrö ami, böi hulö niha sangosatulö. Omasi ira mangandrö muzizio ba gosali ma zui ba waerua lala ena'ö la'ila ira niha. Mitöngöni, wa no latema luora ba wamalua si manö.
40006006	Ya'ami, na milau mangandrö, mi'ae'e si bakha ba mbate'e ba miduhö mbawa ndruhö, aefa da'ö mi'angandrö khö Namami andrö si lö oroma. I'ila hadia nifaluami si lö i'ila niha bö'ö. Ya'ia dania zame'e luomi ba wolau si manö.
40006007	Na mangandrö ami, ba böi mi'oya'ö li si mane nilau niha si lö aboto ba dödö Lowalangi. Lawalinga Ifondrondrongo Lowalangi wangandrö sanau andrö.
40006008	Böi ya si mane ya'ira ami. No I'ila hadia zoguna khömi amami andrö, fatua lö ni'andrömi nasa.
40006009	Si mane zi sökhinia na mangandrö ami, 'Ama khöma si so ba zorugo: Lowalangi si ha samösa. Nisuno ba nifosumange Ndra'ugö.
40006010	Ya'ugö Razoma. Ya'ugö zamatörö ba gulidanö, ba somasi Ndra'ugö nifalua si mane ba zorugo.
40006011	Be'e khöma ma'ökhö andre gö ni'oguna'öma.
40006012	Efa'öga ba huku hörö börö zi fasala ya'aga, si mane fangefa'öma sala zi no fasala khöma.
40006013	Böi lulu ndra'aga ba wangiwa dödö ba ginötö wanandraigö, efa'öga moroi ba wa'abölö zi lö sökhi. [Ya'ugö Razo sabölö ba solakhömi irugi zi lö aetu. Yaduhu.]'
40006014	Na mi'efa'ö zala niha si fasala khömi, I'efa'ö göi zalami Amami andrö si so ba zorugo.
40006015	Ba na lö mi'efa'ö zala nawömi, ba lö göi I'efa'ö zalami Amami andrö si so ba zorugo."
40006016	"Na fuasö ami, böi mifangerau mbawami hulö niha sangosatulö ya'ia. Lafabö'öni nidanö mbawara ena'ö oroma ba niha wa fuasö ira. Mitöngöni wa no latema fefu luora.
40006017	Ya'ami, na milau fuasö, misasai mbawami, misukhu mbumi,
40006018	ena'ö lö la'ila niha wa fuasö ami. Akha ha Amami andrö si so ba zorugo zangila. I'ila hadia nilaumi hew̃a'ae lö la'ila niha. Ya'ia zame'e luo khömi."
40006019	"Böi mihöna khömi harato soguna khömi samösa ba gulidanö. Börö me ifakiko hama ba howu harato andrö awö wa tola ihalö sanagö.
40006020	Mi'owuloi khömi harato ba zorugo. Börö me tebai i'a hama ba howu harato andrö, ba tebai ihalö sanagö.
40006021	Börö me heza so haratomi ba da'ö göi so dödömi!"
40006022	"Fandru ba mboto hörö andrö. Na sökhi hörömi, ba mohaga fefu mboto.
40006023	Ba na mofökhö hörömi ba ogömi fefu mbotomi. Tobali na ogömi wandru andrö si so ba mbotomi, ha wa'abölö wa'ogömigömi andrö!"
40006024	"Lö tola möi enoni zi darua sokhö gofu haniha. Na ilau zi manö, i'omasi'ö dania zi samösa ba i'afökhöi tödö zi samösa. Ma zui molo'ölo'ö ia ba zi samösa ba i'ositengagö zi samösa. Si manö göi ami. Tebai möi ami enoni khö Lowalangi ba enoni gana'a göi.
40006025	Börö da'ö mitöngöni; böi mi'abusi tödö sibai wa'aurimi, hadia ni'a ba nibadumi, ba hadia ni'onukhami; töra moroi ba gö wa'auri andrö, töra moroi ba nukha mboto andrö.
40006026	Mifaigi wofo andrö si hombohombo ba dalu mbanua. Lö manaru tanömö ira, lö mamasi, lö mangöhöna ba halasa. Hew̃a'ae si manö irorogö ira Amami andrö si so ba zorugo! Hadia lö abölö molakhömi ami moroi khöra?
40006027	Haniha ba gotaluami zi tola manganau'ö döfinia börö me no i'abusi tödö?
40006028	Hana wa mi'abusi tödö nukhami? Mifaigi mbunga ladari mböhö andrö si tumbu ba mbenua. Lö mohalöw̃ö ira ba lö managu,
40006029	ba hiza, Razo Salomo andrö fondrege zi kayo, lö mamake nukha si mane fa'asökhi mbunga andrö!
40006030	Ifonukha si sökhi ndru'u ba mbenua Lowalangi, hew̃a'ae du'u andrö tumbu ma'ökhö ba mahemolu latibo'ö ia ba latunu. Na si manö wamonukha Lowalangi du'u andrö, mendrua manö ami! Ba ya'ami, no ambö sibai famatimi!
40006031	Böi mangiwa dödömi wanguma'ö, 'Hadia ni'ada dania', ma 'hadia nibaduda dania', ba 'ma zui hadia ni'onukhada dania'!
40006032	Niha si lö aboto ba dödö Lowalangi zangeregesi tödö wanöndra si manö. Amami andrö si so ba zorugo no I'ila wa moguna khömi da'ö fefu.
40006033	Tobali, si föföna sibai mi'alui hewisa ena'ö Lowalangi zamatörö fa'aurimi awö wamalua somasi Lowalangi. Na no mi'ofönai'ö da'ö, ba fefu dania danö bö'ö andrö ba tebe'e khömi.
40006034	Börö da'ö, böi mibusi tödö zanandrösa ba ngaluo mahemolu, börö me mahemolu so zui gabula dödö. No abönö abula dödöda zi falukha ma'ökhö, böi tanönö sa'ae."
40007001	"Böi mihuku niha bö'ö, fa böi Ihuku ami Lowalangi.
40007002	Börö me si mane fanguhukumi niha, si manö göi wanguhuku Lowalangi ami. Fefu zu'asu'a ni'anu'agömi ba niha, si manö göi I'anu'a'ö khömi dania Lowalangi.
40007003	Hana wa mi'osisi'ö wahawaha geu olowingö niha bö'ö, ba lö mirasoi mboto geu sesolo ba hörömi?
40007004	Hana wa miw̃a'ö ba niha, 'Ohe, da utolo'ö wangeheta wahawaha geu andrö ba höröu,' ba hiza sa bakha ba hörömi mboto geu sesolo?
40007005	He samini tödö! Ofönai'ö ua heta mboto geu andrö ba höröu, awena ö'ila ba tola öheta wahawaha geu andrö ba hörö nawöu.
40007006	Böi mibe'e ba nasu hadia ia ni'amoni'ö, börö me ifuli furi mbaginia asu andrö ba ira'u ami. Ba böi mibe'e manimani ba mbawi, börö me ihundrahundra bawi manimani andrö."
40007007	"Mi'angandrö ba mitema dania. Mi'alui ba misöndra dania. Mibökö ba tebokai khömi mbawa ndruhö andrö.
40007008	Manema niha si lö aetu mangandrö; ba tebokai mbawa ndruhö ba niha si lö aetu manoko.
40007009	Hadia, so ba gotaluami nama same'e kara khö nononia na i'andrö roti ono andrö?
40007010	Ma zui ibe'e gulö, na i'andrö gi'a?
40007011	Gofu hewisa wa'alösökhimi, ba mi'ila sa'atö mibe'e zi sökhi khö nonomi. Mendrua manö Namami andrö si so ba zorugo. Tatu Ibe'e fefu zi sökhi, ba niha sangandrö khö-Nia!
40007012	Milau khö nawömi hadia zomasi ami lalau khömi. Da'ö nösi goroisa andrö ba ösi wamahaö ndra sama'ele'ö."
40007013	"Mitörö mbawa ndruhö sise'ise andrö, börö me saekhu ba narako sa lala ba mbawa ndruhö sebolo, ba ato niha sanörö da'ö.
40007014	Bawa ndruhö sise'ise i'ohe niha saekhu ba wa'auri. Lö ato niha sanörö ya'ia."
40007015	"Mi'angelamaisi zama'ele'ö sofaya. Möi ira khömi, la'onukha mbu mbiribiri, ba sindruhunia asu gatua samu'i bakha dödöra.
40007016	Mi'ila ira ba gamuatara. Lö i'owua mbua nagu du'u sodoi, ba lö i'owua mbua ara sa'asa'a mao.
40007017	Töla geu satabö mowua bua si sökhi, ba töla geu safuo i'owua mbua si lö sökhi.
40007018	Töla geu satabö lö i'owua mbua si lö sökhi, ba töla geu safuo lö tola i'owua mbua si sökhi.
40007019	Töla geu si lö sökhi fowua, la'obö ba latunu.
40007020	Si manö göi zanandrösa ba zama'ele'ö sofaya andrö. Mi'ila ira ba gamuatara."
40007021	"Lö fefu niha sanguma'ö, 'He So'aya, he So'aya,' tola tobali ono mbanua amatöröw̃a Lowalangi dania. Ha ya'ira samalua somasi nama-Gu si so ba zorugo zi tobali dania ono mbanua amatöröw̃a Lowalangi.
40007022	Ba Luo Safuria ato niha sanguma'ö khö-Gu, 'He So'aya, he So'aya, hadia tenga ba döi-Mö mafa'ema duria soroi Lowalangi? Hadia tenga göi töi-Mö ni'oguna'öma wamofanö bekhu awö wamazökhi tandra sahölihöli dödö?'
40007023	Ba Utema lira, 'Lö U'ila ami! Mi'ofanö ya'ami solau si lö atulö!' "
40007024	"Samondrondrongo fehede andre, ba solo'ö ya'ia, hulö niha sonekhe samazökhi omonia yaw̃a ba dete gara nifa'anö.
40007025	Ilau teu sabölöbölö, ba molö, awö nangi sabölöbölö samözi omo andrö, ba lö aso'a, me musindro ia yaw̃a ba dete gara nifa'anö.
40007026	Niha samondrondrongo fehede-Gu andre ba lö i'o'ö, hulö niha si lö tödö samazökhi omonia yaw̃a ba dete gawu.
40007027	Na ilau teu, ilau molö awö nangi sabölöbölö, ibözi nomo andrö ba aso'a. Abölöbölö sibai wa'atekikonia!"
40007028	Ba gafuriata me no aefa mamahaö Yesu, ba oi ahölihöli dödö niha si so ba da'ö wamondrondrongo famahaö-Nia.
40007029	Mamahaö Yesu si fao lakhömi, tenga si mane sangila amakhoita andrö khöra.
40008001	Möi mitou Yesu moroi ba hili, ba ato niha solo'ö Ya'ia.
40008002	Me inötö da'ö tohare samösa zofökhö bou auri. Ibalöduhini danö niha andrö wangalulu khö Yesu, imane, "He ama, na omasi Ndra'ugö, tola Öfadöhö ndra'o."
40008003	I'oro'ö danga-Nia Yesu ba wombambaya ya'ia. Imane Yesu, "Omasi Ndra'o. Ya döhö ndra'ugö!" I'anema'ö aheta mbou auri andrö ba döhö ia.
40008004	Aefa da'ö Imane khö-Nia Yesu, "Töngöni, he! Böi ombakha'ö zalua andre gofu ha'ökhö. Ae'e khö gere, ena'ö i'a'aro'ö dödöu wa no döhö ndra'ugö. Na no aefa da'ö, be'e zumange si mane niw̃a'ö Moze, ena'ö tobali famaduhu'ö ba niha wa no döhö ndra'ugö!"
40008005	Me numalö Yesu ba Gafana'uma, i'ondrasi Ia samösa gomandra zaradadu Roma, ba wangandrö tolo khö-Nia.
40008006	"He Ama," imanö komandra zaradadu andrö, "mofökhö genonigu ba nomo. No mörö manö börö wa'ombuyumbuyu ba nahia wemörö ba no fondrege wa'afökhö nitaögönia."
40008007	"Lau," Imanö Yesu, "möi Ndra'o dania wamadöhö ya'ia."
40008008	Itema li komandra zaradadu andrö, "Böi sa'ae, Ama, tenga sinangea Öfakao Ndra'ugö we'amöi ba nomogu. &Wa'ö manö wehede ba döhö dania genonigu andrö.
40008009	Lö zi lö tola lö u'o'ö li zebua moroi khögu. Si manö göi zaradadu si so winaeta tougu, lö tola lö i'o'ö ligu. Na ukaoni ia, 'Aine ba da'e!' ba möi ia; ba na uw̃a'ö ba genonigu, 'Fazökhi da'e!' maoso ia ifazökhi."
40008010	Ahöli dödö Yesu me irongo niw̃a'ö zaradadu andrö. Andrö Iw̃a'ö ba niha solo'ö Ya'ia, "Mifondrondrongo! Lö ni'ila-Gu wamati si mane da'e ba gotalua niha Gizera'eli.
40008011	Mitöngöni da'e! Ato dania niha soroi ba gaekhula ba ba gatumbukha si fao fa'omuso dödö khö Gaberahamo, Iza'aki ba Yakobo bakha ba Mbanua si Bohou khö Lowalangi.
40008012	Ba ya'ira sindruhu ono mbanua Lowalangi andrö i nitibo'ö baero ba zogömigömi dania. Ba da'ö alua wege'ege awö wa'afökhö."
40008013	Aefa da'ö Imane Yesu khö gomandra zaradadu andrö, "Fuli'ö, hadia nifatimö andrö tefalua khöu dania." Ba da'ö sibai i'anema'ö döhö wökhö genoni andrö.
40008014	Möi Yesu ba nomo Wetero. Ba da'ö I'ila mofökhö fogikhi matua Wetero ira alawe, no so ia ba naha wemörö.
40008015	Ibabaya dangania Yesu ba döhö wökhönia andrö. Maoso ia we'amöi enoni Yesu.
40008016	Me ahatö tanö owi, ato niha sobekhu ni'ohe khö Yesu. Faoma fehede-Nia manö Ifoloi mbekhu awö wa'Ifadöhö zofökhö andrö Yesu.
40008017	Me Ifalua da'ö fefu Yesu, ba alua zi mane niw̃a'ö Yesaya sama'ele'ö, imane, "Itaögö wamakaoda ba ifadöhö fefu wökhöda."
40008018	Ato sibai niha samasui Yesu. Me I'ila ira fefu Yesu, Iw̃a'ö khö ndra nifahaö-Nia ena'ö möi ira yefo nidanö.
40008019	Samösa zangila amakhoita zangondrasi Ya'ia sanguma'ö, "He Guru, omasi ndra'o u'o'ö Ndra'ugö gofu heza!"
40008020	Itema linia Yesu, "So dögi ba nasu gatua, ba so gazuni ba wofo, ba Ono Niha nifatenge Lowalangi, lö khö-Nia nahia wemörö ba wolombase."
40008021	Samösa ba gotalua zolo'ö Ya'ia zanguma'ö, "He Tuha, tehegö khögu wangawuli ba wogo'o amagu."
40008022	Itema linia Yesu, "O'ö ndra'o, akha lako'o zi mate khöra niha si mate."
40008023	Möi ba dundraha Yesu ba fao khö-Nia ndra nifahaö-Nia.
40008024	I'anema'ö so nangi sabölöbölö sibai ba mbaw̃a irege ebua ndrulu samözi tundraha. Me inötö da'ö no Ilau mörö Yesu.
40008025	Möi khö-Nia ndra nifahaö-Nia wanusugi Ya'ia. "He So'aya! Tolo, orifiga! Tekiko ndra'aga!" lamanö we'ao.
40008026	Imane Yesu, "Hana wa'ata'u ami? Ambö famatimi!" Aefa da'ö muzizio Yesu ba Ifahono nangi awö ndrulu. Awena ahono sibai nidanö.
40008027	Fefu niha si so ba da'ö oi ahölihöli dödöra. Lamane, "Haniha niha andre, angi ba dulu la'o'ö li-Nia!"
40008028	Irugi Yesu yefo mbaw̃a ba mbanua Gadara. Ba da'ö laba'a Ia darua niha sobekhu samu'i sibai. La'otarai lewatö ba oi ata'u niha wanörö lala andrö.
40008029	Mu'ao ira, "He Ono Lowalangi, hadia nilau-Mö khöma? Hadia omasi'Ö Öhuku ndra'aga? Hiza, tenga inötö nasa?"
40008030	Lö aröu moroi ba da'ö, so ngawawa mbawi sangalui göra.
40008031	La'andrö bekhu andrö khö Yesu, "Na omasi Öfofanö ndra'aga, fatengega ba mbawi andrö."
40008032	Imane Yesu, "Mi'ofanö!" Laröi bekhu niha andrö lasaw̃a ngawawa mbawi. Lafazaumba si tou ira bawi andrö moroi ba ngöfi mbaho, adölö ba mbaw̃a, alömö ba mate.
40008033	Moloi zanaro bawi andrö lasaw̃a mbanua, ba latutunö fefu hadia zi no alua ba niha si darua andrö sobekhu.
40008034	Ba fefu niha ba mbanua da'ö göi möi lafaondragö Yesu. Ba me la'ila Yesu, la'andrö sibai khö-Nia ena'ö Iröi mbanuara andrö.
40009001	Möi yaw̃a ba dundraha Yesu, I'ötö mbaw̃a mangawuli Ia ba mbanua-Nia.
40009002	Ba da'ö la'ohe khö-Nia samösa niha sombuyumbuyu si no tolea yaw̃a ba naha wemörö. I'ila wamati niha andrö Yesu. Andrö wa Iw̃a'ö ba niha sombuyumbuyu andrö, "Böi ata'ufi, ono-Gu! No te'efa'ö horöu!"
40009003	Ira sangila amakhoita si so ba da'ö lamane khö nawöra, "I'o'aya Lowalangi Niha andrö!"
40009004	I'ila gera'erara andrö Yesu, andrö wa Iw̃a'ö, "Hana wa lö sökhi gera'erami?
40009005	Heza zabölö aoha wanguma'ö, 'No te'efa'ö horöu', ma zui 'Faoso ba owaöwaö?'
40009006	Ba iada'e U'oroma'ö khömi wa Ono Niha, mofa'abölö ba gulidanö andre ba wangefa'ö horö." Aefa da'ö Imane Yesu ba niha sombuyumbuyu andrö, "Faoso, fezaw̃a dufou ba fuli'ö!"
40009007	Maoso niha sombuyumbuyu andrö mangawuli ia ba nomonia.
40009008	Me la'ila niha sato zalua andrö, ba ata'u ira ba lasuno Lowalangi same'e fa'abölö sebua andrö ba niha.
40009009	Aefa da'ö Iröi Yesu nahia andrö. Fatua mowaöwaö Ia nasa, I'ila samösa niha sanema beo, sotöi Matai'o, si dadao ba gödonia. Imane Yesu khönia, "Aine o'ö Ndra'o!" Ba muzizio Matai'o andrö i'o'ö Yesu.
40009010	Ba me manga Yesu ba nomo Matai'o, tohare zanema beo sato ba niha si so horö fao manga khö Yesu ba ira nifahaö-Nia.
40009011	So ndra Farizai'o sangila da'ö. Andrö lasofu khö ndra nifahaö Yesu, "Hana wa manga gurumi ba gotalua niha si so horö awö zanema beo?"
40009012	Irongo Yesu wanofu da'ö, ba Imane wanema li, "Lö moguna zame'e daludalu ba niha si lö fökhö, ha ba niha sofökhö.
40009013	Mifareso hadia geluaha ayati Mbuku Ni'amoni'ö andre: 'Fa'ahakhö dödö zomasi-Do, tenga sumange.' Börö me möi Ndra'o tenga ba wogaoni niha sanguma'ö no sökhi ia, no ba wogaoni niha ni'o'aya."
40009014	Aefa da'ö tohare ndra nifahaö Yohane Samayagö Idanö khö Yesu. Lasofu khö-Nia, "Hana ndra'aga awö ndra Farizai'o andrö malau wuasö, ba hana ndra nifahaö-Mö lö'ö?"
40009015	Itema li Yesu, "Hewisa gera'erami? Hadia tola abu dödö zi möi ba walöw̃a na fatua so awöra marafule? Tatu lö'ö! Hiza so ginötö dania wa tehalö marafule andrö moroi khöra. Awena dania fuasö ira ba ginötö da'ö.
40009016	Lö hadöi niha sombalo nukha si bohou ba mbaru satua. Börö me asika dania mbaru andrö börö mbalobalo da'ö irege itugu ebua zasikania.
40009017	Si manö göi lö hadöi niha samaduwa agu si bohou ba naha nagu satua nifazökhi moroi ba guli gurifö si no atua. Na ilau zi manö ba asika nahia nagu andrö. Aduwa nagu ba tebai göi nifake sa'ae nahia andrö. Agu si bohou ena'ö labe'e ba naha nagu si bohou göi, ena'ö sökhi ma'afefu."
40009018	Me fahuhuo na Yesu khö ndra nifahaö Yohane Samayagö Idanö, ba tohare zondrönia'ö ba gosali andrö mangalulu föna Yesu, imane, "No mate nonogu alawe. Tolodo, ae'e ba nomo wombambaya ya'ia ena'ö ifuli auri."
40009019	Mofanö Yesu fao Ia ba zondrönia'ö naha wangandrö andrö. Fao göi ndra nifahaö-Nia.
40009020	Gasagasa da'ö so ndra alawe si no felendrua fakhe mofökhö sendro talu. Ihatö'ö ia ba ibabaya gahe mbaru Yesu.
40009021	Imane dödönia, "He ha ubabaya gahe mbaru-Nia, ba tatu döhö ndra'o."
40009022	Ifaigi furi Yesu. Ba me I'ila ndra alawe andrö, Imane Yesu khönia, "Böi busi dödöu ono-Gu! Me faduhu dödöu khö-Gu, ba döhö ndra'ugö!" Ba i'anema'ö döhö ndra alawe andrö.
40009023	Irugi Yesu nomo zondrönia'ö ba gosali andrö. Bada'ö I'ila so zolau sinunö ba zi mate awö niha sato si faguagua.
40009024	"Mi'ae'e baero fefu!" Imanö khöra Yesu, "Ono alawe andre tenga si mate; si mörö ia." Ba la'igi'ö Yesu ba niw̃a'ö-Nia andrö.
40009025	Me momöi ira baero, möi si bakha Yesu ba Igogohe danga nono alawe andrö. I'anema'ö maoso nono alawe andrö ba ilau muzizio.
40009026	Tehöngö duria andrö ba zi fasui banua da'ö.
40009027	Me mofanö Yesu, ba so darua niha sau'a solo'ölo'ö Ya'ia. Mu'ao ira lamane, "He ma'uwu Dawido, hakhösi tödö ndra'aga!"
40009028	Me möi Yesu ba nomo, ba la'ondrasi Ia niha sau'a andrö. Isofu khöra Yesu, "Hadia faduhu dödömi wa tola Ufadöhö ami?" "Faduhu dödöma, Ama!" lamanö wanema li.
40009029	Ibabaya höröra Yesu ba Imane, "Börö me mamati ami, ba ya alua nidönadönami andrö."
40009030	I'anema'ö la'ila niha. Aefa da'ö Itenaw̃a sibai ira Yesu ena'ö lö la'ombakha'ö zalua andrö gofu ha'ökhö.
40009031	Ba mofanö ira, la'ombakha'ö duria Yesu ba danö andrö ma'asagörö.
40009032	Me mofanö ndra nifahaö andrö, so zolohe khö Yesu samösa niha si lö hede, nifa'u'u wa'abölö zi lö sökhi.
40009033	Me Ifofanö wa'abölö zi lö sökhi andrö Yesu, i'anema'ö tola muhede niha andrö. Oi ahöli dödö niha sangila da'ö. Lamane wanguma'ö, "Lö irai ma'ila zi mane da'e ba niha Gizera'eli!"
40009034	Ba hiza, lamane ira Farizai'o, "Salaw̃a wa'abölö zi lö sökhi zame'e khönia fa'abölö ba wamofanö fa'abölö zi lö sökhi andrö."
40009035	Ifasui Yesu wanörö i'otarai nina mbanua si sambua numalö ba mbanua tanö bö'ö, ba moroi ba zi sambua banua numalö ba mbanua tanö bö'ö. Mamahaö Ia ba gosali, ba wangombakha Turia Somuso Dödö sanandrösa ba wamatörö Lowalangi. Ifadöhö göi zofökhö ba fefu ngawalö wa'atebai.
40009036	Me I'ila niha sato andrö, ahakhö dödö-Nia ira, börö me sabu tödö ba si tebai. Hulö mbiribiri si lö kubalo ira.
40009037	Imane Yesu khö ndra nifahaö-Nia, "Ebolo sibai mbasitö, ba lö ato zohalöw̃ö.
40009038	Börö da'ö mi'andrö khö zokhö kabu andrö ena'ö ifatenge niha samasi ba mbolo nowinia."
40010001	Samuza ma'ökhö Ikaoni nifahaö-Nia andrö si felendrua Yesu ena'ö owulo. Ibe'e khöra wa'abölö ba wamofanö fa'abölö zi lö sökhi awö wamadöhö fefu ngawalö wökhö ba fa'atebai.
40010002	Töitöi zi felendrua andrö: si föföna, Simoni (nifotöi göi Fetero), awö dalifusönia Andrea, aefa da'ö Yakobo ba talifusönia Yohane, ono Zebedai'o ira.
40010003	Filifo ba Batolomai'o, Toma ba Matai'o sanema beo, awö Yakobo ono Galifai'o ba Tadai'o,
40010004	Simoni niha si barani andrö ba Yuda banua Gariota si manga mböli Yesu.
40010005	Ifatenge Yesu ndra nifahaö si felendrua andrö, ba latema moroi khö-Nia menemene, "Böi mi'ae'e ba mbanua niha si tenga Yahudi. Böi göi mi'ae'e ba mbanua niha Zamaria.
40010006	Mi'ae'e ba niha Gizera'eli, mendrua manö ba zi no elungu.
40010007	Mi'ombakha'ö khöra wa no Ibörötaigö iada'e wamatörö Lowalangi.
40010008	Mifadöhö zofökhö; mi'orifi niha si mate; mifadöhö niha sobou auri; ba mifofanö wa'abölö zi lö sökhi. No mitema da'ö fefu tenga ni'öli. Börö da'ö, mibe'e göi ba niha.
40010009	Böi mi'ohe gana'a, ma firö, ma zui kefe loga.
40010010	Böi göi mi'ohe mbolabola naha gefe buala. Böi mi'ohe dua nga'örö mbarumi ba wofanö, he badagahe ma si'o böi mi'ohe. Börö me sohalöw̃ö, no sinangeania tebönökhi mbalazonia.
40010011	Na mirugi nina mbanua ba ma banua, mi'alui ba da'ö niha sanema ya'ami. Mi'iagö khönia irugi mofanö zui ami moroi ba da'ö.
40010012	Na mirugi nomo andrö ba mimane, 'Ya Itolo ami So'aya.'
40010013	Na latema'ö ami niha so'omo andrö, ba akha toröi wangowaimi andrö khöra. Ba na lö omasi ira latema ami, akha mihalö mangawuli howuhowu andrö.
40010014	Na so nomo ma zui banua si lö manema ya'ami ma lö latema duria andrö nifa'emami, miröi nahia andrö ba mi'anotogö gawugawu ba gahemi.
40010015	Mitöngöni! Ba Luo Safuria, aoha I'efa'ö horö mbanua Zodoma awö Gomora Lowalangi moroi ba niha mbanua andrö!"
40010016	"Mitöngöni da'e: Ufatenge ami hulö mbiribiri si lö fa'abölö ba gotalua nasu gatua samu'i. Mi'angelama hulö gulö ba ya atulö dödömi hulö marafadi.
40010017	Mi'angelama, so niha sondra'u ya'ami ba la'ohe ami föna zanguhuku ba agama. Lafakao ami ba nahia wangandrö.
40010018	La'ohe ami föna zamatörö ba razo börö Ndra'o. Da'ö ginötö khömi ba wamaduhu'ö Ya'o ba niha si lö aboto ba dödö Lowalangi.
40010019	Na la'ohe ami ba wanguhuku, böi ata'u ami hadia niw̃a'ömi, ma hemiwisa wehede. Hadia zinangea miw̃a'ö, la'ombakha'ö khömi dania faudu ba ginötönia.
40010020	Börö me si hede dania ba ginötö da'ö tenga ya'ami, no Eheha Nama si so ba zorugo.
40010021	Alua dania wa si fatalifusö samösa zame'e talifusönia nibunu. Si manö göi zalua ba gotaluara nama faoma ononia. Ilaw̃a nama awö ninania iraono, ba ibe'e nibunu zatuania andrö.
40010022	La'afökhöi tödö ami fefu niha börö me mi'o'ö Ndra'o. Ba hiza, si lö faröi irugi gamozua, da'ö ni'orifi.
40010023	Na lafakao ami ba zi sambua banua, mi'oloi ba mbanua bö'ö. U'ombakha'ö khömi: Lö nasa dania sawai mi'ohalöw̃ögöi halöw̃ömi ba mbanua niha Gizera'eli fefu, i'anema'ö tohare Nono Niha.
40010024	Lö ebua nifaha'ö moroi ba zamaha'ö, ba enoni lö ebua moroi khö zangoni ya'ia.
40010025	Na samösa nifahaö tobali samahaö ba samösa enoni tobali sangoni, no tobönö khöra da'ö. Na no labe'e töi zatua baomo Mbelesebu, lö mendrua manö nösi nomonia. Labe'e khöra döi sabölö lö sökhi göi!"
40010026	"Böi mi'ata'ufi niha. Hadia zi tobini, lö tola lö'ö oroma, ba hadia nibini'ö lö tola lö'ö tefa'ele'ö dania.
40010027	Hadia niw̃a'ö-Gu khömi ba zogömigömi, miw̃a'ö ba zohaga. Hadia ningöngögö-Gu ba dalingami, mituriaigö ena'ö oi larongo niha!
40010028	Böi mi'ata'ufi niha samunu boto, börö me lö fa'abölöra wamunu noso. Mi'ata'ufi Lowalangi si tola mamunu boto ba he göi noso bakha ba narako.
40010029	Tola mu'öli dombua ziliw̃i, ha sambua se mböli. Ba hew̃a'ae si manö tebai atoru tou ba danö zambua wofo na lö oföna Itehegö Amami andrö.
40010030	No mu'erai wa'oya rozi mbu ba högömi.
40010031	Börö da'ö böi mi'ata'ufi! Abölö ebua mbölimi khö Lowalangi moroi ba mböli ziliw̃i andrö!"
40010032	"Haniha zamaduhu'ö föna niha sato, wa nifahaö-Gu ia, si manö göi Ufaduhu'ö ia föna nama-Gu andrö si so ba zorugo.
40010033	Ba haniha zangosilö'ögö föna niha wa nifahaö-Gu ia, U'osilö'ögö göi ia dania föna Nama-Gu andrö si so ba zorugo."
40010034	"Böi miw̃a'ö tödömi wa ba wolohe fa'atulö möi Ndra'o ba gulidanö. Tenga fa'atulö ni'ohe-Gu no fa'udusa.
40010035	Tohare Ndra'o irege fa'udu nono matua khö namania, ba ono alawe fa'udu ia khö ninania, umönö ira alawe fa'udu ira ninania matuania.
40010036	Si tobali udu sebua no ösi nomo samösa.
40010037	Niha sangomasi'ö amania ba inania töra moroi wangomasi'önia Ya'o, tenga sinangea nifahaö-Gu. Si manö göi zangomasi'ö ononia matua ma ononia alawe töra moroi wangomasi'önia Ya'o, tenga sinangea nifahaö-Gu ia.
40010038	Niha si lö omasi molu'i röfania ba wolo'ö Ya'o tenga sinangea tobali nifahaö-Gu.
40010039	Haniha zobelegö nosonia, da'ö zaetu noso, ba haniha zaetu noso börö Ndra'o, no ibelegö nosonia dania niha andrö."
40010040	"Haniha zanema ya'ami, no latema Ndra'odo. Ba haniha zanema Ya'o, no göi itema zamatenge Ya'o.
40010041	Niha sanema'ö tengetenge Lowalangi börö me no tengetenge Lowalangi ia, itema luonia si mane luo niha tengetenge Lowalangi. Niha sanema'ö samalua somasi Lowalangi, börö me samalua somasi Lowalangi ia, itema luonia si mane nibe'e ba niha samalua somasi Lowalangi.
40010042	Gofu haniha zamabadugö he ha sambawa idanö ba gotalua niha side'ide andre, börö me no nifahaö-Gu ia, itema luonia -- mi'amati ba wehede andre!"
40011001	Me no aefa Ibe'e menemene andrö Yesu khö ndra nifahaö-Nia, Iröi nahia andrö. Numalö Ia wanuriaigö turia wangorifi khö Lowalangi, moroi ba zi sambua banua numalö ba mbanua sahatö ba da'ö.
40011002	Irongo Yohane duria Yesu andrö me so ia nasa bakha ba gurunga. Andrö ifatenge ndra nifahaönia khö Yesu ba wanofu da'e,
40011003	"Hadia Ya'ugö zi tohare andrö, ma zui so nasa niha bö'ö nibaloima?"
40011004	Itema li Yesu, "Mi'ae'e mi'ombakha'ö khö Yohane hadia nirongo awö ni'ilami:
40011005	Ifuli i'ila niha sau'a, niha sombuyumbuyu tola ifuli mowaöwaö, döhö mbou auri, safiso ifuli irongo li niha, si no mate ifuli auri, ba Turia Somuso Dödö soroi Lowalangi laturiaigö ba niha si numana.
40011006	Ya'ahowu niha si lö fatuwu khö-Gu!"
40011007	Me no mofanö nifahaö Yohane andrö, Ibörötaigö fahuhuo Yesu ba niha sato si so ba da'ö sanandrösa khö Yohane. Imane Yesu, "Hadia ni'ilami ba danö si mate na möi ami khö Yohane? Hadia du'u nifaheu nangi?
40011008	Hadia sindruhunia nifaigimi? Hadia niha sonukha si sökhi? Niha si mane da'ö so ba nomo Razo!
40011009	Hadia sindruhunia zomasi ami mi'ila, na möi ami khö Yohane? Hadia sama'ele'ö ia? Sindruhu niw̃a'ö-Gu khömi, töra moroi ba zama'ele'ö Yohane andrö!
40011010	Ya'ia niw̃a'ö andrö ba Mbuku Ni'amoni'ö, 'Tengetenge-Gu da'ö, iw̃a'ö Lowalangi, Oföna Ufatenge ia ba wamokai lala khöu.'
40011011	Mitöngöni! Ba gulidanö andre lö si mane fa'ebua Yohane Samayagö Idanö. Ba hew̃a'ae si manö, fondrege zide'ide ba gamatöröw̃a Lowalangi, abölö ebua moroi khö Yohane.
40011012	I'otarai mböröta wanuriaigö Yohane irugi da'e, latimbagö wamatörö Lowalangi andrö niha somasi mangokhögö ya'ia faoma fa'abölöra.
40011013	Huku agama Yehuda nibe'e Moze ba ira sama'ele'ö föna irugi we'aso Yohane, no lafa'ele'ö zanandrösa ba wamatörö Lowalangi.
40011014	Na faduhu dödömi ba duria nifa'emara andrö, si föföna lö tola lö'ö mi'ila wa Yohane andrö no Elia si no lafa'ele'ö föna.
40011015	Na so dalingami ba wamondrongo, ya mifondrondrongo!
40011016	Faoma hadia Ufaedogö niha ba ginötö iada'e? Hulö ndraono ira si so ba fasa; si samösa mu'ao ia khö nawönia,
40011017	'Malau zinunö ba walöw̃a khömi, ba hiza lö omasi ami manari! Ma'anunöisi zinunö ba zi mate, ba lö omasi ami me'e!'
40011018	Tohare Yohane -- ba fuasö ia ba lö mamadu agu; ba hiza lamane niha, 'Niha sobekhu!'
40011019	Iada'e tohare Nono Niha andrö -- manga ba mamadu Ia, ba lamane niha, 'Mifaigi atö niha da'ö! Niha solu'alu'a, si mabumabu, awö-Nia zanema beo ba awö niha si so horö.' Ba hew̃a'ae si manö fa'atuatua Lowalangi andrö oroma ba halöw̃ö-Nia."
40011020	Aefa da'ö Ibörögö Yesu wangeherai banua ba zi no Ilau tandra sahölihöli dödö soya. Börö me niha ba mbanua andrö lö omasi ira lafalalini gera erara ba wondröi horö.
40011021	"Alai ndra'ugö Khorazi! Ba alai ndra'ugö Betisa'ida! Na tandra sahölihöli dödö andrö nifalua khömi, tefalua ba Diro ba ba Zidona, no ara lafake nukha satua ba lahawui awu högöra awö mbotora, ba wangoroma wa no lafalalini gera'erara!
40011022	Mitöngöni, ba Luo Safuria abölö ihakhösi tödö Lowalangi niha Diro awö Zidona andrö moroi khömi!
40011023	Ya'ugö, Kafana'uma! Hadia, la'alaw̃a'ö ndra'ugö irugi zorugo? Lö'ö! Hiza, latibo'ö ndra'ugö na'i ba narako! Na tandra sahölihöli dödö andrö nifalua khömi no alua ba Zodoma, so nasa Zodoma andrö irugi ma'ökhö!
40011024	Mitöngöni, ba Luo Safuria, abölö ihakhösi tödö Zodoma andrö moroi khömi!"
40011025	Me inötö da'ö mangandrö Yesu, "He Ama, So'aya sokhö tanö ba banua! U'andrö saohagölö khö-U me lö Ö'oroma'ö fefu da'ö ba niha sonekhe awö zatuatua. No Öforoma'ö ia ba niha si lö fa'atuatua.
40011026	Da'ö sa zangomusoi'ö tödö Nama."
40011027	"Fefu hadia ia no Ibe'e ba danga-Gu Ama-Gu. Ba lö sangila Ono andrö, baero Nama. Ba lö sangila Ama andrö, baero Nono, ba ba niha ni'ombakha'ö Nono andrö, Ama-Nia.
40011028	Mi'aine khö-Gu, ya'ami fefu si no erege tödö ba wolohe noro sabua; Ufolombase ami.
40011029	Mi'o'ö niw̃a'ö-Gu awö wamahaö-Gu. No sebolo tödö ba si sökhi tödö Ndra'o. Da'ö mbörö wa misöndra wolombase.
40011030	No sangomusoi'ö tödö wehede-Gu khömi, ba noro saoha nifalu'i'ö-Gu khömi."
40012001	Me samuza luo Sabato, Itörö Yesu zinga kabu nagu. Me inötö da'ö, no olofo sibai ndra nifahaö-Nia. Andrö wa maoso ira lahalö ngalai gandru ba la'a.
40012002	Me la'ila ira Farizai'o da'ö, lasofu khö Yesu, "Faigi! No lasawö huku agama ira nifahaö-Mö. Lalau zi tebai mulau ba luo Sabato."
40012003	Itema li Yesu, "Hadia lö irai mibaso hadia nilau Dawido me olofo ia?
40012004	Möi ia bakha ba Nomo Lowalangi, ba i'a roti si no mube'e sumange khö Lowalangi. Ba molo'ö huku agama niha Yehuda tebai la'a roti andrö niha sato -- baero gere.
40012005	Hadia, lö irai göi mibaso ba huku agama nibe'e Moze, wa ero'ero luo Sabato ira Ere sohalöw̃ö ba Nomo Zo'aya, lasawö gamakhoita luo Sabato, ba lö sa'atö mube'e salara?
40012006	Mitöngöni hadia niw̃a'ö andre: no so ba da'e zi töra moroi ba Nomo Zo'aya.
40012007	No musura ba Mbuku Ni'amoni'ö: fa'ahakhö dödö zomasi Ndra'o, tenga sumange urifö. Na aboto ba dödömi niw̃a'ö andrö, tatu lö mibe'e mosala zi lö sala.
40012008	Börö me Ono Niha andrö ba no So'aya sokhö luo Sabato."
40012009	Iröi niha andrö Yesu möi Ia ba gosali.
40012010	Ba da'ö so niha si mate dambai tanga. So zomasi mangalani Yesu, lasofu khö-Nia, "Hadia tola mamadöhö fökhö ba luo Sabato?"
40012011	Itema li Yesu, "Na so ba gotaluami zokhö biribiri, ba na aekhu mbiribiri andrö ba dögi ba luo Sabato, hadia lö idöni yaw̃a mbiribiri andrö moroi ba dögi?
40012012	Tatu abölö ebua mböli niha moroi ba mbiribiri! Eluahania, tola mutolo niha ba luo Sabato."
40012013	Aefa da'ö Imane Yesu ba niha si mate dambai tanga andrö, "Oro'ö dangau." I'oro'ö dangania niha andrö.
40012014	Ba hiza, laröi gosali ira Farizai'o, mamagölö ira ba wamunu Yesu.
40012015	Aboto ba dödö Yesu wa omasi ndra Farizai'o andrö wolau khö-Nia si lö sökhi. Börö da'ö mofanö Yesu ba ato niha solo'ö Ya'ia. Ba Ifadöhö fefu zofökhö.
40012016	Awö wa Iw̃a'ö khöra böi la'ombakha'ö da'ö ba niha bö'ö.
40012017	Ba zi manö alua niw̃a'ö Lowalangi nifa'ema Yesaya sama'ele'ö,
40012018	"Da'e dengetenge-Gu si no Utuyu, ni'omasi'ö-Gu ba si faudu ba dödö-Gu. Ube'e khö-Nia Geheha-Gu, ba Ya'ia dania zanuriaigö fa'atulö-Gu ba soi fefu.
40012019	Lö mu'ao Ia ba lö göi fasoso, lö I'ebua'ö li-Nia ba lala sebua.
40012020	Lö Ifatö lewuö si no aleu, lö Ibunu wandru sanimbonimbo. Fasöndra Ia irugi alua wa'atulö,
40012021	ba fefu soi manötöna khö-Nia."
40012022	Aefa da'ö so zolohe khö Yesu niha sau'a ba si lö hede. No i'u'uni ia fa'abölö zi lö sökhi. Ifadöhö ia Yesu irege tola fahuhuo ba tola i'ila niha.
40012023	Oi ahöli dödö niha sato ba lamane, "Te Ya'ia Nono Dawido andrö si no mufabu'u?"
40012024	Me larongo da'ö ira Farizai'o, ba latema li wanguma'ö, "Ifofanö wa'abölö zi lö sökhi niha da'e, börö me no ibe'e khö-Nia wa'abölö Belesebu."
40012025	I'ila Yesu gera'era dödö ndra Farizai'o andrö. Andrö wa Imane khöra, "Na no mango'ongo'oto niha ba zi sambua soi, ba lö fa'anau gölö soi da'ö. Sambua mbanua ba ma fongambatö sadudu si fa'emali khö nawöra, lö ara tekiko.
40012026	Si manö göi ba gamatöröw̃a Gafökha na ifofanö zi sambawa awönia si sambawa, ba no fabali ira, ba lö ara tö adudu.
40012027	Mimane, tola Ufofanö wa'abölö zi lö sökhi börö me no ibe'e khö-Gu wa'abölö Belesebu. Na si manö, heza moroi latema wa'abölö solo'ö khömi ba wamofanö fa'abölö zi lö sökhi? Solo'ö ya'ami andrö zangoroma wa lö duhu niw̃a'ömi!
40012028	Eheha Lowalangi andrö zame'e khö-Gu fa'abölö ba wamofanö fa'abölö zi lö sökhi. Eluahania, no Ibörötaigö wamatörö-Nia Lowalangi ba gotaluami.
40012029	Hewisa wa tola möi niha ba nomo zabölö ba wo'anagöi ya'ia, na lö ua muböbö zabölö andrö? Awena dania tola irabu fefu harato andrö.
40012030	Niha si lö fao khö-Gu, ba no si fa'udu khö-Gu. Ba niha si lö mangozara awö-Gu, ba no samazaewe!
40012031	Börö da'ö, ya aboto ba dödömi, na ifalua horö niha ba iw̃a'ö wehede fango'aya, tola te'efa'ö khönia!
40012032	Ba na i'o'aya Geheha Lowalangi, ba tebai te'efa'ö khönia! Na so niha sanguma'ö hadia ia ba wolaw̃a Ono Niha, ba tola te'efa'ö khönia, ba na i'o'aya Geheha Lowalangi, ba tebai te'efa'ö khönia, he iada'e ba he göi dania ba luo safuria!"
40012033	"Ba wanöndra bua si sökhi, lö tola lö atabö zinanönia. Na lö atabö zinanö ba lö göi sökhi mbuania. Börö me ba mbuania oroma na atabö ba na lö'ö zinanö.
40012034	Ya'ami niha si lö sökhi! Hewisa wa mi'ila miw̃a'ö zi sökhi, me no si lö sökhi ami? Börö me hadia zi so ba dödö da'ö zalua ba mbawa!
40012035	Alua zi sökhi ba dödö niha si sökhi, börö me no niha si sökhi ia. Ba alua zi lö sökhi ba niha si lö sökhi, börö me lö sökhi dödönia.
40012036	Andrö, mitöngöni da'e, ba Luo Safuria, ilu'i fefu wehede si lö sökhi niw̃a'önia zamösana.
40012037	Börö me fehedemi zamösana ni'oguna'ö ba wangetu'ö hadia fasala ami ba ma lö'ö."
40012038	Aefa da'ö lamane ira sangila amakhoita awö ndra Farizai'o, "He Guru, omasi ndra'aga ma'ila Öfazökhi dandra sahölihöli dödö."
40012039	Itema li Yesu, "Ha wa'alösökhi ba ha wa'afaito niha ba ginötö andre!" "Mi'andrö ena'ö Ufazökhi dandra sahölihöli dödö. Tebai! Lö Ube'e khömi dandra sahölihöli dödö baero dandra andrö salua khö Yona.
40012040	Tölu ngaluo, tölu mbongi so Yona ba dalu gi'a. Si manö göi Nono Niha, I'iagö narö danö tölu ngaluo tölu mbongi.
40012041	Ba Luo Safuria dania, maoso mbanua Niniwe fao niha ba götö da'e möi ba wanguhuku. No lafalalini gera'erara niha Niniwe me larongo huhuo Yona. Ba hiza, ba da'e no so zabölö ebua moroi khö Yona!
40012042	Dania ba Luo Safuria, maoso dania Ratu moroi Raya, sangadugö ya'ami. Börö me no irongo wamahaö Zalomo satuatua andrö, ba no mowaöwaö ia moroi ba mbalö danö. Ba hiza ba da'e no so zabölö ebua moroi khö Razo Salomo!"
40012043	"Na iröi niha eheha si lö sökhi, ba idörödöröi nahia sotufotufo ba wangalui nahia wolombase. Ba hiza lö isöndra.
40012044	Börö da'ö imane eheha si lö sökhi andrö, 'Mangawuli ndra'o ba nahiagu si no uröi.' Ba me irugi nomo andrö, i'ila lö ösi, no muhaogö ba mufa'anö.
40012045	Tobali möi geheha si lö sökhi andrö awö wa i'ohe dafitu geheha tanö bö'ö, sabölö lö sökhi moroi khönia. Aefa da'ö möi ira ba niha andrö, toröi ira ba da'ö. Ba itugu abölö wa'alösökhi niha andrö. Da'ö göi dania zalua ba niha si lö sökhi ba ginötö da'e."
40012046	Me fahuhuo na Yesu ba niha sato, tohare nina-Nia awö ndra talifusö-Nia. No muzizio ira baero, omasi ira fahuhuo khö-Nia.
40012047	Samösa ba gotalua niha sato andrö zanguma'ö khö Yesu, "He Ama! So baero nina-U awö ndra talifusö-U. Omasi ira fahuhuo khö-U."
40012048	Itema li Yesu, "Haniha nina-Gu? Ba haniha dalifusö-Gu?"
40012049	Ituturu ndra nifahaö-Nia ba Imane, "Mifaigi, da'e nina-Gu ba ira talifusö-Gu.
40012050	Niha samalua somasi nama-Gu si so ba zorugo, da'ö dalifusö-Gu matua ba talifusö-Gu alawe awö nina-Gu."
40013001	Me luo da'ö, mofanö Yesu moroi ba nomo möi Ia ba zinga mbaw̃a ba dumadao Ia ba da'ö.
40013002	Ato niha sowulo samasui Yesu. Andrö möi Ia yaw̃a ba dundraha; dumadao Ia, ba niha sato andrö muzizio ba zinga mbaw̃a.
40013003	Oya Ifahaö ira faoma amaedola. "So samösa zohalöw̃ö ba danö samazaewe tanömö," si manö wamöbörö nidunödunö Yesu.
40013004	"Me ifazaewe danömö andrö, so zaekhu ba lala, ba tohare wofo, i'a danömö andrö irege ahori.
40013005	So göi zaekhu ba zokarakara, si lö awe'ewe'e tanö. I'anema'ö motalinga danömö, börö me lö abakha danö.
40013006	Ba me itugu alaw̃a luo, ibörötaigö aleu dalinga danömö andrö, oköli ba mate, börö me lö aröu bakha ikhamö w̃a'ania.
40013007	So göi danömö saekhu ba gotalua za'asa'a mao. Tumbu za'asa'a mao ba ilazi'ö danömö andrö irege mate.
40013008	Ba so göi zaekhu ba danö satabö. Mowua danömö andrö, ba so zi otu kali fabali mbuania, ba so zi önö ngafulu, ba so göi zi tölu ngafulu."
40013009	I'etu'ö nidunödunö-Nia andrö Yesu wanguma'ö, "Na so dalingami, ba mifondrondrongo!"
40013010	Aefa da'ö tohare ndra nifahaö Yesu ba lasofu khö-Nia, "Hana wa oya Öfake gamaedola na fahuhuo Ndra'ugö ba niha sato andrö?"
40013011	Itema li Yesu, "Börö me no tebe'e khömi mbuala ba wangi'ila si tobini sanandrösa khö Lowalangi ba amatöröw̃a-Nia, ba ba khöra ba lö'ö.
40013012	Ba niha si no so, ba tebe'e nasa khönia, ena'ö fahöna. Ba ba niha si lö'ö, ba laheta na'i khönia zi so khönia andrö.
40013013	Da'ö mbörö wa U'oguna'ö gamaedola na fahuhuo Ndra'o ba niha sato andrö. Hew̃a'ae lafaigi, ba hulö niha si lö mamaigi; larongorongo ba hulö niha si lö mamondrongo, ba lö aboto ba dödöra.
40013014	Ba zi manö alua nifa'ele'ö Yesaya andrö sanandrösa khöra, 'Mirongo dania faoma tögi dalingami, ba lö aboto ba dödömi; mifaigi dania faoma hörömi, ba lö mi'ila.
40013015	Börö me no afuru gera'era dödö niha da'e, no afiso dögi dalingara, ba höröra no lakifu'ö. Na tenga si manö, tatu la'ila höröra, ba larongo tögi dalingara, ba aboto ba dödöra. Imane Lowalangi, möi ira dania khö-Gu, ba Ufadöhö ira.' "
40013016	Itohugö wanguma'ö Yesu khö ndra nifahaö-Nia, "Ba ha wa'amoharazaki ami! Börö me mi'ila hörömi, ba mirongo tögi dalingami.
40013017	Mitöngöni da'e! No ato zama'ele'ö föna samosumange Lowalangi, somasi mangila ni'ilami andre. Ba hiza lö lakhamö wangila. Omasi sibai ira larongo nirongomi andre, ba hiza lö fakhamö lafondrondrongo."
40013018	"Mihaogö wamondrondrongo eluaha gamaedola zamazaewe tanömö andrö.
40013019	Tanömö saekhu ba lala, no amaedola niha samondrondrongo turia Lowalangi ba famatörö-Nia, ba lö aboto ba dödönia. Tohare Gafökha ba irabu zi no mufazaewe andrö bakha ba dödöra.
40013020	Tanömö saekhu ba zokarakara, amaedola niha samondrongo turia andrö ba itema tödönia si fao fa'omuso dödö.
40013021	Lö abakha ba dödöra duria andrö, irege lö anau gölö. Na göna ira famakao ba fa'afökhö börö duria andrö, i'anema'ö mangawuli furi.
40013022	Tanömö saekhu ba gotalua za'asa'a mao, hulö niha samondrondrongo turia andrö, ba hiza la'abusi tödö wa'aurira börö me omasi ira fahöna khöra. Börö da'ö turia si otarai Lowalangi andrö tolazi bakha ba dödöra irege tebai mowua.
40013023	Ba tanömö saekhu yaw̃a ba danö satabö, amaedola niha samondrongo turia andrö ba aboto ba dödönia. Ba oya mowua ira, so zi otu kali fabali, so zi önö ngafulu kali, ba so göi zi tölu ngafulu kali fabali mbuania."
40013024	Idunödunö zui gamaedola Yesu ba niha sato. Imane Yesu, "Na mamatörö Lowalangi andrö, no amaedola zohalöw̃ö ba danö samazaewe tanömö si sökhi ba nowinia.
40013025	Samuza bongi, me no mörö fefu niha, ba so zi fa'udu khö zohalöw̃ö ba danö andrö möi mutanögö go'o ba gotalua gandru andrö, aefa da'ö ba mofanö ia.
40013026	Me ibörötaigö tumbu gandru andrö, oroma dalingania, ba oroma göi tumbu go'o.
40013027	Möi zohalöw̃ö khö zokhö nowi andrö wanguma'ö khönia, 'He Tuha, hadia tenga no ötanö danömö si sökhi ba nowiu? Hewisa wa so go'o bakha?'
40013028	Itema li sonowi andrö, 'Si fa'udu zolau si manö.' Latohugö wanofu sohalöw̃ö khönia, 'He Tuha, da möi ndra'aga wondröni o'o andrö?'
40013029	Imane, 'Lö'ö! Börö na midöni go'o andrö, ma fao dania gandru ba wondrönimi.
40013030	Akha auri go'o andrö si fao ba gandru irugi wamasi. Ba awena dania uw̃a'ö ba zamasi: Mi'owuloi go'o, miböbö, ba mitunu. Aefa da'ö awena mi'owuloi gandru, ba mi'irö'ö bakha ba halasa.' "
40013031	Itutunö nasa gamaedola Yesu ba niha sato. Na mamatörö Lowalangi andrö, Iw̃a'ö Yesu, "Hulö danömö geu saw̃i nihalö niha, ba itanö ba nowinia.
40013032	No tanömö side'ide sibai danömö geu saw̃i andrö. Ba na tumbu ia, tobali sinanö sebua ba gotalua zinanö sombuyu töla. Tobali ia hulö geu, irege manuge wofo wangazuni ba ndrahania."
40013033	Sambua tö gamaedola nitutunö Yesu ba niha sato andrö. Imane Yesu, "Na mamatörö Lowalangi andrö, hulö laru nihalö ndra alawe, nifaruka ba zi öfa wulu lite darigu, irege oi kamba ma'afefu!"
40013034	Fefu wamahaö Yesu ba niha sato oi nifo'amaedola.
40013035	Ba zi manö alua niw̃a'ö zama'ele'ö, "U'oguna'ö gamaedola na fahuhuo Ndra'odo khöra; U'ombakha'ö dania zi lö mu'ila i'otarai mböröta gulidanö andre."
40013036	Mofanö Yesu, Iröi niha sato andrö. Aefa da'ö la'ondrasi Ia ira nifahaö-Nia lamane khö-Nia, "Tandraigö ombakha'ö khöma geluaha gamaedola go'o ba gotalua gandru andrö."
40013037	Imane Yesu, "Samazaewe tanömö si sökhi andrö ya'ia Nono Niha.
40013038	Bolo nowi ya'ia gulidanö andre. Tanömö si sökhi ya'ia niha si no tobali ono mbanua Lowalangi. O'o ya'ia niha si fao khö Gafökha.
40013039	Ba si fatiu tödö samazaewe tanömö go'o andrö ya'ia Gafökha. Inötö wamasi ya'ia Ngaluo Safuria, ba samasi andrö ya'ia ndra mala'ika.
40013040	Si mane fangowuloi o'o andrö nitunu ba galitö, si manö göi dania ba Ngaluo Safuria.
40013041	Ono Niha zamatenge mala'ika-Nia ba wangowuloi fefu samazökhi horö, ba fefu danö bö'ö samalua si lö sökhi.
40013042	Latibo'ö ira dania fefu ba mbaho galitö si holahola; ba da'ö mege'ege ira ba tefakao.
40013043	Ba samalua somasi Lowalangi, muhaga ira hulö haga luo bakha ba Mbanua si Bohou khö Lowalangi. Andrö, mihaogö wamondrondrongo, na so dalingami ba mifondrondrongo!"
40013044	"Na mamatörö Lowalangi andrö, hulö gana'a sebua böli si no teko'o ba danö, nisöndra niha, ba ifuli zui iko'o ba danö. Ba börö wa'omuso dödönia, andrö maoso ia i'amawa fefu zi so khönia, ba ifuli ia wowöli tanö andrö."
40013045	"Na mamatörö Lowalangi andrö, hulö niha saniaga, sangalungalui manimani sebua böli.
40013046	Me isöndra sambua manimani si sökhi sibai, maoso ia möi mu'amawa manimani si so khönia, ba i'öli manimani andrö si sökhi sibai."
40013047	"Na mamatörö Lowalangi andrö, hulö ndriala nilau ba mbaw̃a, ba musöndra oya ngawalö gi'a.
40013048	Me no afönu ndriala, ladöni yaw̃a ndriala ira si fandriala. Mudadao zi fandriala andrö ba wamöfö'ö i'a; si sökhi la'irö'ö ba garaw̃a, ba si lö sökhi latibo'ö.
40013049	Si manö göi ba Ngaluo Safuria, möi baero mala'ika ba wamöfö'ö niha si lö sökhi ba niha samalua somasi Lowalangi.
40013050	Niha si lö sökhi latibo'ö ba mbaho galitö. Ba da'ö dania mege'ege ira ba lataögö wa'afökhö."
40013051	"Hadia, aboto ba dödömi fefu da'e?" Imanö wanofu Yesu. "Aboto ba dödöma, Ama!" latema li.
40013052	Aefa da'ö Imane Yesu, "Da'ö mbörö wa dozi sangila amakhoita si no tobali ono mbanua amatöröw̃a Lowalangi, hulö zatua baomo sanao'ö baero gamagama si bohou ba sara moroi ba nahia wangirö'ö."
40013053	Me no aefa Itutunö gamaedola andrö Yesu, maoso Ia iröi nahia da'ö,
40013054	mangawuli ba mbanua-Nia. Ba da'ö mamahaö Ia ba gosali, ba samondrongo huhuo-Nia oi ahöli dödöra. Lamane, "Heza moroi niha andre sokhö fa'atuatua si mane? Heza moroi Isöndra wa'abölö ba wamalua tandra sahölihöli dödö?
40013055	Hadia tenga ono duka geu Ia andrö? Hadia, tenga ina-Nia Maria, ba ira talifusö-Nia ndra Yakobo, Yosefo, Simoni ba Yuda?
40013056	Ba hiza, hadia tenga talifusö-Nia ndra alawe si toröi ba da'e khöda? Heza moroi Isöndra da'ö fefu?"
40013057	Ba lö latema Yesu niha andrö. Imane khöra Yesu, "Lafosumange zama'ele'ö gofu heza, baero ba mbanuania ba ba nomonia."
40013058	Andrö wa lö oya Ifalua dandra sahölihöli dödö ba da'ö Yesu börö me lö faduhu dödöra. Penyeragaman : Ning 14 Nopember 2003
40014001	Me inötö da'ö irongo Herode, samatörö ba Galilea, duria Yesu.
40014002	Imane Herode khö ndra enoninia, "Yohane Samayagö Idanö da'e, si no auri mangawuli! Da'ö mbörö wa so khö-Nia wa'abölö."
40014003	Fatua lö da'ö, no ifatenge niha Herode ba wondra'u Yohane, laböbö ba labe'e ba gurunga. Ilau da'ö Herode börö Herodia, fo'omo dalifusönia Filifo.
40014004	No iw̃a'ö Yohane khö Herode, "Tebai mangowalu'ö khö Herodia! No fanawö huku agama zi manö!"
40014005	Sindruhunia omasi Herode ba wamunu Yohane, ba ata'u ia niha sato, börö me law̃a'ö sama'ele'ö Yohane andrö.
40014006	Me ilau gowasa Herode ba wanörö tödö luo wa'atumbunia, manari nono Herodia alawe föna niha sato. Wa'omasi Herode ba wamaigi fanarinia,
40014007	irege ifabu'u khö nono alawe andrö wame'e hadia ni'andrönia!
40014008	Börö me ifawe'e ia inania, andrö i'andrö ono Herodia imane, "Be'e khögu högö Yohane iada'e yaw̃a ba tala!"
40014009	Me irongo gangandröw̃a andrö Herode, abu dödönia. Ba hiza, börö me no ifabu'u föna niha sato, ba ibe'e wareta ena'ö la'o'ö niw̃a'ö nono alawe andrö.
40014010	Ifatenge niha we'amöi ba gurunga wanaba bagi Yohane.
40014011	Aefa da'ö la'ohe högö Yohane yaw̃a ba tala, ba labe'e ba danga nono alawe andrö. Ba maoso nono alawe i'ohe khö ninania.
40014012	Maoso ndra nifahaö Yohane lahalö mboto Yohane ba möi ira lako'o. Aefa da'ö möi ira mu'ombakha'ö zalua andrö khö Yesu.
40014013	Me Irongo duria andrö Yesu, maoso Ia, mofanö ha Ya'ia faoma tundraha, numalö ba zi sambua nahia si lö nihaniha. Ba la'ila niha sato heza numalö Yesu. Laröi mbanuara, la'o'ö Yesu, lala tanö latörö.
40014014	Ba me möi tou Yesu moroi ba dundraha, I'ila niha sato andrö, ba ahakhö dödö-Nia. Awena Ifadöhö fefu zofökhö ba gotaluara.
40014015	Me tanö owi, tohare ndra nifahaö Yesu, muhede ira khö-Nia, "No aröu sibai nahia da'e moroi ba naha waniaga ba no göi bongi. Abölö sökhi na Öfatenge niha sato andre ba wowöli göra ba mbanua ena'ö manga ira."
40014016	"Böi mofanö ira, mibe'e göra," Imanö wanema li Yesu.
40014017	Latema li-Nia ira nifahaö andrö, "Ha lima ngawua zi so khöma roti ba ha dua rozi gi'a!"
40014018	Imane Yesu, "Mi'ohe ba da'e."
40014019	Aefa da'ö Ifaw̃a'ögö ena'ö mudadao niha sato andrö yaw̃a ba dete ndru'u. Ihalö zi lima ngawua roti ba si dua rozi gi'a, Ifaöga hörö-Nia miyaw̃a, ba I'aohasi gölö Lowalangi. Aefa da'ö Ifahowu'ö roti awö gi'a. Iboboto roti ba Ibe'e khö ndra nifahaö-Nia ena'ö lafaosafaosa ba niha sato.
40014020	Manga ira fefu irege abuso. Ba me la'owuloi zi toröi roti awö gi'a ira nifahaö, so nasa felendrua daga tö afönufönu.
40014021	So mato lima ribu niha si manga, baero ndra alawe awö ndraono.
40014022	Aefa da'ö Iw̃a'ö Yesu khö ndra nifahaö-Nia ena'ö möi ira ba dundraha ba we'amöi ba zi tambai mbaw̃a, fatua da'ö göi Ifofanö niha sato andrö.
40014023	Me no mofanö niha sato, möi Yesu ha Ya'iya'ia yaw̃a ba hili, mangandrö. Ba me ibörötaigö bongi, so nasa Yesu ba da'ö.
40014024	Tundraha ndra nifahaö no aröu ba dalu mbaw̃a. Ibözi dulu dundraha andrö börö me fazuzu nangi gametahö dundraha.
40014025	Ba gotaluara bözi tölu irugi bözi önö sahulö wongi, möi khöra Yesu mowaöwaö Ia yaw̃a ba dete nidanö.
40014026	Me la'ila ira nifahaö Ia, mowaöwaö yaw̃a ba dete nidanö, ba tokea sibai ira. Mu'ao ira börö wa'ata'u, lamane, "Bekhu!"
40014027	I'anema'ö Imane Yesu, "Mihonogö ami! Ya'odo da'e. Böi mi'ata'ufi!"
40014028	Aefa da'ö imane Fetero, "He So'aya, na sindruhundruhu Ya'ugö da'ö, w̃a'ö khögu ena'ö möido khö-U mowaöwaö yaw̃a ba dete nidanö."
40014029	Itema li Yesu, "Aine." Möi tou Wetero moroi ba dundraha, mowaöwaö ia yaw̃a ba dete nidanö, i'ondrasi Yesu.
40014030	Ba me i'ila Fetero nangi sabölöbölö ba mbaw̃a andrö, ba ata'u sibai ia, ba ibörötaigö ahöndrö ia. Mu'ao ia, "He So'aya, tolo ndra'odo!"
40014031	I'anema'ö I'oro'ö danga-Nia Yesu ba wondra'u ya'ia aefa da'ö. Imane khönia Yesu, "Ambö famatiu, Fetero. Hana wa mangiwa dödöu?"
40014032	Möi ira yaw̃a ba dundraha darua ira, ba ahono nangi.
40014033	Nifahaö Yesu tanö bö'ö si so yaw̃a ba dundraha lafaöndrö ira wangalulu khö Yesu. Lamane, "Sindruhundruhu ono Lowalangi Ndra'ugö!"
40014034	Me larugi yefo mbaw̃a, manao ira ba Genesare.
40014035	Ba me la'ila niha sato wa no tohare Yesu, laturiaigö ba zi fasui banuara. La'ohe fefu niha sofökhö khö Yesu.
40014036	La'andrö khö-Nia na tola he ha lababaya gahe mbaru-Nia. Ba fefu zombambaya ahe mbarua-Nia ba oi döhö.
40015001	Momöi ndra Farizai'o awö ndra Sangila Amakhoita moroi ba Yeruzalema wangondrasi Yesu. Manofu ira khö Yesu,
40015002	"Hana wa lasawö huku ndra tuada ira nifaha'ö-U? Na manga ira ba lö lasasai dangara ua molo'ö huku!"
40015003	Imane wanema li Yesu, "Ba hana göi wa misawö goroisa Lowalangi, ha börö huku ndra tuami?
40015004	No Iw̃a'ö Lowalangi, 'Mifosumange zatuami,' ba 'Dozi sanguma'ö fehede si lö atulö khö zatuania, ba huku famunu hukumania.'
40015005	Ba ya'ami mifahaö niha: na so zanguma'ö khö zatuania, 'Hadia zinangea nitema nama ba ina, no ube'e khö Lowalangi,'
40015006	andrö niha da'ö lö sa'ae ifosumange zatuania. Tobali börö hada ndra tuami, wa lö ba dödömi Lowalangi.
40015007	Samini tödö ami! Faudu sibai ba nifa'ele'ö Yesaya sanandrösa khömi, me imane,
40015008	'Si mane niw̃a'ö Lowalangi: Lafosumange Ndra'o niha andre ha ba mbewe, ba tödöra ba no aröu khö-Gu, si manö wehede Lowalangi.
40015009	Lö guna lafosumange Ndra'o, börö me amakhoita niha nifahaöra, ba hulö na amakhoita-Gu!' "
40015010	Aefa da'ö Ikaoni niha Yesu ena'ö lahatö'ö ira khö-Nia, ba Imane khöra, "Mifondrondrongo ba mihaogö wanöngöni!
40015011	Si möi bakha ba mbawa tenga da'ö zana'unöi niha; no si möi baero soroi mbawania, da'ö zana'unöi ya'ia."
40015012	La'ondrasi Ia ira nifahaö-Nia ba lamane khö-Nia, "He Ama, hadia Ö'ila wa abao dödö ndra Farizai'o andrö me Ömanö wehede khöra?"
40015013	Itema li Yesu, "Fefu zinanö si tenga nitanö nama-Gu andrö si so ba zorugo, ba lasöbi dania.
40015014	Böi mihalö fökhö högömi ndra Farizai'o andrö. No sau'a ira. Ba na sau'a ifasao nawönia sau'a, lualua aekhu ira bakha ba gohokoho."
40015015	Imane Fetero, "Tandraigö ombakha'ö khöma gamaedola andrö!"
40015016	Itema li Yesu, "He Fetero, hadia lö nasa saboto ba dödöu?
40015017	Hadia, lö ö'ila wa si möi ba mbawa niha andrö numalö ba mbetu'ania, aefa da'ö aheta moroi ba mbotonia?
40015018	Ba salua baero moroi ba mbawania, no moroi ba dödö; da'ö zana'unöi ya'ia.
40015019	Börö me moroi ba dödö andrö i'otarai wangerangera si lö sökhi, irege mamunu niha, mohorö, molau si lö atulö ba ndra alawe, managö, falimo ba manandraw̃a.
40015020	Da'ö zana'unöi niha. Tobali, lö ta'unö niha na manga ia lö mombanö!"
40015021	Moroi ba nahia da'ö numalö Yesu ba mbanua ba zahatö ba Zidona ba ba Diro.
40015022	Samösa ndra alawe moroi ba mbanua Gana'ana, i'ondrasi Yesu ba mu'ao ia, "Ma'uwu Dawido, hakhösi tödö ndra'o! No ira'u fa'abölö zi lö sökhi nonogu alawe. Abölöbölö sibai wökhönia."
40015023	Lö Itema li ndra alawe andrö Yesu. Aefa da'ö la'ondrasi Yesu ira nifahaö-Nia ba lamane khö-Nia, "He Ama, fofanö ndra alawe andrö. Lö manö ahono ia moroi furida!"
40015024	Itema li ndra alawe andrö Yesu, "Mufatenge Ndra'o ba niha Gizera'eli si lö mamalua somasi Lowalangi."
40015025	Ba hew̃a'ae Imanö Yesu, ba i'ondrasi sa'atö Ia ira alawe andrö, ifaöndrö ia wangalulu ba imane, "He Tuha, tolodo."
40015026	Imane Yesu, "Lö sökhi na lahalö gö ndraono ba latibo'ö ö nasu."
40015027	Itema li ira alawe andrö, "Duhu da'ö Tuha, ba i'a sa'atö asu gakhökhöla satoru moroi ba meza zokhö ya'ia."
40015028	Imane khönia Yesu, "He Ina, ebua si'ai wamatimö! Ya'alua khöu zomasi ndra'ugö!" Ba da'ö sibai göi i'anema'ö döhö wökhö nono ndra alawe andrö.
40015029	Iröi nahia andrö Yesu, I'osisi zinga Mbaw̃a Galilea. Aefa da'ö numalö Ia yaw̃a ba hilihili ba mudadao Ia ba da'ö.
40015030	Ato niha sangondrasi Ya'ia solohe niha sakelakela, niha sau'a, sombuyumbuyu, si lö hede, ba ato na zofökhö tanö bö'ö. Latou'ö tou fefu zofökhö andrö ba gahe Yesu, ba Ifadöhö ira.
40015031	Oi ahöli dödö niha si so ba da'ö me la'ila ifuli muhedehede zi lö hede, döhö zakelakela, niha sombuyumbuyu tola mowaöwaö mangawuli ba niha sau'a tola la'ila mangawuli niha. Ba lasunosuno Lowalangi niha Gizera'eli andrö.
40015032	Aefa da'ö Ikaoni Yesu ndra nifahaö-Nia ba Imane khöra, "Ahakhö dödö-Gu wamaigi niha sato andre. No tölu ngaluo faofao ira khö-Gu, lö si manga. Lö omasi-Do na mangawuli ira ba wa'olofo, ma dania awuwu dödöra ba dalu lala."
40015033	Lasofu ira nifahaö khö Yesu, "Heza tasöndra gö soya ba danö si mate andre?"
40015034	Isofu khöra Yesu, "Hawa'oya zi so khömi roti?" Latema li-Nia, "Ha fitu ngawua roti ba so mato ma'ifu gi'a si gide'ide."
40015035	Ba Ifaw̃a'ögö ena'ö mudadao niha sato andrö yaw̃a ba dete danö.
40015036	Awena Ihalö roti si fitu ngawua awö gi'a, I'aohasi gölö Lowalangi. Iboboto roti awö gi'a andrö, ba Ibe'e khö ndra nifahaö-Nia. Ba lafaosafaosa ba niha sato gö andrö.
40015037	Manga ira fefu irege abuso. Ba me la'owuloi zi toröi ira nifahaö, so nasa fitu daga afönu.
40015038	Fa'ato ndra matua si manga me luo da'ö öfa ribu, baero ndra alawe awö ndraono.
40015039	Aefa da'ö Ifofanö niha sato andrö Yesu. Si manö Ia göi, möi Ia yaw̃a ba dundraha numalö ba danö Magada.
40016001	La'ondrasi Yesu ira Farizai'o ba Sadukai'o. Omasi ira latandraw̃aisi Ia. La'andrö khö-Nia ena'ö Ifazökhi dandra sahölihöli dödö ba wangoroma wa si otarai Lowalangi Ia.
40016002	Itema lira Yesu, ["Na tanö owi, ba mimane, 'Molökhö, börö me oyo mbanua.'
40016003	Ba zahulö wongi mimane, 'Moteu ma'ökhö andre, börö me oyo mbanua ba alu.' Tola mifa'ele'ö hadia moteu ba ma molökhö, na mifaigi lawuo, ba tandra ginötö andre ba tebai mifa'ele'ö!"]
40016004	"Ha wa'alösökhi ami ba ha wa'afaito niha ba ginötö andre. Mi'andrö khö-Gu ena'ö Ulau zahölihöli dödö. Lö hadöi tola mube'e khömi, baero dandra andrö salua khö Yona." Me no aefa Iw̃a'ö da'ö Yesu, Iröi ira, mofanö Ia.
40016005	Me no larugi yefo mbaw̃a ira nifahaö Yesu, awena la'ila wa no olifu ira wolohe roti.
40016006	Imane khöra Yesu, "Mi'angelama ba laru Warizai'o ba Sadukai'o andrö."
40016007	Me no larongo wehede Yesu andrö ira nifahaö-Nia, ba faoma lamane khö nawöra, "Iw̃a'ö da'ö me lö ni'oheda roti."
40016008	I'ila Yesu hadia nifahuhuosira. Imane khöra, "Hana wa miw̃a'ö lö hadöi roti? No ambö famatimi!
40016009	Hadia lö aboto ba dödömi nasa? Hadia lö mitörö tödömi zi lima ngawua roti andrö niboboto-Gu, nibe'e ö ba zi lima ribu niha?
40016010	Ba hewisa göi zi fitu ngawua roti ba niha si öfa ribu andrö? Hadia lö mitörö tödömi? Ha'uga daga ni'owuloimi?
40016011	Hana wa lö aboto ba dödömi wa tenga roti niw̃a'ö-Gu? Mi'angelama ba laru ndra Farizai'o ba Sadukai'o!"
40016012	Awena aboto ba dödö ndra nifahaö andrö niw̃a'ö-Nia. Ifangelama ira Yesu, wa tenga ba laru soguna ba wamangamöi roti. Hiza sa famahaö ndra Farizai'o ba Sadukai'o niw̃a'ö-Nia khöra.
40016013	Möi Yesu ba danö ahatö ba mbanua Kaizarea-Filifi. Ba da'ö Isofu khö ndra nifahaö-Nia, "Molo'ö fanguma'ö niha, haniha Nono Niha andrö?"
40016014	Latema li ira nifahaö Yesu, "So zanguma'ö Yohane Samayagö Idanö. So göi zanguma'ö Elia. Ba tanö bö'ö law̃a'ö Yeremia, ma zui samösa ba gotalua zama'ele'ö."
40016015	Isofu khöra Yesu, "Molo'ö ya'ami haniha Ndra'odo andre?"
40016016	Itema li Simoni Fetero, "Razo Sangorifi Ndra'ugö, Ono Lowalangi sauri."
40016017	Iw̃a'ö Yesu, "Ya'ahowu sibai ndra'ugö, Simoni ono Yona! Börö me tenga niha zangombakha khöu da'ö, no Ama-Gu andrö si so ba zorugo.
40016018	Börö da'ö haogö wanöngöni, Fetero! No gowe saro ndra'ugö. Ba yaw̃a ba dete gowe andre Ufasindro mbanua-Gu dania, si tebai ni'alani, he fa'amate!
40016019	Ube'e dania khöu nono kusi ba Mbanua si Bohou khö Lowalangi. Hadia nitenaw̃au ba gulidanö andre, ba no nitenaw̃a göi ba zorugo. Ba hadia ni'atulö'öu ba gulidanö andre, ba no göi te'atulö'ö ba zorugo."
40016020	Aefa da'ö Ifangelama ndra nifahaö-Nia ena'ö böi la'ombakha'ö gofu ha'ökhö wa Ya'ia Razo Sangorifi andrö.
40016021	I'otarai da'ö, I'ombakha'ö zi so ba dödö-Nia Yesu khö ndra nifahaö-Nia. Lö tola lö'ö möi Ia ba Yeruzalema, ba lafakao Ia ira sondrönia'ö ba Ere Sebua ba Sangila Amakhoita. Nibunu dania Ia. Ba ba ngaluo si tölu maoso dania Ia mangawuli!
40016022	Maoso Wetero idöni danga Yesu ba zinga ba ifangelama Ia. Imane Fetero, "He So'aya, ya'I'arou'ö Lowalangi da'ö. Böi ya'alua zi manö!"
40016023	Ibali'ö Ia Yesu ba Imane khö Wetero, "He sanandraigö, ofanö ba da'e! Hana wa ötahataha Ndra'odo. Fangerangera niha wangerangerau, tenga fangerangera Lowalangi!"
40016024	Imane Yesu khö ndra nifahaö-Nia, "Na so zomasi molo'ö Ya'o, ya mu'ositengagö wa'aurinia, ya mulu'i röfania, ya mu'o'ö Ndra'o.
40016025	Börö me niha sobelegö fa'aurinia, da'ö dania zi taya fa'auri. Ba niha sanehegö fa'aurinia khö-Gu, da'ö dania zanöndra fa'aurinia.
40016026	Hadia hare niha na i'okhögö fefu gulidanö andre ba te'ala ia fa'aurinia? Tatu lö harenia. Fa'auri niha tebai mufalali faoma hadia ia!
40016027	Lö ara tö mangawuli Nono Niha andrö si fao kuaso Nama-Nia, awö ndra mala'ika. Ba luo da'ö Isulöni ba zamösana molo'ö amuatania.
40016028	Mitöngöni! So ba gotaluami ba da'e zi lö mate fatua lö i'ila wa'atohare Nono Niha, tobali Razo."
40017001	Önö ngaluo aefa da'ö I'ohe Wetero, Yakobo ba Yohane si fatalifusö andrö Yesu numalö yaw̃a ba hili salaw̃a. Ha ya'ira zi so ba da'ö.
40017002	I'anema'ö tobali nga'eu Yesu fönara, muhaga mbawa-Nia hulö haga luo, ba nukha-Nia no takile.
40017003	Aefa da'ö ba la'ila ira nifahaö si datölu andrö Moze ba Elia, fahuohuo ira khö Yesu.
40017004	Imane Fetero khö Yesu, "He So'aya, wa'asökhi nahia da'e. Na omasi Ndra'ugö, da ufasindro tölu nose ba da'e; sambua khö-U, sambua khö Moze ba sambua khö Gelia."
40017005	Me fahuhuo na Wetero, ifasui ira lawuo si haga sibai. Ba moroi ba lawuo andrö terongo li sanguma'ö, "Ya'e nono-Gu ni'omasi'ö-Gu. Wa'omasi-Gu Ia. Mifondrondrongo li-Nia!"
40017006	Me larongo li andrö ira nifahaö Yesu, ata'u sibai ira irege tegaölö tou ba danö.
40017007	Möi Yesu wanufa ya'ira, "Mifaoso, böi mi'ata'ufi!"
40017008	Me lafakhölö ira, ba lö hadia ni'ilara niha, baero Yesu.
40017009	Me möi ira tou moroi ba hili, Ifangelama ira Yesu, "Böi la'ombakha'ö gofu ha'ökhö hadia ia zi no la'ila andrö, fatua lö te'orifi mangawuli Nono Niha moroi ba wa'amate."
40017010	Ba lasofu khö Yesu ira nifahaö-Nia, "Hana wa law̃a'ö ira sangila amakhoita wa oföna tohare Gelia?"
40017011	Itema lira Yesu, "Oföna tohare Gelia ba wama'anö fefu hadia ia.
40017012	Uw̃a'ö khömi, no tohare Gelia, ba lö niha sangila ya'ia; lalau khönia zomasi dödöra. Ba si manö göi nilaura ba Nono Niha andrö."
40017013	Ba gafuriata awena aboto ba dödö ndra nifahaö Yesu wa huhuo Yesu andrö manandrösa khö Yohane Samayagö Idanö.
40017014	Me mangawuli ira awö niha sato andrö, ba tohare samösa ndra matua, mangalulu föna Yesu.
40017015	Imane, "He Ama, hakhösi tödö nonogu. Mofökhö faniri ia. Wa'abölöbölö wanirinia irege asese aekhu ia ba galitö ba ba nidanö.
40017016	No u'ohe ia khö ndra nifaha'ö-U ba tebai lafadöhö ia."
40017017	Itema li Yesu, "Fondrege ami andre! Duhuduhu wa niha si fahole ami ba lö famati. Hawa'ara tö nasa toröi Ndra'o khömi? Hawa'ara tö nasa Ubologö dödö-Gu khömi? Mi'ohe nono andrö ba da'e!"
40017018	Awena Ifofanö wa'abölö zi lö sökhi andrö Yesu moroi khö nono andrö. Ba me aheta wa'abölö zi lö sökhi da'ö, i'anema'ö döhö wökhö nono andrö.
40017019	Aefa da'ö la'ondrasi Yesu ira nifahaö-Nia, ba zi lö nihaniha lasofu khö-Nia, "He Ama, hadia mbörö wa tebai mafofanö wa'abölö zi lö sökhi andrö?"
40017020	Itema li Yesu, "Börö wa'ambö famatimi. Mitöngöni! Na so khömi wamati si mane fa'ebua danömö geu saw̃i, tola miw̃a'ö ba hili andre, 'Fawu'a'ö moroi ba da'e ba ae'e ba da'ö!' Lö tola lö'ö ifawu'a ia hili andrö. Lö hadöi si tebai milau! [
40017021	Ba fa'abölö zi lö sökhi si mane da'e, awai tola mufofanö ia ha faoma fangandrö ba fuasö.]"
40017022	Me owulo nifahaö Yesu ba Galilea. Imane khöra Yesu, "Lö ara tö ba labe'e ba danga niha Nono Niha andrö.
40017023	Labunu Ia, ba hiza ba ngaluo si tölu tefuli tesusugi Ia." Tobali abu sibai dödö ndra nifahaö-Nia.
40017024	Me larugi Gafana'uma ira Yesu awö ndra nifahaö-Nia, ba la'ondrasi Wetero ira sangozara be'elö ba Nomo Zo'aya, lasofu khönia, "Hadia ibu'a göi mbe'elö ba Nomo Zo'aya Gurumi andrö ma lö'ö?"
40017025	Itema li Fetero, "Ibu'a!" Me mangawuli Wetero fatua lö iw̃a'ö hadia ia, Isofu khönia Yesu, "He Simoni, hewisa wangerangerau? Haniha zombu'a be'elö khö Razo ba gulidanö andre? Hadia, ono mbanua ba ma niha si fatewu?"
40017026	Itema li Fetero, "Niha si fatewu." Imane Yesu, "Na si manö, lö moguna labu'a ono mbanua.
40017027	Ba hiza, böi tabaosi dödö niha andrö. Ae'e ba mbaw̃a ba wogaini i'a. Ba halö gi'a si föföna ögaini. Bakha ba mbawa gi'a andrö ösöndra gefe, sobönö famu'a mbe'elöda darua ita. Halö gefe andrö ba bu'a mbe'elöda sanandrösa ba Nomo Zo'aya."
40018001	Me inötö da'ö ba la'ondrasi Yesu ira nifahaö-Nia, lasofu khö-Nia, "Haniha zabölö ebua ba mbanua Lowalangi?"
40018002	Ikaoni samösa ndraono side'ide Yesu, Ifezizio fönara.
40018003	Imane khöra Yesu, "Ya faduhu dödömi! Ha na tobali ami si mane iraono andre, awena tobali ami ndrotondroto mbanua Lowalangi andrö.
40018004	Niha sangidengide'ö ya'ia ba si tobali si mane iraono andre, ya'ia zabölö ebua ba gotalua mbanua Lowalangi.
40018005	Ba haniha zanema iraono andre börö Ndra'o, no göi itema Ndra'o niha andrö."
40018006	"Haniha zamobörö wa lö faduhu dödö fa zamösa niha side'ide andre khö-Gu, ba abölö sökhi na lataw̃i ba mbaginia gara wondrekha, ba latibo'ö ia ba nasi sabakha.
40018007	Alai gulidanö andre samobörö niha ba wolau horö. Duhu wa lö aetu'aetu so zi mane da'ö, ba alai niha samobörö ya'ia!
40018008	Na tangau ma aheu mbörö wa ölau horö, ba tema taba ba tibo'ö ia. Abölö sökhi auri ndra'ugö khö Lowalangi ha tambai danga ma ha tambai gahe, moroi na so duadua dangau ba aheu, ba nitibo'ö ndra'ugö ba narako.
40018009	Na höröu mbörö wa öfalua horö, ba tema ko'e ba tibo'ö ia. Abölö sökhi auri ndra'ugö khö Lowalangi ha tambai hörö, moroi na dombua höröu ba nitibo'ö ndra'ugö ba galitö narako."
40018010	"Mitöngöni! Böi mi'o'aya fa zamösa niha side'ide andre. Uw̃a'ö khömi, lö mamalömalö so so mala'ikara föna Nama-Gu si so ba zorugo. [
40018011	Hiza, tohare Nono Niha ba wangorifi niha selungu!]
40018012	Hewisa wangerangerami? Na so niha sokhö otu nga'eu mbiribiri. Ba na elungu sageu mbiribiri andrö, hadia nilau niha andrö? Tatu iröi mbiribiri si siw̃a wulu a siw̃a nga'eu, möi ia ba hili wangalui biribiri si sageu si no elungu andrö.
40018013	Faduhu dödö-Gu, na no isöndra mangawuli mbiribiri andrö, ba abölö wa'omuso dödönia ba zi sageu andrö moroi ba zi siw̃a wulu a siw̃a tö si lö elungu.
40018014	Si manö göi Namami andrö si so ba zorugo, lö omasi Ia na elungu zamösa niha side'ide andrö."
40018015	"Na mosala dalifusöu khöu, ae'e khönia ba ombakha'ö khönia zalania andrö. Mifahuhuosi da'ö ba zi darua ami. Na i'o'ö niw̃a'öu, ba no ösöndra mangawuli dalifusöu andrö.
40018016	Ba na lö'ö, ohe zamösa tö ma darua tö nawöu. Börö me no tesura ba Mbuku Ni'amoni'ö, 'Dozi sangadu, lö tola lö'ö darua ma datölu zamaduhu'ö sanga'aro'ö ya'ia.'
40018017	Ba na lö itema menemene niha andrö, ba ombakha'ö da'ö ba gotalua mbanua. Ba na lö nasa itema menemene mbanua, akha hulö niha si lö aboto ba dödö Lowalangi ia ba ma hulö zanema beo."
40018018	"Töngöni da'e: Hadia nitegumi ba gulidanö, ba tetegu göi da'ö ba zorugo. Ba hadia nitehegömi ba gulidanö andre, ba da'ö göi nitehegö ba zorugo.
40018019	Mitöngöni da'e: Na darua ba gotaluami zi fao tödö ba wangandrö hadia ia ba gulidanö andre, Ifondrondrongo wangandrömi andrö Ama-Gu si so ba zorugo.
40018020	Börö me gofu heza so darua datölu zowulo börö Ndra'o, so Ndra'odo ba gotaluara."
40018021	Aefa da'ö, möi Wetero i'ondrasi Yesu ba isofu khö-Nia, "He So'aya, hame'uga kali tola u'efa'ö zala dalifusögu si fasala khögu? Hadia fitu kali?"
40018022	Itema li Yesu, "Lö'ö, tenga ha fitu kali, hiza sa irugi fitu ngafulu kali fitu!
40018023	Börö na mamatörö Lowalangi, ba hulö gamaedola da'e: Samösa razo somasi mangerai fo'ömö zawuyunia.
40018024	Me ibörötaigö wamareso, ba samösa ba gotalua zawuyu andrö ni'ohe khönia si so ömö jutajuta wa'ebua,
40018025	ba tebai ibu'a gömönia andrö. Andrö wa ibe'e li razo ena'ö la'amawa zawuyu andrö fabaya fo'omonia ba iraononia, awö fefu zi so khönia, ba wamu'a ömönia andrö.
40018026	Börö da'ö maoso zawuyu andrö, mangalulu ia ba gahe razo, ifaogö wangandrö, 'He Tuha, bologö dödöu khö zawuyumö andre. Ubu'a fefu wo'ömögu andrö khöu dania.'
40018027	Ahakhö dödö Razo ia, iheta fefu wo'ömö zawuyu andrö.
40018028	Me möi baero zawuyu andrö, ba falukha ia nawönia sawuyu. So gömö nawönia andrö khönia mato ha'uga ribu. Ira'u nawönia da'ö, itögi mbagi ba imane, 'Bu'a fefu gömöu khögu!'
40018029	Ba mangalulu khönia nawönia andrö si fao angandröw̃a, 'Bologö dödöu khögu, ubu'a fefu gömögu andrö dania!'
40018030	Lö ba dödö zawuyu andrö gangandröw̃a nawönia. Ibe'e ba gurunga nawönia andrö irege ibu'a fefu gömönia.
40018031	Me i'ila sawuyu bö'ö zalua andrö, abu dödöra ba la'ombakha'ö da'ö khö Razo.
40018032	Maoso Razo ikaoni zawuyu si lö sökhi andrö, imane khönia, 'He sawuyu si lö sökhi! No uheta gömöu andrö me ö'andrö khögu.
40018033	Hadia, lö ö'oroma'ö wa'ahakhö dödöu ba nawöu sawuyu andrö me no u'oroma'ö wa'ahakhö dödögu ndra'ugö?'
40018034	Ba mofönu Razo, ifakuru'ö zawuyu si lö sökhi andrö. Ba so ia ba gurunga irege ahori ibu'a fefu gömönia."
40018035	Ba gafuriata nidunödunö Yesu andrö Imane, "Si manö göi nilau Nama-Gu andrö si so ba zorugo khömi, na lö mi'efa'ö zala dalifusömi soroi dödö."
40019001	Me no aefa Iw̃a'ö da'ö fefu Yesu, Iröi Galilea numalö ba Yudea yefo Nungo Nidanö Yoridano.
40019002	Ato niha solo'ö Ya'ia, ba Ifadöhö ira fefu ba da'ö.
40019003	La'ondrasi Ia ira Farizai'o ba wanandraigö Ya'ia. Lasofu khö-Nia, "Molo'ö huku agama ba khöda, hadia tetehegö ifabali ndrongania niha ba nilau dödönia manö?"
40019004	Itema li Yesu, "Hadia, lö nibasomi ba Mbuku Ni'amoni'ö wa Lowalangi zomböi niha, ira alawe ba ira matua.
40019005	Aefa da'ö Imane, 'Andrö wa iröi namania ba inania ira matua ba tobali ha sambua boto ira wo'omonia!'
40019006	Tobali tenga sa'ae darua ira, ha tö samösa. Da'ö mbörö wa tebai ifabali niha zi no I'osambua'ö Lowalangi."
40019007	Lasofu khö-Nia ira Farizai'o, "Hana wa iw̃a'ö Moze, ena'ö na ibe'e zura khö ndrongania na omasi ia ifabali ndrongania andrö?"
40019008	Itema li Yesu imane, "Itehegö khömi Moze mifabali ndrongami börö me no si tebai nifahaö ami. Ba wamöbörö tenga si manö zindruhunia.
40019009	Mifondrondrongo da'e: Haniha zamabali dongania -- he w̃a'ae lö sohorö ndrongania andrö -- ba ilau mangowalu ba ndra alawe bö'ö, ba sohorö niha da'ö."
40019010	Lamane ira nifahaö khö Yesu, "Na si manö waöwaö warongasa andrö, abölö sökhi na lö mangowalu."
40019011	Itema li Yesu, "Lö dozi niha fao dödö ba wanguma'ö si manö, ha ya'ira si no Ihonogöi Lowalangi.
40019012	Na so zi lö mangowalu, ba no mu'adonogö ira si manö da'ö. So göi niha si lö mangowalu börö wolau niha bö'ö khönia. So göi zangahonogöi lö mangowalu, ena'ö abölö i'oigö dödönia wanga'i halöw̃ö Lowalangi. Niha si tola manema famahaö da'ö, ba akha itema zi manö."
40019013	So niha solohe iraono khö Yesu ena'ö na Itufa högöra ba wangandrö salahi ndraono andrö. Ba latenaw̃a ira nifahaö Yesu niha solohe iraono andrö.
40019014	Imane Yesu khö ndra nifahaö-Nia, "Akha möi khö-Gu ndraono andrö! Böi mitenaw̃a ira, börö me niha si mane da'e zi tobali ono mbanua Lowalangi."
40019015	Itufa högö ndraono andrö Yesu, Ifahowu'ö ira. Aefa da'ö ba mofanö Ia.
40019016	Samuza ma'ökhö so niha sangondrasi Yesu, Imane, "He Guru, hadia zi sökhi ulau ena'ö usöndra wa'auri si lö aetu?"
40019017	Itema linia Yesu Imane, "Hana wa khö-Gu ösofu hadia ia zi sökhi? Ha sambua zi sökhi. Na omasi ndra'ugö ösöndra wa'auri, ba lö tola lö ö'o'ö goroisa Lowalangi."
40019018	Itohugö wanofu niha andrö, "Hadia zomasi Lowalangi?" Itema li Yesu, "Böi ange'e; böi ohorö; böi anagö; böi falimo;
40019019	fosumange namau awö ninau; omasi'ö nawöu si mane fa'omasiu ndra'ugö."
40019020	Imane niha andrö, "No u'o'ö fefu da'ö, hadia na danö bö'ö?"
40019021	Imane khönia Yesu, "Na omasi'ö mo'ahonoa, ae'e amawa fefu zi so khöu. Ba be'e mbölinia ba zi numana, ba ösöndra harato ba zorugo. Aefa da'ö ae'e ba da'e ba o'ö Ndra'o!"
40019022	Me irongo wehede da'ö ono matua andrö, ba mofanö ia si fao fa'abu dödö, me niha si kayo sibai ia.
40019023	Aefa da'ö Imane Yesu khö ndra nifahaö-Nia, "Uw̃a'ö khömi, fondrege wa'afökhö sibai ba niha si kayo tobali ndrotondroto mbanua Lowalangi.
40019024	Da'e nasa niw̃a'ö-Gu khömi: abölö aoha na itörö dögi naha gö -- nifotöi tögi walölöw̃a -- gondra moroi na möi bakha ba Mbanua si Bohou khö Lowalangi niha si kayo."
40019025	Me larongo ira nifahaö-Nia niw̃a'ö Yesu andrö, ba ahölihöli dödöra. Lamane, "Na si manö haniha ni'orifi?"
40019026	Ifaigi ira Yesu ba Imane khöra, "Na ba niha ba tebai! Ba na khö Lowalangi ba lö si tebai!"
40019027	Aefa da'ö imane Fetero, "Faigi, no maröi fefu hadia ia ba wolo'ö Ya'ugö. Ba hadia dania nitemama?"
40019028	Imane khöra Yesu, "Ya faduhu dödömi: Ba mbanua si bohou andrö, dumadao dania Nono Niha yaw̃a ba dadaoma-Nia solakhömi. Ba ginötö da'ö göi dania dumadao ami ya'ami ira nifahaö-Gu yaw̃a ba dadaoma zi felendrua andrö, ba wanguhuku si felendrua mado soi Gizera'eli!
40019029	Dozi niha sondröi omonia, talifusönia matua, ma talifusönia alawe, ma zui ama ba inania, ma iraononia, ma nowinia börö Ndra'o, itema dania niha andrö otu kali fabali. Awö wa itema göi dania wa'auri si lö aetu.
40019030	Hiza, ato niha si föföna iada'e tobali dania safuria, ba ato zafuria iada'e tobali dania si föföna."
40020001	"Na mamatörö Lowalangi andrö, ba hulö gamaedola da'e: So samösa niha sokhö kabu nagu, sofanö sahulö wongi ba wangalui niha sohalöw̃ö ba kabu nagu khönia.
40020002	Me no fao dödöra wanema gazi sambua rufia firö ma'ökhö samösa, ifatenge ira wohalöw̃ö ba kabu nagu khönia.
40020003	Mato bözi siw̃a sahulö wongi, mofanö zui zokhö kabu andrö, i'ila niha si lö halöhalöw̃ö ba fasa.
40020004	Imane khöra, 'Mi'ae'e mohalöw̃ö ba kabu nagu khögu. Ba ube'e zinangea gazimi.'
40020005	Ba möi göi ira. Bözi felendrua laluo ba bözi tölu tanö owi, möi baero zui zokhö kabu andrö ba wangalui sohalöw̃ö ba kabu nagunia.
40020006	Mato bözi lima tanö owi, i'ila zui niha si lö halöw̃ö. Isofu khöra, 'Hana wa muziozio manö ami ma'öma'ökhö ba da'e lö halöhalöw̃ö?'
40020007	Latema linia niha andrö, 'Lö hadöi same'e halöw̃ö khöma.' Imane sokhö kabu andrö, 'Na si manö, mi'ae'e mohalöw̃ö ba kabu nagu khögu.'
40020008	Me arakha bongi, muhede zokhö kabu khö mandru sohalöw̃ö khönia imane, 'Kaoni ndra sohalöw̃ö ba be'e gazira zamösana, i'otarai zafuria so numalö ba zi föföna so.'
40020009	Tohare zohalöw̃ö si so me bözi lima tanö owi, latema gazira sambua rufia firö.
40020010	Ba tohare göi zohalöw̃ö i'otarai zahulö wongi. Lamane tödöra, manema ita töra moroi andrö. Ba hiza sa tebe'e khöra sambua rufia firö göi.
40020011	Me latema gefe andrö, mukökökökö ira khö zokhö kabu.
40020012	Lamane, 'Ha sambua za wohalöw̃ö ndra niha safuria so, ba ma'öma'ökhö mohalöw̃ö ndra'aga ba zino siriririri, ba hiza fagölö zinemama.'
40020013	Itema lira sokhö kabu, 'He talifusö, lö nilaugu si lö sökhi khömi. Hadia, lö si fao dödömi ba wanema gazi sambua rufia firö ma'ökhö?
40020014	Mihalö gazimi andre ba mi'ofanö. Nilau dödögu wame'e gazi zafuria so andrö fagölö ba gazimi.
40020015	Hadia, tebai ufalua zomasi dödögu ba zi so khögu? Ma zui lö fao dödömi, na uhakhösi tödö niha bö'ö?' "
40020016	Itohugö wanguma'ö zui Yesu, "Si manö göi: safuria tobali si föföna, ba si föföna tobali safuria dania."
40020017	Me möi Yesu ba Yeruzalema, ba dalu lala Ikaoni ndra nifahaö-Nia ena'ö la'owuloi ira. Imane khöra,
40020018	"Mifondrondrongo! Numalö ita iada'e ba Yeruzalema. Ba da'ö dania tebe'e Nono Niha ba danga ndra ere sebua, ba ba danga zangila amakhoita ba niha Yehuda. Ba la'etu'ö huku famunu khö-Nia.
40020019	Aefa da'ö ba labe'e Ia ba danga niha si tenga niha Yahudi. La'o'aya dania Ia, lafakao ba laforöfa. Ba hiza, ba ngaluo si tölu ifuli auri Ia."
40020020	Aefa da'ö la'ondrasi Yesu wo'omo Zebedai'o awö ndraononia. Mangalulu ia föna Yesu, so ni'andrönia.
40020021	Isofu khönia Yesu, "He Ina, hadia zomasi'ö?" Itema li-Nia ira alawe andrö, "Omasido na iraonogu andre si darua dumadao ba gabera-U samösa ba ba gambölö-U samösa na tobali dania Ndra'ugö Razo."
40020022	Imane khöra Yesu, "Lö mi'ila hadia ia ni'andrömi. Hadia, tola fao ami wamadu ösi mako andrö nibadu-Gu?" Latema li, "Tola!"
40020023	Imane Yesu, "Mibadu sa dania nösi mako andrö khö-Gu. Ba hiza, sanandrösa ba wangiagö ba gambölö ba ma ba gabera-Gu, tenga Ya'o zangahonogöi da'ö. Naha andrö tebe'e ba niha si no Ihonogöi Ama-Gu."
40020024	Me larongo ira nifahaö si dafulu da'ö ba mofönu sibai ira ba zi fatalifusö si darua andrö.
40020025	Börö da'ö Ikaoni ira fefu Yesu, Imane, "No mi'ila wa dozi samatörö soi si lö fa'aboto ba dödö Lowalangi ba lafakao nono mbanuara. Ba dozi salaw̃a khöra lafakiko nono mbanua.
40020026	Ba tenga si manö khömi. Na so ba gotaluami zomasi ebua, ba akha tobali ia ngoningonimi.
40020027	Ba na so ba gotaluami zomasi möi föna, akha tobali ia sawuyumi.
40020028	Si manö göi Nono Niha, tenga si möi mangoni, no si möi enoni, ba Itehegö mate Ia ba wangefa'ö niha sato."
40020029	Me laröi Yerikho, ato niha solo'ö Yesu.
40020030	Ba zinga lala so darua niha sau'a si dadao. Me larongo Itörö Yesu, mu'ao ira lamane, "Ono Dawido, hakhösi tödö ndra'aga!"
40020031	Mofönu niha sato andrö khöra ba law̃a'ö khöra ena'ö lahonogö ira. Ba lafuli mu'ao ebua lira, "He Tuha, Ono Dawido, hakhösi tödö ndra'aga!"
40020032	Ibatogö Ia Yesu ba Ikaoni ira. Isofu khöra, "Hadia zomasi ami Ufalua khömi?"
40020033	Lamane wanema li, "He Tuha, omasi ndra'aga ma'ila niha!"
40020034	Ahakhö dödö Yesu ira, andrö wa Ibabaya höröra. I'anema'ö la'ila niha. Ba la'o'ö Yesu.
40021001	Me ahatö ira ba Yeruzalema, ba larugi Mbetifage ba Hili Zaitu. Ifadaridari'ö darua ndra nifahaö-Nia.
40021002	"Mitaritari ba mbanua andrö fönami," da'ö goroisa Yesu khöra. "I'anema'ö mi'ila galide, no mufesu si fao ononia. Mitoto'ö wesunia ba mi'ohe ba da'e.
40021003	Na so zanofu, ba mimane khönia, 'Moguna khö Zo'aya', ba i'anema'ö itehegö mi'ohe dania galide andrö."
40021004	Alua zi manö ena'ö faudu ba niw̃a'ö zama'ele'ö,
40021005	"&Wa'ö ba Ziona, iada'e tohare Razomö. Sebolo tödö Ia, si so ba hulu galide, ono galide sawuyuwuyu."
40021006	Mofanö nifahaö Yesu, la'o'ö niw̃a'ö-Nia khöra.
40021007	La'ohe galide fabaya ononia. Labologö mbarura sebua yaw̃a ba hulu galide andrö. Aefa da'ö möi Yesu yaw̃a.
40021008	Niha sato si so ba da'ö labologö mbarura ba lala, ba tanö bö'ö lahalö duturu geu labe'e ba dalu lala nitörö Yesu.
40021009	Niha sato si so föna ba furi Yesu ibörötaigö lalau mu'ao, "Hozana khö ma'uwu Dawido! Ya mufahowu'ö Ia Lowalangi zi tohare ba döi Zo'aya! Nisuno Lowalangi Fondrege Zalaw̃a!"
40021010	Me irugi Yeruzalema Yesu, oi humufa nösi mbanua andrö. Oi lasofu niha, "Haniha da'e?"
40021011	Latema li niha sato si fao khö Yesu, "Ya'ia Yesu Sama'ele'ö, moroi ba Nazareta, banua Galilea."
40021012	Aefa da'ö möi Yesu ba golayama Nomo Zo'aya, Ifofanö fefu zamawa ba da'ö. Meza ndra sanukari kefe ba bakubaku zamawa marafadi, oi Ibali'ö Yesu.
40021013	Imane ba niha andrö, "No tesura ba Mbuku Ni'amoni'ö wa no Iw̃a'ö Lowalangi, 'Omo wangandrö döi nomo-Gu.' Ba no mibali'ö nahia zanagö!"
40021014	Ba la'ondrasi Yesu niha sau'a awö zombuyumbuyu ba Nomo Zo'aya andrö, ba Ifadöhö Yesu wökhöra fefu.
40021015	Ba abao dödö ndra ere sebua awö ndra sangila amakhoita niha Yehuda me la'ila nilau Yesu andrö. Monönö wa'abao dödöra me larongo ndraono si'ao'ao ba Nomo Zo'aya sanguma'ö, "Hozana khö ma'uwu Dawido!"
40021016	Lamane khö Yesu, "Hadia no Örongo niw̃a'öra andrö?" Imane Yesu, "No Urongo! Hadia lö nibasomi ayati Mbuku Ni'amoni'ö sanguma'ö, 'No Ufahaö ndraono awö zi lö mangila muhede na ba wolau fanunö so'ahono'a'?"
40021017	Iröi ira Yesu, möi Ia baero mbanua, numalö ba Mbetania. Ba da'ö mörö Ia.
40021018	Mahemolu ö sahulö wongi sibai, me mangawuli Yesu ba Yeruzalema, ba olofo Ia.
40021019	I'ila döla ara ba zinga lala. Möi Ia barö zinanö andrö, ba lö ni'ila-Nia yaw̃a bua, ha bulu zi so. Imane Yesu ba döla ara andrö, "Ya lö mowua ndra'ugö sa'ae!" Ba i'anema'ö aleu döla ara andrö.
40021020	Me la'ila nifahaö Yesu zalua andrö, ba ahölihöli dödöra. Lasofu ba dödöra, "Hewisa wa tola i'anema'ö aleu döla ara andrö."
40021021	Imane Yesu, "Mitöngöni. Na mamati ami, lö fangiwa dödö, ba tola milau zi mane nilau-Gu ba ara andre. Ba tenga ha da'ö, tola miw̃a'ö ba hili andre, 'Ya muzaw̃a ndra'ugö, ba tibo'ögö ba nasi'; ba lö tola lö'ö alua zi manö.
40021022	Hadia manö ni'andrömi ba wangandrö, ba lö zi lö mitema asala mamati ami."
40021023	Mangawuli zui Yesu ba Nomo Zo'aya, möi Ia mamahaö ba da'ö. Me mamahaö Ia nasa ba la'ondrasi Ia ira ere sebua ba salaw̃a niha Yahudi, lasofu khö-Nia, lamane, "Hadia danedane wa Ölau da'e fefu? Haniha zanehegö khö-U?"
40021024	Itema li Yesu, "So nisofu-Gu göi khömi. Na no mitema li-Gu dania, awena U'ombakha'ö khömi haniha zanehegö khö-Gu wolau da'ö.
40021025	Haniha zanehegö khö Yohane wamayagö idanö? Hadia Lowalangi ma zui niha?" Ba mamagölö ndra ere sebua awö zalaw̃a niha Yahudi andrö. Lamane, "Na taw̃a'ö moroi ba Lowalangi, ba Iw̃a'ö dania khöda, 'Na si manö ba hana wa lö faduhu dödömi khö Yohane andrö?'
40021026	Ba na taw̃a'ö, 'Moroi ba niha,' ba ata'u ita niha sato andrö, börö me no la'ila wa sama'ele'ö Yohane andrö."
40021027	Andrö latema li lamane, "Lö ma'ila." Ba Imane khöra Yesu, "Na si manö ba lö'ö göi U'ombakha'ö haniha zanehegö khö-Gu wamalua fefu da'e fefu."
40021028	"Hewisa wangerangerami?" Imanö Yesu wanohugö fehede-Nia. "So niha si so darua ono matua. Iw̃a'ö niha andrö khö nononia sia'a, 'He onogu, ae'e ohalöw̃ö ba kabu nagu khöda ma'ökhö andre.'
40021029	Itema linia ono andrö imane, 'Lö möido,' ba hiza ifuli tebulö dödö nono andrö ba numalö ia ba kabu nagu.
40021030	Aefa da'ö möi niha andrö khö nononia si sambua, ifuli iw̃a'ö si mane niw̃a'önia mege khö nononia sia'a. Imane ononia andrö siakhi, 'Lau, Ama,' ba hiza lö sa möi ia.
40021031	Ba gotalua ndraono andrö, haniha zamalua somasi namara?" Lamane ira ere sebua awö zalaw̃a niha Yahudi, "Sia'a!" Imane khöra Yesu, "Mitöngöni da'e: Sanema beo awö ndra alawe samawa ya'ira andrö oföna dania tobali ira ösi mbanua Lowalangi moroi khömi.
40021032	Me no möi Yohane Samayagö Idanö khömi, ba wangombakha lala wa'auri somasi Zo'aya, ba lö sa'atö faduhu dödömi ba wamahaö-Nia; ba sanema beo awö ndra alawe samawa ya'ira andrö, ba no faduhu dödö khönia. Ba hew̃a'ae no mi'ila da'ö fefu, ba lö zui mibulö'ö gera'erami awö wa lö faduhu dödömi khö Zo'aya."
40021033	Imane Yesu, "Mifondrondrongo gamaedola si sambua andre. So samösa niha sokhö tanö sebolo, so göi khönia sagörö kabu nagu. Ifasui öli kabu andrö, ikhao danö nahia wamera'ö agu, ba ifazökhi nose zanaro. Me no aefa da'ö, ibe'e niwawalö kabu andrö khönia ba niha sangahalö ba kabu nagu, ba ilau mofanö ba mbanua bö'ö.
40021034	Me no irugi inötö wangai bua nagu, ifatenge ngoningoninia ba wanema tana khönia moroi ba danga niha sangahalö ba kabu nagu andrö.
40021035	Maoso ira lara'u ngoningoni zokhö kabu andrö: si samösa labözi, si samösa labunu, ba si samösa tö latebu kara.
40021036	Ifatenge ngoningoninia tanö bö'ö sokhö kabu andrö. Ba si manö zui sa'atö wolaura.
40021037	Ba gafuriata, ifatenge khöra nononia. Imane tödönia, 'Tatu lafosumange nonogu andre.'
40021038	Ba hiza, me la'ila nononia sangahalö ba kabu nagu andrö, ba faoma lamane khö nawöra, 'Ya'e nono sanema ondröitania andrö. Da tabunu ia ena'ö möi khöda gondröitania!'
40021039	Lara'u nono andrö la'ohe ia baero ba kabu ba labunu."
40021040	Isofu Yesu, "Na mangawuli dania zokhö kabu andrö, hadia nilaunia ba zangahalö ba kabu nagunia andrö?"
40021041	Latema li lamane, "Tatu, ibunu dania niha si lö sökhi andrö. Aefa da'ö ibe'e ba danga niha bö'ö kabu nagu andrö khönia ena'ö tola itema dana khönia na no irugi inötö."
40021042	Imane Yesu khöra, "Hadia, lö irai mibaso zi no musura bakha ba Mbuku Ni'amoni'ö? 'Gowe andrö nitibo'ö zotomo, no tobali gowe sabölö moguna. Halöw̃ö Lowalangi da'ö; sahöli dödöda wa'asökhinia!' "
40021043	Imane Yesu, "Mitöngöni, fefu zi so khömi ba wa'a'ono mbanua Lowalangi, ba laheta dania moroi khömi ba labe'e ba niha molo'ö somasi Lowalangi. [
40021044	Haniha zanendre ba gowe andrö, ba tekiko dania ia; ba haniha nilangögö gowe andrö, tobali hulö nawu ia.]"
40021045	Me larongo gamaedola Yesu andrö ira ere sebua awö ndra Farizai'o, ba la'ila wa khöra Itandrösaigö da'ö.
40021046	La'alui lala wondra'u Ya'ia. Ba hiza ata'u ira niha sato, me law̃a'ö tödöra sama'ele'ö Yesu.
40022001	Ifuli fahuhuo Yesu ba niha sato faoma amaedola.
40022002	Imane Yesu, "Na mamatörö Lowalangi andrö ba hulö gamaedola andre: Samösa Razo samalua falöw̃a khö nononia.
40022003	Ifatenge zawuyunia ba wamaondragö niha nikaoni ba walöw̃a.
40022004	Ba hiza, lö omasi möi ira ba walöw̃a andrö. Ifuli ifatenge Razo zawuyunia tanö bö'ö. Imane Razo khöra: Ombakha'ö ba niha nikaoni andrö, 'No ufa'anö zoguna ba walöw̃a andrö. Saw̃i si matua ba saw̃i sagatabö no utaba. No awai fefu, mitabu ba walöw̃a!'
40022005	Ba lö ba dödö nikaoni andrö, numalö ira ba halöw̃öra zamösana, si samösa möi ba nowinia, si samösa möi ba waniaga.
40022006	Ba tanö bö'ö lara'u zawuyu Razo andrö, laböbözi ba labunu.
40022007	Me irongo Razo zi manö, ba mofönu sibai ia. Ifatenge zaradadunia ba wamunu niha si lö sökhi andrö awö ba wamunu banuara.
40022008	Ifuli ikaoni ndra ngoningoninia, imane khöra, 'No tefa'anö walöw̃a, ba tenga sinangea ya'ira nikaoni andrö.
40022009	Mi'ae'e iada'e ba lala. Ba gofu ha wa'ato zi falukha khömi ba da'ö, mikaoni ira ba walöw̃a andre.'
40022010	Mofanö ndra enoninia. Möi ira ba lala, la'owuloi niha, si falukha ira ba da'ö, he niha si sökhi ba he göi niha si lö sökhi. Ba afönu walöw̃a andrö tome, si tohare.
40022011	Möi Razo wamaigi si möi ba walöw̃a. I'ila samösa ba gotalua zi möi andrö zi lö monukha nukha ba walöw̃a.
40022012	Isofu ba niha da'ö, 'He talifusö, hewisa wa möi'ö ba da'e lö öfake nukha ba walöw̃a?' Tebai itema linia niha andrö.
40022013	Imane Razo khö ndra ngoningoninia, 'Miböbö danga awö gahe, ba mitibö'ö ia ba nahia sogömigömi. Ba ba da'ö dania fege'ege ba fa'afökhö.' "
40022014	I'etu'ö gamaedola andre Yesu Imane, "Ato nikaoni, ba lö ato nituyu."
40022015	Ba mamagölö ndra Farizai'o, helawisa wamesu li-Nia ba ganofula nibe'era.
40022016	Lafatenge niha solo'ölo'ö khöra khö Yesu, awö wa fao göi zolo'ölo'ö khö Herode. Lafatenge ndra niha da'ö wanguma'ö khö Yesu, "He Guru, ma'ila wa niha satulö tödö Ndra'ugö. Öfahaö niha ba zomasi Lowalangi, ba lö ata'u Ndra'ugö niha. Börö me lö Öfaigi mbawa niha.
40022017	Börö da'ö, ombakha'ö khöma, hewisa gera'era-U sanandrösa ba da'e: Molo'ö amakhoita agama khöda, hadia faudu wamu'a be'elö ba zamatörö Roma ma zui lö'ö?"
40022018	I'ila gera'era si lö sökhi andrö Yesu, andrö wa Imane, "He niha samini tödö! Hana wa omasi ami mitandraw̃aisi Ndra'odo?
40022019	Miforoma'ö khö-Gu gefe ni'oguna'ömi wamu'a be'elö andrö!" Ba labe'e khö-Nia sambua gefe firö.
40022020	Isofu khöra Yesu, "Haniha ba ha töi da'e?"
40022021	Latema li, "Kaizaro!" Imane khöra Yesu, "Na si manö, mibe'e khö Kaizaro hadia khö Kaizaro ba mibe'e khö Lowalangi hadia khö Lowalangi!"
40022022	Me larongo wanema-Nia li andrö, ba oi ahöli dödöra. Lalau mofanö laröi Yesu.
40022023	Me luo da'ö göi la'ondrasi Yesu ira Sadukai'o. Ya'ira andrö zanguma'ö wa lö ifuli auri zi no mate.
40022024	Lamane khö Yesu, "He Guru," "no iw̃a'ö Moze: Na mate zi samösa ira matua, lö ono, ba mangowalu ndrongania ira alawe khö dalifusö ndra matua andrö, ena'ö ibe'e nga'ötö khö ga'ania andrö si no mate.
40022025	So dafitu zi fatalifusö si toröi ba da'e. Mangowalu zia'a ba aefa da'ö mate ia lö ono. Toröi ndrongania khö dalifusönia.
40022026	Si manö göi dalifusönia andrö, mate lö ono. Ba simanömanö irugi dafitu ira.
40022027	Aefa da'ö mate ndra alawe andrö.
40022028	Ba zi mane da'e, haniha dania wo'omo ndra alawe andrö? Börö me dafitu manö ira no irai tobali fo'omonia."
40022029	Itema li Yesu, "Fasala sibai ami, börö me lö mi'ila Mbuku Ni'amoni'ö, ba lö göi aboto ba dödömi wa'abölö Lowalangi.
40022030	Börö na ifuli tesusugi zi mate, ba lö mangowalu ira sa'ae, auri ira si mane mala'ika ba zorugo.
40022031	Hadia lö irai mibaso niw̃a'ö Lowalangi sanandrösa ba wanusugi si no mate? Imane Lowalangi,
40022032	'Lowalangi Gaberahamo ndra'o, Lowalangi Giza'aki ba Lowalangi Yakobo.' Tenga Lowalangi zi mate Lowalangi andrö. No Lowalangi zauri!"
40022033	Me larongo wamahaö Yesu andrö, oi so wa'ahölihöli dödöra.
40022034	Me larongo ira Farizai'o no Ibe'e lö hede ndra Sadukai'o Yesu, ba owulo ira.
40022035	Samösa ba gotaluara guru agama, ifesu li Yesu faoma fanofu.
40022036	Imane, "He Guru, heza goroisa sabölö ebua bakha ba huku agama?"
40022037	Itema linia Yesu, "Omasi'ö Zo'aya Lowalangiu, moroi si'aikö ba dödöu, awö nosou ba era'erau ma'afefu.
40022038	Da'ö goroisa sabölö ebua ba sabölö moguna!
40022039	Oroisa si dua si fagölö ba da'ö: Omasi'ö nawöu si mane fangomasi'öu ya'ugö.
40022040	Fefu huku agama nibe'e Moze awö wamahaö ndra sama'ele'ö modanedane ba goroisa si dombua andrö."
40022041	Me owulo na ndra Farizai'o ba da'ö, Isofu khöra Yesu,
40022042	"Hami'w̃a'ö era'erami Razo Sangorifi andrö? Nga'ötö haniha Ia?" Lamane, "Nga'ötö Dawido!"
40022043	Itohugö wanofu Yesu, "Na si manö, hana wa ifarou Dawido Eheha Lowalangi ba wamotöi Razo Sangorifi andrö, 'So'aya'? Börö me imane Dawido,
40022044	'No Iw̃a'ö Lowalangi khö Zo'aya ya'o: Dadao ba gambölö-Gu, Irege Ube'e barö gahe-U zi fa'udu khö-U.'
40022045	Na ikaoni Dawido khö Razo Sangorifi andrö 'So'aya', hewisa wa tola nga'ötö Dawido Ia?"
40022046	Samösa lö si tola manema li Yesu, I'otarai luo da'ö, lö si barani manofu hadia ia khö-Nia.
40023001	Aefa da'ö muhede Yesu ba niha sato awö ba ndra nifahaö-Nia,
40023002	"Latema kuaso ira Sangila Amakhoita awö ndra Farizai'o, ba wamo'eluaha huku Moze.
40023003	Börö da'ö mi'o'ö fefu hadia niw̃a'öra khömi. Ba böi milau hadia nilaura, börö me lö la'o'ö hadia wamahaöra.
40023004	Oi safökhö ni'andröra ba labe'e gamakhoita sabua, ba hiza ma'ifu lö latolo niha wamalua ya'ia.
40023005	Fefu hadia ia nilaura, ha ena'ö la'ila ira niha. Lafake lembe sebolo, ba baru sebua si so huruhuru ba gahe!
40023006	Omasi ira nahia si sökhi ba gowuloa, ba gurusi soadu ba nahia wangandrö.
40023007	Omasi ira nifozumazumange ba fasa. Ba ena'ö lakaoni khöra niha, 'Guru'.
40023008	Ba ya'ami, böi lakaoni khömi niha, 'He Guru', börö me ha samösa Gurumi ba ya'ami fefu si fatalifusö.
40023009	Böi göi mikaoni 'Ama,' ba niha gulidanö andre, börö me ha samösa namami, ya'ia Nama si so ba zorugo.
40023010	Ba böi göi lakaoni khömi 'Sondrönia'ö', börö me ha samösa zondrönia'ö ya'ami, ya'ia Razo Sangorifi nifabu'u Lowalangi.
40023011	Sabölö ebua ba gotaluami, ya tobali enonimi.
40023012	Niha sangebua'ö ya'ia, da'ö ni'ide'ide'ö, ba sangidengide'ö ya'ia da'ö ni'ebua'ö."
40023013	"Alai ami Sangila Amakhoita ba Farizai'o! Niha samini tödö ami! Miba'agö niha tobali ono mbanua amatöröw̃a Lowalangi. Ba lö sa omasi ami tobali ono mbanua wamatörö andrö, ba hiza miba'agö niha bö'ö. [
40023014	Alai ami Sangila Amakhoita ba Farizai'o! No samini tödö ami! Milimo lakha mbanua ba worabu omora. Ba milau wangandrö sanau ba wamini'ö da'ö fefu. Da'ö mbörö wa nihuku sabölöbölö ami dania!]
40023015	Alai ami Sangila Amakhoita ba Farizai'o! No samini tödö ami! Mi'ötö nasi ba mitörö danö ba wolohe samösa niha fao ba agamami. Ba na no fao ia, mibali'ö ia ösi narako, si mendrua fa'alösökhi moroi khömi!
40023016	Alai ami niha sau'a sondrönia'ö niha! Mifahaö da'e, 'Na so zi möi ba hölu ba döi Nomo Zo'aya, ba lö aro hölu andrö; ba na möi ia ba hölu ba döi gana'a si so ba Nomo Zo'aya, ba aro hölunia andrö.'
40023017	No niha si bodo ami ba sau'a! Hezo zabölö moguna: ana'a, ma zui Omo Zo'aya sombali'ö ni'amoni'ö gana'a andrö?
40023018	Si mane nasa wamahaömi, 'Na möi ba hölu niha ba döi naha wame'e sumange, lö aro hölunia andrö; ba na möi ba hölu ba döi zumange yaw̃a ba naha zumange andrö, aro wahölusania.'
40023019	Alai wa'au'ami! Hezo zabölö moguna? Sumange andrö ba ma nahia zumange sombali'ö ni'amoni'ö zumange andrö?
40023020	Börö da'ö, na so zi möi ba hölu ba döi naha wame'e sumange, eluahania fahölu ia ba döi naha wame'e sumange awö zumange si so yaw̃a ba da'ö.
40023021	Ba na fahölu niha ba döi Nomo Zo'aya, eluahania, fahölu ia ba döi Nomo Zo'aya awö ba döi Zo'aya si so ba da'ö.
40023022	Na fahölu niha ba döi mbanua si yaw̃a, eluahania fahölu ia ba döi dadaoma Lowalangi, ba ba döi Lowalangi si dadao ba da'ö.
40023023	Alai ami Sangila Amakhoita ba Farizai'o! Niha samini tödö ami! Mibe'e sambua ni'ofulu selasi, adasi sami ba jita khö Lowalangi. Ba lö ba dödömi zebua goroisa: Fa'atulö, fa'ahakhö dödö ba fa lö faröi. Si lö tola lö'ö mibe'e ba dödömi ena'ö da'ö awö danö bö'ö nasa.
40023024	No sau'a sondrönia'ö niha ami! Mitafi ngalöngalö ba gömi idanö, ba ondra sa ba mitölö!
40023025	Alai ami, Sangila Amakhoita ba Farizai'o! Niha samini tödö ami! Misasai gero mako awö gero wiga khömi irege sökhi, ba tanö bakhania no ta'unö sibai, safönu forabu ba folu'alu'a.
40023026	He Farizai'o sau'a! Misasai ua tanö bakha wiga andrö awö makomi, ena'ö ehao göi geronia!
40023027	Alai ami Sangila Amakhoita ba Farizai'o! Niha samini tödö ami! Hulö lewatö nilau betua safusi ami; wa'asökhi moroi baero ba bakha ba afönu töla ba fefu oi obou.
40023028	Si manö göi ami, no sökhi ba wamaigi moroi baero, ba sindruhunia afönu falimosa ba fanawö oroisa bakha ba dödömi."
40023029	"Alai ami Sangila Amakhoita ba Farizai'o! Niha samini tödö ami! Mifazökhi lewatö zama'ele'ö ba mihaogö gowe ba wanörö tödö niha satulö tödö.
40023030	Ba mimane, 'Na auri ndra'aga ba ginötö ndra tuama mböröta, tenga si mane ya'ira ndra'aga wamunu sama'ele'ö.'
40023031	Tobali, mangaku ami wa nga'ötö zamunu sama'ele'ö ami!
40023032	Na si manö ba mifatohu ba mi'o'ozui horö ndra tuami andrö!
40023033	Niha si lö sökhi ami ba nga'ötö niha si lösökhi göi! Hewisa wa tola mi'efa'ö ami ba huku ba narako?
40023034	Börö da'ö, mihaogö wamondrongo: Ufatenge khömi zama'ele'ö, ba niha satuatua, ba guru; ato ba gotaluara nibunumi, ba tanö bö'ö ösa ha miforöfa. So nifakaomi ba nahia wangandrö, ba migohi moroi ba mbanua si sambua numalö ba mbanua bö'ö.
40023035	Börö da'ö, nihuku ami börö me no mibunu zi lö sala andrö -- i'otarai wamunu Habeli si lö sala, irugi wamunu Zakharia ono Mberekhia, nibunu ba gotalua Nomo Zo'aya faoma nahia wame'e sumange.
40023036	Ya faduhu dödömi: Fefu horö andrö tefalu'igö ba niha si sagötö iada'e!"
40023037	"He Yeruzalema, he Yeruzalema! Samunu sama'ele'ö, ba sanebu kara dengetenge Lowalangi irugi mate! Hame'uga kali Utandraigö wangowuloi ono mbanua, si mane si fagelo sangowuloi ononia barö gafinia, ba hiza lö omasi ami!
40023038	Börö da'ö' lö sa'ae fa'awö khömi Lowalangi.
40023039	Uw̃a'ö khömi: I'otarai da'e lö mi'ila Ndra'odo sa'ae irege muhede Ndra'o khömi: 'Ya'ahowu zi so andrö ba döi Zo'aya.' "
40024001	Iröi Nomo Zo'aya Yesu, ba la'ondrasi Ia ira nifahaö-Nia, latuturu khö-Nia domosa Nomo Zo'aya andrö.
40024002	Imane khöra Yesu, "Hadia, no mi'ila fefu da'ö? Mitöngöni! Sambua lö sa'ae dania kara andrö si te'anö ba nahiania. Fefu no oi adudu."
40024003	Aefa da'ö numalö Yesu ba Hili Zaitu, mudadao Ia ba da'ö. Me mudadao Ia nasa, tohare ndra nifahaö-Nia, fahuhuo ira khö-Nia ba zi ha ya'ira. Lasofu khö-Nia, "Tandraigö Ama, ombakha'ö khöma hawa'ara alua da'ö fefu? Ba hadia dandra we'aso-Mö awö wa'atua danö andrö?"
40024004	Itema li Yesu, "Mi'angenanöi. Böi lalimo ami niha.
40024005	Börö me ato zi so dania sangoguna'ö töi-Gu, 'Ya'o Razo Sangorifi!' Ato niha nifaelungura dania.
40024006	Mirongorongo dania duria wasuwöta ba mokamoka wana ba wanuwö, ba böi ata'u ami. Börö me lö tola lö'ö alua da'ö. Ba tenga nasa Ngaluo Safuria da'ö.
40024007	Fasuwö ira soi si sambua soi si sambua, banua si sambua isuwö mbanua tanö bö'ö. Alua lofo misa awö ndruru danö.
40024008	Ba awena famobörö da'ö, hulö wa'afökhö nitaögö ndra alawe na tumbu ndraono.
40024009	Lara'u ami dania, la'ohe ba wamakao ba famunu. Fefu soi ba fatiu dödöra khömi dania börö Ndra'o.
40024010	Ba ginötö da'ö dania ato zi faröi khö-Gu. La'a mböli nawöra ba faoma afökhö dödöra khö nawöra.
40024011	Ato maoso zama'ele'ö sofaya, ato niha lalimo.
40024012	Tesao wa lö sökhi sabölöbölö irege ato niha si taya fa'omasi.
40024013	Ba sanau ölö irugi gamozua da'ö ni'orifi.
40024014	Turia Somuso Dödö sanandrösa khö Lowalangi awö wamatörö-Nia, ba teturiaigö dania ba gulidanö ma'asagörö, ena'ö oi larongo niha. Aefa da'ö awena tohare Luo Safuria."
40024015	"Mi'ila dania 'Wa'alösökhi samakiko andrö', si hokha mbuda, si mane niw̃a'ö Danieli, sama'ele'ö si zizio ba naha wame'e sumange andrö. (Angombakhata ba zombaso: Haogö wanöngöni hadia geluahania!)
40024016	Na alua da'ö dania, akha moloi niha si so ba Yudea, ya lasaw̃a hili.
40024017	Niha si so yaw̃a ba dete zagö nomo böi ya möi tou ba nomo wanga'i gamagamania.
40024018	Niha si so ba nowi böi ya mangawuli miyomo wangai barunia sebua.
40024019	Alai ndra alawe sanabina ba si so ono sawuyu ba ginötö da'ö!
40024020	Mi'angandrö khö Lowalangi ena'ö böi moloi ami ba mbaw̃a deu ma ba luo Sabato!
40024021	Ba ginötö da'ö so wamakao sabölöbölö si lö irai alua i'otarai mböröta danö irugi iada'e; ba lö göi irai alua sa'ae.
40024022	Na lö I'adogo'ö ginötö da'ö Lowalangi, ba samösa lö sauri niha. Börö mbanua-Nia andrö si no Ituyu Lowalangi, wa I'adogo'ö ginötö da'ö.
40024023	Na ba ginötö da'ö so zanguma'ö khömi, 'Mifaigi, ya'e Razo Sangorifi andrö!' Ma zui law̃a'ö, 'Hiza Ia ba da'ö!' -- böi faduhu dödömi ba niha andrö.
40024024	Ba maoso dania zangorifi ba sama'ele'ö sofaya andrö. Lafazökhi dandra sebua awö gila'ila ba wamaelungu niha, na tola ba lafaelungu göi mbanua nituyu Lowalangi andrö.
40024025	Mitörö tödömi! No Uhönagö U'ombakha'ö khömi fatua lö salua nasa.
40024026	Na so zanguma'ö khömi niha, 'Faigi, so Ia ba da'ö ba danö si mate!' -- Böi mi'ae'e ba da'ö. Ma zui lamane, 'Aine faigi, no ibini'ö Ia ba da'e!' -- böi faduhu dödömi.
40024027	Börö me fa'atohare Nono Niha andrö ba hulö gari mbanua si otarai gatumbukha si haga numalö ba gaekhula.
40024028	Gofu heza so gamatela, ba da'ö owulo moyo."
40024029	"Lö ara me no aefa ginötö wamakao andrö, ba ogömi haga luo, taya haga mbaw̃a. Atoru ndröfi moroi ba mbanua si yaw̃a, ba muheuheu zangokhögö banua si yaw̃a.
40024030	Na no aefa da'ö awena oroma dandra Nono Niha ba mbanua si yaw̃a. Ba ginötö andrö oi mege'ege fefu soi börö wa'abu dödö. La'ila dania Nono Niha andrö, tohare Ia ba dete lawuo si fao fa'abölö ba lakhömi sebua.
40024031	Lalau dorofe sebua li, Ifatenge dania mala'ika-Nia Ono Niha andrö ba wangowuloi banua-Nia i'otarai zi öfa watalinga danö, i'otarai mbalö mbanua si sambua irugi wondrege mbalö mbanua tanö bö'ö."
40024032	"Mihalö wamahaö moroi ba ara. Na awuyuwuyu duturu ara ba na tumbu lehelehe, ba mi'ila wa no ahatö mbaw̃a lökhö.
40024033	Si manö göi na mi'ila alua da'ö fefu, ba mi'ila wa no ahatö sibai ginötönia.
40024034	Mitöngöni! Alua dania fefu da'ö fatua lö mate fefu niha sauri iada'e.
40024035	Taya dania mbanua awö danö, ba lö taya wehede-Gu irugi zi lö aetu."
40024036	"Samösa lö sangila baw̃a awö ginötö, he ira mala'ika ba zorugo ba he göi Ono lö la'ila; ha Ama zangila.
40024037	Si mane salua ba ginötö Noakhi föna, si manö göi dania zalua na tohare Nono Niha.
40024038	Fatua lö inötö molö sebua andrö, mangamanga, mamadumadu, ba mangowalu niha. Daö manö nifaluara, irugi möi Noakhi bakha ba nowo.
40024039	Me inötö inönöi ira molö, awena la'ila hadia zalua. Si manö göi dania zalua na tohare Nono Niha.
40024040	Ba ginötö da'ö darua zohalöw̃ö ba danö; la'ohe zi samösa ba si samösa laröi.
40024041	Darua ndra alawe sogili gandru: si samösa lahalö ba si samösa laröi.
40024042	Andrö mi'angenanöi me lö mi'ila mbaw̃a wa'atohare Zo'aya ya'ami andrö.
40024043	Mitöngöni da'e! Na i'ila sokhö omo ginötö wa'atohare zanagö, ba lö mörö ia ba lö ifa'amöi ba nomonia zanagö.
40024044	Börö da'ö, mifa'anö ami. Börö me Ono Niha andrö tohare Ia dania ba zi lö mudönadöna."
40024045	Imane Yesu nasa, "Na si manö, haniha zawuyu satuatua ba si lö faröi? Ya'ia nituyu zokhö ya'ia tobali högö zawuyu bö'ö; ena'ö ibe'e göra ba ginötö si no muhonogöi.
40024046	Ya'ahowu zawuyu andrö, na mangawuli zokhö ya'ia, i'ila ibayabaya halöw̃önia.
40024047	Ya faduhu dödömi, ibe'e barö mbawania fefu zi so khönia sokhö ya'ia andrö.
40024048	Ba na lö sökhi zawuyu andrö, na imane tödönia,
40024049	'Ara nasa mangawuli zokhö ya'o,' ibörötaigö iböbözi zawuyu bö'ö, mangamanga ia ba mamadumadu awö zi mabumabu andrö.
40024050	Tohare dania zokhö ya'ia ba zi lö mudönadöna, ba ginötö si lö i'ila sawuyu andrö.
40024051	Ihuku sindruhundruhu dania zawuyu andrö, ibali'ö hulö zamini tödö ia. Mege'ege dania zawuyu andrö ba fa'afökhö ba da'ö."
40025001	"Na tohare Nono Niha andrö tobali So'aya, ba hulö gamaedola da'e: Dafulu nono alawe si möi awö zangowalu sangai fandrura. Möi ira wamaondragö sangowalu.
40025002	Dalima ba gotaluara zambö tödö ba dalima danö bö'ö zatuatua.
40025003	Ono alawe sambö tödö andrö la'ohe wandru, ba lö la'ohe wanikha ngönangöna.
40025004	Ono alawe si dalima tanö bö'ö satuatua, la'ohe wandru awö wanikha ngönangöna.
40025005	Me ara tohare zangowalu ba ibörötaigö manuköu ndra alawe andrö ba alau höröra.
40025006	Ba zi talu mbongi, awena terongo li zi'ao, 'Tohare zangowalu! Mi'ae'e mifaondragö ia!'
40025007	Maoso ndra alawe si dafulu, latunu wandrura.
40025008	Lamane ira alawe sambö tödö ba ndra alawe satuatua, 'Mibe'e khöma ma'ifu wanikhami andrö, no ibörötaigö mate wandruma.'
40025009	Latema li ira alawe satuatua, 'Tebai sa! Börö ma dania faoma ambö khöda wanikha. Mi'ae'e mi'öli ba lafo!'
40025010	Mo möi ndra alawe sambö tödö andrö ba wowöli fanikha. Gasagasa we'amöira, no tohare zangowalu. Ira alawe si no mombaloi andrö fao ira khö zangowalu ba nahia walöw̃a, ba aefa da'ö laduhö mbawa ndruhö!
40025011	Lö ara aefa da'ö tohare ndra alawe sambö tödö no mege. Mu'ao ira lamane, 'He Tuha, he Tuha, bokai khöma mbawa ndruhö!'
40025012	Ba itema lira sangowalu andrö imane, 'Lö u'ila haniha ami!' "
40025013	I'etu'ö gamaedolania Yesu andrö Imane, "Börö da'ö, mi'anaro, me lö mi'ila mbaw̃a awö ginötö."
40025014	"Na tohare Nono Niha andrö tobali So'aya, ba hulö göi gamaedola da'e. Samösa niha sofanö ba danö saröu, ikaoni ndra enoninia, ifaduhusi tödö khöra haratonia.
40025015	Ero samösa enoni ibe'e molo'ö fa'abölö zamösana. Ba zi samösa ibe'e lima ribu rufia ana'a. Khö zi samösa ibe'e dua ribu rufia ana'a, ba khö zi samösa tö ibe'e saribu rufia ana'a. Aefa da'ö mofanö ia.
40025016	I'anema'ö göi möi maniaga genoni sanema lima ribu rufia ana'a andrö. Ba isöndra hare lima ribu rufia ana'a göi.
40025017	Si manö genoni sanema dua ribu rufia ana'a andrö, isöndra göi hare dua ribu rufia ana'a.
40025018	Ba hiza, enoni sanema saribu rufia ana'a andrö möi ia mukhao danö, ibini'ö ba da'ö gana'a zokhö ya'ia.
40025019	Me no ara sibai aefa da'ö, mangawuli niha sokhö enoni andrö, ba ilau mangerai khöra fefu.
40025020	I'ondrasi ia enoni sanema lima ribu rufia ana'a, ibe'e ba danga zokhö ya'ia fulu ribu rufia ana'a. Imane, 'He Tuha, no öbe'e khögu lima ribu rufia ana'a. Faigi, ia da'e no usöndra hare lima ribu rufia ana'a.'
40025021	Imane sokhö ya'ia, 'Sökhi da'ö, enoni si sökhi ba si lö faröi ndra'ugö. Börö me tola mufaduhusi tödö ndra'ugö ba zi ma'ifu, ba ube'e dania rorogöföu zabölö oya. Aine! Tafao ba wa'omuso dödö!'
40025022	I'ondrasi göi enoni sanema dua ribu rufia ana'a ba imane, 'He Tuha, no öbe'e khögu dua ribu rufia ana'a. Faigi! Iada'e no usöndra hare dua ribu rufia ana'a.'
40025023	Imane sokhö ya'ia, 'Sökhi da'ö! Enoni si sökhi ba si lö faröi ndra'ugö. Börö me tola mufaduhusi tödö ndra'ugö ba zi ma'ifu, ube'e khöu dania zabölö oya. Aine, tafao ba wa'omuso dödö!'
40025024	I'ondrasi göi ia enoni sanema saribu rufia ana'a, imane, 'He Tuha, u'ila wa niha sabe'e huku ndra'ugö. Mangozara ndra'ugö ba nahia si lö nifazaewemö ba mamasi'ö ba nahia si lö nitanöu.
40025025	Ata'u ndra'odo, andrö möido mubini'ö gefe andrö khöu ba narö danö. Iada'e, ya'e gana'a andrö!'
40025026	Imane sokhö ya'ia, 'Enoni sareu ba si lö sökhi ndra'ugö. No nasa ö'ila wa mangozara ndra'o ba nahia si lö nifazaewegu ba mamasi ndra'o ba nahia si lö nitarugu.
40025027	Börö da'ö mena'ö ba sinangea öbe'e gana'agu andrö ba niha samalali ana'a, ena'ö na mangawulido utema gana'agu andrö fabaya hare.
40025028	Börö da'ö, mihalö gana'a andrö khönia, ba mibe'e ba genoni si so fulu ribu rufia ana'a.
40025029	Ba niha si so tebe'e na khöra, irege fahöna. Ba ba niha si lö'ö, ba tehogö khönia zi so khönia.
40025030	Ba enoni si lö guna andrö, mitibo'ö ia baero ba zogömigömi. Ba da'ö dania fege'ege ba fa'afökhö!' "
40025031	"Na tohare Nono Niha andrö tobali Razo si fao mala'ika-Nia fefu, dumadao dania Ia yaw̃a ba dadaoma-Nia.
40025032	Ba fefu niha gulidanö andre te'owuloi dania föna-Nia. Iföfö'ö dania ira ba zi dombua nahia, si mane kubalo na iföfö'ö ira mbiribiri si alawe mbiribiri si matua.
40025033	Ifa'aso mbiribiri si alawe tanö ba gambölönia ba biribiri si matua tanö ba gabera-Nia. (Niha samalua somasi Lowalangi i'owuloi tanö ba gambölö-Nia, ba tanö bö'ö i'owuloi tanö ba gabera-Nia.)
40025034	Aefa da'ö imane Razo ba niha si so ba gambölö-Nia, 'Mi'aine, ya'ami nifahowu'ö nama-Gu. Mi'iaigö mbanua andrö si no muhönagö khömi i'otarai mböröta danö andre.
40025035	Me olofo Ndra'o, no mibe'e gö-Gu, ba me owökhi dödö-Gu, no mibe'e nibadu-Gu nidanö. Me si fatewu Ndra'o ba zi sambua nahia, no mitema Ndra'o ba nomomi.
40025036	Me lö nukha-Gu no mifonukha Ndra'odo. Me mofökhö-Do no mirorogö Ndra'o. Me so-Do ba gurunga, ba no möi ami mifaigi-Do.'
40025037	Ba law̃a'ö dania niha andrö si no mamalua somasi Lowalangi, 'He So'aya, hamega ma'ila olofo Ndra'ugö ba mabe'e gö-U, ma zui me owökhi dödö-U, mabe'e ö-U nidanö?
40025038	Hamega ma'ila si fatewu Ndra'ugö ba zi sambua nahia, ba matema'-Ö Ndra'ugö ba nomoma? Hamega si lö nukha Ndra'ugö ba mafonukha'-Ö?
40025039	Hamega ma'ila mofökhö'-Ö, ba labe'e'-Ö ba gurunga, ba möi ndra'aga mutolo'-Ö?'
40025040	Itema li Razo andrö, 'Ya'aboto ba dödömi: me milau da'e ba dalifusö-Gu andrö fondrege zi numana, ba no khö-Gu milau da'ö!'
40025041	Imane Razo andrö ba niha si so ba gabera-Nia, 'Mi'ofanö ba da'e, ya'ami ni'elifi! Mi'ae'e ba narako alitö andrö si lö matemate, si no i'asiwai khömi Afökha ba mala'ikania!
40025042	Börö me olofo-Do, lö mibe'e gö-Gu; me owökhi dödö-Gu, lö mifabadugö khö-Gu nidanö.
40025043	Me si fatewu na Ndra'o ba zi sambua nahia, lö mitema Ndra'o ba nomomi. Me lö nukha-Gu, lö mifonukha Ndra'o. Me mofökhö-Do ba me so-Do ba gurunga, lö mirorogö Ndra'o.'
40025044	Ba lamane dania khö-Nia, 'He So'aya, hamega ma'ila olofo Ndra'ugö, ma owökhi dödö-U, ma si fatewu Ndra'ugö, ma lö nukha-U, ma mofökhö'-Ö, ma zui me labe'e'-Ö ba gurunga, lö nitoloma Ya'ugö?'
40025045	Imane wanema li Razo andrö, 'Mihaogö wamondrongo: me lö omasi ami wanolo si numana andrö, no faoma geluahania lö mitolo Ndra'o.'
40025046	Ba göna huku niha andrö, fanguhuku si lö aetu; ba samalua somasi Lowalangi fao ira ba wa'auri safönu fa'owuawua dödö khö Lowalangi."
40026001	Me no aefa Ibe'e wamahaö andrö Yesu, Imane khö ndra nifahaö-Nia,
40026002	"No mi'ila wa dua wongi tö Gowasa Fasa, ba Ono Niha tebe'e ba danga niha ba wamoröfa!"
40026003	Me luo da'ö owulo ndra ere ba satua mbanua niha Yahudi ba nomo gere sebua sotöi Kayafa.
40026004	Mamagölö ira ba wondra'u Yesu ba zi lö nininini, ba wamunu Ya'ia.
40026005	Ba lamane, "Hiza böi talau da'ö ba ginötö Gowasa andrö, börö ma dania alua wehufa ba gotalua niha sato."
40026006	Me so Yesu ba Mbetania, ba nomo Zimoni sobou auri andrö föna,
40026007	samösa ndra alawe sangondrasi Yesu. No i'ohe mbulibuli, so'ösi fanikha samohua sebua böli. Me mangamanga na Yesu, ibayoini högö Yesu ira alawe andrö faoma fanikha samohua.
40026008	Mofönu ndra nifahaö Yesu me la'ila da'ö. Lamane, "Hadia wa la'alimagösi da'e?"
40026009	"Tola mu'amawa wanikha samohua andrö ba bölinia labe'e ba niha si numana!"
40026010	I'ila Yesu gera'erara andrö ba Imane, "Hadia wa mibusi dödö ndra alawe andre? No ilau zi sökhi khö-Gu.
40026011	Faofao nasa khömi niha si numana ba Ya'o tenga si'ogötö'ö wefao khömi.
40026012	Ba wombayoini fanikha samohua andrö ösi-Gu, no ihaogö Ndra'o ba wogo'o Ya'o.
40026013	Ya faduhu dödömi! Gofu heza teturiaigö Duria Somuso Dödö soroi Lowalangi ba gulidanö ma'asagörö, ba tedunödunö göi nilau ndra alawe andre si tobali fanörö tödö khönia."
40026014	Samösa ba gotalua nifahaö Yesu si felendrua, sotöi Yuda banua Gariota, möi khö ndra ere sebua.
40026015	Imane khöra, "Hadia nibe'emi khögu na ube'e ba dangami Yesu?" La'erai tölu ngafulu rufia gefe firö, ba labe'e khönia.
40026016	I'otarai da'ö i'alui ginötö si sökhi Yuda ba wame'e Yesu ba danga ndra ere sebua.
40026017	Ba ngaluo si föföna ba Gowasa Roti Si Lö Mu'aisöni, la'ondrasi Yesu ira nifahaö-Nia. Lasofu khö-Nia, "Heza zomasi Zo'aya mafa'anö wemanga Wasa khö-U?"
40026018	Itema li Yesu, "Mi'ae'e ba fasa, ba mimane ba zi samösa niha, 'No Iw̃a'ö Guru, no irugi inötö khö-Gu; Omasi Ndra'o molau Gowasa Fasa ba nomou si fao ira nifahaö-Gu.' "
40026019	La'o'ö niw̃a'ö Yesu andrö ira nifahaö-Nia. Möi ira wama'anö ö Fasa.
40026020	Me no bongi, manga Yesu awö ndra nifahaö-Nia.
40026021	Me mangamanga ira nasa Imane khöra Yesu, "Mifondrondrongo: Samösa ba gotaluami dania zi manga mböli-Gu."
40026022	Me larongo da'ö ira nifahaö Yesu, abu sibai dödöra. Dozi ira lasofu khö Yesu, "Tatu, tenga ya'odo niw̃a'ö-Mö andrö, Guru?"
40026023	Itema li Yesu, "Si fao khö-Gu wo'ungugö roti ba mako andrö, ya'ia dania zi manga mböli-Gu.
40026024	Mate dania Nono Niha andrö, itörö zi mane nisura bakha ba Mbuku Ni'amoni'ö. Ba hiza, alai niha si manga mböli Nono Niha andrö! Abölö sökhi ba niha andrö na lö irai tumbu ia!"
40026025	Imane Yuda si manga mböli andrö, "Tatu, tenga ya'odo niw̃a'öu Guru?" Itema linia Yesu, "Si manö wanguma'öu!"
40026026	Me manga ira, Ihalö roti Yesu, I'aohasi gölö Lowalangi. Ibe'e roti andrö khö ndra nifahaö-Nia ba Imane, "Mitema, ba mi'a; boto-Gu da'e."
40026027	Aefa da'ö Ihalö mako nagu sebua, I'aohasi gölö Lowalangi. Aefa da'ö Ibe'e mako andrö khö ndra nifahaö-Nia, ba Imane, "Mibadu dozi ami.
40026028	Do-Gu da'e si tobali fangaro gamabu'ula li Lowalangi. Do-Gu nifaduwa salahi zato ba wangefa'ö horöra.
40026029	Ya faduhu dödömi: Lö sa'ae ubadu na-Gu andre irugi ginötö wamadu-Gu agu si bohou si fao ya'ami, ba Mbanua si Bohou khö Nama-Gu."
40026030	Me aefa da'ö manunö ira, ba numalö ira we'amöi ba Hili Zaitu.
40026031	Imane Yesu khö ndra nifahaö-Nia, "Bongi andre moloi ami miröi Ndra'o; börö me no tesura ba Mbuku Ni'amoni'ö: 'Ubunu dania gubalo andrö, ba oi muzawili ngawawa mbiribiri.'
40026032	Ba me no tesusugi Ndra'o mangawuli, ba oföna möi Ndra'o ba Galilea moroi khömi."
40026033	Ba imane Fetero khö Yesu, "He laröi Ndra'ugö sato andrö, ba ma'ifu lö uröi Ndra'ugö!"
40026034	Imane khönia Yesu, "Fondrondrongo: Bongi andre, fatua lö miwo manu, ba no tölu kali öfaduhu'ö wa lö ö'ila Ndra'o."
40026035	Imane Fetero, "He mate ndra'o awö-U, ma'ifu wa lö uw̃a'ö wa lö u'ila Ndra'ugö!" Ba fefu nifahaö bö'ö oi zara lamanö wanguma'ö.
40026036	Me no aefa da'ö numalö Yesu awö ndra nifahaö-Nia ba nahia sotöi Kabu Gezemane. Ba da'ö Imane khöra, "Midadao ba da'e, gasagasa we'amöi-Gu mangandrö ba da'ö."
40026037	Ikaoni we'amöi awö-Nia Wetero ba darua nono Zebedai'o. Ibörötaigö alangu dödö-Nia ba abu dödö.
40026038	Imane khö ndra nifahaö-Nia, "Abu sibai dödö-Gu, hulö na mate Ndra'odo. Mi'iagö da'e ba böi miförö awö-Gu."
40026039	I'aröu'ö Ia Yesu ma'ifu, ba alau Ia tou ba danö ba wangandrö. Imane, "He Ama, na tola akha italu'i Ndra'odo famakao si lö tola lö'ö Utaögö andrö. Ba böi ya'itörö zomasi Ndra'o, ya'alua zomasi Ndra'ugö."
40026040	Me mangawuli Ia khö ndra nifahaö-Nia andrö, I'ila no mörö ira. Imane khö Wetero, "Hadia, tebai lö mörö ami awö-Gu he ha sambua za wa'ara?
40026041	Mi'anaro ba mi'angandrö faböi göna ami fanandraigö. Omasi dödömi wamalua si sökhi, ba hiza lö fa'abölömi, me no sambö fa'abölö nösi."
40026042	Ba Ifuli möi samuza tö Yesu mangandrö. Imane, "He Ama, na lö tola lö'ö Utaögö wamakao andre ba tebai italu'i Ndra'o, ya itörö zomasi Ndra'ugö."
40026043	Aefa da'ö mangawuli zui Yesu, ba I'ila no mörö ndra nifahaö-Nia. Abua sibai guli höröra ba wanuköu.
40026044	Ba Iröi zui ira Yesu, möi Ia wangandrö, no medölu kali. Fagölö gangandröw̃a-Nia andrö si mane si numalö.
40026045	Aefa da'ö mangawuli Ia zui khö ndra nifahaö-Nia ba Imane, "Hadia, mörö nasa ami ba molombase ami? Mifaigi, no irugi inötönia, labe'e ba danga niha si so horö Nono Niha andrö.
40026046	Mifaoso, mofanö ita. Hiza! No tohare niha si manga mböli-Gu andrö!"
40026047	Me fahuhuo na Yesu, ba tohare Yuda, samösa moroi ba gotalua nifahaö-Nia. Ato niha si fao khönia solohe föda awö wagado. Niha nifatenge ndra ere sebua awö ndra satua mbanua niha Yahudi.
40026048	No i'ombakha'ö khöra dandra si manga mböli andrö wanguma'ö, "Niha ni'agogu bawa dania, da'ö Ia. Mira'u Ia!"
40026049	Ba me larugi naha andrö, idölö ia Yuda khö Yesu ba imane, "Ya'ahowu, Guru!" Ba i'ago mbawa Yesu.
40026050	Imane Yesu, "He talifusö, hana wa so'ö ba da'e!" La'ondrasi Yesu niha sato andrö ba wondra'u Ya'ia.
40026051	Samösa ba gotalua nifahaö Yesu andrö zodöbi föda, ba ifalisi zawuyu gere sebua andrö faoma födania irege aetu dalinga.
40026052	Imane khönia Yesu, "Saembugö wödamö andrö, börö me dozi niha sangoguna'ö föda mate ia dania ba wöda.
40026053	Hadia miwalinga tebai U'andrö khö nama-Gu ba wa'alio zi felendrua ngawawa mala'ika?
40026054	Na si manö, hewisa tola alua zi mane si so ba Mbuku Ni'amoni'ö, ya'ia wa lö tola lö'ö alua zi mane da'e?"
40026055	Imane Yesu ba niha sato andrö, "Möi ami ba wondra'u Ya'o, andrö wa mi'ohe wöda awö wagado, hulö na samarukhu Ndra'odo andre? Ero ma'ökhö mamahaö Ndra'o ba Nomo Lowalangi, ba hana wa lö mira'u-Do?
40026056	Fefu zalua andre, ba lö tola lö'ö alua, ena'ö alua nisura ndra sama'ele'ö bakha ba Mbuku Ni'amoni'ö." Me no aefa da'ö oi zara moloi ndra nifahaö-Nia laröi Yesu.
40026057	Me no lara'u Yesu, la'ohe Ia ba nomo Gayafa, ere sebua. Ba da'ö no owulo ndra sangila amakhoita awö ndra satua mbanua niha Yahudi.
40026058	Me inötö da'ö i'o'ö Yesu moroi ba zaröu Fetero irugi golayama gere sebua andrö. Möi bakha Wetero ba golayama, dumadao ia ba gotalua zanaro. Omasi ia i'ila hewisa lualua dania da'ö fefu.
40026059	Ira ere sebua awö zangetu'ö huku andrö la'alui sasi sofaya ena'ö tola la'etu'ö huku famunu khö Yesu.
40026060	Ba sambua lö lasöndra zi tobali lohelohe, hew̃a'ae no ato niha si tobali sasi sofaya. Ba gafuriata, darua niha si möi föna.
40026061	Lamane wanguma'ö, "No iw̃a'ö niha andre, 'Tola Ududugö Nomo Lowalangi, ba Ufuli Ufazökhi ba zi tölu ngaluo!' "
40026062	Lö manö hedehede Yesu, "Hadia lö Ötema li wangadura andrö nitandrösaigö khö-U?"
40026063	Ba lö manö hedehede Yesu. Samuza tö muhede gere sebua andrö imane khö-Nia, "Ba döi Lowalangi sauri, w̃a'ö khöma hadia Ya'ugö Razo Sangorifi, Ono Lowalangi?"
40026064	Imane Yesu, "Si manö wanguma'öu. Ba mitöngöni: I'otarai da'e ba mi'ila dania Nono Niha andrö dumadao ba gambölö Lowalangi si lö ambö fa'abölö, ba tohare Ia dania ba dete lawuo!"
40026065	Isika nukhania Ere sebua andrö, imane, "No i'o'aya Lowalangi! Lö moguna sa'ae sasi. No mirongo wango'aya-Nia andrö.
40026066	Iada'e, hewisa gera'erami?" Latema li, "No fasala Ia, lö tola lö nibunu Ia."
40026067	Ladiloi mbawa Yesu, ba labözi Ia. So göi zamalisi bawa-Nia,
40026068	lamane, "Tandraigö ombakha'ö khöma, he Razo Sangorifi! Haniha zamalisi bawa-Mö?"
40026069	No mudadao baero ba golayama Wetero. Samösa ba gotalua zawuyu ira alawe khö gere sebua zangondrasi Fetero. Imane khönia ira alawe andrö, "Hadia, tenga göi ya'ugö samösa zi faofao awö Yesu andrö banua Galilea?"
40026070	Itimbagö wehede andrö Fetero fönara imane, "Hadia niw̃a'öu, lö aboto ba dödögu?"
40026071	Aefa da'ö möi ia ba mbawa ndruhö golayama. So ndra alawe bö'ö sangila Fetero, ba imane ba niha si so ba da'ö, "Niha andre göi zi faofao khö Yesu banua Nazareta andrö."
40026072	Ifuli itimbagö Fetero, fahölu ia imane, "Sindruhundruhu lö u'ila niha andrö!"
40026073	Lö ara aefa da'ö la'ondrasi Wetero niha si so ba da'ö, lamane khönia, "Sindruhu, samösa ndra'ugö ba gotaluara. Oroma da'ö ba wehedeu."
40026074	Ifuli möi ba hölu Wetero imane, "Sindruhundruhu, lö u'ila niha andrö!" Ba ginötö da'ö miwo manu.
40026075	Itörö tödö Wetero niw̃a'ö Yesu khönia, me Imane, "Fatua lö miwo manu, tölu kali öfaduhu'ö wa lö ö'ila Ndra'odo." Aefa da'ö numalö baero Wetero, mege'ege sibai ia ba wa'abu dödö. Penyeragaman & Ilustrasi : Ning 12-11-2003
40027001	Ba zahulö wongi sibai lahalö gangetula ira ere sebua awö zatua mbanua niha Yahudi fefu ba wamunu Yesu.
40027002	Laböbö Ia ba la'ohe khö Wilato, högö zamatörö ba gamatöröw̃a Roma.
40027003	Me i'ila Yuda si manga mböli andrö no la'etu'ö huku Yesu, ifuli maniasa dödönia. Möi ia mufuli gefe firö si tölu ngafulu andrö khö ndra ere sebua ba khö ndra salaw̃a niha Yahudi.
40027004	Imane, "No ufazökhi horö ba wemanga böli niha si lö sala, irege lahuku Ia huku famunu!" Lamane wanema linia, "Hadia ndra'aga ba da'ö? Balibaliu sa'ae!"
40027005	Ifazaumba gefe andrö Yuda ba Nomo Zo'aya, aefa da'ö möi ia mutaw̃i mbaginia.
40027006	Lahalö gefe andrö ira ere sebua lamane, "Böli ndro da'e. Molo'ö huku agama, tebai labe'e gefe andre ba naha game'ela ba Nomo Zo'aya."
40027007	Me no ha sara dödöra, lafake gefe andrö ba wowöli tanö sotöi Tanö Zamözi Bowoa. La'oguna'ö danö andrö nahia lewatö niha sikoli.
40027008	Da'ö mbörö wa irugi ma'ökhö lafotöi danö andrö, "Tanö Do".
40027009	Ba zi manö alua niw̃a'ö Yeremia sama'ele'ö, imane, "Latema tölu ngafulu gefe firö, böli-Nia nifatöni soi Gizera'eli.
40027010	Ba la'oguna'ö gefe andrö ba wowöli tanö Zamözi Bowoa, si mane niw̃a'ö Lowalangi khögu."
40027011	Me möi Yesu föna Filato, högö zamatörö ba danö andrö, isofu khö-Nia Filato, "Hadia razo niha Yahudi Ndra'ugö?" Imane wanema li Yesu, "Si manö wanguma'öu."
40027012	Ba oya labe'e wangadu ira ere sebua awö zatua niha Yahudi sanandrösa khö Yesu, ba ma'ifu lö Itema lira Yesu.
40027013	Börö da'ö isofu khö-Nia Filato, "Hadia lö Örongo wangadugöra Ya'ugö?"
40027014	Ma'ifu lö itema li Yesu, irege ahölihöli dödö Filato.
40027015	Ero'ero Owasa Fasa, si to'ölönia i'efa'ö högö zamatörö samösa nikuru somasi niha sato.
40027016	Ba ginötö andrö so samösa nikuru, safaito sibai, sotöi Yesu Baraba.
40027017	Ba me no owulo niha sato, isofu khöra Filato, "Haniha zomasi ami u'efa'ö khömi? Yesu Baraba ma zui Yesu andrö nifotöi Keriso?"
40027018	Imanö wehede Filato börö me i'ila wa börö wa'afökhö dödöra wa labe'e Yesu ba dangania ira salaw̃a mbanua niha Yahudi.
40027019	Me mudadao Wilato ba dadaoma wanguhuku, ifa'ohe'ö khönia goroisa fo'omonia wanguma'ö, "Böi babaya niha si lö sala andrö. No mangifi ndra'o fangifi si hokha mbuda börö Ia andrö."
40027020	Ba lö labato ira ere sebua awö zalaw̃a niha Yahudi ba wamawe'e niha sato ena'ö la'andrö aefa Mbaraba ba labunu Yesu.
40027021	Ifuli isofu zui khöra högö zamatörö andrö, "Ba gotalua zi darua andre haniha zomasi ami u'efa'ö?" Lamane, "Baraba!"
40027022	Itohugö wanofu Filato, "Ba hadia nilaugu khö Yesu andrö nifotöi Keriso?" Lamane niha sato, "Foröfa Ia!"
40027023	Imane Filato, "Hadia nilau-Nia si lö sökhi?" La'ebua'ö lira we'ao lamane, "Foröfa Ia!"
40027024	I'ila Filato wa tebai ilau hadia ia sa'ae, börö me tola manö kaliru niha sato andrö. Börö da'ö, ihalö nidanö föna niha sato, isasai dangania ba imane, "Aefa ba hulugu wa'amate niha andre! Dali ami hemiwisa!"
40027025	Latema linia niha sato andrö lamane, "Akha malu'i awö ndraonoma huku ba wa'amate-Nia!"
40027026	Ba i'efa'ö Filato khöra Mbaraba, awö wa ifabözi'ö Yesu, ba ibe'e niforöfa!
40027027	Aefa da'ö la'ohe Yesu ira saradadu Filato we'amöi ba gödo zamatörö, owulo ndra saradadu, lafasui Yesu.
40027028	Laheta nukha Yesu, labe'e khö-Nia mbaru sobowo doru.
40027029	Lafazökhi dakula moroi ba ndroi, labe'e ba högö Yesu. Aefa da'ö labe'e zi'o ba danga-Nia, latuhi danö föna-Nia ba la'o'aya Ia lamane, "Ya'ahowu Razo Niha Yahudi!"
40027030	Ba ladidiloi Ia, lahalö zi'o ba lahare'ö ba högö-Nia.
40027031	Me no aefa la'o'aya Ia, laheta khö-Nia mbaru sobowo doru andrö ba lafuli lafobaru Ia nukha-Nia. Aefa da'ö la'ohe Ia baero ba wamoröfa.
40027032	Me larugi dalu lala falukha ira Zimoni banua Girene. Lafaso Zimoni wolohe röfa Yesu.
40027033	Larugi nahia sotöi Gologota, eluahania, "Nahia zole högö."
40027034	Ba da'ö lafabadugö khö Yesu nagu nifaruka awökhu. Ba me no isifi nagu andrö Yesu, lö edöna Ia Ibadu.
40027035	Aefa da'ö laforöfa Ia, ba lalau fadahödahö ba wamaosa nukha-Nia.
40027036	Ba dumadao ira ba wanaro Ya'ia ba da'ö.
40027037	Tanö yaw̃a ba högö-Nia no lasura wangadura khö-Nia. Si mane nisura andrö, "Yesu da'e, Razo Niha Yahudi!"
40027038	Si fao khö Yesu göi, darua zorabu niforöfa, samösa ba gambölö-Nia ba samösa ba gabera-Nia.
40027039	Ba lafalikhölikhö ira niha sanörö lala da'ö ba la'o'aya Yesu.
40027040	Lamane khö-Nia, "He, Ya'ugö somasi manudugö Omo Lowalangi, ba sangotomosi ya'ia ba zi tölu ngaluo! Na Ono Lowalangi Ndra'ugö, orifi'Ö! Ae'e tou moroi ba röfa andrö!"
40027041	La'o'aya göi Yesu ira ere sebua awö zalaw̃a niha Yahudi. Lamane khö-Nia.
40027042	"I'orifi niha bö'ö, ba tebai I'orifi Ia! Hadia, tenga Razo niha Gizera'eli Ia? Na si manö, sökhi na möi Ia tou moroi ba röfa andrö, awena faduhu dödöma khö-Nia.
40027043	Faduhu dödö-Nia khö Lowalangi, awö wa Imane Ono Lowalangi Ia. Da tafaigi, hadia möi Lowalangi, ba wangefa'ö Ya'ia."
40027044	La'o'aya göi Ia ira sorabu niforöfa awö-Nia andrö.
40027045	Me laluo, mato tölu za wa'ara, ba ogömigömi danö ma'asagörö.
40027046	Ba me bözi tölu tanö owi, mu'ao Yesu ebua li-Nia imane, "Eli, Eli, Lama Sabakhtani?" eluahania, "He Lowalangi-Gu, he Lowalangi-Gu, hana wa Öröi Ndra'o?"
40027047	Ba lamane ösa niha si so ba da'ö me larongo we'ao da'ö, "Ikaoni Gelia!"
40027048	Fagohi samösa ba gotaluara, ihalö rabo, ifo'ösi agu saisö. Ituwu ba mbalö geu, ifabadugö khö Yesu.
40027049	Lamane niha bö'ö, "Böi ua! Da tafaigi hadia möi Gelia ba wangorifi Ya'ia!"
40027050	Ifuli mu'ao Yesu ebua li-Nia, ba aefa da'ö aetu noso-Nia.
40027051	Ba hiza, asika mba'aba'a si so ba Nomo Zo'aya, fabali i'otarai si yaw̃a irugi si tou. Moduru danö ba oi fabali gara ba hili.
40027052	Teboka lewatö, ba ato mbanua Lowalangi si no mate, ifuli auri.
40027053	Ba me no maoso Yesu moroi ba wa'amate, möi ira baero moroi ba lewatö, numalö ba Yerusalema. Ba ato niha ba da'ö sangila ya'ira.
40027054	Ata'u sibai ndra samatörö andrö awö zaradadu sanaro Yesu me la'ila ndruru danö awö zalua fefu. Lamane, "Sindruhu Ono Lowalangi Ia!"
40027055	Ato ndra alawe sangila da'ö moroi ba zaröu. Ya'ira andrö ira alawe solo'ö Yesu i'otarai Galilea ba wanolo Ya'ia.
40027056	Ba gotaluara so Maria Magadala, Maria ina Yakobo ba Yosefo awö nina ndraono Zebedai'o.
40027057	Bongi da'ö, tohare samösa niha si kayo moroi ba mbanua Garimatea. Yosefo döinia. Solo'ö khö Yesu ia göi.
40027058	Möi ia khö Wilato, ba wangandrö boto Yesu. Iw̃a'ö Filato ena'ö labe'e khönia mboto Yesu.
40027059	Ihalö mboto Yesu Yosefo, i'olohuni nukha si sökhi.
40027060	Ibe'e mboto Yesu andrö ba lewatö si bohou khönia nifakhao'ö ba gara. Aefa da'ö ifagaölö gowe sebua ba wondruhö bawa lewatö, ba mofanö ia.
40027061	Ba so ba da'ö Maria Magadala ba Maria si samösa andrö, no dumadao ira ba gamaudu lewatö.
40027062	Mahemolu ö, me no aefa luo Zumaha, möi khö Wilato ndra ere sebua awö ndra Farizai'o.
40027063	Lamane, "He Tuha, awena itörö tödöma wa me auri nasa zamaelungu andrö, no irai Iw̃a'ö, 'Maoso Ndra'o dania ba ngaluo si tölu.'
40027064	Börö da'ö, fatenge zanaro ba lewatö andrö irugi zi tölu ngaluo. Na lö si manö, möi ndra nifahaö-Nia dania wanagö boto-Nia, ba law̃aö ba niha wa no ifuli maoso Ia. Ba abölö lö sökhi wamaelungu safuria andre moroi ba zi föföna."
40027065	Imane khöra Filato, "Mihalö zaradadu sanaro, ba mi'ae'e mihaogö wanaro lewatö andrö."
40027066	Ba möi ira ba lewatö, lafotandro gowe lewatö andrö, labe'e zanaro fönania, ena'ö lö sombambaya lewatö andrö. Penyeragaman : Ning 12-11-2003
40028001	Me sahulö wongi sibai luo Migu, me no aefa luo Sabato, möi ba lewatö ndra Maria Magadala ba Maria si samösa andrö.
40028002	I'anema'ö so ndruru danö sabölöbölö. Möi tou samösa mala'ika moroi ba zorugo ba wangeheta gowe lagölagö lewatö andrö, aefa da'ö mudadao ia yaw̃a.
40028003	Hulö gari mbanua mbawa mala'ika andrö, nukhania afusi sibai, hulö mbetua.
40028004	Ba ata'u sibai zanaro, oi manizinizi ira, no oi afusi mbawara hulö zi mate.
40028005	Imane mala'ika khö ndra alawe andrö, "Böi mi'ata'ufi! U'ila wa möi ami mangalui Yesu si no muforöfa.
40028006	Lö Ya'ia ba da'e. No maoso Ia si mane si no irai Iw̃a'ö föna. Mi'aine, mifaigi naha-Nia ba nifaförö Ya'ia.
40028007	Iada'e mi'alio'ö we'amöi ba wangombakha khö nifahaö-Nia, 'No maoso Ia, ba hiza no Itaritari ba Galilea. Ba da'ö mi'ila Ia dania!' Mitörö tödömi hadia ia zi no uw̃a'ö khömi."
40028008	La'alio'ö ira laröi lewatö. Si fao fa'ata'u ba fa'omuso dödö, fagohi ira wangombakha da'ö khö ndra nifahaö Yesu.
40028009	Ba hiza, I'ondrasi ndra alawe andrö Yesu, Imane khöra, "Ya'ahowu!" La'ondrasi Ia, latalagui gahe-Nia, ba mangalulu ira khö-Nia!
40028010	Imane khöra Yesu, "Böi mi'ata'ufi, mi'ae'e mi'ombakha'ö khö ndra nifahaö-Gu ena'ö möi ira ba Galilea; ba ba da'ö dania la'ila Ndra'odo."
40028011	Me no aefa mofanö ndra alawe andrö, ba möi göi ösa zaradadu sanaro andrö numalö ba mbanua ba wangombakha hadia ia zalua khö ndra ere sebua.
40028012	Mamagölö ndra ere sebua awö ndra salaw̃a niha Yahudi. Lahalö gangetula ba wame'e kefe khö ndra saradadu sanaro,
40028013	lamane, "Mimane wanguma'ö, no möi ndra nifahaö-Nia ba zi bongi wanagö boto Yesu me alau höröma.
40028014	Ba na irongo da'e högö zamatörö ba mafahono ia ena'ö lö hadia ia si göna ya'ami."
40028015	Lahalö gefe sölösölö andrö ira saradadu sanaro, lalau si mane niw̃a'ö ndra ere sebua awö ndra salaw̃a niha Yahudi andrö. Si manö duria andrö nifa'emara ba niha Yehuda irugi ma'ökhö.
40028016	Möi nifahaö Yesu andrö si felendrua ba Galilea molo'ö niw̃a'ö Yesu khöra.
40028017	Ba me la'ila Yesu ba da'ö, latuhi danö wangalulu khö-Nia. Ba so göi ba gotaluara zangiwa tödö.
40028018	Andrö i'ondrasi ira Yesu ba Imane khöra, "Fefu wa'abölö ba famatörö, he ba zorugo ba he ba gulidanö no mube'e khö-Gu.
40028019	Börö da'ö, mi'ae'e midozigö soi fefu ba zi sagörö ulidanö, mibali'ö nifahaö-Gu ira. Mibayagö ira idanö ba döi Nama, ba döi Nono ba ba döi Geheha Lowalangi.
40028020	Mifahaö ira ba wolo'ö fefu hadia ia zi no Uw̃a'ö khömi. Ba mitöngöni! Faofao khömi Ndra'o irugi gamozua götö danö andre." Penyeragaman & Ilustrasi : Ning 12-11-2003
41001001	Turia Somuso Dödö sanandrösa khö Yesu Keriso, Ono Lowalangi da'e.
41001002	Tebörötaigö Duria Somuso Dödö andre si mane nisura Yesaya sama'ele'ö: Imane Lowalangi, " 'Ya'e dengetenge-Gu, Ufadaridari'ö ia föna-U, ena'ö ihaogö lala khö-U.'
41001003	So niha si'ao ba danö si mate, 'Mihaogö lala Zo'aya, mifadaya lala nitörö-Nia.' "
41001004	Si mane nisura andrö, si manö we'aso Yohane ba danö si mate. Ibayagö idanö niha awö wa ituriagö duria soroi Lowalangi. Imane Yohane, "Si lö tola lö'ö mifalalini gera'erami ba wondröi horömi ba mifabayagö'ö ami idanö, ena'ö I'efa'ö khömi horömi andrö Lowalangi."
41001005	Fefu niha ba nöri Yudea awö niha ba mbanua Yerusalema la'ondrasi ba wamondrongo huhuo Yohane. La'ombakha'ö horöra ba ibayagö ira idanö Yohane ba Nungo Nidanö Yoridano.
41001006	Nukha Yohane moroi ba guli gondra; uli gurifö mböbö talunia ba tamo awö w̃e w̃ani gatua gönia.
41001007	I'ombakha'ö duria andre, "Aefa ndra'o dania, tohare niha sabölö sebua moroi khögu. Tenga sinangea ndra'o we'amöi enoni-Nia ba wamokai böbö mbadagahe-Nia.
41001008	Idanö ubayagö khömi, ba Eheha Lowalangi Ibayagö khömi dania."
41001009	Me inötö da'ö, I'otarai Nazareta ba danö Galilea Yesu, ba Ifabayagö'ö Ia idanö khö Yohane ba Nungo Nidanö Yoridano.
41001010	Me möi yaw̃a Yesu moroi ba nidanö, teboka mbanua si yaw̃a ba möi mitou Geheha Lowalangi khö Yesu hulö marafadi.
41001011	Terongo li Lowalangi sanguma'ö, "Onogu Ndra'ugö ni'omasi'ö-Gu. Sangomusoi'ö tödö-Gu Ndra'ugö."
41001012	I'anema'ö i'ohe Yesu numalö ba danö si mate Eheha Lowalangi andrö.
41001013	Öfa wulu wongi so Ia ba da'ö, itandraigö Ia Afökha. Fao göi khö-Nia gutu ndru'u safaito ba da'ö, ba tohare mala'ika we'amöi enoni-Nia.
41001014	Me no labe'e ba gurunga Yohane, ba möi Yesu ba Galilea, wanuriaigö Turia Somuso Dödö soroi Lowalangi ba da'ö.
41001015	Imane, "No irugi inötö Ibörötaigö wamatörö-Nia Lowalangi. Mifalalini gera'erami, ba mi'amati ba Duria Somuso Dödö soroi Lowalangi!"
41001016	Me mowaöwaö Yesu ba zinga Mbaw̃a Galilea, I'ila darua zangalui i'a, ya'ia Simoni ba Andrea talifusönia, lalau fadiala ba wangalui i'a.
41001017	Imane khöra Yesu, "O'ö Ndra'o. Ufahaö ami ba wama'u'u niha."
41001018	I'anemai'ö laröi ndrialara, möi ira ba wolo'ö Yesu.
41001019	Ba me Itohugö wofanö Yesu I'ila darua zi fatalifusö bö'ö, Yakobo ba Yohane ono Zebedai'o. Lafazökhizökhi ndrialara yaw̃a ba dundraha.
41001020	Me I'ila ira Yesu, Ikaoni ira. Ba laröi namara Sebedai'o si so ba dundraha awö zangai halow̃ö khöra. Möi ira ba wolo'ö Yesu.
41001021	Aefa da'ö larugi mbanua Gafana'uma Yesu awö zolo'ö Ya'ia. Me luo Sabato aefa da'ö, möi Yesu ba gosali ba mamahaö Ia ba da'ö.
41001022	Oi ahölihöli dödö niha si so ba da'ö wamondrondrongo famahaö-Nia. Mamahaö ia si fao fa'abölö, tenga si mane sangila amakhoita andrö.
41001023	Me inötö da'ö göi möi bakha ba gosali samösa niha ni'u'uni geheha si lö sökhi. Mu'ao niha andrö imane,
41001024	"Hadia nilau-Mö khöma, he Yesu, banua Nazareta? Hadia, möi'-Ö ba wamunu ya'aga? U'ila haniha Ndra'ugö: Tengetenge ni'amoni'ö Ndra'ugö si otarai Lowalangi!"
41001025	Mofönu Yesu khö geheha da'ö. Imane, "Honogö'ö! Ofanö moroi ba niha andre!"
41001026	Abölöbölö ifadögö niha da'ö eheha si ra'iö andrö, mu'ao'ao ia.
41001027	Oi ahölihöli dödö niha fefu, faoma lamane khö nawöra, "Hadia da'e? Sambua famahaö si bohou! Ba wa'abölö-Nia Ifofanö mbekhu si lö sökhi, ba la'o'ö li-Nia!"
41001028	Alio sibai tehöngö duria Yesu andrö ba zi sagörö tanö Galilea.
41001029	Laröi gosali andrö Yesu awö ndra nifahaö-Nia, numalö ira ba nomo Zimoni ba Andrea. Fao khöra göi Yakobo ba Yohane.
41001030	Ba mofökhö fa'aukhu nina matua Wetero, no so ia ba nahia wemörö. La'ombakha'ö khö Yesu da'ö me larugi nomo.
41001031	Ba möi Yesu khö nina matua Wetero, Igogohe dangania ena'ö maoso. Ba döhö wa'aukhunia, ba möi ia ngoningonira.
41001032	Me tanö owi, me aekhu luo, ba la'ohe khö Yesu niha sofökhö ba niha nira'u wa'abölö zi lö sökhi.
41001033	Fefu nösi mbanua da'ö, owulo ira ba golayama föna nomo andrö.
41001034	Ba ato niha nifadöhö Yesu sofökhö soya ngawalö, awö wa Ifofanö geheha si lö sökhi. Lö Itehe muhedehede geheha si lö sökhi andrö, me la'ila haniha Ia.
41001035	Mahemolu ö, me arakhagö moluo, maoso Yesu möi Ia ba nahia si lö nihaniha. Mangandrö Ia ba da'ö.
41001036	La'alui Ia ira Simoni ba awönia bö'ö.
41001037	Me lasöndra Ia ba lamane khö-Nia, "Fefu niha oi la'alui Ndra'ugö, Ama."
41001038	Itema li Yesu, "Da tatohugö wofanöda ba mbanua bö'ö misa ba zi fasui da'e. Lö tola lö mangombakha Ndra'o ba da'ö göi, börö me da'ö dani-Gu we'amöi ba da'e."
41001039	Börö da'ö möi Yesu gofu heza ba Galilea ma'asagörö, ba mangombakha Ia ba nomo'omo wangandrö awö wa Ifofanö mbekhu si lö sökhi.
41001040	So samösa zofökhö bou auri sangondrasi Yesu. Ibalöduhini danö ba wangandrö tolo khö Yesu imane, "Na omasi'Ö, Ama, ba tola Öfadöhö ndra'odo."
41001041	Ahakhö dödö Yesu niha andrö. I'oro'ö danga-Nia ba wombambaya ya'ia. Imane, "O'masi-Do, ya döhö ndra'ugö!"
41001042	I'anema'ö' aheta mbou auri andrö khönia ba döhö ia.
41001043	Ifofanö ia Yesu Ifaogö goroisa-Nia,
41001044	"Töngöni, böi ombakha'ö zalua andre gofu ha'ökhö. Dölö'ö we'amöi khö gere, akha ifareso ndra'ugö. Aefa da'ö, be'e zumange khö Lowalangi molo'ö amakhoita niw̃a'ö Moze, si tobali fangoroma ba niha wa no döhö ndra'ugö."
41001045	Mofanö niha andrö, ba lö mamalömalö idunödunö zalua andrö gofu heza, irege tebai I'oroma'ö Ia Yesu we'amöi ba mbanua. Toröi manö Ia baero mbanua ba zi lö nihaniha. Ba hew̃a'ae si manö la'ondrasi sa'atö Ia niha sato moroi ba zi fasui banua fefu.
41002001	Lö ara aefa da'ö mangawuli Yesu ba Gafana'uma.
41002002	Ato niha sangondrasi Ya'ia. Owulo ira ba da'ö irege lö hadöi sa'ae nahia. Fasösö niha irugi ba mbawa ndruhö. I'ombakha'ö duria soroi Lowalangi khöra Yesu.
41002003	Me mangombakha nasa Yesu, ba la'ohe khö-Nia samösa niha sombuyumbuyu, daöfa zamabea.
41002004	Börö wa'ato niha ba tebai la'ohe niha sombuyumbuyu andrö ba zinga Yesu. Börö da'ö labokai zagö gamaudu nahia Yesu. Aefa da'ö ladada niha sombuyumbuyu andrö si fao tufonia.
41002005	Me I'ila Yesu wa no faduhu sibai dödöra, muhede Ia ba niha sombuyumbuyu andrö, "He ono-Gu, no te'efa'ö khöu horöu."
41002006	Ba so ösa ndra sangila amakhoita si dadao ba da'ö, manofunofu bakha dödöra, lamane,
41002007	"Ha lö barani niha andre wango'aya Lowalangi! Haniha zi tola mangefa'ö horö, baero Lowalangi samösa!"
41002008	Me I'ila gera'erara andrö Yesu, Imane khöra, "Hana wa si manö wangerangerami?
41002009	Heza zabölö aoha wanguma'ö ba niha sombuyumbuyu andre, 'No te'efa'ö horöu', ma zui 'Faoso, fezaw̃a dufou ba owaöwaö'?
41002010	Iada'e Uforoma'ö khömi wa Ono Niha, mofa'abölö ba wangefa'ö horö ba gulidanö andre." Aefa da'ö Imane Yesu ba niha sombuyumbuyu andrö,
41002011	"Uw̃a'ö khöu, faoso, fazaw̃a dufomö ba angawuli!"
41002012	Föna niha sato muzizio niha sombuyumbuyu andrö, ifazaw̃a dufonia ba ilau mofanö. Fefu niha oi ahölihöli dödöra ba lasuno Lowalangi. Lamane, "Lö irai ma'ila zalua si mane da'e!"
41002013	Mangawuli Yesu ba zinga Mbaw̃a Galilea. Ato niha sangondrasi Ya'ia ba Ifahaö ira.
41002014	Me mowaöwaö Yesu ba da'ö, I'ila samösa zangozara beo sotöi Lewi, ono Galifai'o. Me inötö da'ö no mudadao Matai'o ba gödonia. Imane khönia Yesu, "O'ö Ndra'o!" Maoso Lewi, i'o'ö Yesu.
41002015	Me manga Yesu ba nomo Lewi, ato zangozara beo awö niha niw̃a'ö lö sökhi molo'ö niha sato, si fao manga khö Yesu ba ira nifahaö-Nia.
41002016	So ösa ndra sangila amakhoita moroi ba ngasi Warizai'o zangila me manga Yesu awö ndra sangozara beo ba niha si lö sökhi molo'ö fanguma'öra andrö. Lasofu ba nifahaö Yesu, "Hana wa manga Yesu si fao ira sangozara beo awö ndra niha si lö sökhi andrö?"
41002017	Irongo Yesu wanofura andrö ba Imane wanema li, "Tenga ba niha si lö fökhö moguna zame'e daludalu, ha ba niha sofökhö. Tenga ba wogaoni niha satulö möi Ndra'o, no ba wogaoni niha si so horö."
41002018	Samuza inötö lafalua wuasö ira nifahaö Yohane ba nifahaö Warizai'o. Ba so niha sangondrasi Yesu ba wanofu, lamane, "Hana wa fuasö ndra nifahaö Yohane Samayagö Idanö awö nifahaö Warizai'o, ba hana wa lö fuasö ndra nifahaö-Mö?"
41002019	Itema li Yesu, "Hadia, lö manga dome ba walöw̃a? Na so nasa zangowalu ba gotaluara, tatu manga ira.
41002020	Ba hiza so ginötönia dania lahalö zangowalu andrö moroi khöra. Ba ginötö da'ö dania lö manga ira.
41002021	Samösa lö niha samake nukha si bohou ba wombalo nukha satua. Na ilau zi manö, ba balobalo si bohou andrö zanika nukha satua, irege itugu ebua zasikania.
41002022	Si manö göi, lö samaduwa agu si bohou ba nahia nagu satua. Na ilau zi manö, ba asika nahia nagu andrö ba aduwa nagu. Ba tekiko nagu fabaya nahania. Agu si bohou lö tola lö'ö ba nahia nagu si bohou labe'e göi!"
41002023	Me luo Sabato, Itörö zinga nowi gandru Yesu. Fatua mowaöwaö ira, ba labörötaigö ladödöni ngalai gandru andrö ira nifahaö-Nia.
41002024	Ba lamane ira Farizai'o khö Yesu, "Hana wa lasawö huku agama khöda ira nifahaö-Mö, ba wolau nitenaw̃a ba luo Sabato?"
41002025	Itema li Yesu, "Hadia lö irai mibaso hadia nilau Dawido, me luo ere sebua Gabiataro. Me olofo Dawido awö zi fao khönia, ba lö hadöi ö khöra, möi Dawido ba Nomo Zo'aya, i'a roti si no mube'e sumange khö Lowalangi. Ba ibe'e göi roti andrö khö ndra si fao khönia. Ba molo'ö huku agama khöda, ha ira ere zi tola manga roti andrö."
41002027	Ifuli zui Imane Yesu, "Te'a'asogö luo Sabato soguna ba niha; ba tenga niha zoguna ba luo Sabato.
41002028	Tobali, si so fa'abölö Nono Niha andrö, he göi ba luo Sabato."
41003001	Mangawuli zui Yesu ba gosali. So ba da'ö niha si mate dambai tanga.
41003002	Ba so niha ba da'ö somasi mangalui sala Yesu, ena'ö tola la'angadugö Ia. Börö da'ö lahöröhörögö na Ifadöhö niha ba luo Sabato.
41003003	Muhede Yesu ba niha si mate dambai tanga andrö, Imane, "Aine, ozizio ba da'e!"
41003004	Isofu ba niha si so ba da'ö, "Molo'ö agama, hadia zi tola talau ba luo Sabato? Folau si sökhi ma folau si lö sökhi? Manolo niha ma zui mamunu niha?" Lö hedehedera manö.
41003005	Abu dödö Yesu, me sabe'e högö ira. Ilau mofönu Yesu, Ifaigi fasui ba Iw̃a'ö ba niha andrö, "Oro'ö dangau." I'oro'ö dangania niha andrö ba döhö dangania.
41003006	Ba laröi gosali andrö ira Farizai'o, mamagölö ira ba niha si faofao khö Herode, ba wamunu Yesu.
41003007	Iheta Ia Yesu awö ndra nifahaö-Nia moroi ba nahia andrö numalö ba mbanua Galilea. Ato sibai niha si otarai Galilea zi möi molo'ö Yesu. Ato göi zi so moroi ba Yudea,
41003008	moroi ba Yerusalema, moroi ba mbanua Gidumea, ba tanö yefo Yoridano awö zi fasui banua ba Diro awö Zidona. Möi ira khö Yesu, börö me no larongo fefu zi no Ifalua.
41003009	Börö me ato sibai niha, andrö Iw̃a'ö khö ndra nifahaö-Nia ena'ö lahalö khö-Nia dundraha, faböi ladegeni Ia niha sato andrö.
41003010	Ato Ifadöhö niha, ba ato nasa zi so fökhö sodegeni Ya'ia börö me omasi ira lababaya Ia.
41003011	Ba niha nifa'u'u geheha si lö sökhi, na la'ila Ia ba la'andrö mangalulu ira föna-Nia ba lalau mu'ao lamane, "Ono Lowalangi Ndra'ugö!"
41003012	Itenaw̃a sibai geheha si ra'iö andrö Yesu ena'ö böi la'ombakha'ö haniha Ia.
41003013	Aefa da'ö numalö Yesu yaw̃a ba hili, ba Ikaoni niha somasi Ia möi awö-Nia. Tohare ira,
41003014	ba I'obini moroi ba gotaluara felendrua niha, nifotöi-Nia Sinenge. Imane Yesu khöra, "Ufili ami ena'ö fao ami khö-Gu, Ufatenge ami ba wangombakha Turia Somuso Dödö soroi Lowalangi.
41003015	Ba misöndra wa'abölö ba wamofanö fa'abölö zi lö sökhi."
41003016	Da'ö döitöi zi felendrua niha andrö nifili Yesu: Simoni (nifotöi Yesu, Fetero),
41003017	Yakobo ba talifusönia Yohane iraono Zebedai'o (si fatalifusö nibe'e Yesu töi Boanegeresi; eluahania "ono we'ugu'ugu mbanua").
41003018	Andrea, Filifo, Batolomai'o, Matai'o, Toma, Yakobo ono Alifai'o, Tadai'o, Simoni Fatirioti,
41003019	ba Yuda banua Gariota si manga mböli Yesu.
41003020	Aefa da'ö mangawuli Yesu. Ifuli owulo niha sato, irege lö inötö wemanga khö Yesu ba ira nifahaö-Nia.
41003021	Me larongo ösi nomo-Nia da'ö, ba möi ira wangai Ya'ia, börö me law̃a'ö niha, "No owöhö Ia!"
41003022	Lamane ira sangila amakhoita soroi Yeruzalema, "No möi khö-Nia Mbelesebu! Salaw̃a wa'abölö zi lö sökhi da'ö zame'e khö-Nia fa'abölö ba wamofanö fa'abölö zi lö sökhi."
41003023	Andrö Ikaoni niha sato Yesu, Itutunö khöra gamaedola. Imane Yesu, "Hewisa wa tola ifofanö wa'abölö zi lö sökhi awönia fa'abölö zi lö sökhi?"
41003024	"Na fabali dödö zi sambua soi ba mowa'udu'udu, adudu dania soi andrö.
41003025	Na ba zi sambua omo lö hadöi fahasara dödö, ba fa'udu'udu nösi nomo, adudu dania wa'asoroiyomota andrö.
41003026	Si manö göi na bakha ba wamatörö geheha si lö sökhi so wa'afabali dödö awö wa'emalisa, ba lö aro gamatöröw̃a andrö ba taya dania.
41003027	Tebai möi niha ba nomo zabölö ba worabu okhötania fatua lö ua laböbö zabölö andrö. Aefa da'ö, awena tola larabu gokhötania.
41003028	Ya'aboto ba dödömi! Na ifazökhi horö niha awö wa iw̃a'ö wehede fango'aya ba tola mu'efa'ö ia.
41003029	Ba na i'o'aya Geheha Lowalangi, ba tebai mu'efa'ö ia! Börö me fango'aya andrö no horö si lö aetu!" (
41003030	Imanö wanguma'ö Yesu börö me so niha sanguma'ö wa so geheha si lö sökhi khö-Nia.)
41003031	Aefa da'ö tohare nina Yesu awö ndra talifusö-Nia. Labaloi baero ba lafatenge niha ba wogaoni Yesu.
41003032	Me inötö da'ö ato niha si dadao samasui Yesu. Lamane khö-Nia, "He Ama, no so baero nina-U awö ndra talifusö-U, la'alui Ndra'ugö!"
41003033	Itema li Yesu, "Haniha nina-Gu? Haniha dalifusö-Gu?"
41003034	Ifakhölö Ia wamaigi niha si dadao ba zi fasui Ya'ia ba Imane, "Ya'e nina-Gu ba ira talifusö-Gu!
41003035	Niha samalua somasi Lowalangi, da'ö dalifusö-Gu alawe, ba talifusö-Gu matua, awö nina-Gu!"
41004001	Ifuli mamahaö Yesu ba zinga Mbaw̃a Galilea. Ato sibai niha sangahurufai Ya'ia. Börö da'ö, möi Ia mudadao yaw̃a ba dundraha ba dete nidanö, ba ato niha sozizio ba zinga mbaw̃a.
41004002	Oya wamahaö Yesu khöra faoma amaedola. Si mane wamahaö-Nia.
41004003	"Mifondrondrongo! So samösa niha samazaewe tanömö.
41004004	Me ifazaewe danömö andrö, so zaekhu ba zinga lala. Tohare wofo ba la'a danömö andrö.
41004005	So göi zaekhu ba nahia sokara si so tanö ma'ifu. Alio sibai motalinga danömö andrö.
41004006	Ba meno humaga luo, ba ibörögö aleu dalinga danömö börö me lö abakha ikhamö w̃a'ania ba lö oya danö.
41004007	So göi danömö saekhu ba gotalua za'asa'a mao. Tumbu za'asa'a mao andrö ba ilazi'ö danömö si no tumbu, irege tebai mowua.
41004008	So göi danömö saekhu ba danö satabö. Tumbu danömö andrö, ebua ba mowua ia, wa'oya mbuania: so zi tölu ngafulu fabali mbuania, so zi önö ngafulu ba so zi otu kali fabali."
41004009	Me no aefa Itutunö gamaedola andrö, Imane Yesu, "Na so dalingami, ba mifondrondrongo!"
41004010	Me hatö samösa Yesu, ba la'ondrasi Ia samondrongo famahaö-Nia awö ndra nifahaö-Nia si felendrua. La'andrö khö-Nia ena'ö I'ombakha'ö geluaha gamaedola andrö.
41004011	Imane khöra Yesu, "No mube'e khömi wa'aboto ba dödö ba wangi'ila si tobini sanandrösa khö Lowalangi ba famatörö-Nia. Ba ba niha baero te'ombakha'ö faoma amaedola,
41004012	ena'ö 'Lanehegö sindruhundruhu, ba lö sa la'ila hadia zalua. Lö aetu larongorongo tögi dalingara, ba lö aboto ba dödöra, ena'ö böi la'ila ba böi aboto ba dödöra, ena'ö lö möi ira khö Lowalangi ba I'efa'ö horöra Lowalangi.' "
41004013	Aefa da'ö Imane khöra Yesu, "Na lö aboto ba dödömi gamaedola andrö, ba hewisa wa aboto ba dödömi gamaedola tanö bö'ö?
41004014	Samazaewe tanömö andrö ba ya'ia zamazaewe turia soroi Lowalangi.
41004015	So ginötönia aekhu danömö andrö ba lala, ba hulö zamondrongo turia andrö, me no aefa larongo ba lö aboto ba dödöra, ba tohare Gafökha, ihalö danömö andrö si no mufazaewe ba dödöra.
41004016	Tanömö saekhu ba nahia sokarakara ba hulö niha samondrongo turia andrö, i'anema'ö itema si fao fa'omuso dödö.
41004017	Ba hiza lö mangabakha ba dödöra duria andrö, ba lö mo'arota. Alua wa'afökhö awö wolohi börö duria andrö, ba i'anema'ö faröi ira.
41004018	Tanömö saekhu ba gotalua za'asa'a mao ba hulö niha samondrongo turia andrö.
41004019	Ifakiko duria andrö fa'aombö dödö sanandrösa ba wa'aurira, ba fa'omasi kayo, ba oya na gisö'isö bö'ö si fatewu bakha ba dödöra. Börö da'ö ibunu duria soroi Lowalangi andrö, irege lö mowua ba dödöra.
41004020	Tanömö nifazaewe ba danö satabö, hulö niha samondrongo ba sanema turia andrö, aefa da'ö ba mowua; so zi tölu ngafulu, so göi zi önö ngafulu ba so göi zi'otu kali fabali mbuania."
41004021	Itohugö wanguma'ö Yesu, "Hadia, no irai itunu wandru niha ba ibalugö faoma karaw̃a, ma zui ibe'e tou barö naha wemörö? Hadia, lö ibe'e wandru andrö ba nahia wandru?
41004022	Lö hadöi si tobini si lö oroma dania; ba lö si lö mu'oroma'ö si lö tefa'ele'ö dania.
41004023	Börö da'ö, na so dalingami ba mifondrondrongo."
41004024	Ifuli zui muhede Yesu, "Mihaogö wanöngöni nirongomi andre! Su'asu'a ni'anu'a'ömi ba niha bö'ö, i'anu'a'ö göi dania Lowalangi khömi ba ma ladou'ö na'i khömi.
41004025	Börö me ba niha si no so ba lanönö wame'e khönia nasa dania, ba ba niha si lö'ö, ba laheta zi no so khönia andrö dania."
41004026	Itohugö huhuo-Nia Yesu, "Na mamatörö Lowalangi ba tola ni'amaedolagö hulö zamazaewe tanömö ba nowinia.
41004027	Na bongi mörö ia, ba maoso ia na ma'ökhö. Ba gasagasa da'ö tumbu danömö andrö ba tobali ebua. Hewisa wa tola alua da'ö, lö i'ila niha andrö.
41004028	Tanö andrö zanga'asogö bua, si'oföna tölania, aefa da'ö ba awena buania.
41004029	Ba na no asoso gandru andrö, ibörötaigö ibasi me no irugi inötö wamasi."
41004030	Isofu göi Yesu, "Na mamatörö Lowalangi andrö, faoma hadia tabe'e famaedonia? Hadia dumaduma nifakeda ba wamotokhi ya'ia?
41004031	Na mamatörö Lowalangi andrö ba hulö danömö geu saw̃i, ya'ia danömö sabölö ide'ide ba zi sagörö ulidanö.
41004032	Me no aefa mutanö danömö andrö ba danö, ba tumbu ia tobali ebua moroi ba zinanö tanö bö'ö. No arawarawa ndraha irege tola manuge wofo, ba lafazökhi gazunira ba ndrahania."
41004033	Si manö wama'ema Yesu turia soroi Lowalangi andrö ba niha faoma amaedola, si tola aboto ba dödöra.
41004034	Lö mamalö Ilau gamaedola Yesu na Ifahaö niha sato andrö. Ba na ha Ya'ia awö ndra nifahaö-Nia, Ihaogö wamotokhi khöra fefu.
41004035	Me tanö owi da'ö, muhede Yesu khö ndra nifahaö-Nia, "Mitabu woloyo si yefo mbaw̃a."
41004036	Ba möi yaw̃a ba dundraha ndra nifahaö Yesu -- no oföna so Yesu yaw̃a ba dundraha andrö -- ba laröi niha sato ba zinga mbaw̃a. Mofanö Yesu awö ndra nifahaö-Nia. So göi dundraha bö'ö ba da'ö.
41004037	Lö ara aefa da'ö tohare nangi sabölöbölö. Ibörötaigö ibözi dundraha dulu ba möi nidanö yaw̃a ba dundraha, arakha afönu.
41004038	Ba gi'o dundraha andrö no Ilau mörö Yesu, no Ileagö högö-Nia yaw̃a ba dandraya. Lasusugi Ia ira nifahaö-Nia. Lamane, "He Guru, hadia lö ba dödö-U, tekiko ita?"
41004039	Maoso Yesu, Itenaw̃a nangi andrö ba Imane ba mbaw̃a andrö, "Bato, honogö'ö!" Tebato nangi, ba tobali ahono sibai mbaw̃a.
41004040	Aefa da'ö, Imane Yesu khö ndra nifahaö-Nia, "Hana wa ata'u ami? Hana wa lö faduhu dödömi khö-Gu?"
41004041	Oi ata'u ndra nifahaö Yesu ba faoma lamane khö nawöra, "Haniha sindruhinia niha andre, irege la'o'ö li-Nia angi ba dulu!"
41005001	Aefa da'ö larugi yefo Mbaw̃a Galilea Yesu awö ndra nifahaö-Nia, ba mbanua Gerasa.
41005002	Ha möi sibai tou Yesu moroi ba dundraha, i'ondrasi Ia samösa niha soroi lewatö.
41005003	No ifa'u'u eheha si ra'iö niha andrö ba ba lewatö toröi ia. No tebai muböbö ia sa'ae, he faoma rate si'öli.
41005004	No asese labe'e mbilagu ba dangania awö gahenia, ba i'etu'ö fefu rate andrö, ba ifatö zi'öli andrö si so ba gahenia. Abölö sibai ia irege lö hadöi niha si tola manaha ya'ia.
41005005	Bongi ma'ökhö ifanörönörö ia ba lewatö awö ba hilihili, mu'ao'ao, ba ibözibözi mbotonia faoma kara.
41005006	Me i'ila moroi ba zaröu tohare Yesu, fagohi ia wangondrasi Yesu ba mangalulu ia föna Yesu.
41005007	Ebua linia we'ao, "He Yesu, Ono Lowalangi Fondrege Zalaw̃a! Hadia nilau-Mö khögu? Ba döi Lowalangi u'andrö böi fakao ndra'odo!" (
41005008	Imanö wehede khö Yesu börö me Imane khönia Yesu, "He bekhu si ra'iö, ofanö moroi ba niha andre!")
41005009	Aefa da'ö Isofu khönia Yesu, "Haniha döimö?" Itema li niha andrö imane, " 'Legiu' döigu börö me ato sibai ndra'aga."
41005010	Aefa da'ö i'andrö khö Yesu ena'ö böi Ifofanö geheha si ra'iö andrö moroi ba mbanua andrö.
41005011	Ba so ngawawa mbawi ba zahatö ba nahia andrö sangalui gö ba gahe hili.
41005012	La'andrö khö Yesu eheha si ra'iö andrö ena'ö, "Itehegö khöra momöi ba ngawawa mbawi andrö."
41005013	Ba Itehegö khöra Yesu, ba mofanö ira laröi niha andrö möi ira ba ngawawa mbawi. Ba lalau ira si tou ba mbaho bawi andrö, numalö ba mbaw̃a, oi alömö, so mato dua ribu rozi.
41005014	Oi moloi zanaro bawi andrö, ba la'ombakha'ö duria da'ö ba fasa ba ba mbanua misa. Numalö baero fefu niha ba wamaigi hadia zalua andrö.
41005015	La'ondrasi Yesu ba la'ila niha nira'u geheha si ra'iö andrö no dumadao ia ba da'ö. No ilau monukha ba no ohahau gera'erania göi. Börö da'ö oi so wa'ata'ura fefu.
41005016	Niha si no mangila samösa zalua andrö, da'ö zanutunutunö hadia zi no alua ba niha nira'u wa'abölö si ra'iö andrö awö ba mbawi andrö.
41005017	Börö da'ö, la'andrö khö Yesu ena'ö iröi mbanuara.
41005018	Me möi yaw̃a ba dundraha Yesu, i'andrö niha nira'u geheha si ra'iö no mege ena'ö Itehegö fao ia khö Yesu.
41005019	Ba hiza lö Itehe Yesu. Imane khönia Yesu, "Fuli'ö khö ndra talifusöu. Ombakha'ö khöra fefu hadia nilau Zo'aya ba hawa'asökhi mböwö-Nia khöu!"
41005020	Mofanö niha andrö, ba i'ombakha'ö ba zi fulu banua hadia nilau Yesu khönia. Oi ahöli dödö niha wamondrongo da'ö.
41005021	Ifuli Ia yefo mbaw̃a Yesu. Ba ato niha sowulo no lafasui Ia.
41005022	Tohare samösa niha sotöi Ya'iro, ya'ia zondrönia'ö ba gosali ba mbanua andrö. Me i'ila Yesu, mangalulu ia föna Yesu.
41005023	I'andrö sibai khö Yesu, "He Ama, mofökhö sabölöbölö nonogu alawe, u'andrö ena'ö möi Ndra'ugö ba Ötufa tanga-U ia, ena'ö döhö ia ba auri!"
41005024	Möi Yesu fao ira Ya'iro. Ato sibai zolo'ö Ya'ia irege ladegeni Ia niha sato.
41005025	Ba da'ö göi so ndra alawe sofökhö talu si no felendrua fakhe wa'ara.
41005026	No oi ahori zi so khönia fefu i'oguna'ö ba wame'e böli daludalunia, ba lö hadöi si tola mamadöhö ya'ia, itugu manö monönö wökhönia.
41005027	No oya irongo duria Yesu ira alawe andrö. Andrö ba gotalua niha sato, ihatö'ö ia khö Yesu moroi furi.
41005028	Imane tödönia, "He ha ubabaya nukha-Nia andrö, ba lö tola lö'ö döhö ndra'odo!"
41005029	Ibabaya gahe mbaru Yesu, ba i'anema'ö döhö wökhö dalunia. Irasoi ba mbotonia wa lö hadöi fökhönia sa'ae.
41005030	Ba ginötö da'ö sibai göi Irasoi Yesu wa so wa'abölö saheta moroi ba mboto-Nia. Ifakhölö Ia ba niha sato andrö ba Isofu, "Haniha zombambaya ahe mbaru-Gu?"
41005031	Lamane ira nifahaö-Nia, "Ö'ila samösa wa'ato niha andre si fadegedege khö-U, Ama, ba Ösofu nasa, haniha zombambaya Ya'ugö?"
41005032	Ba lö Ibato wamakhölö Ya'ia Yesu, wangalui niha si no mombambaya Ya'ia.
41005033	Aboto ba dödö ndra alawe andrö hadia zalua khönia. Tobali si fao fanizinizi ba fa'ata'u mangalulu ia föna Yesu ba wangombakha sindruhu.
41005034	Imane Yesu khö ndra alawe andrö, "He ono-Gu, börö me mamati ndra'ugö khö-Gu, döhö ndra'ugö! Fuli'ö ya'ohahau dödöu. No döhö ndra'ugö sa'ae!"
41005035	Me humedehede nasa Yesu, ba tohare zawuyu moroi ba nomo Ya'iro. Lamane khö Ya'iro, "No mate nonou alawe, hadia nasa wa öbusi dödö namada, Guru?"
41005036	Lö Ibe'e dödö-Nia hadia niw̃a'ö ndra niha da'ö Yesu. Imane khö Ya'iro, "Böi ata'ufi, amati manö!"
41005037	Itohugö wofanö Yesu ba lö Itehe la'o'ö Ia niha, baero Wetero, Yakobo ba Yohane andrö talifusö Yakobo.
41005038	Larugi nomo Ya'iro, satua ba nomo wangandrö andrö. Ba I'ila ba da'ö waguaguasa niha, Irongo niha sege'ege börö wa'abu dödö.
41005039	Tohare Yesu ba Imane khöra, "Hana wa kaliru ami ba wa me'e ami si mane da'e? Lö si mate nono andrö, no si mörö ia!"
41005040	La'igi'ö Yesu. Andrö wa Ifofanö ira baero Yesu. Iw̃a'ö ba zatua nono andrö ena'ö möi ira bakha ba mbate'e awö ndra nifahaö-Nia si datölu.
41005041	Igogohe danga nono alawe andrö Yesu ba Imane khönia ba li Heberai'o, "Talita kumi," eluahania, "He ono alawe, Uw̃a'ö khöu: faoso!"
41005042	Ba maoso nono alawe andrö, mowaöwaö ia ba da'ö. (No felendrua fakhe ndröfinia.) Fefu zangila salua andrö ba oi ahölihöli dödöra!
41005043	Itenaw̃a sibai ira Yesu ena'ö böi la'ombakha'ö zalua andrö gofu ha'ökhö. Aefa da'ö Iw̃a'ö ena'ö labe'e gö nono andrö.
41006001	Moroi ba nahia andrö mangawuli Yesu awö ndra nifahaö-Nia ba mbanuara.
41006002	Me luo Sabato Ibörötaigö mamahaö Ia ba gosali. Ato niha ba da'ö. Ba me lafondrondrongo wamahaö Yesu, oi ahölihöli dödöra. Lamane, "He moroi Isöndra da'ö fefu niha andre? Hewisa wa tola Ifazökhi dandra sahölihöli dödö?
41006003	Hadia, tenga ono duka geu Ia andrö, ono Maria, ba talifusö-Nia Yakobo, Yose, Yuda ba Simoni? Ba talifusö-Nia alawe göi so ba da'e." Andrö wa lö latema Ia.
41006004	Imane Yesu khöra, "Oi lafosumange zama'ele'ö gofu heza, baero ba mbanuania, ba gotalua dalifusönia ba ba nomonia."
41006005	Lö mamazökhi tandra sahölihöli dödö Yesu ba da'ö. Ha ma'ifu Ifadöhö zofökhö fao wa Itufa tanga-Nia ira.
41006006	Ahölihöli dödö-Nia wa lö faduhu dödöra. Aefa da'ö möi Yesu ba mbanua si fasui da'ö ba wamahaö niha.
41006007	Ikaoni nifahaö-Nia si felendrua, Ifatenge ira darudarua ba Ibe'e khöra wa'abölö ba wamofanö fa'abölö zi lö sökhi.
41006008	Ibe'e goroisa-Nia khöra Imane, "Böi mi'ohe hadia ia ba wofanö, baero sara zi'o. Böi mi'ohe roti ma zui bolabola ba wangandröngandrö, ma zui kefe ba mböbö talumi.
41006009	Mifake mbadagahe, ba böi mifodua görö mbarumi."
41006010	Aefa da'ö Ifuli Ibe'e goroisa Yesu nasa, "Na latema ami ba zi sambua omo, mi'iagö ba da'ö irugi mofanö ami moroi ba mbanua andrö.
41006011	Ba na mirugi zi sambua nahia, ba na lö latema ami niha ba da'ö awö wa lö lafondrondrongo wangombakhami, ba miröi nahia andrö. Ba mi'anotogö gawugawu ba gahemi si tobali famangelamara."
41006012	Mofanö nifahaö Yesu andrö si felendrua. Möi ira wangombakha turia ena'ö lafalalini gera'erara niha ba laröi sa'ae wolau horö.
41006013	Lafofanö wa'abölö mbekhu si lö sökhi. Ato zofökhö nigule'öra fanikha ba wamadöhö ya'ira.
41006014	Ofeta khö Herode fefu duria andrö, börö me no tehöngö duria Yesu gofu heza. So zanguma'ö, "No ifuli auri Yohane Samayagö Idanö! Da'ö mbörö wa tola ifazökhi dandra sahölihöli dödö andrö."
41006015	Ba lamane tanö bö'ö, "Ya'ia andrö Elia." So göi ösa zanguma'ö, "Ya'ia andrö sama'ele'ö, samösa ba gotalua zama'ele'ö no."
41006016	Me irongo da'ö Herode, imane, "Ya'ia andre Yohane no si no ufa'ew̃a'ö bagi. No ifuli auri ia!"
41006017	Börö fönaföna da'ö no'ifatenge niha Herode ba wondra'u Yohane, ba ibe'e ia bakha ba gurunga. Ilau da'ö Herode börö Herodia andrö, fo'omo dalifusönia Filifo si no ihalö tobali fo'omonia.
41006018	Sanandrösa ba da'ö no auli kali itegu Herode Yohane imane, "Lö tola öhalö fo'omou wo'omo dalifusöu andrö!"
41006019	Da'ö mbörö wa afökhö dödö Herodia khö Yohane, afu'afunia labunu Yohane. Ba hiza tebai ilau da'ö börö me itaha ia Herode.
41006020	No iw̃a'ö Herode ena'ö lahaogöhaogö khö Yohane ba gurunga börö me i'ata'ufi Yohane andrö. Aboto ba dödö Herode wa niha si sökhi Yohane andrö nifatenge Lowalangi. Ba si manö na fahuhuo Yohane, wa'omasinia wamondrondrongo hew̃a'ae alangu dödönia börö huhuo andrö.
41006021	Ba gafuriata, so ginötö khö Herodia me inötö wanörö tödö fa'atumbu Herode. Ilau fatome Herode ba ikaoni fefu ndra komandra, awö ndra salaw̃a ba Galilea.
41006022	Ba watomesa andrö manari nono Herodia, ba wa'omasi Herode awö domenia wamaigi fanarinia. Andrö imane khönia Herode, "Andrö hadia zomasi'ö. Lö tola lö'ö ube'e khöu!"
41006023	Fahölu Herode khö nono alawe andrö imane, "Ufabu'u wa ube'e khöu hadia ni'andröu. Na ö'andrö zi matonga gamatöröw̃agu andre ba ube'e khöu!"
41006024	Möi baero nono alawe andrö isofu khö ninania, "He ina, hadia zi sökhinia ni'andrögu?" Imane inania, "Andrö högö Yohane Samayagö Idanö."
41006025	Ifuli ia khö Herode ono alawe ba imane, "U'andrö khö Razo na öbe'e khögu iada'e högö Yohane Samayagö Idanö yaw̃a ba tala!"
41006026	Me irongo da'ö Herode tobali dödönia. Ba hiza tebai itimba gangandröw̃a andrö börö me no fahölu ia föna domenia.
41006027	Ifaw̃a'ögö ba zanaro khönia ba wangai högö Yohane Samayagö Idanö. Möi zaradadu ba gurunga ba wolew̃a bagi Yohane.
41006028	Aefa da'ö i'ohe högö andrö yaw̃a ba tala ba ibe'e ba danga nono alawe andrö. Ba maoso nono alawe andrö ibe'e göi khö ninania.
41006029	Me larongo ira nifahaö Yohane zalua andrö, möi ira ba wanga'i boto Yohane, ba wogo'o ya'ia.
41006030	Ira nifahaö si no Ifatenge Yesu andrö, mangawuli ira, ba owulo ira awö Yesu. La'ombakha'ö khö Yesu fefu zi no lafalua awö zi no lafahaö.
41006031	Ato sibai niha si so ba da'ö sangöröngörö manö irege lö inötö wemanga khö Yesu awö ndra nifahaö-Nia. Andrö Imane Yesu khö ndra nifahaö-Nia, "Mitabu ba nahia si lö nihaniha, ba zi ha ya'ita ba da'ö tola milau molombase."
41006032	Mofanö ira latörö dundraha ba nahia si lö nihaniha.
41006033	Ato niha sangila me mofanö ira awö wa la'ila haniha ira andrö. Ato niha si otarai mbanua si fasui da'ö fagohigohi latörö danö wanguhulö Yesu awö nifahaö-Nia.
41006034	Me möi tou Yesu moroi ba dundraha, I'ila no so ba da'ö niha sato. Ahakhö dödö-Nia ira me hulö mbiribiri si lö kubalo. Andrö Ibörötaigö Ifahaö ira ba zoya ngawalö.
41006035	Me tanö owi, lamane ira nifahaö khö Yesu, "No arakhagö bongi sa'ae ba no aröu nahia andre.
41006036	Abölö sökhi na Öfofanö niha sato andre we'amöi ba mbanua si fasui da'e ba wowöli göra."
41006037	Itema li Yesu, "Mibe'e göra!" Lamane ira nifahaö andrö, "Hadia, möiga mowöli roti si dua ngaotu rufia firö moböli ba wame'e gö niha sato andre?"
41006038	Imane khöra Yesu, "Ha'uga roti si so khömi. Mi'ae'e mifaigi!" Me no möi ira mufaigi lamane, "So lima ngawua roti ba dua rozi gi'a."
41006039	Aefa da'ö Ifaw̃a'ögö ba niha sato andrö ena'ö mudadao ira nifongenoli yaw̃a ba dete ndru'u.
41006040	Mudadao ira laföfö'ö, molo'ö ngenoli. So zi daotu sambua ngenoli, so göi zi lima wulu.
41006041	Aefa da'ö Ihalö roti si lima ngawua awö gi'a si dua rozi andrö, Ifaöga hörö-Nia si yaw̃a ba mbanua ba I'andrö saohagölö khö Lowalangi. Aefa da'ö, Iboboto roti ba Ibe'e khö ndra nifahaö-Nia ena'ö labagibagi ba niha sato andrö. Ba labagibagi khöra fefu gi'a si dua rozi andrö.
41006042	Manga ira fefu irege abuso.
41006043	Lafuli la'owuloi zi töröi roti awö gi'a andrö ira nifahaö Yesu -- fefu zi toröi fa'oya felendrua ragaraga tö.
41006044	Ira matua si manga roti andrö so mato lima ribu niha wa'ato.
41006045	Lö ara aefa da'ö muhede Yesu khö ndra nifahaö-Nia ena'ö mofanö ira faoma tundraha ladaridari ba Mbetisa'ida yefo mbaw̃a, ba fatua da'ö göi Ifofanö ba nomora zamösana niha sato andrö.
41006046	Me no Ifofanö niha sato andrö, möi Yesu ba hili ba wangandrö.
41006047	Me no irugi bongi, no so ba dalu mbaw̃a dundraha ndra nifahaö, no so nasa Yesu yaw̃a ba danö.
41006048	I'ila Yesu marase ira wanola tundraha börö me fazuzu nangi gametahö dundraha. Börö da'ö, ba gotalua zi bözi tölu ba bözi önö sahulö wongi, möi Yesu khöra mowaöwaö Ia yaw̃a ba dete nidanö. Mowaöwaö manö Ia hulö na Ilalöi ira.
41006049	Me la'ila mowaöwaö Ia yaw̃a ba dete nidanö, ba lawalinga bekhu Ia,
41006050	irege mo'ira'ira ira ba wa'ata'u. Ba me no la'ila wa Ya'ia, oi so wa'ata'ura fefu. I'anema'ö muhede Yesu khöra, "Mihonogö ami! Ya'odo da'e. Böi mi'ata'ufi!"
41006051	Ba möi Ia yaw̃a ba dundraha, ba ahono sa'ae nangi. Oi so wa'ahöli dödö ndra nifahaö-Nia.
41006052	Tandra sahölihöli dödö sanandrösa ba roti si lima ngawua andrö lö na'i nasa saboto ba dödöra. Lö ikhamö fangerangerara zalua andrö.
41006053	Me larugi si yefo mbaw̃a, manao ira ba zinga Genezare.
41006054	Ba me möi ira ba danö moroi ba dundraha, i'anemai'ö la'ila niha sato wa Yesu zi so andrö.
41006055	Lalau fagohigohi gofu heza ba mbanua misa, ba ibörötaigö la'ohe niha sofökhö khö Yesu. Gofu heza so la'ila Yesu, ba da'ö la'ohe niha sofökhö.
41006056	Ba gofu heza möi Yesu -- he ba mbanua side'ide, he ba fasa ba ma zui ba mbanua -- ba da'ö möi niha sato ba wolohe sofökhö, ba latou'ö tou ba newali niha sofökhö andrö khöra. La'andrö sibai ena'ö latehegö zofökhö andrö lababaya mbaru Yesu, he ha ahe mbaru-Nia. Ba fefu zombambaya Ya'ia, ba oi döhö.
41007001	Owulo ndra Farizai'o awö ndra sangila amakhoita moroi ba Yeruzalema, la'ondrasi Yesu.
41007002	La'ila ba gotalua ndra nifahaö Yesu so zi manga lö mombanö molo'ö agama, börö me lö tola lö lahaogö wanasa tangara molo'ö amakhoita agama.
41007003	Ira Farizai'o, si manö göi niha Yahudi, lahaogö sibai wolo'ö hada andrö moroi khö ndra tuara. Lö manga ira na lö lasasai dangara ua molo'ö amakhoita si no tehonogöi.
41007004	Lö la'a gö si otarai fasa, na lö oföna ua lasasai. Ba oya na gamakhoita tanö bö'ö si otarai ndra tuara, nihaogöra folo'ö; si mane fanasai galasi, mako, awö wakake moroi ba zi'öli.
41007005	Börö da'ö lamane khö Yesu ira Farizai'o awö zangila amakhoita, "Hadia mbörö wa lö la'o'ö ira nifahaö-Mö hada ndra tuada nibe'era khöda? Hana wa manga ndra nifahaö-Mö andrö hew̃a'ae ta'unö dangara?"
41007006	Itema li Yesu, "Niha samini tödö ami! Siduhu sibai nifa'ele'ö Yesaya sanandrösa ba khömi, ya'ia da'ö, 'Imane Lowalangi, lafosumange Ndra'o niha andre ha ba mbewe, ba tödöra no aröu khö-Gu.
41007007	Lö guna latuhi danö föna-Gu, börö me lafahaö niha ba wolo'ö amakhoita niha, hulö na amakhoita-Gu!'
41007008	Mi'erogö goroisa Lowalangi, ba mi'o'ö gamakhoita niha."
41007009	Imane nasa Yesu, "Onekhe sibai ami wanimbagö oroisa Lowalangi ena'ö tola milau wamahaömi samösa.
41007010	No ibe'e goroisa andre Moze, 'Fosumange namau awö ninau,' ba 'haniha zango'aya amania awö ninania, ba lö tola lö'ö fa'amate hukumania.'
41007011	Ba ya'ami mifahaö: Na so niha sanguma'ö khö zatuania, 'Hadia zinangeania ube'e khö nama ba khö nina, no ube'e sumange khö Lowalangi!'
41007012	Ba no mitenaw̃a niha ba wanolo amania awö ninania.
41007013	Tobali amakhoita nibe'emi ba niha zombali'ö lö guna sa'ae goroisa Lowalangi. Ba oya nasa danö bö'ö si mane da'e nilaumi."
41007014	Ifuli Ikaoni niha sato andrö Yesu ba Imane khöra, "Mifondrondrongo fefu, ba ya'aboto ba dödömi!
41007015	Tebai ita'unöi niha hadia zoroi baero si möi bakha. Si möi baero soroi bakha, da'ö zana'unöi niha. [
41007016	Börö da'ö mihaogö wanöngöni, na so dalingami ba mifondrondrongo!]"
41007017	Me möi ira ba nomo, me no aefa laröi niha sato andrö, lasofu khö-Nia ira nifahaö-Nia hadia geluaha gamaedola andrö.
41007018	Imane khöra Yesu, "Hadia lö nasa göi saboto ba dödömi? Hadia lö mi'ila wa tebai ita'unöi niha si otarai moroi baero si möi bakha ba dalu niha?
41007019	Börö me si möi bakha andrö lö itörö bakha dödönia, ha ba mbetu'ania ba aefa da'ö möi zui baero moroi ba mbotonia." Faoma fehede da'e I'ombakha'ö Yesu wa fefu ngawalö gö tola ni'a.
41007020	Ifuli Imane zui Yesu, "Si möi baero soroi bakha, da'ö zana'unöi niha.
41007021	Börö me moroi bakha, moroi ba dödönia, so wangerangera si lö sökhi irege ilau zi lö atulö ba ndra alawe, managö, mamunu niha,
41007022	mohorö, olu'alu'a, ba fefu ngawalö zi lö sökhi; falimo, folau si lö enahöi, fa'afökhö dödö, famöbögö si lö duhu, fa'osilöyaw̃a ba fa'atebai nifahaö.
41007023	Fefu zi lö sökhi andrö mo'atumbukha moroi bakha, da'ö zana'unöi niha."
41007024	Me aefa da'ö Iröi nahia andrö Yesu, numalö Ia ba mbanua sahatö ba Diro. Möi Ia bakha ba nomo börö me lö omasi Ia la'ila niha wa so Ia ba da'ö. Ba hiza tebai sa'atö Ibini'ö Ia moroi ba niha sato.
41007025	So samösa ndra alawe samondrongo sanandrösa khö Yesu. No ira'u fa'abölö zi lö sökhi nononia alawe. Möi ia khö Yesu mangalulu ia föna-Nia,
41007026	i'andrö khö Yesu ena'ö Ifofanö wa'abölö zi lö sökhi andrö moroi khö nononia. Ba tenga niha Yahudi ndra alawe andrö, tumbu ia ba mbanua Wenisia ba Ziria.
41007027	Itema li Yesu, "Lö tola lö'ö mu'ofönai'ö wame'e gö ndraono. Börö me lö sökhi na lahalö gö ndraono andrö lafazaumba ba nasu."
41007028	Itema li ira alawe andrö, "Duhu, Tuha, ba la'a sa'atö asu zatoru gö ndraono andrö ba narö meza!"
41007029	Imane khönia Yesu, "Börö wanemau li andrö, angawuli; no aheta wa'abölö zi lö sökhi andrö khö nonou!"
41007030	Mangawuli ndra alawe andrö, ba sindruhundruhu no aheta wa'abölö zi lö sökhi andrö khö nononia.
41007031	Ifuli Iröi mbanua Diro andrö Yesu, Itohugö wofanö numalö ba Zidona ba Mbaw̃a Galilea. Itörö lala sanörö Si Fulu Banua.
41007032	Ba da'ö la'ohe khö-Nia samösa zafiso ba si tebai humede. La'andrö khö Yesu ena'ö Ifazaw̃a danga-Nia yaw̃a niha andrö.
41007033	I'ohe niha andrö Yesu, Ifasafi moroi ba niha sato, Ibe'e duturu-Nia ba dalinga niha andrö. Ilau mangendrilo, ba Ibabaya göi lela niha andrö.
41007034	Aefa da'ö Ifaöga hörö-Nia miyaw̃a ba zorugo, Ihasugö Ia ba Imane ba niha andrö, "Efata," eluahania, "Ya teboka!"
41007035	Teboka dalinga niha andrö ba ombuyu lelania irege tola fahuhuo ia.
41007036	Itenaw̃a ira Yesu ena'ö böi la'ombakha'ö gofu ha'ökhö. Itegu ira Yesu ba itugu la'ombakha'ö.
41007037	Ba fefu niha samondrongo da'ö oi ahölihöli dödö. Lamane, "Oi nihaogö fefu wolau-Nia! Safiso Ibali'ö samondrongo li niha, ba si lö hede Ibali'ö si hede!"
41008001	Lö ara aefa da'ö, ba so zui niha sato sowulo. Börö me lö ö khöra, Ikaoni ndra nifahaö-Nia Yesu ba Imane,
41008002	"Ahakhö dödö-Gu wamaigi niha andre. No tölu ngaluo ira ba da'e fao ira awö-Gu, ba iada'e lö ö khöra sa'ae.
41008003	Na mofanö ira mangawuli lö si manga, alai na awuwu dödöra ba dalu lala. Mendrua manö me so ba gotaluara zoroi ba zaröu."
41008004	Lamane ira nifahaö-Nia, "Ba nahia si no aröu andre, heza musöndra gö soguna ba niha sato?"
41008005	Isofu khöra Yesu, "Ha wa'oya roti si so khömi?" Lamane, "Ha fitu ngawua!"
41008006	Ifaw̃a'ögö Yesu ena'ö mudadao niha sato andrö ba danö, ba Ihalö zi fitu ngawua roti, I'andrö saohagölö khö Lowalangi. Iboboto roti andrö ba Ibe'e khö ndra nifahaö-Nia ena'ö lafaosa ba niha sato. Ba lalau zi manö ira nifahaö-Nia.
41008007	Ba so khöra gi'a si gide'ide ma'ifu. I'andrö saohagölö khö Lowalangi Yesu ba gi'a andrö ba Ibe'e khö ndra nifahaö-Nia ena'ö lafaosa ba niha sato.
41008008	Ba manga fefu niha irege abuso, so mato öfa ribu niha.
41008009	Ba la'owuloi zi toröi gö andrö ira nifahaö Yesu ba fitu ragaraga afönu. Ba Ifofanö niha sato andrö Yesu,
41008010	ba Ya'ia awö ira nifahaö-Nia numalö yaw̃a ba dundraha möi ba danö Dalamanuta.
41008011	Tohare ndra Farizai'o khö Yesu, labörötaigö fada'aw̃a khö-Nia ba wanandraw̃aisi Ya'ia. La'andrö khö Yesu wamazökhi tandra sahölihöli dödö si tobali tandra wa khö Lowalangi I'otarai.
41008012	Ihasugö Ia Yesu ba Itema li, "Hadia mbörö wa la'andrö Ufazökhi dandra sahölihöli dödö niha ba götö andre? Lö'ö! Lö Ube'e khöra dandra!"
41008013	Iröi ira Yesu, ba möi Ia yaw̃a ba dundraha; mofanö Ia I'ötö mbaw̃a.
41008014	No olifu ndra nifahaö Yesu wolohe roti sabönö khöra. Ha sambua ngawua roti khöra si so ba dundraha.
41008015	Imane khöra Yesu, "Mi'angelama ba laru ndra Farizai'o, awö ba laru Herode."
41008016	Ba ibörötaigö lafahuhuosi da'ö ira nifahaö Yesu. Lamane, "Iw̃a'ö zi manö börö me lö khöda roti."
41008017	I'ila Yesu hadia nifatunöra. Börö da'ö Isofu khöra, "Hana wa mi'amatunöisi wa lö ni'ohemi roti? Hadia lö nasa aboto ba dödömi? Hadia no afuru gera'erami?
41008018	So hörömi -- ba hana wa lö mi'ila? So dalingami -- ba hana wa lö mirongo? Hadia lö itörö tödömi,
41008019	zi lima ngawua roti andrö niboboto-Gu ö zi lima ribu niha? Ba ha wa'oya ragaraga tö zi toröi ni'owuloimi?" Lamane, "Felendrua ragaraga."
41008020	Itohugö wanguma'ö Yesu, "Ba me Uboboto roti ö zi öfa ribu niha, ha wa'oya zi toröi ni owuloimi?" Lamane, "Fitu ragaraga tö."
41008021	Imane Yesu, "Na si manö, hadia lö nasa saboto ba dödömi?"
41008022	Me larugi Mbetisa'ida, ba la'ohe khö Yesu niha sau'a. La'andrö khö-Nia ena'ö na Ibabaya niha sau'a andrö.
41008023	Igogohe danga niha sau'a andrö Yesu ba I'ohe ia baero mbanua. Aefa da'ö Idiloi hörö niha da'ö ba Ifazaw̃a danga-Nia ba högö. Isofu khönia Imane, "Hadia, ö'ila hadia ia iada'e?"
41008024	Ifaigi si yaw̃a niha da'ö imane, "Ya'ia. U'ila niha hulö döla geu sofanöfanö."
41008025	Ifuli Ibabaya hörö niha andrö Yesu. Awena tola i'ila niha. Döhö hörönia ba tola tara wangilania sa'ae.
41008026	Ifofanö ia Yesu ba Imane khönia, "Böi angawuli sa'ae ba mbanua."
41008027	Ba mofanö Yesu awö ndra nifahaö-Nia ba mbanua misa ba zi fasui Kaizarea-Filifi. Me so ira ba dalu lala Isofu Yesu khö ndra nifahaö-Nia, "Molo'ö fanguma'ö niha, haniha Ndra'odo andre?"
41008028	Latema li lamane, "So zanguma'ö Yohane Samayagö Idanö Ndra'ugö; so göi zanguma'ö Elia, ba tanö bö'ö law̃a'ö: samösa moroi ba gotalua ndra sama'ele'ö!"
41008029	Isofu khöra Yesu, "Ba molo'ö ya'ami, haniha Ndra'odo andre?" Itema li Fetero, imane: "Keriso andrö Ndra'ugö!"
41008030	Ba Itenaw̃a ira Yesu göi sanandrösa ba khö-Nia, ena'ö böi la'ombakha'ö gofu ha'ökhö.
41008031	Aefa da'ö, Ibörötaigö mamahaö Yesu khö ndra nifahaö-Nia wa Ono Niha andrö, lö tola lö'ö oya Itaögö wamakao. Lafa'uduni Ia ira salaw̃a ba ere sebua awö ndra sangila amakhoita. Labunu Ia, ba na no irugi tölu ngaluo aefa da'ö, ifuli auri Ia.
41008032	Ihaogö sibai wangombakha da'ö Yesu khö ndra nifahaö-Nia. Ba isöbi Yesu ba zingania Fetero, itenaw̃a Ia.
41008033	Ba Ibali'ö Ia Yesu Ifaigi ndra nifahaö-Nia, ba mofönu Ia khö Wetero. Imane Yesu, "Ofanö ba da'e, Sanandraigö! Fangerangeramö andrö no fangerangera niha; tenga fangerangera Lowalangi!"
41008034	Aefa da'ö Ikaoni niha sato si so ba da'ö awö ndra nifahaö-Nia. Imane khöra, "Na so zomasi molo'ö Ya'o, ba ya mu'ositengagö gomasiö dödönia, ya mulu'i röfania, ba ya mu'o'ö Ndra'o.
41008035	Börö me niha sedöna manganau'ö nosonia, da'ö dania zaetu noso. Ba niha solulu fa'aurinia khö-Gu soguna ba Duria Somuso Dödö andrö soroi Lowalangi, da'ö zanöndra fangorifi nosonia.
41008036	Hadia hare ba niha, na i'okhögö zi sagörö ulidanö andre, ba na te'ala ia nosonia? Tatu lö hare khönia.
41008037	Hadia ia zi tola ibe'e niha höli nosonia?
41008038	Na so zaila wamaduhu'ö Ya'o awö wamahaö-Gu ba ginötö si lö sökhi andre, ba aila göi Nono Niha wamaduhu'ö niha andrö, na inötö so Ia dania si fao fa'abölö Nama-Nia, fao awö-Nia ndra mala'ika Ni'amoni'ö."
41009001	"Mitöngöni da'e!", Imanö Yesu. "So ösa niha si so ba da'e zi lö mate, fatua lö i'ila wamatörö Lowalangi andrö si fao fa'abölö!"
41009002	Önö bongi aefa da'ö Ikaoni Wetero awö Yakobo ba Yohane si fatalifusö andrö Yesu, I'ohe ira awö-Nia ba hili salaw̃a. Ba da'ö la'ila wa fabö'ö nga'eu Yesu tobali mohaga.
41009003	Nukha-Nia afusi ba takile. Lö hadöi ba gulidanö andre zanasai nukha si manö fa'atakile.
41009004	Aefa da'ö la'ila ira nifahaö Yesu datölu, fahuhuo Yesu khö Gelia ba Moze.
41009005	Imane Fetero khö Yesu, "He Guru, wa'asökhi nahia andre. Akha mafazökhi tölu ngawua nose: sambua khö-U, sambua khö Gelia ba sambua khö Moze."
41009006	Sindruhunia lö i'ila hadia niw̃a'önia andrö Fetero börö me ya'ia ba awönia si darua andrö no sata'u ira.
41009007	Aefa da'ö ilumö'ö ira lawuo, ba moroi ba lawuo andrö so li si hede sanguma'ö, "Ono-Gu ni'omasi'ö-Gu da'e. Mifondrondrongo li-Nia!"
41009008	Ba la'alio'ö lafaigi zi fasui ya'ira, ba lö hadöi sa'ae niha bö'ö ni'ilara ba da'ö, baero Yesu.
41009009	Aefa da'ö möi ira mitou moroi ba hili. Me mowaöwaö ira na, Imane Yesu khöra, "Fatua lö auri mangawuli Nono Niha moroi ba wa'amate, böi mi'ombakha'ö gofu ha'ökhö hadia zi no mi'ila andrö mege."
41009010	La'o'ö goroisa andrö, hew̃a'ae ba gotaluara samösa alua wahuohuosa hadia gohitö dödö Yesu wanguma'ö, "auri mangawuli moroi ba wa'amate".
41009011	Andrö lasofu khö Yesu, "Hana wa law̃a'ö ira sangila amakhoita wa lö tola lö'ö oföna tohare Gelia?"
41009012	Itema li Yesu, "Tohare sa Gelia ba wama'anö fefu hadia ia. Ba hewisa göi Nono Niha? Hadia mbörö wa lasura ba Mbuku Ni'amoni'ö wa lö tola lö oya dania Itaha wamakao awö wa la'o'aya Ia niha?
41009013	Mihaogö wanöngöni: No tohare Gelia ba lalau khönia zomasi dödöra niha. Faudu da'ö ba zi no tesura ba Mbuku Ni'amoni'ö sanandrösa khönia."
41009014	Me no owulo ira mangawuli faoma nifahaö tanö bö'ö, la'ila niha sato ba da'ö. So ösa ndra sangila amakhoita si fada'aw̃a khö ndra nifahaö Yesu.
41009015	Me la'ila Yesu, omuso dödöra, fagohi ira ba wanema'ö Ya'ia.
41009016	Isofu Yesu khö ndra nifahaö-Nia, "Hadia nifadönidönimi ira sangila amakhoita andrö?"
41009017	Samösa ba gotaluara zanema li, "He Amagu Guru, u'ohe nonogu khö-U. No ira'u fa'abölö zi lö sökhi ia ba tebai humede.
41009018	Na ira'u ia fa'abölö zi lö sökhi si ra'iö andrö, i'olobigö ia tou ba danö, fawukhö gilo, ba ifatangitangi mbohania ba oi agakandro nösinia. U'andrö khö ndra nifahaö-Mö ena'ö lafofanö wa'abölö zi lö sökhi andrö, ba tebai lafofanö."
41009019	Imane khöra Yesu, "Fondrege ami andre! Duhuduhu wa niha si lö famati ami! Hawa'ara tö nasa so Ndra'odo khömi? Hawa'ara tola Ubologö dödö-Gu khömi? Mi'ohe nono andrö ba da'e!"
41009020	La'ohe nono andrö khö Yesu. Me I'ila Yesu wa'abölö zi lö sökhi si ra'iö andrö, ba ifadögö mboto nono andrö irege tegaölögaölö tou ba danö. Fawukhöwukhö gilonia.
41009021	Isofu Yesu khö nama nono andrö, "No hawa'ara zi mane?" Itema linia ama nono andrö, "I'otarai wa'a'iraononia!"
41009022	"No asese edöna ibunu ia fa'abölö zi lö sökhi andrö, ilaugö bakha ba galitö ba ba nidanö. Na omasi'ö ama, hakhösi tödö ba tolo ndra'aga!"
41009023	Itema li Yesu, "Hadia niw̃a'öu? Na tola Ndra'odo? Fefu hadia ia oi tola, asala so wamati!"
41009024	I'anema'ö mu'ao nama nono andrö, "He So'aya, faduhu dödögu, ba hiza no ambö famatigu. Tolodo ena'ö abölö wamatigu!"
41009025	Me I'ila Yesu ibörögö lahurufai zui Ia niha sato andrö, ba Ifofanö wa'abölö zi lö sökhi si ra'iö andrö. Imane, "He Eheha wa'afiso ba si lö hede, Ufaretakö ndra'ugö, heta'ögö khö nono andre, ba böi fuli'ö sa'ae khönia!"
41009026	Mu'ao wa'abölö zi lö sökhi si ra'iö andrö, ifadögö mboto nono, aefa da'ö iröi. Hulö zi no mate nono andrö irege fefu niha lamane, "No mate ia!"
41009027	Igogohe dangania Yesu ba Itolo ia wemaoso. Maoso nono andrö.
41009028	Me no Irugi nomo Yesu, lasofu khö-Nia ira nifahaö-Nia lamane, "Hana wa tebai mafofanö wa'abölö zi lö sökhi andrö?"
41009029	Itema lira Yesu, Imane, "Fa'abölö zi lö sökhi si mane da'ö lö mofanö gofu hewisa, na tenga fangandrö."
41009030	Laröi nahia andrö Yesu awö ndra nifahaö-Nia, latohugö wofanö sanörö Galilea. Lö omasi Yesu la'ila heza so Ia,
41009031	börö me mamahaö ira nifahaö-Nia Ia. Imane Yesu, "Ono Niha andrö labe'e Ia ba danga niha, labunu Ia, ba ba ngaluo si tölu ifuli auri Ia!"
41009032	Ba lö aboto ba dödö ndra nifahaö andrö wamahaö Yesu, ba hiza ata'u ira wanofu khö-Nia.
41009033	Larugi Gafana'uma. Ba me larugi nomo, Isofu Yesu khö ndra nifahaö-Nia, "Hadia nifadönimi ba dalu lala mege?"
41009034	Lö latema li, börö me ba dalu lala mege fa'udu ira ba wamadöni haniha zabölö ebua ba gotaluara.
41009035	Mudadao Yesu Ikaoni ndra nifahaö-Nia si felendrua, Imane khöra, "Niha somasi tobali si föföna lö tola lö'ö tobali safuria ia ba tobali sawuyu niha sato."
41009036	Ihalö samösa ndraono side'ide Yesu, Ifezizio fönara fefu. Italagui nono andrö Yesu ba Imane khö ndra nifahaö-Nia,
41009037	"Haniha zanema iraono andre börö Ndra'o, no itema Ndra'o. Ba haniha zanema Ya'o, tenga ha Ya'o nitemania, noa göi itema Lowalangi samatenge Ya'o."
41009038	Imane Yohane khö Yesu, "He Amagu Guru, no ma'ila niha samofanö fa'abölö zi lö sökhi ba döi-Mö. Ba no matenaw̃a ia wolau si manö me tenga awöda ia."
41009039	Imane Yesu, "Böi mitenaw̃a ia, börö me samösa lö niha samazökhi tandra sahölihöli dödö ba döi-Gu, ba i'anemai'ö göi i'o'aya Ndra'o.
41009040	Niha si lö fa'udu khöda, ba no si fao awöda.
41009041	Mitöngöni! Haniha zame'e nibadu khömi idanö börö me solo'ö Razo Sangorifi ami, lö tola lö itema luonia."
41009042	"Na niha zamobörö wa lö mamati sa'ae khö-Gu fa samösa moroi ba niha side'ide andre, abölö sökhi na lataw̃igö gara wogili ba mbaginia ba latibo'ö ia ba nasi.
41009043	Na tangau mbörö wa ölau horö, tema taba ia! Abölö sökhi auri ndra'ugö khö Lowalangi ha tambai danga moroi na dua dangau ba möi'ö ba narako, ya'ia galitö si lö matemate. [
41009044	Ba da'ö galitö si lö matemate, ba lö göi i'ila mate gukuö.]
41009045	Ba na aheu mbörö wa ölau horö, ba tema taba ia. Abölö sökhi auri ndra'ugö khö Lowalangi ha tambai gaheu moroi na dua gaheu ba latibo'ö ndra'ugö bakha ba narako. [
41009046	Ba da'ö galitö si lö matemate, ba lö göi i'ila mate gukuö.]
41009047	Na höröu mbörö wa ölau horö, ba tema ko'e ia! Abölö sökhi möi ndra'ugö ba Mbanua si Bohou khö Lowalangi ha tambai höröu, moroi na dombua höröu ba latibo'ö ndra'ugö bakha ba narako.
41009048	Ba da'ö galitö si lö matemate, ba lö i'ila mate gukuö.
41009049	Dozi niha ba tehaogö dania ba galitö, hulö zumange ni'amoni'ö faoma asio.
41009050	Si sökhi nasio andrö. Ba hiza na taya wa'asi'asinia, ba hewisa tola mubali'ö asi'asi mangawuli? Börö da'ö, ya tobali ami si mane asio -- ya'auri ami lö fa'udu'udu."
41010001	Aefa da'ö Iröi nahia andrö Yesu, numalö Ia ba danö Yudea, tanö yefo Nungo Nidanö Yoridano. Ato niha sowulo samasui Yesu. Ba Ifahaö ira si mane si to'ölö.
41010002	La'ondrasi göi Yesu ira Farizai'o ba wanandraw̃aisi Ya'ia. Lasofu khö-Nia, "Tandraigö ombakha'ö khöma, hadia tola ifabali ndrongania niha?"
41010003	Itema li Yesu faoma fanofu göi. Imane, "Hadia ni'oroi'ö Moze khömi?"
41010004	Latema li, "Itehegö Moze lafabali ndrongara niha asala ibe'e zura wabalisa khönia."
41010005	Imane Yesu khöra, "Ibe'e goroisa andrö Moze börö me tebai nifahaö ami."
41010006	"Ba mböröta, me Iwöwöi niha Lowalangi, ba law̃a'ö wa, 'Iwöwöi ira Lowalangi, ira matua ba ira alawe.
41010007	Da'ö mbörö wa iröi namania awö ninania ira matua ba te'osambua'ö ira wo'omonia,
41010008	ba ha sambua zi darua andrö.' Tobali tenga sa'ae darua, ha sambua.
41010009	Da'ö mbörö, wa hadia zi no I'orudugö Lowalangi tebai ifabali niha!"
41010010	Me no mangawuli ira ba nomo ba lasofu khö Yesu da'ö ira nifahaö-Nia.
41010011	Imane khöra Yesu, "Haniha zamabali dongania ba mangowalu ia ba ndra alawe bö'ö, ba sohorö niha andrö khö ndrongania si föföna.
41010012	Si manö göi ndra alawe samabali fo'omonia aefa da'ö mangowalu ia ba ndra matua bö'ö, no sohorö göi ia."
41010013	So niha solohe iraono khö Yesu ena'ö Ifahowu'ö ira. Ba mofönu ndra nifahaö Yesu ba niha andrö.
41010014	Me I'ila da'ö Yesu, ba mofönu Ia, ba Imane khö ndra nifahaö-Nia, "Mifa'amöi khö-Gu ndraono andrö! Böi mitenaw̃a ira, börö me ya'ira zi tobali ono Mbanua Lowalangi.
41010015	Mitöngöni! Haniha zi lö mangondrasi Lowalangi andrö si mane iraono andre, lö tobali ia dania ndrotondroto mbanua Lowalangi."
41010016	Me no aefa Iw̃a'ö zi manö, Italagui ndraono andrö Yesu, Itufa tanga-Nia högöra ba Ifahowu'ö ira.
41010017	Me Itohugö wofanö Yesu, so samösa ndra matua si fagohigohi wangondrasi Ya'ia. Mangalulu niha andrö föna Yesu, ba isofu, "He Guru si sökhi, hadia ia zi lö tola lö ulau ena'ö utema wa'auri si lö aetu andrö?"
41010018	Isofu Yesu, "Hana wa öw̃a'ö si sökhi Ndra'o? Lö hadöi si sökhi baero Lowalangi.
41010019	No aboto ba dödöu goroisa Lowalangi, 'Böi amunu niha; böi ohorö; böi anagö; böi böbögö khö nawöu zi lö duhu; böi falimo; fosumange namau awö ninau.' "
41010020	Imane niha andrö, "He Amagu Guru, no u'o'ö fefu goroisa andrö i'otarai iraono ndra'o."
41010021	Ifaigi niha andrö si fao fa'ahakhö dödö Yesu ba Imane, "Ha tö sambua tö zoguna öfalua. Ae'e, amawa fefu zi so khöu, bölinia be'e ba niha si numana, ba awena ösöndra harato ba zorugo. Aefa da'ö tabu, o'ö Ndra'o."
41010022	Me irongo niw̃a'ö Yesu andrö ba maniasa ia, iröi nahia da'ö si fao fa'abu dödö börö me no fondrege wa'akayonia.
41010023	Ifaigi ndra nifahaö-Nia Yesu ba Imane khöra, "Wa'afökhö ba niha si kayo tobali ono mbanua Lowalangi!"
41010024	Oi ahöli dödö ndra nifahaö ba wamondrongo niw̃a'ö Yesu andrö. Ba ifuli Iw̃a'ö Yesu, "He Ya'ami iraono-Gu, duhu wa'afökhö tobali ono mbanua Lowalangi!
41010025	Abölö aoha ba gondra wanörö tögi lala gö nifotöi tögi walölöw̃a moroi na möi ba Mbanua si Bohou khö Lowalangi niha si kayo andrö."
41010026	Oi tokea ndra nifahaö ba niw̃a'ö Yesu andrö. Faoma lasofu khö nawöra, lamane "Na simanö, haniha zi tola te'orifi?"
41010027	Ifaigi ira Yesu ba Imane, "Ba niha ba tebai, ba lö si tebai khö Lowalangi; fefu hadia ia ba oi molala khö Lowalangi."
41010028	Imane Fetero, "Faigi atö, no maröi fefu hadia ia ba wolo'ö Ya'ugö."
41010029	Imane Yesu, "Sindruhu da'ö, ba töngöni da'e: niha sondröi soroiyomonia, ma talifusönia ira matua, ma talifusönia ira alawe, ma inania ba ma amania, ba ma iraononia, ma zui bolo nowinia börö Ndra'o, ba ma börö Duria Somuso Dödö andrö soroi Lowalangi,
41010030	itema dania zabölö oya niha andrö ba götö andre. Isöndra otu kali wa'oya nomo, talifusö ira matua, talifusö ira alawe, ina, iraono ba bolo nowi -- ba famakao göi. Ba dania ba luo safuria, itema niha andrö wa'auri si lö aetu.
41010031	Ba ato niha ba götö andre, si föföna tobali safuria dania ba iada'e safuria tobali si föföna."
41010032	Ba lala we'amöi ba Yeruzalema so Yesu awö ndra nifahaö-Nia. Föna ndra nifahaö I'iagö Yesu, ba oi araguragu dödö ndra nifahaö-Nia. Niha sato solo'ö ya'ira moroi furi göi oi ihawui fa'ata'u. Ifuli Ikaoni ndra nifahaö-Nia Yesu ba zi lö niha sato, ba I'ombakha'ö khöra hadia zalua khö-Nia dania.
41010033	Imane, "Mifondrondrongo! Hiza, sadölö ba Yeruzalema ita iada'e. Ba da'ö, tebe'e ba danga ndra ere sebua awö zangila amakhoita Nono Niha. La'etu'ö huku famunu khö-Nia, ba labe'e Ia ba danga niha si tenga niha Yahudi.
41010034	La'o'aya Ia, ladidiloi, lafakao ba laforöfa. Ba na no aefa tölu ngaluo, ifuli auri Ia."
41010035	Möi Yakobo ba Yohane, ono Zebedai'o khö Yesu, lamane: "He Ama Samahaö, so zomasi ndra'aga Ölau khöma ena'ö."
41010036	Isofu khöra Yesu, "Hadia zomasi ami Ufalua khömi?"
41010037	Latema li lamane, "Na no dania dumadao Ndra'ugö ba dadaoma wa'arazo solakhömi andrö, omasiga na Ötehegö khöma mudadaoga awö-U, samösa ba gambölö ba samösa ba gabera."
41010038	Imane khöra Yesu, "Lö mi'ila hadia ni'andrömi. Hadia tola mibadu nösi mako wamakao andrö nibadu-Gu dania ba möi bakha ba mbaho wamakao si möi Ndra'o?"
41010039	Lamane, "Tola". Ba ifuli Iw̃a'ö khöra Yesu, "Mibadu sa dania nösi mako wamakao andrö nibadu-Gu, ba möi ami göi ba mbaho wamakao si möi Ndra'o.
41010040	Ba sangahonogöi haniha zi dadao ba gambölö ba ba gabera-Gu, ba tenga Ya'o. Lowalangi sa dania zangahonogöi haniha zi dadao ba da'ö."
41010041	Me larongo da'ö ira nifahaö Yesu tanö bö'ö si dafulu ba mofönu ira khö Yakobo awö khö Yohane.
41010042	Ikaoni ira Yesu, Imane khöra, "Mi'ila wa samatörö soi si lö fa'aboto ba dödö Lowalangi, lafakao nono mbanuara. Ba salaw̃a khöra zangosawuyu ya'ira.
41010043	Ba hiza tebai si manö ami! Niha somasi ebua ba gotaluami, lö tola lö'ö tobali ia ngoningonimi.
41010044	Ba niha somasi ni'ofönai'ö ba gotaluami, lö tola lö'ö tobali ia sawuyumi fefu.
41010045	Börö me Ono Niha göi tenga si möi mangoni. No si möi enoni ba wanehegö noso-Nia höli zato."
41010046	Larugi Yerikho Yesu awö ndra nifahaö-Nia. Ba me laröi mbanua andrö, awö niha sato, so samösa niha sau'a si dadao ba wangandröngandrö buala ba zinga lala. Töinia Batimai'o, ono Dimai'o.
41010047	Me irongo Itörö lala andrö Yesu, banua Nazareta, ba mu'ao ia imane, "He Yesu, ma'uwu Dawido! Hakhösi tödö ndra'o!"
41010048	Lategu ia niha, law̃a'ö ena'ö böi muhedehede ia. Ba i'abölögö we'ao, "He ma'uwu Dawido, hakhösi tödö ndra'o!"
41010049	Tebato Yesu ba Imane, "Mikaoni ia." Lakaoni niha sau'a andrö. Lamane khönia, "Honogö'ö! No Ikaoni ndra'ugö Yesu, faoso!"
41010050	Ifazaumba mbarunia sebua niha sau'a andrö, i'alio'ö wezizio ba möi ia khö Yesu.
41010051	Isofu khönia Yesu, "Hadia zomasi'ö Ulau khöu?" Imane niha sau'a andrö, "He Ama. Omasido u'ila niha."
41010052	Imane khönia Yesu, "Ofanö, no ifadöhö ndra'ugö famatimö andrö." Ba i'anema'ö i'ila niha. Ba i'o'ö Yesu ba lala.
41011001	Me ahatö larugi Yeruzalema, möi ira ba Mbetifage, ba ba Mbetania, ba gahe Hili Zaitu. Ba da'ö so darua nifahaö Yesu si no Ifadaridari'ö.
41011002	Imane khöra, "Mi'ae'e ba mbanua andrö fönada. Na mirugi mbanua andrö, mi'ila nono galide no te'amöhögö, si lö irai mu'oguna'ö ba wonoro niha. Mitoto'ö wesunia ba mi'ohe ia ba da'e.
41011003	Ba na so zanofu khömi hana wa mi'efa'ö mböbö galide andrö, ba mimane, 'I'oguna'ö sokhö, ba wa'ali'o sa Ifangawuli.' "
41011004	Ba möi ndra nifahaö Yesu andrö si darua, la'ila nono galide no te'amöhögö ba mbawandruhö ba zinga lala. Latoto'ö wesu galide andrö.
41011005	Lasofu khöra niha sozizio ba da'ö, "He, hadia khömi da'ö? Hana wamitoto'ö wesu galide andrö?"
41011006	Latema li si mane si no I'ombakha'ö khöra Yesu. Latehegö khöra la'ohe galide andrö.
41011007	Me larugi ba zi so Yesu, ba lahalö nukhara labe'e danedane ba hulu galide, aefa da'ö möi yaw̃a Yesu.
41011008	Ato niha samologö barura sebua ba lala, ba so göi zamazawili tuturu geu nihalöra moroi ba mbenua.
41011009	Ba dozi sowaöwaö, he si so föna awö zolo'ölo'ö moroi furi, mu'ao ira, lamane, "Nisuno Lowalangi! Nifahowu'ö zi so andrö ba döi Zo'aya!
41011010	Nifahowu'ö wamatörö-Nia si so dania -- famatörö Duada Dawido! Misuno Lowalangi Fondrege Zalaw̃a!"
41011011	Irugi Yeruzalema Yesu, ba möi Ia ba Nomo Zo'aya. Ifaigi fasui, aefa da'ö numalö Ia ba Mbetania fao ndra nifahaö-Nia si felendrua, börö me no bongi.
41011012	Mahemolu ö, me no laröi Mbetania, ba olofo Yesu.
41011013	Moroi ba zaröu I'ila döla ara sabölö bulu. Möi Ia mufaigi na so mbua geu andrö. Me Irugi narö geu, I'ila ha bulu manö zi so, börö me tenga inötö wowua ara me luo da'ö.
41011014	Imane Yesu ba ara andrö, "I'otarai da'e ya samösa lö niha si manga buau sa'ae!" Larongo niw̃a'ö Yesu andrö ira nifahaö-Nia.
41011015	Aefa da'ö ba larugi Yeruzalema. Möi Yesu ba Nomo Zo'aya. Ba da'ö Ibörötaigö Ifofanö niha sogale fefu. Ibali'ö fefu meza zanukari kefe, awö dadaoma zamawa marafadi.
41011016	Samösa lö Itehe so zolohe hadia ia sanörö olayama Nomo Zo'aya andrö.
41011017	Aefa da'ö Ifahaö niha, Imane, "Tenga no musura ba Mbuku Ni'amoni'ö si mane da'e: Imane Lowalangi, 'Omo wangandrö döi nomo-Gu ba niha fefu soi!' Ba ya'ami no mibali'ö nahia zorabu!"
41011018	Ba larongo ira ere sebua awö zangila amakhoita wehede-Nia andrö. Labörötaigö la'alui lala ba wamunu Yesu. Ata'u ira Ia, börö me oi ahölihöli dödö niha sato ba wamahaö-Nia.
41011019	Me ahatö wa'abongi, laröi mbanua andrö Yesu awö ndra nifahaö-Nia.
41011020	Mahemolunia sahulö wongi, me latörö zinga ara, la'ila wa no mate ara andrö irugi si tou w̃a'ania.
41011021	Itörö tödö Wetero hadia zalua menewi. Andrö isofu Fetero khö Yesu, "He Guru, faigi atö! Töla ara si no Ö'elifi andrö no mate!"
41011022	Itema linia Yesu, "Mi'amati khö Lowalangi,
41011023	Tola miw̃a'ö ba hili andre, 'Fazaw̃a'ö ba tibo'ögö ba nasi!' ba itörö zi manö khömi; asala lö aombö dödömi, ba faduhu dödömi wa duhu alua niw̃a'ömi andrö.
41011024	Börö da'ö mitöngöni: Na mangandrö ami ba na mi'andrö hadia ia, mifati wa no Ibe'e khömi Lowalangi ni'andrömi, ba lö zi lö mitema.
41011025	Na mangandrö ami, ba na fatua lö da'ö lö sökhi dödömi ba zi samösa niha, mi'efa'ö ua zala niha andrö, ena'ö I'efa'ö horömi andrö Amami si so ba zorugo. [
41011026	Na lö mi'efa'ö zala niha bö'ö, ba lö göi I'efa'ö horömi andrö Amami si so ba zorugo.]"
41011027	Mangawuli zui ira ba Yeruzalema. Ba me mowaöwaö Yesu ba kha ba Nomo Zo'aya, la'ondrasi Ia ira ere sebua, sangila amakhoita awö ndra satua mbanua niha Yahudi.
41011028	Lasofu khö-Nia, "Hadia kuaso-U wa Ölau da'e fefu? Haniha zame'e kuaso andrö khö-U?"
41011029	Itema li Yesu, "Omasi-Do göi Usofu ua khömi. Mitema li awena U'ombakha'ö dania khömi börö kuaso haniha wa Ufalua da'e fefu.
41011030	Mi'ombakha'ö khö-Gu heza moroi kuaso khö Yohane Samayagö Idanö andrö ba wamayagö idanö niha; hadia moroi ba Lowalangi ma zui moroi ba niha?"
41011031	Faoma mamagölö ira. Lamane, "Hadia niw̃a'öda? Na taw̃a'ö, 'Moroi khö Lowalangi,' Iw̃a'ö dania khöda, 'Hana wa lö faduhu dödömi khö Yohane?'
41011032	Ba afökhö göi wanguma'ö, 'Moroi ba niha.' " Börö me ata'u ira niha sato, me fefu niha oi faduhu dödö wa sama'ele'ö Yohane andrö.
41011033	Andrö lamane, "Lö ma'ila." Imane khöra Yesu, "Na si manö, lö'ö göi U'ombakha'ö khömi heza moroi kuaso khö-Gu wolau da'e fefu."
41012001	Fahuhuo Yesu faoma amaedola khö ndra ere sebua, sangila amakhoita, ba ira salaw̃a niha Yahudi andrö. Imane, "So samösa niha sokhö kabu nagu, i'ölini kabu andrö. Aefa da'ö ikhao danö nahia wamera'ö agu ba ifazökhi sambua nose zanaro. Aefa da'ö ibe'e nisew̃a kabu nagu andrö ba zangahalö ba danö, ba aefa da'ö mofanö ia ba mbanua bö'ö.
41012002	Me no irugi inötö waneteu bua nagu, ifatenge zawuyunia khö ndra sangahalö ba kabu nagunia ba wamareso ha wa'ebua dana khönia moroi ba mbua kabu nagu andrö.
41012003	Ba lara'u zawuyunia andrö ira sangahalö ba kabu nagu. Laböbözi zawuyu andrö, lafofanö ia lö noro dangania.
41012004	Ba ifuli ifatenge zawuyunia bö'ö sokhö kabu nagu. I'anema'ö laböbözi zawuyu da'ö zui, lafofanö ba laduhugö wolele ya'ia.
41012005	Ifuli ifatenge zawuyu bö'ö, ba labunu zawuyu andrö. Simanömanö lalau ba zawuyu tanö bö'ö nasa: so niböbözi ba so göi nibunu.
41012006	Haniha tö nasa nifatenge zokhö kabu andrö? Ha tö samösa, ya'ia nononia omasiö dödönia. Ifatenge nono andrö khö ndra sangahalö ba kabu nagunia. Imane dödönia, 'Tatu lafosumange nonogu andre.'
41012007	Ba hiza, faoma lamane khö nawöra sangahalö ba kabu nagu andrö, 'Ya'e zanema ondröitania. Da tabunu ia, ena'ö möi khöda gondröita andrö!'
41012008	Lara'u nono andrö, labunu. Latibo'ö baero kabu mbotonia."
41012009	Isofu Yesu, "Hadia nilau zokhö kabu nagu andrö? Lö tola lö'ö tohare ia ba wamunu sangahalö ba kabunia andrö, ba ibe'e kabunia ba zangahalö bö'ö.
41012010	Tatu no mibaso ayati da'e ba Mbuku Ni'amoni'ö, 'Kara si lö lafake sotomo no tobali kara sabölö moguna.
41012011	Nilau Zo'aya da'ö; no fondrege zi sökhi!' "
41012012	Me larongo ira salaw̃a niha Yahudi gamaedola Yesu andrö, la'alui lala ba wondra'u Ya'ia, börö me aboto ba dödöra wa khöra Itandrösaigö da'ö. Ba hiza, ata'u ira niha sato. Andrö lalau mofanö, laröi Yesu.
41012013	Ba lafatenge ndra Farizai'o awö zi fao khö Herode ösa ba wanandraw̃aisi Yesu faoma fanofu.
41012014	Möi ira khö-Nia ba lamane, "He Guru, ma'ila wa niha satulö tödö Ndra'ugö ba lö ba dödö-U mbua gera'era niha gofu haniha ia. Öfahaö zindruhu somasi Lowalangi ba niha, börö me lö Öfaigi mbawa niha. Tandraigö w̃a'ö khöma, 'Na tabu'a mbeo khö Razo ba Roma, hadia lö itegu amakhoita agamada? Hadia si lö tola lö'ö tabu'a mbeo andrö, ma zui lö'ö?' "
41012015	I'ila Yesu gera'erara. Itema lira Imane, "Hana wa omasi ami mitandraw̃aisi-Do? Miforoma'ö khö-Gu sambua gefe firö."
41012016	Labe'e khö-Nia sambua gefe firö. Aefa da'ö Isofu Yesu, "Gambara ba töi haniha da'e?" Lamane, "Kaizaro!"
41012017	Imane Yesu, "Na si manö, be'e khö Kaizaro hadia dana khö Kaizaro, ba be'e khö Lowalangi hadia dana khö Lowalangi." Ahöli dödöra wamondrongo fehede-Nia.
41012018	Ba so ösa ndra Sadukai'o sangondrasi Yesu. (Ya'ira zanguma'ö wa lö femaoso niha na no aefa mate.)
41012019	Lamane khö Yesu, "He Guru, no ibe'e goroisa khöda Moze: 'Na mate samösa ndra matua iröi ndrongania, ba lö ono khöra, ba lö tola lö ihalö ndrongania andrö talifusönia; ena'ö ifonga'ötö dalifusönia andrö si no mate.'
41012020	So dafitu zi fatalifusö. Mangowalu zia'a, ba mate ia lö ono.
41012021	Mangowalu ganete da'ö ba ndra'alawe andrö, ba mate göi lö ono. Si manö göi zalua ba ganete da'ö,
41012022	ba simanömanö zalua irugi zi dafitu. Ba gafuriatania mate göi ndra alawe andrö.
41012023	Na ifuli auri ira dania ba ngaluo wemaoso zi mate, ha donga ndra'alawe andrö? Börö me dafitu manö ira no oi mangowalu khönia!"
41012024	Imane Yesu, "No elungu sibai wangerangerami. Börö me lö aboto ba dödömi Mbuku Ni'amoni'ö: ba lö göi aboto ba dödömi wa'abölö Lowalangi.
41012025	Börö, na ifuli auri niha si mate dania, lö mangowalu ira sa'ae, auri ira hulö mala'ika ba zorugo.
41012026	Ba sanandrösa ba zi mate sauri mangawuli, hadia lö irai mibaso ba Mbuku Moze sanandrösa ba za'asa'a mao si hola andrö? Bakha ba ayati andrö muhede Lowalangi khö Moze Imane, 'Lowalangi Gaberahamo Ndra'o, Lowalangi Giza'aki ba Lowalangi Yakobo.'
41012027	Lowalangi andrö tenga Lowalangi zi mate. No Lowalangi niha sauri Ia. No elungu sibai wangerangerami andrö!"
41012028	Tohare samösa zangila amakhoita ba wamondrongo fahuhuosa Yesu khö ndra Sadukai'o andrö. I'ila wa no enahöi wanema Yesu lira. Andrö isofu khö Yesu, "Hadia goroisa sabölö moguna moroi ba goroisa fefu?"
41012029	Itema li Yesu, "Oroisa sabölö moguna, ya'ia da'ö: 'Mifondrondrongo ya'ami niha Gizera'eli! Ha samösa Zo'aya Lowalangida, ha Ya'ia Zo'aya.
41012030	Omasi'ö Zo'aya Lowalangiu moroi si'aikö ba dödöu, nosou ma'asambua, ba horigö fefu wa'abölöu awö gera'erau.'
41012031	Ba oroisa sabölö moguna fanete da'ö: 'Omasi'ö nawöu, si mane fa'omasiu ndra'ugö.' Lö sabölö moguna ba goroisa baero zi dua mbalö andrö."
41012032	Imane sangila amakhoita andrö khö Yesu, "Faudu sibai wanema li andrö, Ama! Duhu niw̃a'ö-U: Ha So'aya andrö Lowalangi. Lö Lowalangi tanö bö'ö.
41012033	Ba lö tola lö'ö i'omasi'ö Lowalangi andrö niha moroi si'aikö ba dödönia, awö wa ihorigö wa'abölö fefu wangerangerania. Lö tola lö'ö göi i'omasi'ö niha bö'ö si mane fa'omasinia ia samösa. Abölö sökhi da'ö moroi ba wame'e sumange urifö awö zumange tanö bö'ö khö Lowalangi."
41012034	I'ila Yesu wa sökhi sibai wanema li zangila amakhoita da'ö. Andrö Imane khönia Yesu, "No arakhagö tobali ono mbanua Lowalangi ndra'ugö." Aefa da'ö samösa lö si barani sa'ae mame'e fanofu khö Yesu.
41012035	Me mamahaö Yesu ba Nomo Zo'aya, Isofu Imane, "Hewisa wa law̃a'ö ira sangila amakhoita wa Razo Sangorifi andrö ma'uwu Dawido?
41012036	Ba Dawido samösa ni'o'ou Geheha Lowalangi wanguma'ö, 'No Iw̃a'ö So'aya khö Zo'aya ya'o: dadao ba gambölö-Gu irege Ube'e barö gaheu zi fa'udu khöu.'
41012037	Na ikaoni Razo Sangorifi andrö Dawido, 'So'aya', hewisa wa tola ma'uwu Dawido Ia?" Niha sato si so ba Nomo Zo'aya, omasi sibai ira wamahaö Yesu.
41012038	Iw̃a'ö khöra Yesu, "Mi'angelama khö ndra sangila amakhoita. Omasi mowaöwaö ira ba lafake mbaru sanau ena'ö nifozumazumange ira ba mbanua.
41012039	Omasi ira nahia soadu ba gosali ba he ba gowuloa.
41012040	Lalimo ndra lakha mbanua ba larabu nomora. Ba wamini'ö fa'alösökhira andrö, la'anau'ö wangandröra. Abölö abua huku si göna ya'ira dania!"
41012041	Me dumadao Yesu föna naha game'ela ba Nomo Zo'aya, Ifaigifaigi niha samae'e kefe ba naha andrö. Ato niha si kayo same'e kefe sebua;
41012042	ba so göi lakha mbanua si numana. Ibe'e dombua gefe loga, kefe sabölö ide'ide.
41012043	Ikaoni ndra nifahaö-Nia Yesu ba Imane khöra, "Mitöngöni da'e: no abölö ebua gefe nibe'e lakha mbanua andrö moroi ba nibe'e danö bö'ö.
41012044	Börö me tanö bö'ö andrö labe'e gefe ba naha game'ela, si töra zi so khöra. Ba lakha mbanua andrö si numana sibai no ibe'e fefu hadia ia zi so khönia."
41013001	Aefa da'ö mofanö Yesu, Iröi Nomo Zo'aya. Muhede samösa moroi ba gotalua ndra nifahaö-Nia imane, "He Amagu Guru, faigi atö gosali andrö. Faigi garania. Fondrege wa'asökhi!"
41013002	Itema li Yesu, "Ö'ila gosali sebua andrö? Sambua lö'ö dania kara gosali andrö si te'anö ba nahiania. Oi ladudugö fefu."
41013003	Me larugi Hili Zaitu, dumadao Yesu gametahö Nomo Zo'aya. La'ondrasi Ia ira Fetero, Yakobo, Yohane ba Andrea edöna fahuhuo ira khö-Nia ba zi lö nihaniha.
41013004	Lamane khö-Nia, "Tandraigö ombakha'ö khöma, hawa'ara alua da'e fefu? Ba hadia dandratandra wa lö ara tö alua ia?"
41013005	Imane Yesu, "Mi'angenanö, fa böi lalimo ami niha.
41013006	Ato dania zi so niha sangoguna'ö töi-Gu ba lamane, 'Ya'odo Ia!' Ba ato zamaelungu niha.
41013007	Na mirongo höngöhöngö wasuwöta awö duria wanuwö, böi mi'ata'ufi. Lö tola lö'ö alua zi mane da'ö, ba tenga nasa inötö luo safuria da'ö.
41013008	Soi si sambua isuwö soi tanö bö'ö. Öri si sambua isuwö nöri tanö bö'ö. Gofu heza misa alua ndruru danö awö lofo sabölöbölö. Awena börötania fefu da'ö, hulö wa'afökhö nirasoi ndra'alawe ba wo'ono.
41013009	Ba mi'angenanö, börö lara'u ami dania ba la'ohe föna zanguhuku ba agama. Labözibözi ami ba nomo wangandrö. La'ohe ami föna ndra samatörö ba razo börö Ndra'o. Ba da'ö ginötö si sökhi khömi ba wamaduhu'ö Ya'o khöra.
41013010	Börö me turia Somuso Dödö andrö soroi Lowalangi lö tola lö la'ombakha'ö ba niha fefu soi.
41013011	Ba na lara'u ami awö wa la'ohe ami föna zanguhuku, böi mibusi dödömi hadia ia zinangea miw̃a'ö. Na no irugi inötö wehede, miw̃a'ö manö hadia ni'ombakha'ö Zo'aya khömi ba ginötö andrö. Börö me fehede niw̃a'ömi andrö tenga fehedemi. No moroi ba Geheha Lowalangi.
41013012	I'afökhöi tödö dalifusönia niha ba wamunu. Da'ö göi dania zalua ba gotaluara nama nononia. La'uduni dania namara awö ninara iraono ba labe'e ira ba zamunu niha.
41013013	La'afökhöi tödö dania ami niha börö Ndra'o. Ba sanau ölö irugi gamozua da'ö ni'orifi dania."
41013014	"Mi'ila dania 'Wa'alösökhi Zamakiko andrö,' musindro ba zi tenga sinangea nahiania. (Angombakhata ba zombaso: Ya'aboto ba dödömi geluaha da'e!) Ba ginötö da'ö akha moloi ba hili niha sowanua ba Yudea.
41013015	Niha si so yaw̃a ba dete zagö nomo böi yamöi tou wanga'i hadia ia ba nomo.
41013016	Niha si so ba nowi böi yamangawuli ba wanga'i barura sebua.
41013017	Alai wa'afökhö ngaluo andrö ba ndra alawe sanabina ba ina si so ono sawuyu!
41013018	Mi'angandrö khö Lowalangi, ena'ö böi alua da'ö ba ginötö mbaw̃a deu.
41013019	Ba ginötö safökhö andrö so dania wa'abu dödö, si lö irai alua ba gulidanö andre, i'otarai me Iwöwöi gulidanö Lowalangi irugi da'e, ba lö göi dania alua sa'ae.
41013020	Na lö I'adogo'ö ginötö andrö Lowalangi, ba samösa lö sauri niha. Ba börö mbanua nituyu-Nia andrö wa I'adogo'ö ginötö andrö Lowalangi.
41013021	Ba ginötö da'ö, na so niha sanguma'ö khömi, 'Hiza, razo sangorifi andrö so Ia ba da'e!' ma zui 'Hiza, so Ia ba da'ö!' -- böi faduhu dödömi ba niha andrö.
41013022	Börö me tohare dania razo sangorifi sofaya ba sama'ele'ö sofaya. Lafazökhi halöw̃ö sahölihöli dödö awö dandra sahölihöli dödö ba wamaelungu banua Lowalangi. Ba tola lalimo mbanua Lowalangi nituyu andrö göi.
41013023	Andrö mi'angelama! No Uhönagö U'ombakha'ö khömi fefu da'ö fatua lö alua."
41013024	"Na no aefa ginötö wamakao andrö, ogömigömi luo, ba lö mohaga sa'ae mbaw̃a.
41013025	Atoru ndröfi moroi ba mbanua, ba humeuheu wangaro mbanua si yaw̃a.
41013026	Ba ginötö da'ö oroma dania wa'atohare Nono Niha andrö ba lawuo, si fao fa'abölö ba lakhömi sebua.
41013027	Ba Ifatenge dania mala'ikania andrö ba wangowuloi banua-Nia ba zi öfa watalinga danö i'otarai mbalö danö si föfö irugi gahe mbanua."
41013028	"Sökhi mihalö wamahaö moroi ba döla ara. Na owuge'e duturunia ba ombuyu, ba ibörögö molehelehe, ya'aboto ba dödömi no ahatö mbaw̃a lökhö.
41013029	Si manö göi na mi'ila agalua zi manö, ya aboto ba dödömi wa no ahatö sibai ginötönia.
41013030	Ya'aboto ba dödömi! Alua dania fefu da'ö fatua lö mate fefu niha sauri iada'e.
41013031	Taya mbanua si yaw̃a awö danö, ba lö awu'a li-Gu."
41013032	"Hew̃a'ae si manö, samösa göi lö sangila hadia mbaw̃a awö ginötönia. Mala'ika ba zorugo lö la'ila, Ono göi lö'ö, ha Ama zangila.
41013033	Andrö böi miförö ba mi'angenanö, börö me lö mi'ila hawa'ara ginötönia.
41013034	Salua andrö hulö niha sondröi omonia ba sofanö ba danö soröu. Ifaw̃a'ögö khö ndra sawuyunia ba wondrorogö omonia, ba ibe'e halöw̃ö zamösana. Ba zanaro ba mbawa ndruhö mangoroi ia ena'ö lahaogö wanaro.
41013035	Börö da'ö, böi miförö, me lö mi'ila hawa'ara mangawuli zokhö omo andrö, ma ba zi tanö owi, ma ba zi talu mbongi, ma ba wa lö aratö moluo, ma zui na no moluo.
41013036	Na tohare ia lö mudönadöna, böi ya'i'ila ami no mörö.
41013037	Ba hadia niw̃a'ö-Gu andre khömi, ba Uw̃a'ö göi ba niha fefu: böi miförö."
41014001	Dua wongi tö luo Fasa ba luo Gowasa Roti si Lö Mu'aisöni. La'alui lala ira ere sebua ba sangila amakhoita ba wondra'u Yesu ba zi lö oroma, ba ba wamunu Ya'ia.
41014002	Ba lamane, "Böi talau da'ö ba ginötö Gowasa, börö ma dania humufa niha."
41014003	Me so Yesu ba Mbetania, ba nomo Zimoni si no irai mofökhö bou auri, so ndra alawe sangondrasi Ya'ia. I'ohe sambua mbulibuli so'ösi fanikha samohua. Sebua böli wanikha andrö, nifazökhi moroi ba w̃a'a geu samohua. Iboto mbulibuli ba ifaduwa ba högö Yesu wanikha andrö, me mangamanga Ia.
41014004	Ba so ösa zi so ba nomo andrö zofönu, faoma lamane khö nawöra, "Hadia guna wa i'alimagösi wanikha samohua andrö?
41014005	Tola mu'amawa ia mena'ö ba tatema mböli tölu ngaotu firö; ba kefe andrö tola mube'e ba niha si numana!" Mofönu ira ba ndra alawe andrö.
41014006	Ba hiza Imane Yesu, "Böi mitegu ia! Hana wa mibusi dödönia? No ilau zi sökhi ba soadu khö-Gu.
41014007	Lö mamalö so ba gotaluami zi numana. Ba hiza tenga si'ogötö'ö so Ndra'o khömi.
41014008	No ilau zi tola ia ira alawe andre. Fatua lö irugi inötönia, no ihönagö ibayoini Ndra'o fanikha samohua ba wogo'o Ya'o.
41014009	Ya faduhu dödömi ba zi sagörö ulidanö, gofu heza la'ombakha'ö Duria Somuso Dödö soroi Lowalangi, ba tedunödunö göi nilau ndra alawe andre ba wanörö tödö ya'ia."
41014010	Yuda banua Gariota, samösa moroi ba gotalua nifahaö Yesu si felendrua. Möi ia khö ndra ere sebua ba wemanga mböli Yesu khöra.
41014011	Ba omuso sibai dödöra me larongo zi manö, ba lafabu'u wame'e kefe khö Yuda. Andrö ibörötaigö i'alui lala senahöi Yuda ba wemanga böli Yesu.
41014012	Ba ngaluo si föföna ba Gowasa Roti si Lö Mu'aisöni, la'ondrasi Yesu ira nifahaö-Nia. Sito'ölönia ba luo da'ö lataba mbiribiri Fasa. Börö da'ö lasofu khö Yesu ira nifahaö-Nia, "Heza zomasi'Ö mafa'anö gö Wasa khö-U, Ama?"
41014013	Ifatenge darua ba gotaluara Yesu. Imane, "Mi'ae miyomo ba mbanua, ba da'ö dania falukha ami samösa ndra matua solohe rumbi so'ösi idanö. Mi'o'ö ia,
41014014	ba nomo si möi ia yomo, ba khö zokhö omo andrö, mimane, 'Isofu khöu Guru, heza nahia I'a Wasa si fao ira nifahaö-Nia?'
41014015	Ituturu dania khömi niha andrö sambua mbate'e sebua ba zi sagötö, ba nomo andrö. No mufa'anö mbate'e andrö, awö gamagama fefu. Mifa'anö ba da'ö khöda."
41014016	Ba möi nifahaö Yesu si darua andrö ba fasa. Ba da'ö alua fefu zi mane ni'ombakha'ö Yesu. Lafa'anö Wasa ba da'ö.
41014017	Bonginia, tohare Yesu awö ndra nifahaö-Nia si felendrua.
41014018	Me no dumadao ira ba meza, Imane khöra Yesu, "Mifondrondrongo da'e: samösa ba gotaluami zi manga mböli-Gu, si manga awö-Gu iada'e."
41014019	Abu dödö ndra nifahaö Yesu. Ba oi zara lasofu khö Yesu, "Hadia ya'odo Ama?"
41014020	Imane Yesu, "Samösa ia moroi ba gotaluami si felendrua andre. Ya'ia zi falulu manga khö-Gu.
41014021	Mate dania Nono Niha andrö si mane si no musura bakha ba Mbuku Ni'amoni'ö. Ba alai niha si manga mböli Nono Niha andrö! Abölö sökhi ba niha andrö na lö irai tumbu ia mege!"
41014022	Me manga na ira, Ihalö roti Yesu I'aohasi gölö Lowalangi. Iboboto roti andrö, aefa da'ö Ibe'e khö ndra nifahaö-Nia Imane, "Mi'a, boto-Gu da'e!"
41014023	Aefa da'ö Ihalö sambua mako nagu. I'aohasi gölö Lowalangi, ba Ibe'e mako andrö khö ndra nifahaö-Nia. Aefa da'ö labadu nagu andrö dozi ira.
41014024	Imane Yesu, "Do-Gu da'e sanga'aro'ö fawu'usa li Lowalangi, ba do nifaduwa salahi zato.
41014025	Ya faduhu dödömi: Lö Ubadu nagu andre sa'ae irugi ginötö wamadu-Gu agu si bohou si fao ya'ami ba Gulidanö si Bohou khö Nama-Gu."
41014026	Aefa da'ö la'anunöisi sambua zinunö. Ba aefa manunö ira, möi ira ba Hili Zaitu.
41014027	Imane khöra Yesu, "Moloi ami fefu dania miröi Ndra'o. Börö me no musura ba Mbuku Ni'amoni'ö, 'Ibunu dania gubalo andrö Lowalangi, ba muzawili mbiribiri andrö.'
41014028	Ba na no aefa maoso Ndra'o mangawuli, ba Ufowaöwaö fönami we'amöi ba Galilea."
41014029	Imane Fetero, "Lö'ö, he laröi Ndra'ugö fefu Ama, ba ya'o ba lö uröi Ndra'ugö."
41014030	Imane khönia Yesu, "Töngöni, bongi andre göi, lö fakhamö mendrua kali miwo manu silatao, ba no medölu ö'osilö'ögö Ndra'o."
41014031	Ifuli i'abe'e'ö wanguma'ö Fetero, "Ba he matedo awö-U Ama, ba ma'ifu lö uw̃a'ö wa lö u'ila Ndra'ugö!" Ba fefu nifahaö bö'ö oi law̃a'ö zi manö göi.
41014032	Ba larugi sambua nahia nifotöi Gezemane. Imane Yesu khö ndra nifahaö-Nia, "Midadao ba da'e fatua möi Ndra'o mangandrö."
41014033	I'ohe awö-Nia ndra Fetero, Yakobo ba Yohane. Ibörötaigö ihawui Ia fa'ata'u ba fa'abu dödö.
41014034	Imane ba nifahaö-Nia si datölu andrö, "Wa'abu dödö-Gu, hulö zi mate Ndra'o. Mi'iagö da'e ba böi miförö!"
41014035	I'aröu'ö Ia Yesu ma'ifu ba Ibalöduhini tou danö wangandrö. Ba wangandrö-Nia I'andrö ena'ö italu'i Ia famakao andrö.
41014036	Imane, "He Ama, Amagu, lö hadia ia si tebai Ndra'ugö. Heta khö-Gu wamakao andrö. Ba böi ya'alua ba zomasi Ndra'o, ya'alua ba zomasi Ndra'ugö."
41014037	Aefa da'ö mangawuli Yesu ba I'ila no momörö ndra nifahaö andrö. Imane Yesu khö Wetero, "He Simoni, hadia si mörö ndra'ugö? Ha ba zi sambua za manö, tebai zi lö mörö ndra'ugö?"
41014038	Aefa da'ö Imane khöra Yesu, "Böi miförö, mi'angandrö faböi itörö ami fanandraigö. Omasi dödömi wamalua si sökhi, ba hiza lö fa'abölömi me no ambö fa'abölö nösi."
41014039	Ifuli möi mangandrö Yesu, fagölö manö wangandrö-Nia si mane mege.
41014040	Aefa da'ö Ifuli Ia khö ndra nifahaö-Nia, ba I'ila no mörö göi ira, me no abölö wanuköura. Ba lö la'ila hadia niw̃a'öra khö Yesu.
41014041	Me mangawuli Yesu khöra ba zi medölu kali, Iw̃a'ö khöra Yesu, "Hadia mörö ami nasa ba molombase? No abönö! Hiza, no irugi inötö labe'e ba danga niha si so horö Nono Niha.
41014042	Mifaoso, mofanö ita. Hiza! No tohare niha si manga mböli-Gu andrö!"
41014043	Fatua na muhedehede Yesu, i'anemai'ö tohare Yuda, samösa moroi ba gotalua ndra nifahaö-Nia. Fao khönia niha sato solohe föda ba fagado. No nifatenge ndra ere sebua, ba sangila amakhoita awö ndra salaw̃a niha Yahudi andrö ira.
41014044	No ibe'e dandra si manga mböli andrö. Imane khöra, "Niha si fa'ago bawa khögu, da'ö nihania. Mira'u Ia ba mi'ohe Ia ba mi'a'aro'ö wanaro Ya'ia."
41014045	Me tohare Yuda, idölö ia khö Yesu ba imane, "He Amagu Guru!" Aefa da'ö fa'ago bawa ia khö Yesu.
41014046	Niha si fao khö Yuda andrö lara'u Yesu ba laböbö danga-Nia.
41014047	Samösa zi so ba da'ö zanöbi föda ba igukhui dalinga zawuyu gere sebua irege aetu.
41014048	Imane khöra Yesu, "Hadia, sorabu Ndra'odo andre, wa tohare ami molohe föda awö wagado ba wondra'u Ya'o?
41014049	Ero ma'ökhö Ndra'o ba Nomo Zo'aya, ba lö mira'u Ndra'odo. Ba hiza no si manö ena'ö alua hadia ia zi no musura ba Mbuku Ni'amoni'ö."
41014050	Oi moloi ndra nifahaö Yesu, laröi Ia.
41014051	So samösa nono matua solo'ö Ya'ia samake baru muko. Ba lara'u ia mena'ö niha sato.
41014052	Ba iheta mbarunia andrö moloi ia lö nukhanukha.
41014053	La'ohe Yesu ba nomo gere sebua. Ba da'ö owulo ira, awö ndra salaw̃a niha Yahudi ba sangila amakhoita.
41014054	I'o'ö Yesu Fetero, irugi golayama nomo gere sebua, ba da'ö mudadao ia, ilau moleu awö ndra sanaro ba da'ö.
41014055	Ba la'alui zi tobali lohelohe ira ere sebua awö Zanguhuku ba Agama ba wamöbögö horö khö Yesu, ena'ö la'etu'ö huku famunu khö-Nia. Ba hiza ma'ifu lö lasöndra.
41014056	Ato sasi nikaoni ba wame'e famaduhu'ö faya khö Yesu. Ba fefu wamaduhu'ö nibe'era oi lö faoma.
41014057	Ba so ösa sasi muzizio ira ba labe'e wamaduhu'ö faya sanandrösa khö Yesu.
41014058	Lamane, "No marongo wehede niha andre sanguma'ö, 'Ududugö dania nomo Lowalangi andre nifazökhi danga niha, ba ha tölu ngaluo Ufuli U'otomosi si tenga nifazökhi danga niha.' "
41014059	Ba hiza oi lö faoma wamaduhu'ö niha andrö.
41014060	Ba muzizio gere sebua fönara fefu, isofu khö Yesu, "Hadia lö Ötema li wangadura Ya'ugö andrö fefu?"
41014061	Ba lö hedehede Yesu. Ma'ifu lö Itema li. Ifuli isofu khönia ere sebua andrö imane, "Hadia Ya'ugö Razo Sangorifi andrö, Ono Lowalangi fondrege Ni'amoni'ö?"
41014062	Imane Yesu, "Ya'odo da'ö! Ba mi'ila dania Nono Niha andrö dumadao ba gambölö Lowalangi Fondrege Zabölö, so Ia ba lawuo moroi mbanua si yaw̃a!"
41014063	I'anema'ö isika nukhania ere sebua ba imane, "Lö moguna sa'ae sasi!
41014064	No mirongo samösa wehede-Nia fango'aya Lowalangi. Iada'e hadia gangetulami?" Ba la'etu'ö fefu wa no mosala Yesu, ba sinangea nihuku famunu.
41014065	Ba ibörötaigö ladidiloi Yesu. La balugö hörö-Nia ba laböbözi Ia, lamane, "Tandraigö tahö, haniha zamözi Ya'ugö?" Fao göi ndra sanaro andrö wamözi Yesu.
41014066	Fatua so ba golayama Wetero, ba tohare samösa ndra alawe sawuyu gere sebua.
41014067	Me i'ila moleu Wetero ba zinga galitö, ihaogö wamaigi mbawa Wetero ba imane, "Ya'ugö göi nifahaö Yesu banua Nazareta andrö?"
41014068	Ba i'osilö'ögö Fetero, imane ba zawuyu andrö, "Hadia niw̃a'öu, lö aboto ba dödögu." Aefa da'ö numalö Wetero ba mbawa göli nomo gere sebua andrö. [Ba ginötö da'ö sibai, miwo manu.]
41014069	Ifuli i'ila Wetero sawuyu ira alawe andrö ba da'ö. Imane ba niha si so andrö, "Niha andrö samösa moroi ba gotalua nifahaö Yesu!"
41014070	Ba ifuli i'osilö'ögö Fetero. Lö ara aefa da'ö, lamane zui niha si so ba da'ö khö Wetero, "Tebai lö'ö, ya'ugö samösa ba gotaluara, börö me moroi ba Galilea ndra'ugö!"
41014071	Ibörötaigö möi ba hölu Wetero. Imane, "He mate, lö u'ila haniha niw̃a'ömi andrö!"
41014072	Ba ginötö da'ö sibai göi miwo manu si mendrua. Itörö tödö Wetero niw̃a'ö Yesu khönia wanguma'ö, "Lö fakhamö miwo manu si mendrua, ba no tölu kali öfaduhu'ö wa lö ö'ila Ndra'odo." Ba ilau mege'ege Fetero, irege adö'udö'u ia.
41015001	Sahulö wongi sibai, ba mamagölö fefu ndra sanguhuku ba agama si fao ira ere sebua ba salaw̃a niha Yahudi awö ndra sangila amakhoita. Laböbö Yesu, ba la'ohe khö Wilato.
41015002	Isofu Filato khö Yesu, "Hadia sindruhu Razo niha Yahudi Ndra'ugö?" Itema linia Yesu Imane, "Si manö wanguma'öu."
41015003	La'oya'ö wangadu ira ere sebua sanandrösa khö Yesu.
41015004	Ifuli isofu zui Filato, "Hadia lö omasi'Ö Ötema li? Wa'oya wangadura sanandrösa khö-U!"
41015005	Ba ma'ifu lö Itema li Yesu, irege ahölihöli dödö Wilato.
41015006	Ero'ero Owasa Fasa, si to'ölönia i'efa'ö samösa nikuru Filato molo'ö somasi niha sato.
41015007	Bakha ba gurunga, ba gotalua zamara'u si no mamunu niha me alua wa'udusa, so samösa zotöi Baraba.
41015008	Owulo niha sato khö Wilato, ba la'andrö ena'ö i'efa'ö samösa niha nikuru si mane si to'ölö.
41015009	Isofu khöra Filato, "Hadia omasi ami na u'efa'ö Razo niha Yahudi andrö khömi?"
41015010	I'ila Filato wa labe'e ba dangania Yesu ira ere sebua börö wa'afökhö dödöra khö-Nia.
41015011	Lafawe'e niha sato ira ere sebua ena'ö la'andrö khö Wilato wangefa'ö Baraba.
41015012	Ifuli muhede Wilato ba niha sato andrö, "Na si manö, hadia nilaugu ba niha nifotöi Razo niha Yahudi andrö?"
41015013	Mu'ao ira lamane, "Foröfa Ia!"
41015014	Isofu Filato imane, "Ba hadia horö-Nia?" Ba la'abölögö we'ao, "Foröfa Ia!"
41015015	Ba omasi Wilato itörö zomasi dödö niha sato andrö, i'efa'ö khöra Mbaraba. Aefa da'ö ifaw̃a'ögö ba niha ena'ö laböbözi Yesu ba awena ibe'e niforöfa.
41015016	La'ohe Yesu ira saradadu ba naha wanguhuku ba nomo gubernur. La'owuloi fefu zaradadu.
41015017	Aefa da'ö labe'e mbaru sobowo doru khö Yesu, awö dakula nifazökhi moroi ba ndroi labe'e ba högö-Nia.
41015018	Aefa da'ö ba la'owai Ia, lamane, "Ya'ahowu Razo niha Yahudi!"
41015019	Ba labözi högö Yesu faoma si'o, ladidiloi Ia ba lalau mangalulu föna-Nia.
41015020	Me no aefa la'o'aya Yesu, ba labokai mbaru sobowo doru andrö lafuli labe'e khö-Nia nukha-Nia. Ba la'ohe Ia baero ba wamoröfa Ya'ia.
41015021	Me larugi dalu lala ba lafaso samösa niha ba wolohe röfa Yesu. Awena so niha andrö moroi ba mbanua numalö ba fasa. (Töinia Simoni moroi ba mbanua Girene ama ndra Alesandro ba Rufu.)
41015022	Ba la'ohe Yesu ba zi sambua nahia sotöi Gologota, eluahania "Nahia Zole Högö".
41015023	Ba da'e lafabadugö khö-Nia nagu nifaruka emuri, ba hiza lö omasi Yesu Ibadu.
41015024	Aefa da'ö laforöfa Ia. Ba lafaosa nukha-Nia, lalau fadahödahö ba wangahonogöi dana ba zamösana.
41015025	Alua wamoröfa andrö bözi siw̃a sahulö wongi.
41015026	Yaw̃a röfa-Nia no labe'e zinura wangadura khö-Nia, ya'ia da'ö: "Razo Niha Yehuda".
41015027	Fao ba wamoröfa Yesu andrö darua niha sorabu; samösa ba gambölö ba samösa tanö ba gabera-Nia. [
41015028	Ba zi manö alua nisura ba Mbuku Ni'amoni'ö; ya'ia: "No tebe'e ia awö zebua horö."]
41015029	Dozi niha sanörö ba nahia da'ö oi lafalikhölikhö ira ba la'o'aya Yesu. Lamane, "He Ya'ugö somasi manudugö Omo Lowalangi ba sangotomosi ya'ia ba zi tölu ngaluo!
41015030	Tandraigö ae'e tou moroi ba röfa andrö ba orifi'Ö!"
41015031	Si manö göi ndra ere sebua ba sangila amakhoita, la'o'aya Yesu. Faoma lamane khö nawöra, "I'orifi niha bö'ö, ba tebai I'orifi Ia samösa!
41015032	Na Razo niha Gizera'eli Ia, Razo Sangorifi andrö, akha möi Ia tou moroi ba röfa andrö, ena'ö ma'ila ba mamati ndra'aga khö-Nia!" La'o'aya göi Yesu niforöfa andrö si fao awö Yesu.
41015033	Me laluo mato tölu za wa'ara, ba ogömigömi danö ma'asagörö.
41015034	Ba me bözi tölu tanö owi, mu'ao Yesu ebua li-Nia Imane, "Eloi, Eloi, lama sabakhtani?" eluahania, "He Lowalangi-Gu, he Lowalangi-Gu, hana wa Öröi Ndra'o?"
41015035	So ösa ba da'ö zamondrongo fe'ao andrö lamane, "Mifondrondrongo, Ikaoni Gelia!"
41015036	Samösa ba gotaluara i'alio'ö wanga'i rabo, ibe'e ba nagu saisö. Aefa da'ö ibe'e rabo andrö ba mbalö geu, ifabadugö khö Yesu, imane, "Böi ua! Da tafaigi hadia möi Gelia ba wame'e Ya'ia tou moroi ba röfa."
41015037	Ba hiza mu'ao Yesu ebua li-Nia ba aetu noso.
41015038	Ba asika mba'aba'a andrö ba Nomo Zo'aya fabali dua i'otarai si yaw̃a irugi si tou.
41015039	Högö zaradadu si zizio föna röfa andrö, i'ila hewisa wa'amate-Nia. Imane högö zaradadu andrö, "Sindruhu Ono Lowalangi Niha andrö!"
41015040	Ba da'ö so ösa ndra alawe samaigimaigi fefu salua andrö moroi ba zaröu. Ba gotaluara so Zalome, Maria banua Magadala, ba Maria ina ndra Yakobo sawuyuwuyu awö Yose andrö.
41015041	Ya'ira ndra alawe solo'ölo'ö ba sanolo Yesu me so Ia ba Galilea. Ba ato ndra alawe bö'ö ba da'ö si möi ba Yeruzalema si no fao khö Yesu.
41015042	No ibörötaigö bongi me tohare Yosefo banua Garimatea. Ya'ia samösa ndrotondroto Zanguhuku ba Agama nifosumange, ibalobaloi göi hawa'ara ibörötaigö wamatörö-Nia Lowalangi si mane Razo. Inötö wama'anö luo da'ö (luo fatua lö luo Sabato). Börö da'ö lö ata'u Yosefo we'amöi khö Wilato ba wangandrö boto Yesu.
41015044	Ba ahölihöli dödö Wilato me irongo wa no mate Yesu. Ifatenge samösa niha ba wogaoni högö zaradadu ba isofu khönia hadia no ara me mate Yesu.
41015045	Me irongo ni'ombakha'ö högö zaradadu andrö, itehegö Filato khö Yosefo ba wanga'i boto Yesu.
41015046	Ba i'öli muko si sökhi Yosefo. Ba me no labe'e tou mboto Yesu moroi ba röfa, i'olohuni faoma nukha andrö. Aefa da'ö ibe'e mboto Yesu bakha ba lewatö si bohou nikhao ba gara. Aefa da'ö ifagaölö gowe sebua ba wolagö'ö bawa ndruhö lewatö andrö.
41015047	Gasagasa da'ö ba lafaigifaigi ira Maria banua Magadala ba Maria ina Yose heza lako'o Yesu.
41016001	Me no aefa luo Sabato, möi ndra Maria banua Magadala, Maria ina Yakobo ba Salome ba wowöli daludalu nibe'era ba wombayoini boto Yesu.
41016002	Sahulö wongi sibai, ba ngaluo migu, möi ira ba lewatö, me tumbu luo.
41016003	Ba dalu lala faoma lamane khö nawöra, "Haniha zanolo ya'ita ba wamagaölö lagölagö lewatö?" Börö me wa'ebua gowe andrö. Ba hiza, me larugi da'ö, la'ila no tegaölö lagölagö lewatö.
41016005	Ba möi ira bakha ba lewatö andrö. La'ila samösa nono matua sobaru sanau safusi si dadao tanö ba gambölö bakha ba lewatö, ba tokea ira.
41016006	Imane ono matua andrö, "Böi mi'ata'ufi! U'ila wa si möi wangalui Yesu banua Nazareta andrö ami, si no muforöfa. Lö Ya'ia ba da'e. No ifuli auri Ia! Mifaigi nahia ba nibe'e Ya'ia.
41016007	Iada'e mi'ae'e, mi'ombakha'ö duria andre ba nifahaö-Nia, khö Wetero göi. Mimane, 'No Ifowaöwaö fönami ba Galilea. Ba da'ö mi'ila Ia dania si mane si no Iw̃a'ö khömi!' "
41016008	Ba möi ira baero moroi ba lewatö andrö fagohi ira börö wa'atokeara ba fa'ata'ura. Ba lö la'ombakha'ö hadia ia ba niha, börö wa'ata'ura. [
41016009	Möi ndra alawe andrö khö Wetero ba awönia, latutunö fefu zi no i'ombakha'ö khöra ono matua andrö.
41016010	Ba me no aefa da'ö, Yesu samösa zamatenge ira nifahaö-Nia ba wanuriaigö i'otarai gaekhula numalö ba gatumbukha duria-Nia ni'amoni'ö ba si lö tebulö andrö, ya'ia duria wangorifi si lö aetu.] Penyeragaman & Ilustrasi : Ning 18 Nopember 2003
41016011	Ba me larongo wa no auri Yesu, ba wa no i'ila Ia Maria, lö faduhu dödöra.
41016012	Ba aefa da'ö Iforoma'ö Ia Yesu ba nifahaö-Nia si darua andrö, me mowaöwaö ira ba lala numalö ba mbanua si sambua. Fabö'ö lala wangoroma'ö-Nia Ya'ia ba khöra.
41016013	Me mangawuli ira ba la'ombakha'ö hadia zalua andrö ba nifahaö bö'ö. Ba hiza, lö'ö göi faduhu dödöra.
41016014	Ba gafuriata, I'oroma'ö Ia Yesu khö ndra nifahaö-Nia si felezara, me mangamanga ira. Itegu ira börö wa'ambö famati ba wa lö faduhu dödöra ba wamaduhu'ö niha sangila wa no auri Yesu.
41016015	Ba Imane khöra Yesu, "Mi'ae mitöröi gulidanö ma'afefu ba mituriaigö Duria Somuso Dödö andrö soroi Lowalangi.
41016016	Niha samati nibayagö idanö da'ö ni'orifi, ba nihuku niha si lö mamati.
41016017	Ba da'ö dandra wa mamati ira: Niha andrö lafofanö wa'abölö zi lö sökhi ba döi-Gu; fahuhuo ira ba li si lö la'ila eluaha.
41016018	Na latuyu gulö ba na labadu langu famunu ba lö tekiko ira. Na latufa tangara niha sofökhö ba döhö wökhö niha andrö."
41016019	Me no aefa fahuhuo khöra Yesu, ba tefazaw̃a Ia ba zorugo. Ba da'ö mudadao Ia ba gambölö Lowalangi.
41016020	Ba mofanö ndra nifahaö-Nia ba wangombakha turia soroi Lowalangi andrö gofu heza. Ba fao göi awöra Zo'aya ba wamaduhu'ö si fao tandra sahölihöli dödö wa fangombakhara andrö no sindruhu.] [
42001001	Teofilo ni'omasi'ö, No ato niha sanandraigö manura ba mamöfö'ö waöwaö si no alua ba khöda.
42001002	Lasura molo'ö fanutunö niha si no mangila samösa waöwaö salua andrö i'otarai mböröta, ba aefa da'ö lafazaewe duria andrö.
42001003	Ba iada'e, ya'ugö talifusö nifosumange, börö me no uhaogö wamareso ba uzofuzofu i'otarai mböröta, andrö uw̃a'ö tödögu, sökhi na usura sambua wamoturia si toföfö khöu.
42001004	Ulau zi manö, ena'ö aboto ba dödöu fefu zindruhu si no mufahaö ya'ugö.
42001005	Me no tobali Razo Herode ba danö Yudea, so samösa gere sotöi Zakharia. Si fao ba ngenoli gere Abia ia. Fo'omonia sotöi Elisabe, nga'ötö gere göi.
42001006	Fa'auri zi darua andrö no sangomusoi'ö tödö Lowalangi. La'o'ö fefu goroisa awö huku Lowalangi.
42001007	Lö hadöi khöra ono börö me lö tola motanömö niha khö Gelizabe, mendrua manö me no atua ira.
42001008	Samuza ma'ökhö, me tefaudu ginötö wohalöw̃ö ba ngenoli gere ma'uwu Gabia, ihalö halöw̃ö fa'a'ere Zakharia föna Lowalangi.
42001009	Si mane si to'ölö nilau ndra ere, lalau fadahödahö ba wangahonogöi da'ö. Ba aekhu khö Zakharia wanga'i halöw̃ö fe'amöi ba Nomo Zo'aya, awö wanunu kumöyö ba da'ö.
42001010	Mangandrö niha sato, lalau muzizio gasagasa ginötö wanunu kumöyö andrö.
42001011	Ba ginötö da'ö so samösa mala'ika sangoroma'ö ya'ia khö Zakharia. No muzizio mala'ika andrö ba gambölö meza nahia wanunu kumöyö.
42001012	Me i'ila mala'ika andrö Zakharia, tokea ia ba ata'u.
42001013	Imane mala'ika andrö khönia, "Böi ata'ufi, Zakharia! No Itema wangandröu Lowalangi. Mo'ono wo'omou Elizabe, samösa nono matua. Lö tola lö'ö Yohane be'e töinia.
42001014	Somuso tödö ndra'ugö, ba ato niha somuso tödö na no tumbu nono andrö dania!
42001015	Tobali sebua ia wamaigi Lowalangi. Tebai ibadu nagu awö duo. No nifatörö Geheha Lowalangi ia i'otarai wa'atumbunia.
42001016	Ato niha Gizera'eli ni'ohenia mangawuli khö Lowalangi, So'aya ya'ira.
42001017	Tobali ia nifatenge Zo'aya sabölö ba si so kuaso si mane Elia. I'atulö'ö nama khö nononia, ba niha si lö molo'ö idönia'ö mangawuli ba lala satulö. Ba zi manö no ihönagö sambua mbanua si no muhaogö khö Zo'aya."
42001018	Isofu Zakharia khö mala'ika andrö, "Hewisa u'ila wa alua zi manö? No atua ndra'o awö wo'omogu."
42001019	Itema li mala'ika andrö, "Gaberieli ndra'odo. Enoni Lowalangi ndra'o ba Ya'ia zamatenge ya'o ba wangombakha turia somuso dödö andrö khöu.
42001020	Fefu niw̃a'ögu lö tola lö'ö alua ba ginötö si no Ihonogöi Lowalangi. Ba hiza, börö me lö faduhu dödöu, tebai humedehede dania ndra'ugö; tobali ndra'ugö si lö hede irugi ginötö alua fefu zi no uw̃a'ö andre."
42001021	Gasagasa da'ö, labazebaze'ö Zakharia niha sato. Ahölihöli dödöra hana wa'ara sibai ia ba Nomo Zo'aya.
42001022	Me möi ia baero, tebai fahuhuo ia khöra. Lö aetu ibe'e dandra faoma tangania, börö me tobali si lö hede ia. Ba aboto ba dödö niha sato wa no i'ila gangilata bakha ba Nomo Zo'aya.
42001023	Me no awai halöw̃önia ba Nomo Zo'aya, mangawuli Zakharia ba nomo.
42001024	Lö ara aefa da'ö, manabina Gelizabe fo'omonia, i'iagö nomo lima waw̃a wa'ara.
42001025	Imane, "Ba gafuriata Itolo ndra'o So'aya ba Iheta wa'ailagu."
42001026	Me no önö waw̃a dabina Gelizabe, Ifatenge Lowalangi mala'ika Gaberieli ba mbanua Nazareta, ba danö Galilea.
42001027	Tefatenge Gaberieli ba da'ö, ba wolohe turia khö nono alawe, sotöi Maria. No fatunanga nono alawe andrö khö nono matua, sotöi Yosefo, nga'ötö Razo Dawido.
42001028	Ba möi mala'ika andrö khö Maria imane, "Ya'ahowu ndra'ugö nifahowu'ö Zo'aya! Ya mutolo'ö So'aya!"
42001029	Tokea Maria wamondrongo niw̃a'ö mala'ika andrö, ba manofunofu dödönia, hadia geluaha wangowai andrö.
42001030	Imane mala'ika andrö khönia, "Böi ata'ufi Maria, börö me no ni'omasi'ö Lowalangi ndra'ugö.
42001031	Manabina dania ndra'ugö, ba mo'ono ono matua, ba lö tola lö'ö öbe'e töi-Nia Yesu.
42001032	Tobali dania Salaw̃a Ia ba lafotöi Ia Ono Lowalangi Fondrege Zalaw̃a. Ba So'aya Lowalangi dania zame'e khö-Nia dadaoma si mane tua-Nia Razo Dawido.
42001033	Samatörö ma'uwu Yakobo dania Ia ba wa'arazo-Nia irugi zi lö aetu. Ba si lö tebulöbulö wa'arazo-Nia."
42001034	Imane Maria khö mala'ika, "Hewisa wa tola alua zi manö? Ono alawe na ndra'odo."
42001035	Itema linia mala'ika andrö, "So dania Geheha Lowalangi khöu, ba Ilumö'ö ndra'ugö fa'abölö Lowalangi. Da'ö mbörö wa labe'e töi nono andrö Ni'amoni'ö, Ono Lowalangi.
42001036	Ba töngöni da'e: No önö waw̃a manabina göi Gelizabe andrö si tenga bö'ömi, hew̃a'ae lamane niha si lö ono ia awö wa no atua ia.
42001037	Lö si tebai khö Lowalangi."
42001038	Aefa da'ö imane Maria, "Enoni Zo'aya ndra'odo andre; ya'alua khögu fefu zi mane niw̃a'öu." Aefa da'ö iröi Maria mala'ika andrö.
42001039	Lö ara aefa da'ö numalö Maria ba zi sambua banua ba Yudea tanö ba hili.
42001040	Möi ia ba nomo Zakharia. Me möi ia ba nomo andrö i'owai Gelizabe.
42001041	Ba me irongo Elizabe wangowai Maria, maliw̃a nono si so ba dabina Gelizabe. Ba Ihawui Gelizabe andrö Eheha Lowalangi.
42001042	Mu'ao ia imane, "Nifahowu'ö ndra'ugö moroi ba gotalua ndra alawe bö'ö fefu! Nifahowu'ö nono ni'adonogöu dania!
42001043	No nifahowu'ö Zo'aya ndra'o me möi khögu nina Zo'aya ya'o.
42001044	Me urongo wangowaimö, ba maliw̃a nono andre ba dabinagu börö wa'omuso dödö.
42001045	Ya'ahowu ndra'ugö, me faduhu dödöu wa alua niw̃a'ö Zo'aya andrö khöu!"
42001046	Imane Maria, "Isuno Zo'aya tödögu,
42001047	ba owuawua dödögu me Lowalangi Zangorifi ya'o.
42001048	Börö me Itörö tödö-Nia ndra'o, sawuyu-Nia si numana! I'otarai da'e, fefu niha law̃a'ö somuso tödö ndra'o.
42001049	Börö me Lowalangi Fondrege Zabölö zamalua sahölihöli dödö khögu. Ni'amoni'ö döi-Nia.
42001050	Ihakhösi tödö dozi niha sangata'ufi Ya'ia, götögötö wa'ara.
42001051	Faoma tanga-Nia Sabölö Ifazaewe niha si fayaw̃a, Ibali'ö zayazaya gölö fefu ni'era'era dödöra.
42001052	Iheta razo moroi ba dadaomara ba I'alaw̃a'ö niha side'ide.
42001053	I'abusoi'ö zolofo faoma si sökhi fefu ba Ifofanö niha si kayo lö zaozao.
42001054	Ibe'e watolosa ba niha Gizera'eli, enoni-Nia, molo'ö fawu'usa li-Nia khö ndra tuada.
42001055	Lö olifu Zo'aya wawu'usa li-Nia fa'akhö dödö khö Gaberahamo awö ma'uwunia irugi zi lö aetu."
42001056	Toröi Maria khö Gelizabe mato tölu waw̃a wa'ara, awena mangawuli ia ba nomonia.
42001057	Irugi baw̃a Gelizabe wo'ono. Madono ia ono matua.
42001058	Me larongo ira si falazi omo awö ndra talifusönia wa'ebua dödö Zo'aya khö Gelizabe, fao ira göi wa'omuso dödö awönia.
42001059	Me irugi w̃alu bongi wa'ebua nono, möi ira ba wamoto ya'ia. Omasi ira labe'e töi nono andrö Zakharia si mane töi namania,
42001060	ba imane ina nono andrö, "Lö'ö! Lö tola lö'ö Yohane labe'e töinia."
42001061	Lamane khönia, "Lö hadöi ba gotalua ndra talifusöu zotöi si manö."
42001062	Faoma kode, lasofu khö Zakharia hadia döi somasi ia ibe'e khö nononia andrö.
42001063	I'andrö gara wanura Zakharia ba isura, "Yohane döinia." Oi ahölihöli dödöra fefu.
42001064	Ba i'anema'ö tola muhede Zakharia ba isuno Lowalangi.
42001065	Oi ata'u zi falazi omo khönia, ba tehöngö duria andrö fefu ba danö hili Yudea.
42001066	Fefu niha samondrongo da'ö ba oi manofunofu bakha dödöra, "Hadia tobali nono andrö dania?" Noa sa Itolo ia So'aya.
42001067	No Ifatörö Eheha Lowalangi Zakharia, ama nono andrö, andrö wa ifa'ema goroisa Lowalangi. Imane,
42001068	"Tasuno Zo'aya Lowalangi soi Gizera'eli. No tohare Ia ba wangorifi banua-Nia ba ba wangefa'ö ya'ira.
42001069	Ibe'e khöda zangorifi si fahöna fa'abölö, nga'ötö Dawido enoni-Nia.
42001070	Me föna ba zama'ele'ö nifili-Nia, no Ibe'e wawu'usa li-Nia So'aya.
42001071	Wa I'efa'ö ita moroi ba nemalida, ba moroi ba wa'abölö niha si fatiu tödö khöda.
42001072	Ba zi manö I'oroma'ö wa'ahakhö dödö-Nia ndra tuada, ba Ifatörö gamabu'ula li-Nia ni'amoni'ö.
42001073	No fahölu Ia khö duada Aberahamo, ba Ifabu'u wangefa'ö ya'ita moroi ba danga nemalida, ena'ö lö ata'u ita we'amöi enoni-Nia.
42001075	Itehe khöda wolulu fa'aurida föna-Nia awö wangomusoi'ö tödö-Nia ba zi sandrohu fa'aurida.
42001076	Ya'ugö, onogu, nifotöi dania Sama'ele'ö khö Lowalangi Fondrege Zalaw̃a. Oföna Ifatenge ndra'ugö So'aya ba wamokai lala khö-Nia.
42001077	Awö wangoroma'ö ba mbanua-Nia wa te'orifi ira dania, na no I'efa'ö horöra Lowalangi.
42001078	Sahakhö tödö Zo'aya ya'ita ba solomasi; möi Ia ba wangorifi ya'ita. Hulö haga luo si tumbu ba zahulö wongi,
42001079	si manö Ia, Ibe'e haga-Nia ba niha fefu si so ba zogömigömi awö zi so ba wa'ata'u. Ifasao ita ba lala saekhu ba wa'ohahau dödö."
42001080	Itugu ebua ba itugu abölö Geheha nono Zakharia. Toröi ia ba danö si mate, irege irugi inötö iforoma'ö ia ba soi Gizera'eli.
42002001	Me inötö da'ö ibe'e wareta Kaisaro Auguso ena'ö lafasura'ö döira fefu ono mbanua ba Gamatöröw̃a Roma.
42002002	Fanura töi andrö si föföna tefalua me luo gubernur ba danö Ziria Gerenio.
42002003	Numalö fefu niha ba wamanura'ö töira ba mbanuara zamösana.
42002004	Mofanö göi Yosefo moroi ba Nazareta ba danö Galilea, numalö ia ba Mbetilekhema tanö Yudea, nahia wa'atumbu Razo Dawido; börö me nga'ötö Dawido ia.
42002005	Ifatanö'ö döinia Yosefo si fao Maria andrö sinandrania, sanabina.
42002006	Me larugi Mbetilekhema, irugi inötö khö Maria wo'ono.
42002007	Madono ia ono matua, ono sia'a. Ilölö nono andrö faoma nukha, ba ifagaya yaw̃a ba naha gö gurifö; me lö lasöndra nomo nahia wemörö.
42002008	Ba danö andrö so ndra kubalo sanaro biribirira ba mbolo mbenua ba zi bongi.
42002009	Ba i'ondrasi ira mala'ika Zo'aya, ihagaini ira lakhömi Zo'aya, irege ata'u sibai ira.
42002010	Ba hiza, imane khöra mala'ika andrö, "Böi mi'ata'ufi! Hiza, möi ndra'o khömi ba wolohe turia somuso dödö -- turia sangomusoi'ö tödö niha fefu.
42002011	Ma'ökhö andre no tumbu ba mbanua Dawido, Razo Sangorifi, ya'ia Keriso So'aya.
42002012	Da'e dandrania: Mi'ila dania Nono si no mulölö nukha, no tefagaya yaw̃a ba naha gö gurifö."
42002013	I'anema'ö tohare mala'ika sato awö mala'ika no mege, lasuno Lowalangi. Lamane,
42002014	"Lakhömi khö Lowalangi si yaw̃a ba nahia fondrege zalaw̃a! Ba fa'ohahau dödö ba gulidanö, ba niha sangomusoi'ö tödö Zo'aya!"
42002015	Me no mofanö mala'ika andrö ba zorugo, me no laröi ndra kubalo, ba faoma lamane khö nawöra kubalo andrö, "Mitabu möi ita ba Mbetilekhema wamaigi hadia zi no alua andrö, ni'ombakha'ö Zo'aya khöda!"
42002016	Mofanö ira, ba falukha ira Maria ba Yosefo awö Nono andrö si no tefagaya ba naha gö gurifö.
42002017	Me la'ila ira kubalo, latutunö hadia niw̃a'ö mala'ika sanandrösa ba nono andrö.
42002018	Ba oi ahölihöli dödö niha wamondrongo nidunödunö ndra kubalo andrö.
42002019	Ba itanö manö ba dödönia fefu da'ö Maria awö wa ifatoutou tödönia.
42002020	Ba lafuli ira kubalo, lasuno Lowalangi börö me fefu ni'ilara ba nirongora faudu si mane niw̃a'ö mala'ika khöra.
42002021	Me no irugi w̃alu bongi wa'ebua Nono, ba laboto Ia. Labe'e töi-Nia Yesu, töi nibe'e mala'ika khö-Nia fatua lö na tabina Ia.
42002022	Ba me irugi inötö khö Yosefo ba Maria wamalua hada fangamoni'ö molo'ö huku agama nibe'e Moze, ba la'ohe Nono andrö ba Yeruzalema ba wanou'ö khö Zo'aya.
42002023	No musura ba zura Goroisa Zo'aya si mane da'e, "Fefu nono matua sia'a, lö tola lö latou'ö khö Zo'aya."
42002024	Fe'amöi Yosefo awö Maria ba Yeruzalema ya'ia ba wame'e sumange, ya'ia da'ö safasa wune ba dombua nono marafadi, si mane nihonogöi bakha ba zura goroisa Zo'aya.
42002025	Me inötö da'ö so ba Yeruzalema zotöi Simeoni. Niha satulö tödö ia, sangata'ufi Lowalangi ba sombalombaloi inötö wangorifi Lowalangi niha Gizera'eli. Fao khönia Geheha Lowalangi,
42002026	ba no I'ombakha'ö khönia Eheha Lowalangi wa lö mate ia fatua lö ni'ilania Razo Sangorifi nifabu'u Lowalangi.
42002027	Börö wamarou Geheha Lowalangi, möi Zimeoni ba Nomo Zo'aya. Me inötö da'ö la'ohe ira Yosefo ba Maria Yesu si no ide'ide andrö nasa ba wamalua khö-Nia si mane ni'oroi'ö ba wamahaö agama.
42002028	Ihalö Nono andrö Simeoni ba ihahae, isuno Lowalangi, Imane,
42002029	"He So'aya, iada'e no Öfatörö wawu'usa li-Mö andrö. Akha mate zawuyu-Mö andre ba wa'ahono dödö.
42002030	Börö me no u'ila hörögu samösa Zangorifi andrö soroi Ndra'ugö.
42002031	No Ihenagö Zangorifi ba niha fefu soi:
42002032	Hulö haga sohagaini lala ba soi bö'ö, ena'ö la'ondrasi Ndra'ugö; ya'ia haga solohe lakhömi ba mbanua-U niha Gizera'eli."
42002033	Ba ahölihöli dödö nama awö nina Nono andrö, me larongo niw̃a'ö Zimeoni andrö sanandrösa khö Nonora.
42002034	Ifahowu'ö ira Simeoni ba imane khö Maria, ina Nono andrö, "No Ifili Nono andre Lowalangi ba wamakiko ba ba wangorifi niha Gizera'eli sato. Tobali Ia tandra soroi Lowalangi, nifa'udusi niha sato,
42002035	ba börö zi manö tefaehagö ni'era'era dödöra. Ifahö dödöu fa'abu dödö hulö wöda satarö."
42002036	So göi zama'ele'ö ira alawe si no atua sibai, Ana döinia, ono Wanueli, moroi ba mado Gaseri. Me no fitu fakhe mangowalu ia,
42002037	ba tobali lakha mbanua ia, no w̃alu ngafulu a öfa fakhe wa'atuania. Lö iröi Nomo Zo'aya. Bongi ma'ökhö ilulu ia khö Lowalangi ba wangandrö ba ba wamoni.
42002038	Faudu ba ginötö andrö tohare ia, isuno Lowalangi ba fahuhuo ia sanandrösa ba Nono andrö ba niha fefu sombalombaloi inötö wangefa'ö Lowalangi Yeruzalema.
42002039	Me no aefa lafalua fefu goroisa Lowalangi, ba mangawuli ira ba nomora ba Nazareta ba danö Galilea.
42002040	Itugu ebua ba abölö Nono andrö. Fondrege wa'atuatua-Nia ba Ifahowu'ö Ia Lowalangi.
42002041	Ero röfi möi zatua Yesu ba Yeruzalema ba Gowasa Fasa.
42002042	Me no felendrua fakhe wa'ebua Yesu, möi ira ba Wasa andrö, molo'ö si to'ölö ira.
42002043	Me no aefa Wasa, mangawuli ira, ba hiza no toröi nasa Yesu ba Yeruzalema, ba zi lö la'ila ira satua-Nia.
42002044	Lawalinga no fao Ia ba nawöra fao ba wangawuli ba Yeruzalema. Me no ma'ökhö fowaöwaö awena la'alui Ia ba gotalua ndra talifusö awö zi fa'ila khöra.
42002045	Ba hiza lö lasöndra, andrö wa mangawuli ira ba Yeruzalema ba lö labato wangalui.
42002046	Me no tölu ngaluo la'alui, lasöndra Ia no mudadao ba Nomo Zo'aya ba wamondrongo awö wame'e fanofu khö ndra sangila amakhoita.
42002047	Dozi samondrondrongo huhuo-Nia ba oi ahölihöli dödöra ba wa'atuatua-Nia wanema li.
42002048	Ba tobali dödö ndra satua-Nia ba wangila Ya'ia. Imane khö-Nia ina-Nia, "He Onogu, hana wa Ölau khöma zi mane? Ya'o ba Ama-U no sabu tödö ba wangalui Ya'ugö!"
42002049	Itema li Yesu, "Hana wa mi'alui Ndra'o? Hadia lö aboto ba dödömi wa lö tola lö'ö so Ndra'o ba nomo nama-Gu?"
42002050	Ba hiza, lö aboto ba dödö Yosefo ba Maria niw̃a'ö-Nia andrö.
42002051	Aefa da'ö fao Yesu wangawuli ba Nazareta, I'o'ö niw̃a'öra. Fefu zalua andrö itanö ba dödönia ina-Nia.
42002052	Itugu ara ba itugu ebua Yesu, ba itugu tedoudou wa atuatua-Nia awö wa I'omasi'ö Ia Lowalangi ba he göi niha.
42003001	Me no felelima fakhe wamatörö Kaizaro Tiberio andrö, ba gubernur ba Yudea ya'ia Wondrio Filato, ba samatörö ba Galilea ya'ia Herode. Mamatörö göi Wilifo talifusö Herode ba Gituraia ba ba Darakhoniti, ba mamatörö göi Lisania ba Gabilene.
42003002	Si tobali ere sebua ya'ia Hanasi ba Kayafa. Me inötö da'ö humede Lowalangi khö Yohane, ono Zakharia andrö ba danö si mate.
42003003	Andrö möi Yohane ba wanöröi fefu banua ba zinga Nungo Nidanö Yoridano ba wama'ema Turia Lowalangi. Imane Yohane, "Mifalalini gera'erami ba miröi horö, awö wa mifabayagö'ö ami idanö, ena'ö I'efa'ö horömi Lowalangi."
42003004	No musura ba zura Yesaya sama'ele'ö si mane, "So niha si'ao ba danö si mate, 'Mihaogö lala Zo'aya, mifadaya lala-Nia.
42003005	Mitimbu fefu mbawa danö mifadaya fefu hilihili. Mi'adölö'ö lala sabila, ba mi'alösöi'ö lala si redeö.
42003006	Ba la'ila dania fefu niha ba gulidanö I'orifi niha Lowalangi!' "
42003007	Ba ato niha si möi khö Yohane ba wamayagö'ö idanö ya'ira. Imane khöra Yohane, "He ya'ami niha si lö sökhi! Haniha zanguma'ö khömi wa aefa ami ba wönu Lowalangi andrö dania?
42003008	Miforoma'ö ba gamuatami wa no miröi horömi ba wamalalini era'era! Böi miw̃a'ö tödömi, 'Tuama Gaberahamo.' Mitöngöni: Tola Ifazökhi Lowalangi nga'ötö Gaberahamo moroi ba gara andre!
42003009	Ba no tehönagö wato ba wolobö eu fabaya w̃a'ania. Me fefu döla geu si lö sökhi fowua, la'obö ba latibo'ö ba galitö."
42003010	Lasofu ira niha andrö khö Yohane, "Tobali, hadia nilauma?"
42003011	Itema li Yohane, "Niha si so baru dua nga'örö akha ibe'e sagörö ba niha si lö baru; ba si so balazo, akha ibagi ba niha si lö balazo."
42003012	Tohare göi zanema beo ba wamayagö'ö ya'ira idanö khö Yohane. Lasofu khö Yohane, Lamane, "He Guru, hadia nilauma?"
42003013	Imane Yohane khöra, "Böi misugi zi töra moroi ba zi no muhonogöi."
42003014	Ba lasofu göi khönia ira saradadu, lamane, "Hewisa göi ndra'aga? Hadia nilauma?" Imane Yohane khöra, "Böi mifaso niha wame'e kefe khömi gofu haniha ia, ba böi mihalö gefe ba wangadu si lö duhu, ya'abönö khömi gazimi!"
42003015	Ba me luo da'ö ibörötaigö manofunofu dödö niha sato, wanguma'ö, hadia Yohane Razo Sangorifi andrö nibalobaloira.
42003016	Da'ö mbörö wa imane khöra fefu Yohane, "Ubayagö ami faoma idanö, ba abölö ebua moroi khögu dania Ia zi tohare andrö, tenga na'i sinangea ndra'o ba wamokai böbö mbadagahe-Nia. Ibayagö ami dania faoma Eheha Lowalangi ba alitö.
42003017	So ba danga-Nia niru ba wanafi'ö fefu fakhe-Nia irege sökhi. Fakhe I'owuloi ba halasa, ba fefu gadaya Itunu ba galitö si lö matemate!"
42003018	Si manö menemene Yohane ba niha, na i'ombakha'ö khöra duria soroi Lowalangi.
42003019	Itegu Yohane gomandra Galilea, ya'ia Herode, börö wangowalunia khö Herodia, fo'omo dalifusönia, awö fefu zi lö sökhi tanö bö'ö nilau Herode.
42003020	Ba itugu tedou wa lö sökhi Herode awö wa ibe'e ba gurunga Yohane.
42003021	Me no tebayagö idanö fefu niha sato, mubayagö göi idanö Yesu. Me mangandrö Ia, ba teboka mbanua si yaw̃a.
42003022	Ba möi mitou Geheha Lowalangi khö-Nia hulö marafadi. Terongo li moroi ba zorugo sanguma'ö, "Ono-Gu omasiö Ndra'ugö. Wa'omasi-Gu."
42003023	Me Ibörötaigö wamahaö-Nia Yesu, no tölu ngafulu fakhe wa'ebua-Nia. Law̃a'ö niha, ono Yosefo Ia, Yosefo ono Eli,
42003024	Eli ono Mata, Mata ono Lewi, Lewi ono Melekhi, Melekhi ono Yana'i, Yana'i ono Yosefo,
42003025	Yosefo ono Matatia, Matatia ono Gamosi, Amosi ono Na'uma, Na'uma ono Heseli, Heseli ono Naga'i,
42003026	Naga'i ono Ma'ata, Ma'ata ono Matatia, Matatia ono Zema'i, Sema'i ono Yosekho, Yosekho ono Yoda,
42003027	Yoda ono Yohanano, Yohanano ono Resa, Resa ono Zerubabeli, Serubabeli ono Zelatieli, Selatieli ono Neri,
42003028	Neri ono Malekhi, Malekhi ono Nadi, Nadi ono Gosa, Gosa ono Gelimada, Elimada ono Gero,
42003029	Ero ono Yesua, Yesua ono Geliezeri, Eliezeri ono Yori, Yori ono Mata, Mata ono Lewi,
42003030	Lewi ono Zimeoni, Simeoni ono Yuda, Yuda ono Yosefo, Yosefo ono Yona, Yona ono Geliaki,
42003031	Eliaki ono Melea, Melea ono Mena, Mena ono Matata, Matata ono Natano, Natano ono Dawido,
42003032	Dawido ono Giza'i, Iza'i ono Gobedi, Obedi ono Mboasi, Boasi ono Zalomono, Salomono ono Nahaso,
42003033	Nahaso ono Gaminadabi, Aminadabi ono Gadami, Gadami ono Gareni, Areni ono Heserono, Heserono ono Weresi, Feresi ono Yuda,
42003034	Yuda ono Yakobo, Yakobo ono Giza'i, Iza'i ono Gaberahamo, Aberahamo ono Dera, Tera ono Nakhori,
42003035	Nakhori ono Zerukhi, Serukhi ono Rehu, Rehu ono Waleki, Faleki ono Geberi, Eberi ono Zalomono,
42003036	Salomono ono Genana, Kenana ono Garafasa, Arafasa ono Zemi, Semi ono Noakhi, Noakhi ono Lameki,
42003037	Lameki ono Metusala, Metusala ono Henokhi, Henokhi ono Yaredi, Yaredi ono Mahalaleli, Mahalaleli ono Genana,
42003038	Kenana ono Genosi, Enosi ono Seti, Seti ono Gadamo, Adamo ono khö Lowalangi.
42004001	Eheha Lowalangi zi so khö Yesu me Iröi Nungo Nidanö Yoridano. I'ohe Ia Eheha andrö numalö ba danö si mate.
42004002	Ba da'ö itandraigö Ia Afökha öfa wulu wongi wa'ara. Ba zi sandrohu inötö andrö lö manga Ia. Irege ba gafuriata taraso khö-Nia wa'olofo.
42004003	Imane khö-Nia Afökha, "Na ono Lowalangi Ndra'ugö, w̃a'ö ba gara andre ena'ö tobali roti."
42004004	Itema li Yesu, "No musura ba Mbuku Ni'amoni'ö, 'Lö auri niha ha ba gönia manö.' "
42004005	Aefa da'ö i'ohe Yesu ba nahia salaw̃a Afökha, ba zi ha mamö'i hörö wa'ara iforoma'ö Afökha khö Yesu fefu gamatöröw̃a ba gulidanö.
42004006	Imane Afökha khö Yesu, "Fefu wa'abölö awö wa'akayo andre ube'e khö-U dania, börö me no mube'e khögu da'ö fefu, andrö wa tola ube'e ba niha somasi ndra'o.
42004007	Khö-U dania fefu da'ö, na Ötuhi danö wangalulu khögu."
42004008	Imane Yesu, "No musura ba Mbuku Ni'amoni'ö, 'Ha khö Zo'aya Lowalangiu mangalulu ndra'ugö, ba ha Ya'ia öfasumange!' "
42004009	Aefa da'ö i'ohe Yesu Afökha ba Yeruzalema ba ifa'aso Ia yaw̃a ba mbumbu Nomo Zo'aya. Imane afökha khö Yesu, "Na ono Lowalangi Ndra'ugö, ba fazaumba'ö moroi ba da'e.
42004010	Börö me no musura ba Mbuku Ni'amoni'ö, 'Ifatenge dania mala'ika-Nia Lowalangi, ba lahaogö wanaro Ya'ugö.'
42004011	Ba latema'ö, 'Ndra'ugö dania mala'ika faoma tangara, ena'ö lö manendre gahe-U ba gara!' "
42004012	Itema linia Yesu, "No musura ba Mbuku Ni'amoni'ö, 'Böi tandraigö, Zo'aya, Lowalangiu.' "
42004013	Ba me no awai ifalala Afökha wanandraigö Yesu, maoso Gafökha iröi Yesu, ba ibaloi ginötö si sökhi.
42004014	Aefa da'ö mangawuli ba Galilea Yesu. Eheha Lowalangi zamatörö Ya'ia, irege tehöngö duria-Nia ba zi sagörö tanö andrö.
42004015	Mamahaö Ia ba nomo wangandrö, ba oi dozi niha lasuno Ia.
42004016	Me no aefa da'ö möi Yesu ba Nazareta, ba mbanua te'ebua'ö Ia mböröta. Me luo Sabato, si mane si to'ölö, möi Ia ba gosali. Musindro Ia ba wombaso Buku Ni'amoni'ö,
42004017	labe'e khö-Nia mbuku Yesaya sama'ele'ö. Ibokai buku si no mufagaölö andrö, ba Isöndra ayati andre,
42004018	"So khö-Gu geheha Lowalangi, börö me no Ibayoini Ndra'o, ba wanuriaigö Turia Somuso Dödö soroi Lowalangi ba niha si numana. Ifatenge Ndra'o ba wangombakha fangefa'ö ba niha nikuru ba fangila niha ba niha sagau'a;
42004019	ba famolala tödö ba niha nifakao, ba wanuriaigö inötö si sökhi khö Zo'aya ba wangorifi banua-Nia."
42004020	Ifuli Ifagaölö zura andrö Yesu, ba Ifangawuli ba zohalöw̃ö, ba aefa da'ö Ilau dumadao. Fefu niha si so ba gosali oi lafaigi Ia.
42004021	Imane khöra Yesu, "Ma'ökhö andre, me mirongo nösi Mbuku Ni'amoni'ö andre, fefu nisura andrö ba no alua."
42004022	Ba oi adöni ba ahölihöli dödöra khö Yesu, börö me wa'asökhi fefu niw̃a'ö-Nia. Ba lamane, "Hadia tenga ono Yosefo Ia andre?"
42004023	Imane khöra Yesu, "Tatu miw̃a'ö khö-Gu gamaedola andre, 'He doto, fadöhö ua Ndra'ugö. Hadia nilau-Mö ba Gafana'uma, ba lau göi ba da'e ba mbanua-U samösa.' "
42004024	Inönö wanguma'ö Yesu, "Ya faduhu dödömi, lö hadöi sama'ele'ö nifosumange ba mbanuania samösa.
42004025	Ba mifondrondrongo: Me inötö Gelia, me lö teu tölu fakhe amatonga wa'ara, alua lofo sabölöbölö ba danö. Ba ginötö da'ö ato sibai lakha mbanua ba niha Gizera'eli.
42004026	Hew̃a'ae si manö, lö Ifatenge Gelia ba lakha mbanua sato andrö Lowalangi. Ifatenge Gelia ha khö lakha mbanua ba Zarafa ba danö Zidona.
42004027	Si manö göi me inötö Gelisa sama'ele'ö, ato niha sofökhö bou auri sata'u ita ba niha Gizera'eli, ba samösa lö ba gotaluara nifadöhö, baero Na'ema banua Ziria andrö."
42004028	Ba mofönu sibai niha fefu si so ba gosali me Imanö wehede Yesu.
42004029	Muzizio ira ba lafofanö Yesu baero mbanua. La'ohe Ia ba ngöfi hili, heza lataru'ö mbanuara. Omasi ira latuli'ö Ia ba mbaho.
42004030	Ba hiza, Itörö manö gotalua niha sato andrö Yesu, mofanö Ia.
42004031	Aefa da'ö numalö Yesu ba mbanua Gafana'uma ba Galilea. Ba da'ö Ifahaö niha me luo Sabato.
42004032	Ba oi ahölihöli dödö niha me mamahaö Yesu, börö me mofa'abölö wahuhuosa-Nia.
42004033	Ba gosali andrö so niha nira'u wa'abölö zi lö sökhi si ra'iö. Mu'ira'ira niha andrö,
42004034	"He Yesu, banua Nazareta, hadia nilau-Mö khöma? Hadia möi'Ö ba wamakiko ya'aga? U'ila haniha Ndra'ugö: Tengetenge Ni'amoni'ö Ndra'ugö soroi Lowalangi!"
42004035	Ihangöi wa'abölö zi lö sökhi andrö Yesu. Imane Yesu, "Honogö'ö! Ofanö moroi ba niha andre!" Maoso wa'abölö zi lö sökhi si ra'iö andrö i'olobigö niha andrö fönara fefu, aefa da'ö iheta ia moroi ba niha andrö lö ifakao.
42004036	Ahölihöli dödö niha sato. Faoma lamane khö nawöra, "Tenga mai wa'abölö wehede-Nia. Si fao lakhömi ba fa'abölö, Ifofanö wa'abölö zi lö sökhi, ba mofanö!"
42004037	Ba tehöngö duria Yesu ba zi sagörö tanö andrö.
42004038	Iröi gosali Yesu, numalö Ia ba nomo Zimoni. Mofökhö fogikhi nina matua Zimoni, ba la'ombakha'ö da'ö khö Yesu.
42004039	Möi Yesu ba naha wemörö ndra alawe andrö, ba Ifofanö wogikhi andrö. Döhö wogikhi andrö ba i'anema'ö maoso nina matua Wetero möi ngoningonira.
42004040	Me aekhu luo, la'ohe khö Yesu fefu niha sofökhö, awö ngawalö wökhö. Ba Idozigö Itufa ira Yesu tanga-Nia ba wamadöhö ya'ira.
42004041	Aheta wa'abölö zi lö sökhi andrö si fao fe'ao'ao, lamane, "Ono Lowalangi Ndra'ugö!" Ba Ihangöi ira Yesu, me lö Itehe muhedehede ira, börö me la'ila wa Ya'ia Razo Sangorifi.
42004042	Me ibörögö tumbu luo, Iröi mbanua andrö Yesu numalö ba nahia si lö nihaniha. Ibörötaigö la'alui Ia niha. Ba me lasöndra Ia, lataha Ia ena'ö böi Iröi ira.
42004043	Ba Imane khöra Yesu, "Lö tola lö'ö Uturiaigö Duria Somuso Dödö andrö ba mbanua bö'ö sanandrösa khö Lowalangi ba famatörö-Nia, da'ö mbörö wa Ifatenge Ndra'o Lowalangi ba gulidanö."
42004044	Börö da'ö mangombakha Yesu ba nomo'omo wangandrö ba zi sagörö tanö Yudea.
42005001	Samuza ma'ökhö, me muzizio Yesu ba zinga mbaw̃a Genesare, ato niha si fadegedege ba wamondrongo turia soroi Lowalangi.
42005002	I'ila Yesu dua rozi dundraha ba zinga mbaw̃a andrö; no möi tou zi fadiala moroi ba dundraha ba wangehao dialara.
42005003	Möi yaw̃a Yesu ba dundraha si sara, tundraha Zimoni, ba Iw̃a'ö khö Zimoni ena'ö ilulugö dundraha andrö ba mbaw̃a, aröu ma'ifu moroi ba zinga mbaw̃a. Ba mudadao Yesu yaw̃a ba dundraha da'ö mamahaö niha sato.
42005004	Me no aefa fahuhuo Ia, Imane khö Zimoni, "Misola ba zabakha ba milau ndriala ba wama'u'u i'a."
42005005	Itema li-Nia Simoni, "He Guru, sara wongi manö no ma'eregesi tödö, ba lö nisöndrama hadia ia! Ba me no Öw̃a'ö, ba ulau ndriala."
42005006	Me no lalau zi mane niw̃a'ö-Nia, ba oya sibai lasöndra gi'a, irege arakhagö asika ndrialara.
42005007	Andrö la'andrö tolo ba nawöra ba dundraha bö'ö. Ba tohare nawöra moroi ba dundraha bö'ö, ba lafo'ösi ma'adua dundraha andrö i'a afönu, irege ahöndröhöndrö dundrahara.
42005008	Me i'ila da'ö Simoni, mangalulu ia föna Yesu, imane, "Heta'ögö khögu, So'aya! No niha sebua horö ndra'odo!"
42005009	Ba ahölihöli dödö Zimoni awö niha si fao khönia me la'ila wa'oya gi'a nisöndrara.
42005010	Si manö göi nawö Zimoni, ya'ia Yakobo ba Yohane, ono Zebedai'o. Imane Yesu khö Zimoni, "Böi ata'ufi! I'otarai da'e ba tobali sama'u'u niha ndra'ugö."
42005011	Ba ladöni baene dundraha andrö, aefa da'ö ba laröi fefu hadia ia, la'o'ö Yesu.
42005012	Samuza ma'ökhö, so Yesu ba zi sambua banua. Ba da'ö göi so samösa ndra matua si no afönu bou auri, sageu ya'ia manö, sata'u ita. Me i'ila Yesu, ituhi danö wangalulu föna-Nia fao wa ibe'e gangandröw̃a khö Yesu, Imane, "He Ama, na'omasi'Ö ba tola Öfadöhö ndra'odo!"
42005013	Ba I'oro'ö danga-Nia Yesu ba wombambaya niha andrö Imane, "Omasi-Do ya döhö ndra'ugö!" Ba'i'a nema'ö döhö niha andrö, taya mbou auri ba mbotonia.
42005014	Ba Itenaw̃a ia Yesu ena'ö böi i'ombakha'ö da'ö gofu ha'ökhö, Imane, "Ae foroma'ö ndra'ugö khö gere, andrö khönia ena'ö ifareso ndra'ugö, ba be'e zumange si mane ni'oroi'ö Moze, ba wangoroma'ö ba niha fefu wa no döhö ndra'ugö."
42005015	Ba tedou wa'atehöngö duria Yesu gofu heza, ato niha sangondrasi ba wamondrongo fangombakha-Nia awö wamadöhö fökhöra.
42005016	Aefa da'ö Isaw̃a nahia si lö nihaniha, mangandrö Ia.
42005017	Samuza ma'ökhö me mamahaö Yesu, so ndra Farizai'o awö zangila amakhoita si dadao ba da'ö. La'otarai Yeruzalema, ba moroi ba mbanua ba Galilea ba ba Yudea. So wa'abölö Zo'aya khö Yesu ba wamadöhö sofökhö.
42005018	Me inötö da'ö so zolohe niha sombuyumbuyu si tolea yaw̃a ba naha wemörö. La'oigö dödöra wolohe sofökhö andrö yomo ba nomo ena'ö latou'ö ia föna Yesu.
42005019	Ba hiza, börö wa'ato niha, tebai la'ohe yomo. Andrö wa la'ohe ia yaw̃a ba dete zagö nomo. Latöla'ö zagö nomo andrö, ba ladada zofökhö fabaya naha wemörönia föna Yesu ba gotalua niha sato.
42005020	Me I'ila Yesu hawa'ebua wamatira, Iw̃a'ö ba niha sofökhö andrö, "He talifusö, no te'efa'ö khöu horöu."
42005021	Ba faoma lamane khö nawöra ira Farizai'o awö ndra sangila amakhoita, "Haniha da'e zi lö aiw̃ö wango'aya Lowalangi? Haniha zi tola mangefa'ö horö baero Lowalangi samösa?"
42005022	Ba I'ila gera'erara Yesu. Andrö Imane khöra, "Hana wa manofunofu si manö da'ö ami bakha ba dödömi?
42005023	Hezo zabölö aoha fanguma'ö, 'No te'efa'ö khöu horöu,' ba ma fanguma'ö, 'Faoso ba owaöwaö!'
42005024	Iada'e Uforoma'ö khömi wa mofa'abölö Nono Niha ba gulidanö andre ba wangefa'ö horö." Imane Yesu ba niha sombuyumbuyu andrö, "Uw̃a'ö khöu; Faoso, fazaw̃a gasomö, ba angawuli ba khömi!"
42005025	Ba i'anema'ö maoso niha andrö fönara fefu, ifazaw̃a gasonia, ba ifuli ia ba khöra fao fanuno Lowalangi.
42005026	Oi ahölihöli dödöra fefu, irege lasuno Lowalangi. Ba oi so wa'ata'ura, lamane, "Fondrege zahölihöli dödö zalua ni'ilada ma'ökhö andre!"
42005027	Aefa da'ö möi baero Yesu, I'ila samösa niha sangozara beo, Lewi döinia, no mudadao ba gödonia. Imane khönia Yesu, "O'ö Ndra'o."
42005028	Muzizio Lewi ba iröi fefu hadia ia, i'o'ö Yesu.
42005029	Aefa da'ö ilau gowuloa Lewi ba nomonia börö Yesu. Ato zanema beo awö niha bö'ö si fao ba wemanga khöra.
42005030	So ösa ndra Farizai'o awö ndra sangila amakhoita si lö fao tödö, ba lamane ba nifahaö Yesu, "Hana wa orudu manga ami fefu si fao ira sangozara beo awö niha si lö sökhi andrö?"
42005031	Itema lira Yesu, "Tenga ba zi lö fökhö moguna zame'e daludalu.
42005032	Tenga ba wogaoni niha satulö tödö möi Ndra'o, no ba wogaoni niha si so horö, ena'ö lafalalini gera'erara ba laröi horöra."
42005033	Lamane niha sato khö Yesu, "Ira nifahaö Yohane awö ndra nifahaö Warizai'o andrö asese fuasö ba mangandrö. Ba hiza, ira nifaha'ö-U andrö mangamanga ba mamadumadu hadia ira."
42005034	Imane khöra Yesu, "Hadia fuasö dome ba gowuloa walöw̃a, fatua awöra zangowalu? Tatu lö'ö!
42005035	Ba hiza, so ginötönia laheta zangowalu andrö moroi khöra. Ba luo da'ö dania fuasö ira."
42005036	Aefa da'ö Itutunö khöra gamaedola Yesu, "Lö hadöi niha so mbalo nukha satua faoma nukha si bohou. Na ilau zi manö, isika nukha si bohou andrö. Ba lö göi faböbö mbalobalo si bohou andrö ba nukha satua.
42005037	Si manö göi, lö samaduwa agu si bohou ba nahia nagu satua, börö me agu si bohou andrö dania zamobörö fa'are'a nahia nagu satua andrö. Aduwa nagu, ba tekiko göi nahiania.
42005038	Lö tola lö'ö la'irö'ö nagu si bohou ba nahia si bohou!
42005039	Si manö göi lö somasi mamadu agu si bohou na no aefa ibadu nagu sara. Iw̃a'ö, 'Abölö sökhi nagu si tohöna andrö.' "
42006001	Samuza ma'ökhö me luo Sabato, me Itörö zinga nowi Yesu, ba lateteu ngalai wakhe ira nifahaö-Nia. Lafarekha ba dangara wakhe andrö ba la'a.
42006002	Ba so ndra Farizai'o ösa, lamane, "Hana wa milau ba luo Sabato nitegu ba gamakhoita agama khöda?"
42006003	Itema lira Yesu, "Hadia lö irai mibaso nilau Dawido, me olofo ia awö niha si fao khönia?
42006004	Möi ia bakha ba Nomo Zo'aya ba ihalö roti nibe'e sumange khö Lowalangi, ba i'a. Ba ibe'e göi roti andrö ba niha solo'ö ya'ia. Molo'ö amakhoita agama khöda, ha ira ere zi tola manga roti andrö."
42006005	Aefa da'ö Imane Yesu, "Ono Niha andrö no So'aya luo Sabato."
42006006	Me luo Sabato tanö bö'ö, möi Yesu mamahaö ba gosali. Ba da'ö so samösa zi mate dambai tanga.
42006007	Ba so ba da'ö ösa ndra sangila amakhoita awö ndra Farizai'o, somasi mangalui sala Yesu, ena'ö tola la'angadugö Ia. Andrö lö mamalö lahaogö wamaigimaigi, hadia Ifadöhö niha sofökhö andrö ba luo Sabato.
42006008	I'ila gera'erara Yesu. Andrö Imane ba niha si mate dambai tanga andrö, "Aine, ozizio ba da'e föna!" Maoso niha andrö, ba muzizio ia ba da'ö.
42006009	Aefa da'ö Isofu Yesu ba niha si so ba da'ö, "Molo'ö huku agama khöda, hadia zi tola tafalua ba luo Sabato? Folau si sökhi ma folau si lö sökhi? Mangorifi niha ma zui mamakiko?"
42006010	Ifakhölö Ia Yesu wamaigi ya'ira ba Imane ba zofökhö andrö, "Oro'ö dangau." I'oro'ö dangania niha andrö, ba döhö dangania.
42006011	Mofönu sibai ndra sangila amakhoita awö ndra Farizai'o, ba ibörötaigö mamagölö ira ba wolau hadia ia khö Yesu.
42006012	Me luo da'ö möi Yesu ba hili, mangandrö. Ba da'ö mangandrö Ia khö Lowalangi sara wongi manö.
42006013	Ba me moluo, Ikaoni ndra nifahaö-Nia, ba Ifili felendrua niha moroi ba gotaluara. Ifotöi zi felendrua andrö Sinenge. Da'e fefu döira:
42006014	Simoni (nifotöi Fetero göi), Andrea talifusö Zimoni; Yakobo ba Yohane, Filifo ba Batolomai'o,
42006015	Matai'o ba Toma, Yakobo ono Galifai'o, ba Simoni (nifotöi niha sibarani),
42006016	Yuda ono Yakobo ba Yuda banua Gariota si tobali si manga mböli dania.
42006017	Aefa da'ö möi mitou Yesu moroi ba hili awö nifahaö-Nia, molombase ira ba nahia salo'o tanö. Ba da'ö so niha sato sibai solo'ö Ya'ia, ba ato niha si otarai gofu heza ba danö ma'asagörö Yeruzalema, banua ba Diro awö Zidona si so ba zinga nasi.
42006018	Tohare ira wamondrongo famahaö Yesu, ba ena'ö Ifadöhö wökhöra göi. Ya'ira nira'u fa'abölö zi lö sökhi möi göi ba wamadöhö fökhöra.
42006019	Omasi ira fefu lababaya Yesu, me so wa'abölö si otarai khö-Nia ba wamadöhö fökhöra fefu.
42006020	Ifaigi nifahaö-Nia Yesu ba Imane, "Ya'ahowu ami niha si numana, me ya'ami Nono mbanua Lowalangi!
42006021	Ya'ahowu ami solofo iada'e; me ni'abusoi'ö ami dania! Ya'ahowu ami sege'ege iada'e; me sa'iki ami dania!
42006022	Ya'ahowu ami na la'afökhöi tödö ami, na latibo'ö ami, na la'o'aya ami, ba na law̃a'ö lö sökhi ami, börö Nono Niha!
42006023	Na alua zi manö akha somuso tödö ami ba mi'amaröga si fao fa'omuso dödö, börö me ebua luomi ba zorugo. No lalau zi manö göi khö ndra sama'ele'ö luo no ira tuara.
42006024	Alai ami niha si kayo iada'e; me no mirasoi zi sökhi.
42006025	Alai ami sabuso iada'e; me solofo ami dania! Alai ami sa'iki iada'e; me sabu tödö ba sege'ege ami dania!
42006026	Alai ami, na lasuno ami niha fefu; börö me si manö ndra tuara ba wanunonuno sama'ele'ö sofaya luo no."
42006027	"Ya'ami samondrongo khö-Gu iada'e, da'e goroisa-Gu khömi: mi'omasi'ö zi fa'udu khömi, ba milau zi sökhi ba niha si fatiu tödö khömi.
42006028	Mifahowu'ö niha sangelifi ya'ami. Ba mi'angandrö salahi niha solau si lö sökhi khömi.
42006029	Na latafari mbo'ömi si tambai, ba akha itafari mbo'ömi si tambai göi. Na larabu nukhami, ba mibe'e göi khönia mbarumi.
42006030	Na so zangandrö hadia ia khöu, ba be'e khönia; ba na larabu zi so khömi, ba böi mi'andrö mangawuli.
42006031	Hadia zomasi ami lalau khömi niha, da'ö göi milau khöra.
42006032	Na ha sangomasi'ö ya'ami mi'omasi'ö, hadia haremi? Niha sebua horö göi la'omasi'ö niha sangomasi'ö ya'ira!
42006033	Ba na ha milau zi sökhi ba niha solau si sökhi khömi, hadia haremi? Niha sebua horö göi la'ila lalau zi manö!
42006034	Na mibe'e nifalali gefemi ha ba niha si tola mamuli khömi, hadia haremi? Niha sebua horö göi labe'e nifalali gefe ba niha si so horö, ba lafuli la'andrö mangawuli!
42006035	Tenga si manö ami ena'ö! Mi'omasi'ö zi fa'udu khömi ba milau zi sökhi khöra. Mibe'e nifalali hadia ia, ba böi mitötöna mangawuli. Na si manö, mitema dania mbuala sebua, ba tobali ami Ono Lowalangi Fondrege Zalaw̃a. No si sökhi Lowalangi ba niha si lö mangila mangandrö saohagölö, ba sökhi göi Ia ba niha si lö sökhi.
42006036	Ya sahakhö tödö ami si mane Amami andrö sahakhö tödö!"
42006037	"Böi mihuku niha bö'ö, ena'ö böi Ihuku ami Lowalangi. Böi mi'etu'ö huku ba niha, faböi I'etu'ö hukumi Lowalangi. Mi'efa'ö zala niha bö'ö, ena'ö I'efa'ö zalami Lowalangi.
42006038	Mibe'e ba niha, ena'ö Ibe'e khömi Lowalangi; ba mitema dania mbuala nifozuzu awö nisösö fanu'a. Su'asu'a ni'oguna'ömi ba niha bö'ö, I'oguna'ö göi Lowalangi dania ba wanu'a'ö khömi."
42006039	Aefa da'ö Itutunö khöra Yesu gamaedola andre, "Na i'ohe danga niha sau'a awönia sau'a, lö tola lö alau ira bakha ba mbandra.
42006040	Lö hadöi nifahaö sabölö ebua moroi ba zamahaö ya'ia. Ba nifahaö si no awai manörö sekola, ba fagölögölö ia khö gurunia.
42006041	Ba hana wa mi'ila rozi geu ba hörö dalifusömi, ba boto geu ba hörömi samösa lö mi'ila?
42006042	Hewisa wa tola mimane khö dalifusömi, 'He talifusö, aine, da uheta rozi geu andrö ba höröu,' ba hiza sa, boto geu ba hörömi lö mi'ila? He samini tödö! Miheta ua mboto geu andrö ba hörömi, awena tola tara wangilami ba wangeheta rozi geu andrö ba hörö dalifusömi."
42006043	"Töla geu si sökhi lö i'owua mbua si lö sökhi, si manö göi döla geu si lö sökhi lö i'owua mbua si sökhi.
42006044	Fefu ngawalö döla geu ba mu'ila moroi ba mbuania. Manaze sodoi lö i'owua mbua ara, ba sa'asa'a mao lö i'owua mbua nagu.
42006045	Niha si sökhi i'owua mbua si sökhi ni'irö'önia bakha ba dödönia si sökhi. Ba niha si lö sökhi i'owua mbua si lö sökhi ni'irö'önia bakha ba dödönia si lö sökhi. Börö me hadia ia niw̃a'ö mbawa da'ö zi no fahöna bakha ba dödö."
42006046	"Hana wa mikaoni khö-Gu, 'He So'aya, he So'aya,' ba lö sa milau hadia ia zi no Uw̃a'ö khömi?
42006047	Faoma hadia tebe'e dumaduma niha si möi khö-Gu, samondrongo fehede-Gu, ba samalua ya'ia? -- Sökhi na Uforoma'ö khömi --.
42006048	Hulö zamazökhi omo ia, sogao tanö abakha, ba ifazökhi danedanenia gowe. Na so molö sanörö omo, lö aso'a nomo, börö me ba dete danedane saro so ia.
42006049	Ba niha samondrongo fehede-Gu ba lö ifalua, hulö niha samazökhi omo ba dete danö si lö danedane. Na itörö molö nomo andrö, ba alio sibai aso'a; ba abölöbölö sibai wa'atekikonia!"
42007001	Me no aefa fahuhuo Yesu ba niha sato, möi Ia ba Gafana'uma.
42007002	Ba da'ö so högö zaradadu Roma sokhö sawuyu ni'omasi'önia. Mofökhö sibai zawuyu andrö ba arakhagö mate.
42007003	Me irongo duria Yesu högö zaradadu andrö, ifatenge khö Yesu ndra salaw̃a niha Yahudi wangandrö ena'ö möi Ia wamadöhö fökhö zawuyunia andrö.
42007004	Me larugi Yesu, ba la'andrö sibai khö-Nia ena'ö Itolo högö zaradadu andrö. Lamane khö Yesu, "Sökhi na mutolo niha andrö, Ama,
42007005	börö me i'omasi'ö soida ba no ifasindro gosali khöma."
42007006	Fao Yesu khöra we'amöi. Me arakha irugi nomo andrö Yesu, ifatenge ndra awönia högö zaradadu andrö wanguma'ö, "He Ama, böi fakao'Ö we'amöi ba nomogu. Tenga sinangea Ö'ondrasi nomogu we'amöi khögu.
42007007	Ya'odo samösa lö barani mamalukhaisi Ya'ugö. Abölö sökhi na Öw̃a'ö manö wehede ba döhö dania zawuyugu andrö.
42007008	Ya'odo manö u'o'ö wareta zi so yaw̃agu, ba saradadu si so tougu göi ba si lö tola lö la'o'ö ligu. Na ufatenge samösa zaradadu tougu andrö wanguma'ö, 'Ae'e!' ba mofanö ia; ba na uw̃a'ö ba zaradadu bö'ö, 'Aine ba da'e!' ba möi ia. Ba na uw̃a'ö ba zawuyugu, 'Fazökhi da'e!' ba maoso ia ifazökhi."
42007009	Ahölihöli dödö Yesu wamondrongo da'ö. Ifakhölö Ia ba Imane ba niha sato solo'ö Ya'ia, "Fondrege niha andre. Lö nisöndra-Gu ba gotalua niha Gizera'eli sokhö famati si mane famati niha andre!"
42007010	Me mangawuli niha nifatenge andrö ba nomo högö zaradadu, ba no döhö wökhö zawuyu andrö.
42007011	Lö ara aefa da'ö, möi Yesu ba mbanua Na'i. Fao khö-Nia ndra nifahaö-Nia awö niha sato.
42007012	Me ahatö Yesu ba zinga mbawa göli mbanua, so niha samasao si mate baero mbanua. Si mate andrö ono matua, ono lakha mbanua, ha ya'ia nono ninania. Ato zowanua si fao khö lakha mbanua andrö.
42007013	Me I'ila ndra alawe andrö Yesu, ahakhö dödö-Nia ba Imane, "Böi e'e, Ina!"
42007014	Aefa da'ö Ihatö'ö Ia Yesu ba Ibabaya hasi zi mate andrö. Ba labatogö ira samahea hasi. Imane Yesu, "He ono matua, Uw̃a'ö khöu faoso!"
42007015	Ba maoso nono matua si mate andrö ilau mudadao, ba ibörötaigö muhede. Aefa da'ö ibe'e khö ninania nono andrö Yesu.
42007016	Ba fefu niha oi ihawui fa'ata'u ba ibörötaigö lasuno Lowalangi. Lamane, "No tohare ba gotaluada Zama'ele'ö sebua! No möi Lowalangi ba wangorifi banua-Nia!"
42007017	Ba tehöngö duria Yesu ba zi sagörö Yudea awö ba mbanua si fasui.
42007018	La'ombakha'ö khö Yohane fefu zalua andrö ira nifahaönia. Ba ikaoni Yohane darua ndra nifahaönia.
42007019	Ifatenge ira khö Zo'aya Yesu ba wanofu, "Hadia Ya'ugö Ama, zi tohare andrö molo'ö amabu'ula li Lowalangi, ma zui mabaloi niha bö'ö?"
42007020	Ba möi khö Yesu nifahaö Yohane si darua andrö lamane khö-Nia, "Nifatenge Yohane Samayagö Idanö ndra'aga ba wanofu khö-U Ama, hadia Ya'ugö niha si tohare andrö molo'ö amabu'ula li Lowalangi, ma zui mabaloi niha bö'ö?"
42007021	Faudu ba ginötö da'ö ato niha sofökhö nifadöhö Yesu moroi ba wökhöra. Ifofanö wa'abölö zi lö sökhi, ba ato niha sau'a zangila niha.
42007022	Itema lira Yesu, Imane, "Mifuli ami khö Yohane ba mi'ombakha'ö khönia hadia ni'ila awö nirongomi: ifuli la'ila niha sau'a, tola mowaöwaö zombuyumbuyu, döhö zobou auri, larongo li niha safiso, te'orifi mangawuli zi no mate ba te'ombakha'ö Duria Somuso Dödö ba niha si numana.
42007023	Ya'ahowu niha si lö fatuwu Ndra'o."
42007024	Me no mofanö dengetenge Yohane andrö, Ibörötaigö fahuhuo Yesu ba niha sato sanandrösa khö Yohane, Imane, "Na möi ami khö Yohane ba danö si mate, hadia nifaigimi ba da'ö? Hadia du'u nifaheu nangi?
42007025	Hadia nifaigimi na möi ami ba da'ö? Hadia niha samake nukha si sökhi? Hiza, niha sonukha si manö awö niha si sökhi fa'auri so ba nomo razo!
42007026	Tobali, hadia nifaigimi na möi ami baero? Hadia ba wamaigi sama'ele'ö? Atulö, töra na'i moroi ba zama'ele'ö.
42007027	Yohane andrö niw̃a'ö ba ayati Mbuku Ni'amoni'ö, me imane, 'Ya'e dengetenge-Gu,' Iw̃a'ö Lowalangi, 'Ufatenge ia oföna moroi khö-U ba wamokai lala khö-U!' "
42007028	Inönö wanguma'ö Yesu, "Mitöngöni da'e, samösa lö sabölö ebua moroi khö Yohane Samayagö Idanö andrö. Ba hiza niha fondrege zide'ide ba mbanua Lowalangi, ba no abölö ebua moroi khö Yohane Samayagö Idanö."
42007029	Fefu niha -- fao ndra sanema beo -- no oi larongo niw̃a'ö Yesu andrö; ya'ira zi no molo'ö oroisa Lowalangi ba somasi na ibayagö idanö ira Yohane.
42007030	Ba hiza ndra Farizai'o awö ndra sangila amakhoita, lö omasi latema nifakhoi dödö Lowalangi andrö ba wa'aurira. Lö omasi ira na ibayagö idanö ira Yohane.
42007031	Ifuli fahuhuo Yesu. Imane, "Hadia Ube'e famaedo niha ba götö andre? Si mane hadia ira?
42007032	Hulö ndraono si dadao ba fasa; so ösa ba gotaluara zi'ao ba nawöra tanö bö'ö, 'Malau zinunö fa'omuso dödö khömi, ba lö manari ami! Malau zinunö ba zi mate ba lö omasi ami me'e!'
42007033	Tohare Yohane Samayagö Idanö -- fuasö ia ba lö ibadu nagu -- ba mimane, 'Niha nira'u fa'abölö zi lö sökhi ia!'
42007034	Ba tohare Nono Niha -- manga ba mamadu -- hadia ia ba mimane, 'Faigi atö Niha andrö! Solu'alu'a, simabu, awö-Nia zanema beo ba niha sebua horö!'
42007035	Ba hew̃a'ae si manö oroma wa'atuatua Lowalangi ba niha fefu sanema Ya'ia."
42007036	So samösa Warizai'o, Simoni döinia. Ikaoni manga Yesu ba nomonia. Möi Yesu ba nomonia ba manga Ia ba da'ö.
42007037	Ba mbanua da'ö so samösa ndra alawe sebua horö. Me irongo manga Yesu ba nomo Warizai'o andrö ba tohare ia, i'ohe sambua mbulibuli so'ösi fanikha samohua.
42007038	Muzizio ia furi Yesu ba gahe-Nia ba me'e ia fao wa ibasöi gahe Yesu taw̃a hörönia. Aefa da'ö i'osi gahe Yesu faoma bunia, i'ago gahe ba ibayoini fanikha samohua.
42007039	Me i'ila da'ö Farizai'o sogaoni Yesu wemanga, imane tödönia, "Na sindruhu sama'ele'ö niha andre, tatu I'ila haniha ndra alawe andrö sombambaya Ya'ia, wa ira alawe sebua horö!"
42007040	Imane Yesu khö Zimoni, "He Simoni, so sambalö zomasi-Do Uw̃a'ö khöu." Itema li-Nia Simoni, "Hadia Guru, w̃a'ö manö."
42007041	Imane Yesu, "So darua zo'ömö ba niha same'e nifalali kefe. Mo'ömö zi samösa lima ngaotu rufia firö, ba si samösa lima wulu rufia firö.
42007042	Darua manö ira tebai labu'a gömöra andrö. Börö da'ö maoso niha same'e nifalali kefe andrö, ibe'e saohagölönia gömöra. Börö da'ö, haniha ba gotalua zi darua andrö zabölö mangomasi'ö niha same'e nifalali kefe?"
42007043	Itema linia Simoni, "Uw̃a'ö tödögu, niha sebua fo'ömö andrö!" Imane Yesu, "Atulö zinöndrau."
42007044	Ifaigi ndra alawe andrö Yesu ba Imane khö Zimoni, "Hadia, no ö'ila ndra alawe andrö? Me tohare Ndra'o ba nomou, ba lö idanö nihönagöu wanasai ahe-Gu; ba ira alawe andre no isasai gahe-Gu taw̃a hörönia, ba i'osi faoma bunia.
42007045	Lö ötema'ö Ndra'o faoma fa'agosa bawa, ba ira alawe andre lö aetu'aetu i'ago gahe-Gu, i'otarai me so Ndra'o ba da'e.
42007046	Lö nibayoiniu fanikha högö-Gu, ba ira alawe andre no ibayoini fanikha samohua gahe-Gu.
42007047	Sindruhundruhu niw̃a'ö-Gu khöu: fa'omasinia sebua andrö no tobali fangoroma wa no te'efa'ö khönia horö soya andrö! Na mu'efa'ö horö niha ha ma'ifu, ba ha göi ma'ifu iforoma'ö dania wa'omasinia."
42007048	Ba Imane Yesu khö ndra alawe andrö, "No te'efa'ö horöu."
42007049	Faoma lamane khö nawöra niha sowulo ba wemanga andrö awö Yesu, "Haniha niha andre wa tola göi I'efa'ö horö?"
42007050	Ba Imane Yesu ba ndra alawe andrö, "Famatimö zangorifi ya'ugö. Fuli'ö ya'ohahau dödöu!"
42008001	Lö ara aefa da'ö, möi Yesu misa ba mbanua sebua awö ba mbanua side'ide ba wanuriaigö Turia Somuso Dödö wa Ibörötaigö wamatörö-Nia Lowalangi ba wa'arazo-Nia.
42008002	Si manö göi ndra alawe si no döhö moroi ba wa'abölö zi lö sökhi si ra'iö. Da'e ndra alawe andrö: ya'ia Maria nifotöi göi Magadala (dafitu wa'abölö zi lö sökhi nifofanö moroi khönia);
42008003	si manö göi Yohana, fo'omo Khuza, sohalöw̃ö ba nomo Herode; Susana, ba ato na ndra alawe tanö bö'ö. Latolo Yesu awö ira nifahaö-Nia faoma okhötara samösa.
42008004	La'ondrasi manö Yesu niha sato moroi sa ba mbanua. Ba me no ato zowulo, Itutunö gamaedola da'e khöra. Imane,
42008005	"So samösa zamazaewe tanömö. Me ifazaewe danömö andrö, so zaekhu ba lala, ba lahundragö niha sanörö ba i'a fofo ösa.
42008006	So göi zaekhu ba nahia sokarakara. Me motalinga ia i'anema'ö aleu, börö me no oköliköli danö si so ya'ia.
42008007	So göi danömö saekhu ba gotalua za'asa'a mao. Tumbu za'asa'a mao andrö fabaya tanömö, irege ilazi'ö danömö si tumbu andrö.
42008008	Ba so göi danömö saekhu ba danö satabö, tumbu ba mowua irege otu kali fabali." Aefa da'ö I'etu'ö gamaedola andrö Yesu Imane, "Ya'ami samondrongo da'e, ba mihaogö wanöngöni!"
42008009	Lasofu ira nifahaö-Nia geluaha gamaedola andrö.
42008010	Itema li Yesu, "Khömi no mube'e wa'aboto ba dödö si tobini andrö khö Lowalangi awö wamatörö-Nia. Ba ba niha tanö bö'ö te'ombakha'ö da'ö faoma amaedola, ena'ö lafaigi ba lö la'ila; hew̃a'ae larongo ba lö aboto ba dödöra."
42008011	"Da'e geluaha gamaedola andrö: Tanömö andrö no taroma li Lowalangi.
42008012	Tanömö saekhu ba lala no amaedola niha samondrongo taroma li. Tohare Gafökha ba irabu duria andrö moroi bakha ba dödöra ena'ö lö faduhu dödöra ba ena'ö lö te'orifi ira.
42008013	Tanömö saekhu ba nahia sokarakara, no amaedola niha samondrongo taroma li ba sanema'ö faoma fa'omuso dödö. Ba lö mangabakha duria andrö bakha ba dödöra. Lö anau gölö wamatira, na so wanandraigö, ba alio faröi ira.
42008014	Tanömö saekhu ba gotalua za'asa'a mao no amaedola niha samondrongo turia andrö ba la'abusi tödö, omasi ira kayo awö wa'asana ba wa'auri ba gulidanö andre. Da'e fefu zolazi'ö ya'ira irege lö tesöndra mbua si sökhi moroi khöra.
42008015	Tanömö saekhu ba danö satabö, no amaedola niha samondrongo turia andrö, ba la'irö'ö ia bakha ba dödöra si sökhi ba satulö. So wa'anau gölö ba fanaha tödö irege mowua."
42008016	"Lö hadöi sanunu fandru, sombalugö ya'ia faoma karaw̃a, ba ma same'e barö naha wemörö. Ibe'e wandru andrö ba nahia wandru, ena'ö la'ila hagania niha si möi yomo ba nomo.
42008017	Lö hadöi nibini'ö si lö oroma dania; ba lö hadöi nibalugö si lö la'ila niha ba tebokai dania.
42008018	Börö da'ö, mihaogö wanöngöni hadia ia nirongomi. Ba niha si no so ba tenönö nasa khönia. Ba ba niha si lö'ö ba tehalö moroi khönia na'i zi no so."
42008019	Möi khö Yesu nina-Nia awö ndra talifusö-Nia, ba tebai lafalukhaisi Ia börö wa'ato niha.
42008020	So samösa zanguma'ö khö Yesu, "He Ama, no so baero nina-U awö ndra talifusö-U. Omasi ira falukha khö-U."
42008021	Ba Imane khöra fefu Yesu, "Ina-Gu ba ira talifusö-Gu, ya'ia niha samondrongo taroma li Lowalangi ba samalua ya'ia."
42008022	Samuza ma'ökhö möi Yesu ba dundraha awö nifahaö-Nia. Imane khöra Yesu, "Mitabu, möi ita yefo mbaw̃a." Ba mofanö ira.
42008023	Me moloyo ira, ba no mörö Yesu. Ba so nangi sabölöbölö ba mbaw̃a andrö. Ibörötaigö möi bakha ba dundraha nidanö, samakiko ya'ira ena'ö.
42008024	Ba möi khö Yesu ndra nifahaö-Nia ba wanusugi Ya'ia. Lamane, "He Guru, he Guru, tekiko ita!" Ba maoso Yesu, Itenaw̃a nangi awö mbade sebua andrö. Ba tebato nangi awö mbade, ba tobali ahono sibai mbaw̃a.
42008025	Imane Yesu khö ndra nifahaö-Nia, "Hana wa lö mamati ami khö-Gu?" Ba ata'u ira fao wa ahölihöli dödö. Faoma lamane khö nawöra, "Haniha sindruhunia Niha andre, irege Ibe'e li ba nangi awö ba mbade, ba la'o'ö göi niw̃a'ö-Nia!"
42008026	Latohugö woloyo ira Yesu awö ndra nifahaö-Nia irugi mbanua Gerasa yefo Mbaw̃a Galilea tanö ba gatumbukha.
42008027	Me möi tou Yesu ba danö, i'ondrasi Ia samösa niha nira'u wa'abölö zi lö sökhi. I'otarai mbanua niha andrö. No ara lö omasi monukha ia ba lö omasi toröi ba nomo. Ba dögi danö nahia lewatö toröi ia.
42008028	Me i'ila Yesu, mu'ao ia ba mangalulu föna Yesu, imane, "He Yesu, Ono Lowalangi Fondrege Zalaw̃a! Hadia nilau-Mö khögu? U'andrö khö-U böi fakao ndra'odo!"
42008029	Imanö wanguma'ö niha andrö börö me no Ifofanö wa'abölö zi lö sökhi moroi khönia Yesu. No auli kali ifatörö ia fa'abölö zi lö sökhi andrö, irege hew̃a'ae no larate danga awö gahenia ba lahaogö wanaro ya'ia, ba tola nasa i'etu'ö rate, ba i'ohe ia fa'abölö zi lö sökhi ba danö si mate.
42008030	Isofu Yesu ba niha andrö, "Haniha döimö?" Itema li niha andrö, " 'Legiu' döigu," börö me ato wa'abölö zi lö sökhi sanaw̃a ya'ia.
42008031	La'andrö sibai fa'abölö zi lö sökhi andrö ena'ö böi Ifofanö ira numalö ba mbaho.
42008032	Ahatö ba da'ö göi so ngawawa mbawi sangalui göra ba naerenaere hili. La'andrö sibai khö Yesu fa'abölö zi lö sökhi andrö ena'ö Itehe khöra momöi ba ngawawa mbawi andrö. Ba Itehegö khöra Yesu.
42008033	Laröi niha andrö fa'abölö zi lö sökhi, lasaw̃a mbawi. Ba moloi mbawi, lafazibo ira moroi ba ngöfi mbaho adölö ba mbaw̃a, ba oi alömö.
42008034	La'ila fefu zalua sanaro bawi andrö. Moloi ira ba latutunö duria andrö ba mbanua awö ba halama misa si fasui ba da'ö.
42008035	Ba momöi baero niha wamaigi si no alua andrö. La'ondrasi Yesu, ba la'ila ba da'ö niha nira'u wa'abölö zi lö sökhi, no dumadao ahatö ba gahe Yesu. No monukha ia ba no adölö wangerangerania. Oi ata'u ira fefu.
42008036	Ya'ira si no mangila salua andrö oi ladunödunö ba niha, hewisa wamadöhö niha si so fa'abölö zi lö sökhi andrö.
42008037	Fefu zowanua ba Gerasa la'andrö khö Yesu ena'ö Iröi nahia andrö, börö me oi so wa'ata'ura. Ba möi Yesu ba dundraha, mangawuli Ia.
42008038	Niha sawena aheta fa'abölö zi lö sökhi andrö, i'andrö sibai ena'ö tola fao ia awö Yesu. Ba Ifofanö ia Yesu. Imane,
42008039	"Angawuli ba khömi, ba ombakha'ö hadia zi no Ilau Lowalangi khöu." Ba möi niha andrö wanuriaigö ba zi sagörö banua andrö, hadia ia zi no Ilau Yesu khönia.
42008040	Me mangawuli Yesu yefo mbaw̃a, lafaondragö Ia faoma fa'omuso dödö börö me no labalobaloi wa'atohare-Nia.
42008041	Ba tohare samösa zondrönia'ö ba gosali, sotöi Ya'iro. Mangalulu ia föna Yesu ba i'andrö sibai khö Yesu ena'ö möi Ia ba nomonia,
42008042	börö me ononia alawe si ha sambusambua arakhagö mate. Felendrua fakhe wa'ebua nono andrö. Me mowaöwaö Yesu numalö ba nomo Ya'iro, ba oi zara lafadegedege ira niha khö-Nia lö lalalala.
42008043	Ba da'ö so ndra alawe si no felendrua fakhe wa'ara, mofökhö sendro talu. Fefu haratonia no ahori ba wangalui daludalu, ba samösa lö si tola mamadöhö.
42008044	Moroi ba gotalua niha sato andrö, ihatö'ö ia moroi furi Yesu, ba ibabaya gahe mbaru Yesu. Ba i'anema'ö döhö wendro dalu ndra alawe andrö.
42008045	Isofu Yesu, "Haniha zi no mombambaya Ya'o?" Ba fefu niha lamane tenga ya'aga. Imane Fetero, "He Ama, wa'ato niha samasui Ya'ugö ba ladegeni sibai Ndra'ugö!"
42008046	Imane Yesu, "Lö tola lö'ö so zombambaya Ya'o. U'ila börö me so wa'abölö saheta moroi khö-Gu."
42008047	I'ila ira alawe andrö wa no oroma nilaunia. Möi ia si fao fanizinizi mangalulu ia föna Yesu. Föna niha sato, itutunö hana wa ibabaya mbaru Yesu, awö wa i'anemai'ö döhö ia.
42008048	Imane khönia Yesu, "He ono-Gu, famatimö zamadöhö ya'ugö. Fuli'ö ya'ohahau dödöu."
42008049	Me fahuhuo na Yesu, tohare samösa dengetenge moroi ba nomo Ya'iro, "No mate nonou alawe andrö. Böi sa'ae busi dödö Guru andrö."
42008050	Me Irongo niw̃a'ö niha andrö Yesu, Imane khö Ya'iro, "Böi ata'ufi. Amati manö, döhö dania nonou."
42008051	Me no larugi nomo Ya'iro, lö Itehe möi si bakha niha awö-Nia Yesu, baero Wetero, Yohane, Yakobo ba satua nono andrö.
42008052	Ba oi zara me'e fefu niha, la'e'esi wa'amate nono andrö. Imane Yesu, "Böi mi'e'e. Tenga si mate nono andrö, si mörö."
42008053	La'igi'ö Yesu, börö me la'ila wa no mate nono alawe andrö.
42008054	Aefa da'ö Ibabaya danga nono andrö Yesu ba Imane, "He ono-Gu faoso!"
42008055	Ba mangawuli noso nono andrö, i'anema'ö maoso ia. Aefa da'ö Iw̃a'ö khöra Yesu ena'ö labe'e gö nono andrö.
42008056	Ba ahölihöli sibai dödö zatua nono andrö. Ba Itenaw̃a ira Yesu ena'ö böi la'ombakha'ö zalua andrö gofu ha'ökhö.
42009001	Ikaoni ndra nifahaö-Nia si felendrua Yesu, Ibe'e khöra wa'abölö ba wamofanö fa'abölö zi lö sökhi awö wamadöhö fökhö.
42009002	Aefa da'ö Ifatenge ira ba wanuriaigö turia wa no Ibörötaigö wamatörö-Nia Lowalangi ba wa'arazo-Nia, awö ba wamadöhö fökhö.
42009003	Imane khöra Yesu, "Böi mi'ohe hadia ia ba wofanömi, böi mi'ohe zi'o, ma kandrekandre naha gefe, ba ma ö, ba ma kefe ba ma zui dua görö nukha.
42009004	Gofu heza latema ami, mi'iagö ba da'ö irege miröi mbanua andrö.
42009005	Ba heza lö la tema ami, ba mi'anotogö gawugawu ba gahemi na miröi mbanua andrö, si tobali tandra wamangelama ya'ira."
42009006	Ba mofanö ndra nifahaö Yesu, möi ira ba mbanua misa ba wanuriaigö Turia Somuso Dödö andrö awö ba wamadöhö niha sofökhö gofu heza.
42009007	Me irongo Herode, samatörö ba Galilea, fefu duria andrö ba tobali abu dödönia. Börö me so zanguma'ö, no ifuli auri Yohane Samayagö Idanö!
42009008	So göi zanguma'ö ösa no ifuli oroma Gelia. Ba so göi niha bö'ö zanguma'ö no ifuli auri zamösa moroi ba gotalua ndra sama'ele'ö luo no.
42009009	Imane Herode, "No ufa'ew̃a'ö högö Yohane. Ba haniha zindruhunia Niha andre? No oya ngawalö nirongogu sanandrösa khö-Nia." Andrö omasi sibai Herode i'ila Yesu.
42009010	Mangawuli ndra nifahaö Yesu ba latutunö khö Yesu fefu zi no lafalua. I'ohe ira Yesu we'amöi ba mbanua sotöi Betisa'ida, ha ya'iya'ira.
42009011	Ba me la'ila niha sato da'ö, ba la'o'ö Yesu. Itema ira Yesu, fahuhuo Ia khöra sanandrösa ba mbanua Lowalangi. Ba Ifadöhö göi niha sofökhö ba gotaluara.
42009012	Me no arakha bongi, ba möi khö Yesu ndra nifahaö-Nia si felendrua lamane, "He Ama, no aröu naha andre moroi ba mbanua. Abölö sökhi Öfofanö ndra niha andre, ena'ö tola la'alui göra awö nahia wemörö ba mbanua ba ma ba halama si fasui ba da'e."
42009013	Imane khöra Yesu, "Mibe'e manö göra." Lamane ira nifahaö-Nia, "Ha lima ngawua roti ba ha dua rozi gi'a si so khöma. Hadia lö tola lö möi ndra'aga mowöli gö niha sato andrö fefu?"
42009014	(So mato lima ribu ndra matua ba da'ö.) Imane Yesu khö ndra nifahaö-Nia, "Miw̃a'ö ba niha sato ena'ö mudadao ba lafa'oli'oli ira, mato lima wulu niha wa'ato zi sangenoli."
42009015	Ba la'o'ö niw̃a'ö Yesu ira nifahaö-Nia. La'andrö dumadao fefu niha sato.
42009016	Ba Ihalö zi lima ngawua roti awö zi dua rozi gi'a andrö, Ifaöga hörö-Nia ba mbanua si yaw̃a ba I'aohasi gölö Lowalangi. Iboboto roti awö gi'a andrö faoma tanga-Nia ba Ibe'e khö ndra nifahaö-Nia ena'ö labagibagi ba niha sato andrö.
42009017	Manga ira fefu irege abuso. Ba la'owuloi zi toröi gö niha sato ira nifahaö Yesu, ba felendrua daga tö tosai.
42009018	Samuza ma'ökhö, me mangandrö Yesu ba zi ha Ya'ia, la'ondrasi Ia ira nifahaö-Nia. Isofu khöra Yesu, "Haniha Ndra'odo andre wanguma'ö niha?"
42009019	Latema li-Nia, lamane, "So zanguma'ö Yohane Samayagö Idanö Ndra'ugö. So göi zanguma'ö Elia, ba lamane göi tanö bö'ö ösa samösa moroi ba gotalua ndra Sama'ele'ö luo no si no ifuli auri."
42009020	Isofu Yesu, "Ba molo'ö ya'ami, haniha Ndra'odo andre?" Itema li Fetero, imane, "Keriso Ndra'ugö, Razo Sangorifi nifabu'u Lowalangi."
42009021	Aefa da'ö Imane Yesu khö ndra nifahaö-Nia, "Ma'ifu böi mi'ombakha'ö da'e gofu ha'ökhö."
42009022	Lö tola lö'ö oya Itaögö wamakao Ono Niha, ba la'uduni Ia ira salaw̃a niha Yehuda, awö ndra ere sebua, ba sangila amakhoita. Labunu dania Ia, ba na no irugi tölu ngaluo ba tesusugi mangawuli Ia.
42009023	Aefa da'ö Imane Yesu ba niha sato, "Dozi niha somasi molo'o Ya'o, ba ya mu'ositengagö ia; ilu'i röfania ero ma'ökhö, ba ya mu'o'ö Ndra'odo.
42009024	Börö me niha somasi manganau'ö nosonia, da'ö zi taya fa'auri dania. Ba niha sanehegö fa'aurinia börö Ndra'o, da'ö zanöndra fa'auri dania.
42009025	Hadia hare ba niha na i'okhögö zi sagörö ulidanö andre, na tekiko ia ba taya wa'aurinia samösa?
42009026	Na aila niha wamaduhu'ö Ya'o awö wamahaö-Gu, ba aila göi dania Nono wamaduhu'ö niha andrö na tohare Ia dania si fao lakhömi-Nia, awö lakhömi Nama-Nia, ba lakhömi mala'ika ni'amoni'ö!
42009027	Mitöngöni hadia niw̃a'ö-Gu andre: So niha si so ba da'e zi lö mate fatua lö ni'ilara wamasindro Lowalangi famatörö-Nia andrö."
42009028	Mato samigu wa'ara, me no aefa Ifahaö fefu da'ö Yesu, I'ohe ndra Fetero, Yohane, ba Yakobo yaw̃a ba zuzu hili ba wangandrö.
42009029	Me fatua mangandrö Yesu, ba tobali mbawa-Nia awö nukhania, tobali afusi no takile.
42009030	Ba i'anemai'ö tohare darua niha, ya'ia Moze ba Elia si no molakhömi haga si otarai zorugo. Fahuhuo ira khö Yesu sanandrösa ba wa'amate-Nia si lö ara tö Itörö dania ba Yeruzalema.
42009032	Me inötö da'ö ba no alau hörö ndra Fetero awö nawönia. Ba hiza, me tokea ira, la'ila Yesu solakhömi, ba darua niha si so ba da'ö awö-Nia.
42009033	Ba me laröi Yesu niha si darua andrö, imane Fetero khö Yesu, "He Guru, wa'asökhi nahiada da'e. Da mafazökhi tölu nose; sambua khö-U, sambua khö Moze, ba sambua khö Gelia." (Imanö wehede Fetero me lö i'ila hadia ia niw̃a'önia.)
42009034	Me fahuohuo nasa Yesu, ba tohare lawuo solumö'ö ya'ira, irege ata'u sibai ira.
42009035	Aefa da'ö terongo li soroi lawuo wanguma'ö, "Da'e nono-Gu nituyu-Gu. Mifondrondrongo khö-Nia!"
42009036	Me no aefa tebato li andrö, ba la'ila ha tö Yesu zi so ba da'ö. Ba lö manö hedehede ndra nifahaö Yesu sanandrösa ba da'ö fefu, ba lö la'ombakha'ö ba niha gofu ha'ökhö, hadia ia zi no la'ila andrö.
42009037	Mahemolunia möi mitou moroi ba hili Yesu awö nifahaö-Nia si datölu, ba ato niha sangondrasi Ya'ia.
42009038	Ba so samösa ndra matua moroi ba gotalua niha sato andrö si'ao, wanguma'ö, "He Guru, tolo faigi nonogu andre -- ha sambusambua ia nonogu!
42009039	No ira'u ia fa'abölö zi lö sökhi, ba izumaigö mu'ao ia ba agakandro mbotonia, ba fawukhö gilo ba mbawania. Lö mamalö ifakao ia fa'abölö zi lö sökhi andrö ba lö omasi aheta moroi khönia!
42009040	No u'andrö khö ndra nifaha'ö-U ba wamofanö fa'abölö zi lö sökhi andrö, ba tebai lafofanö."
42009041	Itema li Yesu, "Sindruhundruhu ami andre! Duhuduhu wa niha si no tefuyu tödö ami ba si lö mamati! Ha wa'ara tö nasa lö tola lö so Ndra'o khömi ba Ubologö dödö-Gu khömi? Ohe ba da'e nonomö andrö!"
42009042	Fatua mowaöwaö nono andrö wangondrasi Yesu, i'olobigö ia fa'abölö zi lö sökhi andrö ba ikakandro'ö mbotonia. Ba Itenaw̃a wa'abölö zi lö sökhi andrö Yesu, Ifadöhö wökhö nono andrö. Awena Ifuli nono andrö khö namania.
42009043	Ba oi ahölihöli dödö niha fefu wamaigi fa'abölö Lowalangi fondrege zebua andrö. Ba wa'ahölihöli dödö nasa so niha sato wamaigi nilau Yesu andrö fefu me humede Yesu khö ndra nifahaö-Nia, Imane,
42009044	"Mihaogö wanöngöni ba böi mi'olifugö'ö ami wehede-Gu andre: Tebe'e sa dania Nono Niha ba danga niha."
42009045	Ba lö aboto ba dödö ndra nifahaö niw̃a'ö Yesu andrö. Ba Ibini'ö da'ö khö ndra nifahaö, ena'ö lö aboto ba dödöra. Ba ata'u göi ira wanofu khö Yesu.
42009046	Alua wasosota ba gotalua ndra nifahaö Yesu sanandrösa haniha zabölö ebua ba gotaluara.
42009047	I'ila Yesu gera'erara, andrö Ihalö ndraono ba Ifezizio ba zinga-Nia.
42009048	Imane khöra, "Haniha zanema ono andre börö Ndra'o, ba no itema göi Ndra'o. Ba haniha zanema Ya'o, ba no göi itema zamatenge Ya'o. Börö me sabölö ide'ide ba gotaluami, da'ö zabölö ebua!"
42009049	Imane Yohane, "He Amagu Guru, no ma'ila niha samofanö fa'abölö zi lö sökhi ba döi-Mö, ba no matenaw̃a ia wamalua da'ö, börö me tenga awöda ia."
42009050	Imane Yesu khö Yohane awö nifahaö bö'ö, "Böi mitenaw̃a niha andrö, börö me si lö fa'udu khömi, ba no awömi."
42009051	Me no ahatö ginötö tefazaw̃a Yesu ba zorugo, Ihalö gangetula we'amöi ba Yeruzalema.
42009052	Ifowaöwaö niha föna-Nia, möi ba zi sambua mbanua ba Zamaria. Ba da'ö la'asiwai fefu hadia ia khö Yesu.
42009053	Ba lö latema Yesu niha mbanua andrö, hew̃a'ae numalö ba Yeruzalema Yesu.
42009054	Me la'ila ira nifahaö Yesu da'ö, lamane ira Yakobo ba Yohane khö Yesu, "He So'aya, hadia omasi Ndra'ugö na ma'andrö galitö moroi ba mbanua wanunu niha andre fefu?"
42009055	Ifaigi furi Yesu ba mofönu Ia khöra.
42009056	Aefa da'ö möi ira ba mbanua tanö bö'ö.
42009057	Fatua mowaöwaö Yesu awö ndra nifahaö-Nia, so samösa zanguma'ö khö Yesu, "He Ama, omasido u'o'ö Ndra'ugö gofu heza möi'Ö!"
42009058	Imane Yesu, "So dögi narö hili ba nasu gatua, ba so gazuni ba wofo, ba hiza khö Nono Niha lö nahia wemörö."
42009059	Ba Imane ba niha si samösa tanö bö'ö Yesu, "Tabu o'ö Ndra'o." Ba imane niha andrö, "He Ama, tehe khögu ua wogo'o amagu."
42009060	Imane Yesu, "Akha lako'o zi mate khöra si mate. Ba ya'ugö, ofanö, turiaigö duria wa no Ibörötaigö wamatörö-Nia Lowalangi."
42009061	So göi danö bö'ö sanguma'ö, "He Ama, omasido u'o'ö Ndra'ugö, ba tehegö ua khögu wangawuli ba wo'angonaisi soroiyomogu."
42009062	Imane Yesu ba niha andrö, "Niha si no mamörögö famaku ba laza, ba na ifaigi furi, ba tenga sinangea tobali ono mbanua Lowalangi da'ö."
42010001	Me no aefa da'ö Ifili zui fitu ngafulu nifahaö-Nia Yesu. Ifatenge ira darudarua sowaöwaö föna-Nia ba mbanua awö nahia si möi Ia dania.
42010002	Imane khöra Yesu, "Ebolo sa mbasitö, ba lö ato zohalöw̃ö. Andrö börö da'ö mi'andrö khö Zokhö nowi ena'ö Ifatenge niha sangowuloi bua nowi-Nia.
42010003	Mi'ae'e! Ufatenge ami hulö nono mbiribiri ba hunö nasu gatua.
42010004	Böi mi'ohe gofekofe ba ma kandrekandre nahia gefe, ma zui badagahe. Böi mi'olombase ba dalu lala ba wangowai niha.
42010005	Na möi ami yomo ba zi sambua omo, ba da'ö zi föföna miw̃a'ö, 'Ya falukha wa'ohahau dödö zi sambua omo andre.'
42010006	Ba na so ba da'ö niha somasi fa'ohahau dödö andrö, ba ahono khönia wangowaimi andrö. Ba na lö omasi ia wa'ohahau dödö ba mifuli mihalö wangowai fa'ohahau dödö andrö khömi.
42010007	Mi'iagö manö zi sambua omo. Mitema mbalazo nibe'era khömi, börö me sinangea latema mbua wa'erege dödöra sohalöw̃ö. Böi mifalalilali nomo moroi ba zi sambua numalö ba danö bö'ö.
42010008	Na möi ami ba zi sambua banua ba na latema ami ba da'ö, ba mi'a hadia mbalazo nibe'era khömi ba da'ö.
42010009	Mifadöhö zofökhö ba mbanua, ba mi'ombakha'ö ba niha si so ba da'ö, 'Lö ara tö Ibörötaigö wamatörö-Nia Lowalangi ba wa'arazo-Nia ba gotaluami.'
42010010	Ba na möi ami ba zi sambua banua, ba na lö latema ami ba da'ö, mi'ae'e ba lala ba mimane,
42010011	'Gawugawu si falemba ba gahema na'i ma'anotogö si tobali famangelama khömi. Mihaogö wanöngöni, lö ara tö Ibörötaigö wamatörö-Nia Lowalangi ba wa'arazo-Nia ba gotaluami!'
42010012	Mitöngöni, ba luo safuria andrö abölö Ihakhösi tödö dania Lowalangi mbanua Zodoma moroi ba mbanua da'ö!"
42010013	"Alai ndra'ugö, Khorazi! Ba alai ndra'ugö, Betisa'ida! Na tefalua zahölihöli dödö nifalua khömi andrö ba mbanua Diro ba ba Zidona, ba no ara mangesa dödöra moroi ba horöra, ba la'onukha mbaru wa'abu dödö ba lalau nawu ba högöra.
42010014	Ba luo safuria, abölö Ihakhösi tödö Lowalangi niha Diro ba niha Zidona moroi khömi.
42010015	Ba ya'ugö Kafana'uma! Hadia öw̃a'ö dödöu, la'alaw̃a'ö ndra'ugö ba zorugo? Lö'ö. No nitibo'ö ndra'ugö ba narako!"
42010016	Aefa da'ö Imane Yesu khö ndra nifahaö-Nia, "Niha samondrongo khömi, no göi ifondrondrongo khö-Gu. Niha si lö manema ya'ami, ba lö'ö göi itema Ndra'odo. Ba si lö manema Ya'o, no lö göi itema zamatenge Ya'o."
42010017	Mangawuli nifahaö Yesu si fitu ngafulu andrö si fao fa'omuso dödö. Lamane, "He So'aya, fa'abölö zi lö sökhi göi no la'o'ö lima na mafofanö ira ba döi-Mö!"
42010018	Itema li Yesu, "No U'ila wa'abölö zi lö sökhi saekhu tou moroi ba mbanua si yaw̃a, hulö gari mbanua.
42010019	Mitöngöni! No mitema wa'abölö moroi khö-Gu ba wanguhundragö ulö ba tongo awö wa'abölö ba wo'alani udu. Ba ma'ifu lö hadia ia samakiko ya'ami.
42010020	Ba hew̃a'ae si manö, böi mi'omusoi'ö dödömi börö me la'o'ö limi fa'abölö zi lö sökhi si ra'iö. Abölö sökhi na mi'omusoi'ö dödömi börö me no mutanö döimi ba zorugo."
42010021	Me inötö da'ö göi, omuso dödö Yesu börö me Ifatörö Ia Eheha Lowalangi. Imane Yesu, "He Ama, So'aya zorugo ba ulidanö! U'andrö saohagölö khö-U me no Öbini'ö da'ö ma'afefu ba niha sonekhe ba ba zatuatua, ba no Ö'oroma'ö ba niha si lö fa'atuatua. No da'ö zomasi dödö-U, Ama.
42010022	Fefu hadia ia ba no Ibe'e khö-Gu ama-Gu. Ba samösa lö sangila Ono, baero Nama andrö. Ba si manö göi, samösa lö sangila Ama, baero Nono; awö niha somasi I'ombakha'ö Ono, haniha Nama andrö."
42010023	Ifakhölö Ia Yesu khö ndra nifahaö-Nia, ba Imane khöra ba zi ha ya'ira, "Moharazaki sibai ami, börö me no mi'ila fefu zi no mi'ila andrö.
42010024	Börö da'ö mitöngöni: Ato razo ba sama'ele'ö somasi mangila hadia ia ni'ilami iada'e, ba hiza lö ni'ilara. Omasi sibai ira larongo nirongomi andre, ba lö nirongora."
42010025	Aefa da'ö maoso samösa zangila amakhoita ba wamesu li Yesu. Isofu imane, "He Amagu Guru, hadia nilaugu ena'ö usöndra wa'auri si lö aetu?"
42010026	Itema linia Yesu, "Hadia nisura ba Mbuku Ni'amoni'ö? Hewisa gera'erau sanandrösa ba da'ö?"
42010027	Itema li niha andrö, " 'Omasi'ö Zo'aya Lowalangiu moroi si'aikö ba dödöu, nosou ma'asambua awö fefu wa'abölöu, ba fefu wangerangerau,' ba 'Omasi'ö nawöu niha si mane fangomasi'öu ya'ugö samösa.' "
42010028	Imane khönia Yesu, "Atulö wanemau li andrö. Lau zi manö, ba auri ndra'ugö."
42010029	Ba omasi zangila amakhoita andrö na ha ya'ia zatulö. Isofu imane, "Haniha nawögu niha andrö?"
42010030	Itema linia Yesu, "So samösa zi möi mitou ba Yeruzalema moroi ba Yerikho. Ba dalu lala falukha ia zorabu. Larabu ia ba laböbözi irege arakhagö mate, ba laröi manö ia ba da'ö.
42010031	Tefaudu itörö ba da'ö ere. Me i'ila niha andrö ere, i'aröu'ö ia ba zinga lala, ba idölö fofanö.
42010032	Si manö göi samösa mado Lewi. Itörö da'ö ba i'ila niha nirabu andrö. Ba itörö manö, italu'i niha andrö ba zi tambai lala.
42010033	Ba so göi niha Zamaria sanörö da'ö. Me i'ila niha andrö, ahakhö dödönia.
42010034	I'ondrasi niha andrö ba isasai fefu zokhonia agu, ba idaludaluni fanikha, ba iböbö zokho andrö. Aefa da'ö ifazaw̃a yaw̃a ba hulu galidenia ba i'ohe ba nahia wemörö zikoli ba irorogö ba da'ö.
42010035	Ba mahemolu ö ihalö dombua ngawua gefe firö ba ibe'e ba zokhö omo zikoli andrö, imane, 'Rorogö ia. Ba na so nasa zoguna tanö bö'ö, ba ubu'a dania khöu, na ufulido ba da'e.' "
42010036	I'etu'ö nidunödunö-Nia andrö Yesu, Imane, "Moroi ba zi datölu andrö, haniha molo'ö ya'ugö nawö niha nirabu andrö?"
42010037	Itema li sangila amakhoita andrö, imane, "Niha si hakhösi tödö ya'ia." Imane khönia Yesu, "Ba ae'e, lau zi manö göi!"
42010038	Aefa da'ö Itohugö wofanö Yesu awö ndra nifahaö-Nia, larugi sambua mbanua side'ide. So ba da'ö samösa ndra alawe sotöi Marata, ikaoni Yesu ba nomonia.
42010039	So göi dalifusönia alawe, sotöi Maria. Dumadao Maria föna Yesu ba wamondrongo famahaö-Nia.
42010040	Ba hiza arörö Marata ba wombambaya halöw̃ö ba nomo. Möi Marata khö Yesu ba imane, "He So'aya, hadia aboto ba dödö-U wa ibe'e manö sangai halöw̃ö ndra'o Maria ha ya'oya'o? &Wa'ö khönia akha itolodo!"
42010041	Itema linia So'aya, "Marata, Marata! Oya manö öbusi tödöu ba lö manö fa'ahonou,
42010042	ba ha sambalö zoguna. No ituyu khönia zi sökhi Maria, ba lö teheta khönia da'ö."
42011001	Samuza ma'ökhö, Ilau mangandrö Yesu ba zi sambua nahia. Me no aefa mangandrö Ia, samösa moroi ba gotalua ndra nifahaö-Nia sanguma'ö, "He So'aya, fahaö ndra'aga ba wangandrö si mane Yohane Samayagö Idanö andrö samahaö ira nifahaönia."
42011002	Imane khöra Yesu, "Na mangandrö ami, ba mimane, 'He Ama, ya tefosumange döi-Mö andrö ni'amoni'ö; Ya'ugö zamatörö ya'aga.
42011003	Be'e khöma gö soguna ero ma'ökhö.
42011004	Be'e aefa khöma horöma, si manö göi ndra'aga ma'efa'ö zala niha si so sala khöma. Ba böi lulu ndra'aga ba wanandraigö.' "
42011005	Imane khö ndra nifahaö-Nia Yesu, "Na so ba gotaluami zi möi ba nomo nawönia ba zi talu mbongi, ba imane, 'He talifusö, be'e nifalaligu tölu ngawua roti,
42011006	börö me so nawögu sikoli si möi ba nomogu, ba lö khögu önia!'
42011007	Na imane awöu ni'ondrasimö andrö wanema li, moroi si bakha ba nomonia, 'Böi busi dödögu! No mukusi mbawa ndruhö ba ya'o awö ndraonogu no mörö. Tebai maosodo wame'e khöu hadia ia.' "
42011008	"Hewisa?" Imanö wanohugö fehede-Nia Yesu. "Uw̃a'ö khömi, lau! Ba hew̃a'ae si fahuwu khönia ndra'ugö, ba lö maoso ia ba ibe'e khöu hadia ia. Ba hiza, börö me lö aila ndra'ugö ba lö aetu'aetu ö'andrö khönia, ba maoso ia sa'atö, ibe'e khöu hadia ia zoguna khömö andrö.
42011009	Ba Uw̃a'ö khömi: Mi'angandrö ba tebe'e khömi, mi'angalui ba misöndra, mibököbökö ba tebokai khömi mbawa ndruhö.
42011010	Dozi sangandrö ba itema; sangalui ba isöndra ba samökömökö bawa ndruhö, ba tebokai khönia.
42011011	Ba haniha ba gotaluami zatua same'e ulö khö nononia, na i'andrö gi'a?
42011012	Ba ma zui same'e tongo, na i'andrö gadulo?
42011013	Gofu hewisa wa'alösökhimi, ba mi'ila sa'atö mibe'e zi sökhi ba ndraonomi. Ba lö mendrua manö Namami andrö si so ba zorugo. Ibe'e Geheha-Nia ba niha sangandrö khö-Nia!"
42011014	Samuza ma'ökhö Ifofanö wa'abölö zi lö sökhi moroi ba niha si lö hede Yesu. Me möi baero wa'abölö zi lö sökhi, ba ibörötaigö muhede niha andrö. Oi ahölihöli dödö niha sato,
42011015	ba so ösa zanguma'ö, "Tola Ifofanö wa'abölö zi lö sökhi me no ibe'e khönia wa'abölö Belesebu, bohalima wa'abölö zi lö sökhi andrö."
42011016	So göi niha bö'ö sanandraigö Yesu. La'andrö khö Yesu ena'ö Ilau dandra sahölihöli dödö si tobali tandra wa no soroi khö Lowalangi Ia.
42011017	Ba I'ila Yesu gohitö dödöra. Andrö Imane khöra, "Na aboto zi sambua soi tobali mongawangawawa ba fa'udu'udu, ba ha ba zadudu soi da'ö. Ba na arasa zi sambua ngambatö ba mowa'udu'udu, ba ha ba zadudu göi wongambatö da'ö.
42011018	Si manö göi ba gamatöröw̃a Zatana; na so wa'udusa ba gotaluara, ba adudu dania gamatöröw̃a andrö. Ba miw̃a'ö, Ufofanö wa'abölö zi lö sökhi börö wa'abölö moroi ba Mbelesebu.
42011019	Na si manö, heza moroi wa'abölö na lafofanö wa'abölö zi lö sökhi ira nifahaömi? Nifahaömi andrö zangoroma wa lö atulö niw̃a'ömi!
42011020	Ufofanö wa'abölö zi lö sökhi börö wa'abölö Lowalangi. Eluahania da'ö no Ibörötaigö wamatörö-Nia Lowalangi ba gotaluami.
42011021	Na so samösa zabölö, si no mamake fangöna ba wanaro omonia, ba lö te'ala zi so khönia.
42011022	Ba na so zi töra abölö moroi khönia sangalani ya'ia, ba da'ö zorabu fefu fangöna si no we'ewe'e dödö zokhö omo andrö, awö wa ifaosafaosa fefu gamagama nirabunia.
42011023	Niha si lö fao awö-Gu, ba no si fa'udu khö-Gu, ba niha si lö mangozara awö-Gu, ba no niha samakiko halöw̃ö-Gu!"
42011024	"Na no aheta wa'abölö zi lö sökhi moroi ba zi samösa niha, ba mowaöwaö wa'abölö zi lö sökhi andrö ba danö si no oköliköli, wangalui nahia wolombase, ba lö isöndra nahiania. Börö da'ö, imane, 'Da mangawulido ba nomo si no uröi!'
42011025	Ba me ifuli ia, ba i'ila nomo andrö no muhaogö ba toföfö.
42011026	Ba möi ia mukaoni dafitu tö wa'abölö zi lö sökhi tanö bö'ö sabölö afaito moroi khönia. Möi ira bakha ba niha andrö, ba toröi ira ba da'ö. Ba tobali tedou wa'alösökhi niha andrö."
42011027	Me no aefa Iw̃a'ö zi manö Yesu, ba muhede samösa ndra alawe khö-Nia moroi ba gotalua niha sato, imane, "Sindruhundruhu ohahau dödö ndra alawe sangadonogö ba samaenu Ya'ugö!"
42011028	Itema linia Yesu, "Ya'ia, ba abölö ohahau dödö nasa niha samondrongo Taroma li Lowalangi ba samalua ya'ia!"
42011029	Me lahurufai Yesu niha sato, Itohugö huhuo-Nia, Imane, "No fondrege wa lö sökhi niha ba ginötö da'ö. La'andrö ena'ö lafaigi dandra sahölihöli dödö. Ba ma'ifu lö tandra sahölihöli dödö nibe'e khöra, baero dandra andrö khö Yona sama'ele'ö.
42011030	Si mane fa'atobali Yona andrö tandra sahöli dödö ba mbanua Niniwe, si manö göi Nono Niha andrö tobali tandra sahölihöli dödö ba niha ba götö da'e.
42011031	Ba luo safuria, maoso dania Ratu moroi Raya fao awö niha ba götö da'e, ba la'angadugö ira. Börö me ha ba wamondrongo famahaö Zalomo satuatua andrö, itörö danö saröu moroi ba wondrege danö Ratu andrö. Ba no so ba da'e zabölö ebua moroi khö Razo Salomo!
42011032	Ba luo safuria, maoso dania zowanua ba Niniwe fao awö niha ba götö da'ö, ba la'angadugö ira börö me no lafalalini gera'erara banua Niniwe andrö moroi ba horöra, me fahuhuo Yona khöra. Ba hiza so ba da'e zabölö ebua moroi khö Yona!"
42011033	"Lö sanunu fandru ba samini'ö fandru andrö awö zamalugö ya'ia faoma karaw̃a. Tatu ibe'e wandru andrö ba nahania, ena'ö la'ila hagania niha si möi yomo.
42011034	Fandru mboto hörö. Na ohahau hörömi, ba mohaga fefu zi sageu botomi. Ba na hawuö hörömi, ba ogömigömi zi sageu botomi.
42011035	Börö da'ö, mi'angenanöi, faböi ogömigömi haga andrö si so khömi.
42011036	Na mohaga mbotou ma'asambua, ba ma'ifu lö sogömigömi, ba muhaga mbotou ma'asambua si mane nihagaini haga wandru."
42011037	Me no aefa fahuhuo Yesu, ikaoni la samösa Farizai'o, wemanga ba nomonia. Ba möi Yesu wemanga ba da'ö.
42011038	Ba ahölihöli dödö Warizai'o andrö me i'ila lö mombanö Yesu me manga Ia molo'ö amakhoita agama.
42011039	Börö da'ö Imane So'aya khönia, "Si to'ölönia ya'ami ira Farizai'o, misasai mako awö wiga ha tanö baero, ba bakha ba dödömi afönu fa'abe'e dödö ba fa lö sökhi.
42011040	Niha si lö tödö ami! Hadia tenga Lowalangi zamazökhi he tanö baero ba he tanö bakha andrö?
42011041	Si so yaw̃a ba mako awö ba wigami andrö, da'ö zi lö tola lö mibe'e ba niha si numana. Na milau zi manö awena tola ehao fefu.
42011042	Alai ami, Farizai'o! Bua wangahalömi, nila ba fangoyo, awö zinanö faramasa bö'ö, mibe'e zi sambua ni'ofulu khö Lowalangi, ba fa'atulö awö wa'omasi khö Lowalangi lö ba dödömi. Sindruhunia da'ö zinangea milau, awö wa lö mi'olifugö'ö ami danö bö'ö göi.
42011043	Alai ami, Farizai'o! Omasi ami nahia wedadao soadu ba gosali, ba omasi ami nifosumasumange misa ba fasa.
42011044	Alai ami! Hulö lewatö si lö tandratandra ami, nihundrahundra niha börö me lö la'ila!"
42011045	Samösa moroi ba gotalua ndra sangila amakhoita zanguma'ö khö Yesu, "He Guru, ba wanguma'ö si manö, no ö'o'aya ndra'aga."
42011046	Itema linia Yesu, "Alai ami göi ira sangila amakhoita! Mi'andrö ngawalö zabua famalua ba mibe'e gamakhoita sabua, ba ya'ami samösa ma'ifu lö omasi mitolo niha ba wamalua ya'ia.
42011047	Alai ami! Mifazökhi lewatö si sökhi khö ndra sama'ele'ö, si no labunu ira tuami.
42011048	Ba da'ö oroma wa fao dödömi ba nilau ndra tuami andrö; duhu, ya'ira zamunu ira sama'ele'ö mege ba ya'ami zamazökhi lewatö nifogowe khö ndra sama'ele'ö andrö.
42011049	Andrö wa Imane fa'atuatua Lowalangi, 'Ufatenge ndra sama'ele'ö awö dengetenge-Gu khöra; labunu ösa ba lafakao!'
42011050	Ilau zi manö Lowalangi ena'ö nihuku niha ba zi sagötö andre, börö me no lafalua wamunu ira sama'ele'ö andrö fefu i'otarai mböröta danö,
42011051	i'otarai wamunu Habeli irugi wamunu Zakharia, salua ba gotaluara naha wame'e sumange Nomo Zo'aya. Ya faduhu dödömi: Fefu niha ba götö da'e lö tola lö nihuku dania börö da'ö fefu.
42011052	Alai ami, sangila amakhoita! Na la'irö'ö khömi nono kusi famokai mbawa ndruhö wa'atuatua, ba lö omasi ami we'amöi bakha wangalui fa'atuatua andrö. Miba'agö i niha somasi möi bakha!"
42011053	Me iröi nahia andrö Yesu, ba abao sibai dödö ndra sangila amakhoita awö ndra Farizai'o khö-Nia. Ibörötaigö ladöni li-Nia ena'ö oya I'ombakha'ö khöra hadia ia.
42011054	Ba gotalua da'ö göi lahaogö wangosisi'ö Ya'ia ba wangalui hadi ia zi sala ba wehede-Nia.
42012001	Bariburibu niha sato sowulo fadegedege, oi lahundrahundra gahe nawöra. Me owulo niha sato andrö, Imane Yesu khö ndra solo'ö Ya'ia, "Mi'angelama ba laru ndra Farizai'o andrö, ya'ia waminisa tödö andrö khöra.
42012002	Lö hadöi nibalugö si lö oroma dania, ba lö hadöi nibini'ö si lö teboka dania.
42012003	Niw̃a'ömi ba zi bongi, ba terongo dania ba zi ma'ökhö; ningöngögömi ba dalinga niha ba mbate'e si no mukusi, ba lafarongogö dania irege teboloso."
42012004	"Mitöngöni, ya'ami ira si fahuwu khö-Gu! Böi mi'ata'ufi zamunu boto, me tebai lalau hadia ia zi töra moroi ba da'ö.
42012005	Ba da Uforoma'ö khömi haniha zi lö tola lö mi'ata'ufi. Mi'ata'ufi Lowalangi! Börö na no aefa Ibunu, ba so wa'abölö khö-Nia wanibo'ö niha ba narako! Sindruhu niw̃a'ö-Gu khömi, Ya'ia zi lö tola lö mi'ata'ufi.
42012006	La'amawa lima ngawua ziliw̃i moböli dua se. Hew̃a'ae si manö sambua lö solifu Lowalangi.
42012007	Ba no mu'erai fefu rozi mbu ba högömi, börö da'ö böi mi'ata'ufi; no abölö ebua mbölimi moroi ba ziliw̃i andrö!"
42012008	"Mihaogö wanöngöni: Niha samaduhu'ö föna zato wa nifahaö-Gu ia, Ifaduhu'ö göi dania ia Ono Niha andrö föna ndra mala'ika Lowalangi.
42012009	Niha sangosilö'ögö wa nifahaö-Gu ia föna zato ba lö Ifaduhu'ö dania niha andrö Ono Niha föna ndra mala'ika Lowalangi.
42012010	Na so niha sanguma'ö hadia ia ba wolaw̃a Ono Niha, tola mu'efa'ö ia; ba niha sango'aya Eheha Lowalangi, tebai te'efa'ö niha andrö.
42012011	Na la'ohe ami ba nomo wangandrö wangetu'ö hukumi föna zamatörö awö zi so kuaso, böi abu dödömi hewisa ami wobelegö ya'ami ma zui hadia zinangea miw̃a'ö.
42012012	Ifahaö dania ami Eheha Lowalangi hadia zinangea miw̃a'ö ba ginötönia."
42012013	Samösa ba gotalua zato sanguma'ö khö Yesu, "He Samahaö, tandraigö w̃a'ö khö dalifusögu ena'ö ibe'e khögu ösa harato niröi zatuama khöma."
42012014	Itema linia Yesu, "He talifusö, haniha zombali'ö Ya'o sanguhuku ba wombagi harato khömi ya'ami si darua?"
42012015	Aefa da'ö Imane Yesu ba niha sato si so ba da'ö, "Mi'angenanöi ba mi'angelamaisi wa'omasi gana'a andrö. Börö me fa'auri niha tenga moroi ba haratonia, hew̃a'ae no fahöna khönia."
42012016	Itutunö khöra Yesu gamaedola andre, "So samösa niha si kayo sokhö tanö si sökhi, si tola mame'e bua soya sibai.
42012017	Mangerangera niha si kayo andrö imane tödönia, 'Hadia nasa nilaugu iada'e? Lö hadöi khögu nahia sa'ae wangirö'ö bua nowigu?'
42012018	Ba mangerangera ia zui imane bakha ba dödönia samösa, 'Aha, so akagu! Ufadudugö'ö halasagu andrö, ba sebua moroi ba da'ö ufazökhi. Ba da'ö u'irö'ö dania mbua nowigu ba fefu haratogu tanö bö'ö.
42012019	Aefa da'ö ba uw̃a'ö khögu samösa: Ha wa'amoharazaki ndra'ugö! Fefu zi sökhi ba no oi ö'okhögö, ba lö ahori barö zi ha'uga fakhe. Honogö'ö iada'e! Lau mangamanga ba mamadumadu hadia ia ba omusoi'ö dödöu!'
42012020	Ba hiza, Imane khönia Lowalangi, 'He niha sambö era'era! Bongi andre mate ndra'ugö! Ba ha'ökhö möi fefu wa'akayo si no ö'owuloi andrö?'
42012021	Si manö lala niha sangowuloi khönia harato gulidanö, ba si lö mangowuloi khönia harato ba khö Lowalangi."
42012022	Ba Imane Yesu khö ndra solo'ö Ya'ia, "Da'ö wa'uw̃a'ö khömi, 'Böi mibusi tödö hadia ia ba wa'aurimi, hadia ni'ami, ba ma hadia ni'onukhami.'
42012023	Abölö ebua wa'auri moroi ba gö, ba abölö ebua mboto moroi ba nukha.
42012024	Mifaigi atö gaga andrö! Lö mananö, lö mamasi, ba lö'ö göi khöra halasa ba ma nahia wangirö'ö. Ba Irorogö ira Lowalangi! Ba no abölö ebua mbölimi moroi ba wofo andrö!
42012025	Haniha ba gotaluami zi tola manganau'ö döfinia he ha ma'ifu, börö me i'abusi tödö?
42012026	Na ba wondrege zide'ide andrö tebai milau hadia ia, ba hana wa mi'abusi tödö nasa danö bö'ö?
42012027	Mifaigi mbunga ladari mböhö ba mbenua; lö mohalöw̃ö ira, ba lö'ö göi managu. Ba mifaigi: Hew̃a'ae fondrege zi kayo Razo Salomo, ba tenga si mane fa'asökhi mbunga andrö nukhania!
42012028	Tumbu ndru'u andrö ba mbenua, ba mahemolu ba ahori latunu. Ba wa'asökhi wamogamagama Lowalangi du'u andrö. Mendrua manö ami! Ba hiza, lö mamati ami!
42012029	Börö da'ö, böi mi'abusi tödö ba böi fawuka gera'erami ba zanandrösa ba ni'a ba ba nibadumi.
42012030	Niha si lö mangila Lowalangi zolohilohi si manö. I'ila Amami wa moguna khömi da'ö.
42012031	Si lö tola lö mi'alui, ya'ia ena'ö Lowalangi zamatörö fa'aurimi, ba fefu danö bö'ö andrö Ibe'e göi khömi."
42012032	"Böi mi'ata'ufi, ya'ami rorogöfö si lö atoto! No fa'omasi Nama zame'e khömi howuhowu moroi ba gamatöröw̃a-Nia andrö.
42012033	Mifamawa fefu zi so khömi ba mibe'e mbölinia ba niha si numana. Mifazökhi khömi kofekofe si tebai obou, ya'ia harato ni'irö'ö ba zorugo si tebai ihalö sanagö ba si tebai i'a hama.
42012034	Börö me gofu heza so haratomi, ba da'ö göi so dödömi!"
42012035	"Mi'angenanöi ba ngawalö hadia ia. Ena'ö si lö mo'aetufa mama'anö ami wonukha ba fandrumi lö mamalö muhola,
42012036	hulö genoni sombalombaloi sokhö ya'ia, sangawuli moroi ba walöw̃a. Na mangawuli zokhö ya'ira andrö ba itoko mbawa ndruhö, ba i'anema'ö ibokai.
42012037	Ha wa'amoharazaki genoni nisöndra zokhö ya'ira si no mama'anö wombaloi ya'ia. Ya faduhu dödömi: Mama'anö göi zokhö ya'ira andrö, ba ifedadao ndra sohalöw̃ö khönia andre, ba möi ia enonira.
42012038	Ha wa'amoharazaki ndra enoni na i'ila ira sokhö ya'ira labaloi wa'atoharenia, hew̃a'ae talu mbongi ma zui töra moroi ba da'ö so ia!
42012039	Mitöngöni da'e! Na i'ila sokhö omo we'aso zanagö, ba izago nomonia ena'ö lö möi zanagö andrö.
42012040	Ya si lö mo'aetufa mama'anö göi ami, me tohare dania Nono Niha andrö ba ginötö si lö midönadöna."
42012041	Isofu Fetero, "He So'aya, hadia khöma Ötandrösaigö wamahaö andrö ma ba niha fefu?"
42012042	Itema linia, Yesu, "Haniha genoni si lö faröi ba satuatua, da'ö genoni nibali'ö zokhö ya'ira högö ba genoni bö'ö fefu same'e göra ba ginötö si no muhonogöi?
42012043	Ha wa'amoharazaki genoni andrö, na mangawuli zokhö ya'ia ba i'ila ia ibayabaya halöw̃önia!
42012044	Ya faduhu dödömi: ibe'e rorogöfönia fefu haratonia sokhö ya'ia khö genoni si manö.
42012045	Ba na imane tödönia enoni andrö: 'Ara nasa mangawuli zokhö ya'o,' ba ibörötaigö iböbözi genoni bö'ö fefu, ba ilau mangamanga ba mamadumadu irege mabu,
42012046	ba samuza ma'ökhö, ba zi lö idönadöna, mangawuli zokhö ya'ia. Iböbözi genoni andrö sokhö ya'ia, ibali'ö si mane niha si lö mamati khö Lowalangi.
42012047	Niböbözi sabölöbölö genoni sangila somasi zokhö ya'ia ba lö'ö sa ifa'anö ia awö wa lö göi ilau zomasi zokhö ya'ia andrö.
42012048	Ba enoni si lö mangila somasi zokhö ya'ia, ba börö da'ö ifalua zi lö faudu irege labözi ia, ba nikaohasi wamöbözi ya'ia. Börö me nibe'e soya, oya göi te'andrö moroi khönia. Ba si no mufaduhusi tödö soya ngawalö, ba oya göi te'andrö moroi khönia."
42012049	"So Ndra'o ena'ö so wa'akhozi ba gulidanö andre. Ha wa'asökhi na no humola galitö!
42012050	So nasa wamakao sabölöbölö si lö tola lö Utörö. Ba lö ahono dödö-Gu fatua lö salua da'ö.
42012051	Miwalinga solohe fa'atulö möi Ndra'o ba gulidanö andre? Uw̃a'ö khömi, lö'ö, tenga fa'atulö, no fa'udusa.
42012052	I'otarai iada'e, fa'udu zi dalima si sambua omo: datölu lalaw̃a zi darua, ma zui darua lalaw̃a zi datölu.
42012053	Ilaw̃a nononia matua ama ba ilaw̃a namania ono matua. Ilaw̃a nononia alawe ina ba ilaw̃a ninania ono alawe. Ilaw̃a nina matuania umönö alawe ba ilaw̃a numönönia inania matuania."
42012054	Imane Yesu ba niha sato, "Na mi'ila manöi lawuo ba gaekhula ba i'anema'ö mimane, 'Moteu dania.' Ba sindruhundruhu moteu.
42012055	Ba na so nangi moroi raya, mimane, 'Molökhö dania.' Ba sindruhu molökhö.
42012056	Niha samini tödö ami! Mi'ila sa mifaigi dandratandra ba mbanua awö dandratandra ba gulidanö. Ba hana wa tebai mi'ila dandratandra ginötö andre?"
42012057	"Hana wa tebai mi'etu'ö samösa hadia ia zindruhu?
42012058	Na so zangadugö ya'ami ba la'ohe ami ba zanguhuku, abölö sökhi na mi'alui si'ai lala wangatulö ba gotaluami fatua ba dalu lala na so ami. Na tenga si manö, i'ohe ami dania föna zanguhuku ba ibe'e ba danga folisi ami sanguhuku andrö, ba ibe'e ami ba gurunga folisi.
42012059	Ya faduhu dödömi! Lö tola aheta ami moroi ba gurunga andrö fatua lö mibu'a fefu hadia ia."
42013001	Me luo da'ö so zanutunö khö Yesu niha nibubunu Wilato ba Galilea, me labe'e zumange khö Lowalangi.
42013002	Itema lira Yesu ba nidunödunö khö-Nia andrö, Imane, "Ba niha nibubunu si manö, hadia miw̃a'ö tödömi wa da'ö dandra wa'abölö ebua horöra moroi ba niha Galilea tanö bö'ö?
42013003	Tenga! Mitöngöni, na lö mifalalini gera'erami, ba si mate göi ami dania, si mane ya'ira.
42013004	Hewisa göi niha si felew̃alu si mate ba Ziloa, me ilangö ira malige? Miwalinga da'ö dandra wa abölö ebua horöra moroi ba niha sato si so ba Yeruzalema?
42013005	Tenga! Ba mitöngöni, na lö mifalalini gera'erami, ba si mate göi dania ami si mane ya'ira."
42013006	Aefa da'ö Itutunö khöra Yesu gamaedola andre, "So samösa zokhö ara ba kabunia. Möi ia wangalui bua ara andrö ba ma'ifu lö isöndra.
42013007	Andrö imane ba zohalöw̃ö ba kabunia, 'Faigi, no tölu fakhe möimöido ba da'e wangalui bua ara andrö, ba sambua ngawua lö nisöndragu. Obö döla geu andrö. Hadia guna so ia ba da'ö, alimagö danö khönia!'
42013008	Imane sohalöw̃ö ba kabu andrö, 'He Tuha, akha auri döfi tö geu andrö. Da ufasui wogao tanö ba ulölö mbörönia.
42013009	Ma atö dania mowua ia ba ndröfia. Ba na lö'ö sa'ae ba hana na öfa'obö'ö ia.' "
42013010	Samuza luo Sabato, mamahaö Yesu ba gosali.
42013011	So ba da'ö ndra alawe si no felew̃alu fakhe mofökhö, meno ira'u ia fa'abölö zi lö sökhi si ra'iö. No aköi mbotonia, tebai adölö.
42013012	Ikaoni ndra alawe andrö Yesu, me I'ila ia, Imane, "He Ina, döhö ndra'ugö iada'e!"
42013013	Itufa tanga-Nia ndra alawe andrö, ba i'anema'ö adölö mbotonia, isuno Lowalangi.
42013014	Mofönu zatua gosali andrö, me mamadöhö fökhö Yesu ba luo Sabato. Imane ba niha si so ba da'ö, "Önö ngaluo mohalöw̃ö ita; mi'ae'e ba ngaluo da'ö ena'ö tefadöhö ami, böi ba luo Sabato!"
42013015	Itema li zatua nomo wangandrö andrö Yesu, Imane, "Niha samini tödö ami! Ba luo Sabato sa ba mi'efa'ö zaw̃imi ba kalidemi moroi ba kandra, ba mi'ohe ira baero ba wamadu idanö.
42013016	Ba da'e so ndra alawe nga'ötö Gaberahamo, si no felew̃alu fakhe wa'ara niböbö Gafökha. Hadia tebai te'efa'ö mböbönia andrö ba luo Sabato?"
42013017	Te'ailasi fefu nudu Yesu ba wanema'ö-Nia li andrö, ba niha sato tanö bö'ö sa oi omuso dödöra ba wamaigi tandra sahölihöli dödö nilau Yesu.
42013018	Isofu Yesu, "Na mamatörö Lowalangi andrö, hewisa wo'amaedolagö ya'ia?
42013019	Fo'amaedolagö ya'ia hulö danömö zaw̃i nihalö zi samösa niha itanö ba nowinia. Tumbu danömö andrö tobali töla geu ba lafazökhi gazunira fofo ba ndrahania."
42013020	Samuza tö Isofu Yesu, "Na mamatörö Lowalangi andrö, hadia Ube'e famaedonia?
42013021	Famatörö Lowalangi andrö hulö laru nihalö ndra alawe, nifarukania ba zi tölu lite hamo, irege kamba ma'afefu."
42013022	Ba wofanö Yesu numalö ba Yeruzalema, Itörö mbanua sebua awö mbanua side'ide, mamahaö Ia ba da'ö.
42013023	So niha sanofu khö-Nia, "He Ama, hadia ha ma'ifu dania ni'orifi ba mbanua furi?" Itema li Yesu,
42013024	"Miforege wangalui lala wanörö bawa ndruhö side'ide andrö. Börö da'ö mitöngöni! Ato niha somasi manörö da'ö ba tebai ira.
42013025	Samuza inötö dania maoso zokhö omo andrö ba iduhö mbawa ndruhönia. Ba so ami baero ba mibörögö mibököbökö mbawa ndruhö, mimane, 'He Tuha, bokai khöma mbawa ndruhö!' Itema li sokhö omo andrö, 'Lö u'ila he moroi ami!'
42013026	Mitema li dania, 'No manga ba mamadu ndra'ugö awöma. Ba no mamahaö ndra'ugö ba mbanuama!'
42013027	Ba ifuli imane sokhö omo andrö, 'Lö u'ila he moroi ami, mi'ofanö moroi ba da'e, solau si lö atulö ami fefu!'
42013028	Na mi'ila dania ndra Aberahamo, Iza'aki ba Yakobo awö ndra sama'ele'ö fefu no somuso tödö ba Mbanua si Bohou khö Lowalangi andrö, ba me'e dania ami ba wanaögö fa'afökhö me nifofanö ami baero!
42013029	Ba tohare dania niha moroi ba gatumbukha ba moroi ba gaekhula, moroi yöu ba moroi raya, oi owuawua dödö ba Mbanua si Bohou khö Lowalangi andrö.
42013030	Niha safuria iada'e tobali si föföna dania. Ba si föföna iada'e tobali safuria dania."
42013031	Me inötö da'ö göi, ba tohare ndra Farizai'o khö Yesu lamane, "Böi Iagö da'e! Ae'e ba nahia tanö bö'ö, me omasi ibunu Ndra'ugö Herode."
42013032	Itema lira Yesu, "Ae'e ombakha'ö khö niha si lö guna andrö, 'Ufofanö wa'abölö zi lö sökhi ba Ufadöhö zofökhö mahemolu, ba ba ngaluo si tölu, U'asiwaisi fefu halöw̃ö-Gu.'
42013033	Ba hew̃a'ae si manö lö tola lö Utohugö wofanö-Gu ma'ökhö, mahemolu ba ba zi dua wongi, börö me lö sökhi na labunu zama'ele'ö baero Yeruzalema.
42013034	He Yeruzalema, he Yeruzalema! Samunu ira sama'ele'ö ndra'ugö! Ba sanebu kara dengetenge Lowalangi ndra'ugö irege mate! No hame'uga kali omasi Ndra'o U'owuloi fefu zowanua khöu hulö zifagelo sangowuloi ononia barö gafinia, ba lö omasi ami!
42013035	Börö da'ö lö sa'ae I'o'awögö ami Lowalangi. Ya'aboto ba dödömi, i'otarai iada'e lö ö'ila Ndra'o sa'ae, irugi inötö öw̃a'ö, 'Ya'ahowu zi so andrö ba döi Zo'aya.' "
42014001	Samuza me luo Sabato, möi manga Yesu ba nomo Warizai'o. Lahaogö sibai wangosisi'ö Yesu ba da'ö niha sato.
42014002	Ba tohare samösa zofökhö sabao talu, ahe awö dangania oi agabao.
42014003	Isofu Yesu khö ndra sangila amakhoita awö ndra Farizai'o si so ba da'ö, "Molo'ö huku agama khöda, hadia tola ba ma zui lö'ö mamadöhö fökhö ba luo Sabato?"
42014004	Ba lö latema li-Nia ira sangila amakhoita awö ndra Farizai'o. Lö manö hedehedera. Aefa da'ö Ikaoni niha andrö Yesu Ifadöhö, aefa da'ö mofanö ia.
42014005	Aefa da'ö Imane Yesu khöra, "Na so samösa ba gotaluami zi so iraono ma zui si so sageu saw̃i, na aekhu ba mba'a ba luo Sabato, hadia lö mi'aliokö wanöbi yaw̃a ono andrö ma zui saw̃i andrö ba zi ma'ökhö da'ö göi?"
42014006	Tebai latema li Yesu ira sangila amakhoita awö ndra Farizai'o ba niw̃a'önia andrö.
42014007	I'ila Yesu wa so dome samili nahia sabölö sökhi. Börö da'ö Ibe'e khöra fefu wamahaö da'e.
42014008	"Na lakaoni ami ba walöw̃a, ba böi midadao ba dadaoma nifosumange. Börö, ma so nikaoni niha andrö sabölö nifosumange moroi khömi.
42014009	Börö da'ö i'ondrasi ndra'ugö sogaoni ya'ugö andrö ba iw̃a'ö khöu, 'Bologö dödöu, so dome sangiagö naha andre.' Börö da'ö si fao fa'aila möi ami mudadao furi.
42014010	Tobali, na lakaoni ami, abölö sökhi na mudadao ami ba nahia tanö furi; ena'ö na i'ila ndra'ugö sokhö omo andrö ba imane, 'He talifusö, aine, dadao ba nahia sabölö sökhi andre.' Ba tefosumange ami föna dome bö'ö andrö fefu.
42014011	Börö me fefu niha sangebua'ö ya'ia, da'ö ni'ide'ide'ö dania, ba niha sangidengide'ö ya'ia, da'ö ni'ebua'ö dania."
42014012	Aefa da'ö Imane Yesu khö zokhö omo, "Na ökaoni niha wemanga ba zi laluo ba ma ba zi bongi, ba böi kaoni ndra si fahuwu khöu ma ira talifusöu, ma si fahatö omo khöu niha si kayo. Börö me lakaoni göi dania ndra'ugö, ba no ötema zulö.
42014013	Na ölau gowuloa, ba kaoni niha si numana, niha sombuyumbuyu, niha sakelakela, niha sau'a,
42014014	ba si göna howuhowu dania ndra'ugö. Börö me tebai lasulöni dania khöu wa'asökhi dödömö andrö. Lowalangi sa dania zanulöni khöu fa'asökhi dödömö andrö ba ginötö tesusugi mangawuli moroi ba ngai zi mate niha si sökhi andrö."
42014015	Me irongo wehede Yesu andrö si samösa awöra ba wemanga si so ba da'ö, imane khö Yesu, "Moharazaki sibai niha si manga awö Lowalangi dania na tohare Ia ba wa'arazo-Nia!"
42014016	Imane Yesu ba niha andrö, "Samuza ma'ökhö so niha samalua owasa sebua, ba ato nikaoninia niha.
42014017	Me no irugi inötö labörötaigö gowasa, ifatenge ndra enoninia khö ndra tome si no ikaoni ba wanguma'ö, 'Mi'aine, no awai fefu.'
42014018	Ba ya'ira fefu, oi lazarazara wangandrö fa'ebolo dödö. Imane si samösa ba genoni andrö, 'Awena u'öli khögu kabu, ba omasi ndra'o mufaigi kabu andrö. U'andrö khöu bologö dödöu.'
42014019	Imane göi tanö bö'ö, 'Awena u'öli lima fasa zaw̃i, ba omasido utandraigö ua zaw̃i andrö. Bologö dödöu.'
42014020	Imane zui tanö bö'ö, 'Awena mangowaludo, börö da'ö tebai möi ndra'o.'
42014021	Ifuli ia enoni wangombakha fefu da'ö khö zokhö ya'ia. Mofönu sibai zokhö ya'ia andrö. Imane khö genoninia, 'Mi'alio'ö, mi'ae'e ba waerua lala awö ba newali mbanua misa. Mi'ohe ba da'e zi numana, sombuyumbuyu, ba sagau'a awö zakelakela.'
42014022	Imane enoni andrö, 'He Tuha, no ma'o'ö niw̃a'öu, ba oya nasa nahia si lö so'ösi.'
42014023	Imane khö zawuyunia, 'Mi'ae'e ba lala sebua awö ba gotalua mbanua misa ba ba fasa, mikaoni niha ena'ö afönu nomogu.
42014024	Mitöngöni! Samösa lö ba gotalua dome andrö nikaonigu zorasoi fa'ami gö ba gowasagu andre!' "
42014025	Ba ato niha si faofao khö Yesu. Ifaigi ira Yesu ba Imane khöra,
42014026	"Na so niha si möi khö-Gu, ba na lö iröi namania awö ninania, fo'omonia, awö ndraononia, talifusönia ira matua, ba talifusönia ira alawe, ba tebai tobali nifahaö-Gu ia.
42014027	Niha si lö omasi molu'i röfania ba wolo'ö Ya'o, tebai tobali nifahaö-Gu.
42014028	Na so ba gotaluami zomasi mamazökhi malige, tatu ilau ua dumadao wangerai ha'uga zoguna, ena'ö aboto ba dödönia hadia tobönö gefenia wangasiwai malige andrö ba ma lö'ö.
42014029	Börö na tebai i'asiwai, hew̃a'ae no ifazökhi danedane, ba na la'ila dania niha fefu halöw̃ö andrö ba la'iki'ö ia.
42014030	Lamane dania, 'E, faigi atö, ilau wotomo niha andre, ba hiza tebai i'asiwai!'
42014031	Na so samösa razo sokhö fulu ribu zaradadu ba wanuwö razo bö'ö sokhö dua wulu ribu zaradadu, ba tatu ihaogö ua wangerangera hadia abölö ia wolaw̃a udunia andrö.
42014032	Na aboto ba dödönia wa no ambö fa'abölönia, tatu fatua so ba zaröu nudunia andrö, ifatenge zinengenia wangandrö ena'ö te'atulö'ö ira."
42014033	Ba gafuriata Imane Yesu, "Si manö göi ami. Samösa lö solo'ö Ya'o na lö Itehegö fefu hadia ia."
42014034	"Si sökhi nasio andrö. Ba na taya wa'asi'asinia, ba hadia so lala wangasini ya'ia mangawuli?
42014035	Lö hadöi gunania sa'ae, he ba nowi ba he ba wangatabö sinanö. Nitibo'ö sa'ae nasio andrö. Na so dalingami, ba mihaogö wamondrondrongo!"
42015001	Samuza ma'ökhö, ato zangozara beo awö niha si lö sökhi molo'ö fanguma'ö niha sato, si tohare ba wamondrondrongo famahaö Yesu.
42015002	Ibörötaigö mukökökökö ndra Farizai'o awö ndra sangila amakhoita. Lamane, "E, Itema niha si lö sökhi niha andre, ba manga Ia awöra!"
42015003	Börö da'ö Itutunö khöra gamaedola andre Yesu,
42015004	"Na so ba gotaluami zokhö otu nga'eu mbiribiri ba taya sageu -- hadia nilaunia? Tatu iröi mbiribiri si siw̃a wulu a siw̃a nga'eu andrö ba mbenua, ba möi ia wangalui selungu andrö irege isöndra.
42015005	Ba na isöndra mangawuli mbiribiri andrö, ba i'angalisigö si fao fa'omuso dödö,
42015006	i'ohe mangawuli ba nomo. Aefa da'ö ikaoni nawö'awönia awö zi fahatö omo khönia, imane khöra, 'Mi'aine, ta'omusoi'ö dödöda. No usöndra mangawuli mbiribirigu si taya andrö!'
42015007	Si manö göi, so wa'omuso dödö sabölöbölö ba zorugo börö niha samalalini era'era he ha samösa, moroi ba niha si siw̃a wulu a siw̃a niha si sökhi si lö moguna mamalalini era'era."
42015008	"Ma zui na samösa ndra alawe sokhö fulu ngawua gefe firö, atoru sambua, hadia nilaunia? Tatu itunu wandru ba ibözini nomonia, ihaogö wangalui kefe andrö irege isöndra.
42015009	Na no isöndra, ikaoni nawönia awö zi faola omo khönia ba imane khöra, 'Omuso sibai dödögu me no usöndra gefegu satoru. Mi'aine, ta'omusoi'ö dödöda!'
42015010	Si manö göi mala'ika ba zorugo na mangesa dödö zi samösa niha moroi ba horönia."
42015011	Fahuhuo zui Yesu, Imane, "So niha si so darua nono matua.
42015012	Imane siakhi khö namania, 'He Ama, be'e iada'e dana khögu moroi ba haratoda.' Ba ibagibagi harato andrö ba ndraononia si darua.
42015013	Lö ara aefa da'ö, ifamawa fefu harato nitemania siakhi ba ilau mofanö ba danö saröu. Ba da'ö ihorigö gefenia andrö ba zi lö boto.
42015014	Me no ahori gefenia fefu, alua lofo sebua ba danö andrö, irege ibörötaigö numana ia.
42015015	Möi ia mohalöw̃ö ba zowanua ba da'ö, ba lafatenge ia wokubaloi bawi ba mbenua.
42015016	Olofo sibai ia, irege omasi ia ifo'ösi dalunia lölö mbanio ö mbawi andrö. Ba he si manö, samösa lö same khönia ö.
42015017	Ba gafuriata awena maniasa ia ba imane, 'Lasöndra gö ira sohalöw̃ö khö namagu, ba hiza arakhagö mate ndra'o wa'olofo ba da'e!
42015018	Mofanödo ba möido khö namagu ba umane khönia: He Ama, no ufazökhi horö föna Lowalangi ba fönau.
42015019	Tenga sinangea sa'ae latötöi onou ndra'odo. Akha hulö zohalöw̃ö khöu ndra'o, Ama!'
42015020	Ba mofanö ia mangawuli khö namania. Me aröu ia nasa moroi ba nomo, ba no i'ila ia amania. Ba ahakhö sibai dödö namania ia, fagohi namania ba wamaondragö ya'ia, italagui ba i'ago mbawa.
42015021	Imane ono siakhi khö namania, 'He Ama, no ufazökhi horö föna Lowalangi ba fönau. Tenga sinangea sa'ae latötöi onou ndra'odo.'
42015022	Ikaoni zohalöw̃ö khönia amania imane, 'Mi'alio'ö mihalö nukha sabölö sökhi ba mibe'e khönia. Mibe'e laeduru ba durunia ba badagahe ba gahenia.
42015023	Aefa da'ö mihalö nono zaw̃i satabö ba mitaba, talau manga ba ta'omusoi'ö dödöda.
42015024	No mate nonogu andre ba no ifuli auri iada'e; no elungu, ba no musöndra mangawuli.' Ba labörötaigö la'omusoi'ö dödöra.
42015025	Gasagasa da'ö ba nowi so nono sia'a. Ba mangawuli ia. Me no ahatö ba nomo, irongo li sanunö awö wolaya.
42015026	Isofu ba zohalöw̃ö khöra, imane, 'Hadia da'ö ba nomo?'
42015027	Imane sohalöw̃ö andrö, 'No mangawuli nakhiu! Ba no itaba zaw̃i sabölö atabö amau börö me no ifuli isöndra mangawuli nononia!'
42015028	Mofönu sibai nono sia'a andrö, irege lö omasi ia möi bakha ba nomo. Möi namania baero wondrara tödönia.
42015029	Imane khö namania, 'Hiza, no ha'uga fakhe mohalöw̃ö ndra'o khöu, Ama. Lö irai ufadaö niw̃a'öu. Ba hadia nibe'eu khögu? Lö irai na'i öbe'e khögu nambi ena'ö ulau gowuloa si fao ira awö'awögu!
42015030	Onou andrö si no mangohori haratomö ba ndra alawe sohoröhorö, no mangawuli ia, ba ötaba nono zaw̃i satabö khönia!'
42015031	Itema linia amania, 'He onogu, ba da'e so ndra'ugö awögu. Fefu zi so khögu ba no khöu.
42015032	Ba iada'e talau manga ba ta'owuawua'ö dödöda, me akhiu si no mate andrö no ifuli auri iada'e; no elungu ia, ba no musöndra mangawuli.' "
42016001	Iw̃a'ö Yesu khö ndra nifahaö-Nia, "So samösa niha si kayo. So samösa fagaw̃enia sondrorogö haratonia andrö. Itema wangadu niha si kayo andrö, wa no ihorigö gefenia fagaw̃e da'ö.
42016002	Ikaoni fagaw̃e sololohe kefenia andrö ba imane, 'Hadia nirongogu andrö sanandrösa khöu? Iada'e, be'e khögu wamoturia waöwaö gefegu. I'otarai iada'e tenga sa'ae ya'ugö zololohe kefe.'
42016003	Andrö mangerangera fagaw̃e sololohe kefe andrö, 'Hadia nilaugu iada'e? Börö me i'efa'ö ndra'o sokhö ya'o. Tebai ndra'o wamaku tanö, ba aila ndra'o göi wangandröngandrö böli gögu.
42016004	U'ila iada'e hadia nilaugu. Na no la'efa'ö ndra'o, sökhi na oya nawögu si tola manema ya'o ba nomora!'
42016005	Andrö izarazara fagaw̃e sololohe kefe andrö wogaoni niha so'ömö khö zokhö ya'ia. Ba niha si föföna imane, 'Ha'uga gömöu khö zokhö ya'o?'
42016006	Itema linia niha andrö, 'Otu bele wanikha zaitu!' Imane khönia fagaw̃e sololohe kefe andrö, 'Ya'e zura gömöu. Dadao ba da'ö: ba sura lima wulu tö.'
42016007	Aefa da'ö imane ba ganete da'ö, 'Ha'uga gömöu göi, talifusö?' Itema li niha andrö, 'Saribu karu gandru!' Ba imane fagaw̃e andrö khönia, 'Ya'e zura gömöu. Sura: w̃alu ngaotu!'
42016008	Ba isuno fagaw̃e da'ö sokhö ya'ia ba wa'onekhenia andrö, abölö sa onekhe niha gulidanö da'e ba gombayasöra moroi ba ndraono haga."
42016009	Ifuli zui fahuhuo Yesu. Imane, "Mifondrondrongo da'e: mi'oguna'ö gana'a gulidanö andrö ba wangoya'ö awömi, ena'ö na irugi inötö lö böli gana'a gulidanö andre dania, latema'ö dania ami ba nahia si lö tebulö.
42016010	Niha nifaduhusi tödö ba ngawalö zide'ide, tola mufaduhusi tödö göi ba zebua. Ba hiza niha si tebai mufaduhusi tödö ba ngawalö zide'ide, tebai göi tefaduhusi tödö ba ngawalö zebua.
42016011	Na tebai nifaduhusi tödö ami ba gana'a gulidanö andre, haniha zomasi faduhu tödö khömi ba gana'a soroi zorugo?
42016012	Ba na ba gamagama niha bö'ö oroma wa tebai nifaduhusi tödö ami, haniha zomasi mame'e khömi sinangea khömi?
42016013	Samösa lö si tola möi enoni khö zi darua sangoni; börö me i'afökhöi tödö zi samösa dania, ba i'omasi'ö zi samösa, ma zui i'o'ö li zi samösa ba i'osilö'ögö zi samösa. Tebai möi enoni Lowalangi niha ba enoni gana'a göi."
42016014	Larongo fefu ira Farizai'o wehede Yesu. La'igi'ö Ia börö me somasi kefe ira.
42016015	Ba Imane khöra Yesu, "Ya'ami zanguma'ö föna niha wa ya'ami zindruhu. Ba hiza, Lowalangi zangila ösi dödömi. Börö me ni'alaw̃a'ö niha, da'ö ni'ide'ide'ö Lowalangi.
42016016	Oroisa nibe'e Moze awö wamahaö ba mbuku ndra sama'ele'ö, ba te'oguna'ö manö irugi ginötö Yohane Samayagö Idanö. I'otarai da'ö teturiaigö manö Duria Somuso Dödö sanandrösa ba wamatörö Lowalangi. Ba laforege niha we'amöi Ono mbanua amatöröw̃a Lowalangi.
42016017	Ba hiza, abölö aoha taya mbanua si yaw̃a awö danö, moroi na lö alua zi sambua hurufo bakha ba Huku nibe'e Lowalangi.
42016018	Solau horö niha samabali fo'omonia ba aefa da'ö ilau mangowalu ba ndra alawe bö'ö. Ba solau horö göi ndra matua sangowalu ba ndra alawe si no mufabali andrö moroi khö wo'omonia."
42016019	"So samösa niha si kayo, sonukha si sökhi, somuso tödö börö wa lö fa'ambö ero ma'ökhö.
42016020	Ba so samösa zi numana sotöi Lazaro, safönu gimögimö sageu botonia. Si to'ölönia i'iagö gahe nora nomo niha si kayo andrö,
42016021	ena'ö tola ifo'ösi dalunia faoma akhökhöla gö satoru moroi ba meza niha si kayo andrö. Ba tohare nasu wamelamelai gimögimönia.
42016022	Lö ara aefa da'ö mate zi numana andrö ba la'ohe ia ira mala'ika ba nahia sabölö sökhi ba zinga Gaberahamo ba zorugo. Ba mate göi niha si kayo, ba lako'o.
42016023	Tefakao sibai ia ba nahia zi mate andrö. Ba me ifakhölö ia wamaigi si yaw̃a, i'ila ba zaröu Gaberahamo awö Lazaro ba zingania.
42016024	Mu'ao niha si kayo andrö, 'He Amagu Aberahamo! Hakhösi tödö ndra'o. Fatenge Lazaro andrö akha itutugö durunia ba nidanö ba wangokafui lelagu. Marase sibai ndra'o ba galitö andre!'
42016025	Ba imane Aberahamo, 'Törö tödöu onogu: me auri'ö, no ötema fefu zi sökhi, ba no itema zi lö sökhi Lazaro. Iada'e sana ia ba da'e, ba ya'ugö si marase.
42016026	Baero da'ö, no so mbaho sabakha ba gotaluada, ena'ö böi möi niha moroi ba da'e numalö ba da'ö ba niha moroi ba da'ö böi möi ba da'e!'
42016027	Imane niha si kayo andrö, 'Na si manö Ama, u'andrö sibai khöu ena'ö öfatenge Lazaro andrö we'amöi ba nomogu,
42016028	ena'ö ifangelama ndra talifusögu, börö me so dalima tö ira. Akha böi möi ira ba nahia wa'amarase andre!'
42016029	Ba imane Aberahamo, 'No so khöra mbuku Moze awö mbukubuku ndra sama'ele'ö! Akha la'o'ö hadia niw̃a'ö Moze awö ndra sama'ele'ö ba mbuku andrö!'
42016030	Ba itema li niha si kayo andrö, 'Ambö da'ö Amagu Aberahamo. Na auri zi mate mangawuli ba we'amöi khöra, awena lafalalini gera'erara laröi horöra.'
42016031	Ba hiza, imane Aberahamo khönia, 'Na lö ba dödöra Moze awö ndra sama'ele'ö, lö göi faduhu dödöra he na auri zi mate mangawuli.' "
42017001	Imane Yesu khö ndra nifahaö-Nia, "So dania zanandraw̃aisi niha wamazökhi horö. Ba alai niha samobörö da'ö!
42017002	Abölö sökhi na lataw̃i ba mbaginia gara wondrekha, ba latibo'ö ia bakha ba nasi. Abölö sökhi zi manö moroi na lalau horö niha side'ide andre börö ia.
42017003	Mi'angelama! Na ilau horö talifusöu, tegu ia. Na mangesa dödönia, efa'ö horönia.
42017004	Na ilau khöu horö fitu kali ba zi ma'ökhö, ba ero'ero ilau da'ö, ba möi ia khöu imane, 'U'andrö wa'ebolo dödö,' ba efa'ö khönia."
42017005	Lamane ira sinenge khö Zo'aya Yesu, "He So'aya, a'aro'ö wamatima."
42017006	Itema li So'aya, "Na so wamatimi si zai tanömö zaw̃i, tola miw̃a'ö ba döla geu andre, 'Ya'adöni ndra'ugö ba tetanö'ö ba nasi!' ba lö tola lö i'o'ö wehedemi töla geu andrö."
42017007	"Na so zawuyumi samaku ba laza ma zui sokubaloi biribiri, ba na mangawuli ia moroi ba nowi, hadia öw̃a'ö khönia, 'Aine lau manga?'
42017008	Tatu tenga! Ömane na'i khönia, 'Fa'anö gögu. Onukha si sökhi ba base'ö fatua manga ba mamadudo; awena dania ölau manga.'
42017009	Lö moguna tesuno zawuyu andrö na no i'o'ö niw̃a'ö zokhö ya'ia, lö?
42017010	Si manö göi ami. Na no mi'o'ö fefu zi no law̃a'ö khömi, mimane wanguma'ö, 'Sawuyu si lö guna ndra'aga, hadia zinangea halöw̃öma da'ö nihalöma.' "
42017011	Me Itohugö wofanö-Nia Yesu numalö ba Yeruzalema, Itörö nola danö Zamaria awö danö Galilea.
42017012	Me Itörö zi sambua banua, la'ondrasi Ia dafulu zofökhö bou auri. Lalau muzizio ba zaröu,
42017013	ba mu'ao ira lamane, "He Yesu! He Ama, Guru! Hakhösi tödö ndra'aga!"
42017014	Me Ifaigi ira Yesu, Imane khöra, "Mi'ae'e khö gere, ena'ö lafareso mbotomi." Ba dalu lala, döhö zobou auri andrö fefu.
42017015	Me i'ila si samösa ba gotaluara no döhö ia, mangawuli ia isuno Lowalangi ba wa'omuso dödö.
42017016	Mangalulu ia föna Yesu ba i'andrö saohagölö khö-Nia. Niha Zamaria niha andrö.
42017017	Imane Yesu khönia, "Hadia tenga dafulu ami zi döhö? Heza zi dasiw̃a niha tö?
42017018	Hana wa ha niha baero andre zangawuli ba wangandrö saohagölö khö Lowalangi?"
42017019	Aefa da'ö Imane Yesu ba niha andrö, "Faoso, ba ofanö. Famatimö zamadöhö ya'ugö."
42017020	So ösa ndra Farizai'o sanofu khö Yesu ha wa'ara dania tohare wamatörö Lowalangi. Itema li Yesu, "Famatörö Lowalangi ba lö Ibörögö faoma tandratandra ni'ila hörö niha,
42017021	irege law̃a'ö niha, 'Aine faigi, ya'e ia!' ma zui, 'Hiza ia ba da'ö!' Börö me no Ibörötaigö wamatörö-Nia khömi."
42017022	Aefa da'ö Imane Yesu khö ndra nifahaö-Nia, "So ginötö dania omasi sibai ami wamaigi ngaluo Nono Niha andrö ba hiza tebai mi'ila.
42017023	Lamane dania khömi niha, 'Faigi atö ba da'ö!' ma zui, 'Faigi atö ba da'e!' Böi mi'ae'e baero wangalui ya'ia.
42017024	Si mane gari mbanua si haga i'otarai zi föfö numalö ba mbalö si föfö, si manö wa'atohare Nono Niha ba ginötönia.
42017025	Ba si föföna sibai, tefakao Ia ba lö latema Ia niha ba götö andre.
42017026	Si mane me inötö Noakhi luo no, si manö göi dania ginötö na lafaduhu'ö Nono Niha.
42017027	Lalau manga ba mamadu niha, ba mangowalu; si manömanö zalua irege möi Noakhi bakha ba nowo ba tohare molö samunu niha andrö fefu.
42017028	Si manö göi me inötö Loti. Manga ba mamadu niha, mamawa ba mowöli, mananö sinanö ba mamazökhi omo.
42017029	Ba hiza, me iröi Zodoma Loti, tohare galitö ba balera moroi ba mbanua samunu ya'ira fefu.
42017030	Si manö göi dania zalua na luo te'oroma'ö Nono Niha.
42017031	Ba ngaluo andrö, böi möi tou niha si no so ba dete zagö ba wanga'i gamagamania. Si manö göi niha si so ba nowi, böi ya mangawuli ba nomo.
42017032	Mitörö tödömi hadia zi no alua khö wo'omo Loti!
42017033	Niha sobelegö fa'aurinia, da'ö zi lö manöndra fa'auri sindruhundruhu. Ba hiza niha si taya fa'auri da'ö zanöndra fangorifi.
42017034	Ya faduhu dödömi: ba mbongi andrö, ba gotalua zi darua si mörö ba naha wemörö, samösa ni'ohe ba samösa niröi.
42017035	Moroi ba gotalua zi darua ira alawe sanutu fakhe, samösa ni'ohe ba samösa tö niröi. [
42017036	Moroi ba gotalua ndra matua si so ba nowi, samösa ni'ohe dania, ba samösa tö niröi.]"
42017037	Lasofu ira nifahaö Yesu, "Heza alua da'ö So'aya?" Itema li Yesu, "Ba nahia si so amatela, ba da'ö owulo wofo si manga amatela."
42018001	Aefa da'ö Itutunö sambua gamaedola Yesu, ba wamahaö ira nifahaö-Nia, ena'ö lalau mangandrö fa lö aetu wanötönara.
42018002	Imane Yesu, "Ba zi sambua mbanua so samösa zanguhuku si lö mangata'ufi Lowalangi, ba lö göi ba dödönia niha.
42018003	Ba da'ö so göi ndra alawe si lö aetu mangondrasi sanguhuku andrö ena'ö i'o'awögö ia ba farakaronia. Imane lakha mbanua andrö, 'Tolo ndra'odo wolaw̃a udugu.'
42018004	Ba zi ha wa'ara, lö omasi zanguhuku wanolo lakha mbanua andrö. Ba gafuriata muhede dödö zanguhuku andrö, 'Hew̃a'ae lö u'ata'ufi Lowalangi ba lö göi ba dödögu niha,
42018005	ba börö me lö aetu ibusi dödögu lakha mbanua andre, abölö sökhi na utolo ia ba warakaronia, ena'ö böi i'ondrasi sa'ae ndra'o ba ibusi manö dödögu.' "
42018006	Aefa da'ö Imane Yesu, "Mitöngöni hadia niw̃a'ö zanguhuku si lö sökhi andrö!
42018007	Na mu'ao mbanua-Nia khö Lowalangi bongi ma'ökhö, hadia lö göi Itolo mbanua-Nia andrö Lowalangi? Hadia Ibalobaloi ua awena itolo ira?
42018008	Ya faduhu dödömi: I'anema'ö Itolo ira ba farakarora! Ba hiza, hadia so nasa niha samati ba gulidanö na inötö tohare Nono Niha?"
42018009	Itutunö göi gamaedola andre Yesu ba niha sanguma'ö tödöra wa ha ya'ira ni'omasi'ö Lowalangi ba la'ositengagö niha bö'ö.
42018010	Imane Yesu, "Darua niha si möi mangandrö ba Nomo Zo'aya. Farizai'o zi samösa ba sangozara beo zi samösa.
42018011	Ilau muzizio Farizai'o andrö, wangandrö imane, 'He Lowalangi u'andrö saohagölö khö-U, börö me tenga seröhö ndra'o ba gana'a si mane niha bö'ö, si lö fa'atulö dödö awö wohoröhorö. U'andrö saohagölö khö-U me tenga si mane sangozara beo ndra'o.
42018012	Ulau fuasö dua kali ero migu, ba ube'e sambua ni'ofulu moroi ba zinöndragu.'
42018013	Ilau muzizio göi ba zaröu sanema beo andrö ba lö barani ia wamaigi si yaw̃a. Ibözibözi dötö'ania ba imane, 'He Lowalangi, hakhösi tödö ndra'o niha si so horö andre!' "
42018014	Imane Yesu, "Ya faduhu dödömi, me mangawuli ba nomo, sanema beo andrö nitema Lowalangi, tenga Farizai'o. Börö me dozi sangebua'ö ya'ia da'ö ni'ide'ide'ö dania; ba dozi sangidengide'ö ya'ia da'ö dania ni'ebua'ö."
42018015	So niha solohe iraonora khö Yesu ena'ö Itufa tanga-Nia ndraono andrö ba Ifahowu'ö. Me la'ila ira nifahaö Yesu da'ö, lategu niha andrö.
42018016	Ba hiza, Ikaoni Yesu niha andrö Imane, "Akha möi khö-Gu ndraono andrö! Böi mitegu ira, börö me iraono si mane dania zi tobali ono mbanua amatöröw̃a Lowalangi.
42018017	Mitöngöni! Si lö mangondrasi Lowalangi si mane iraono, tebai tobali ono Mbanua wamatörö Lowalangi ia."
42018018	Samösa zatua niha Yahudi sanofu khö Yesu, "He Amagu Guru si sökhi, hadia nilaugu ena'ö tola usöndra wa'auri sindruhundruhu?"
42018019	Isofu Yesu khönia, "Hana wa öw̃a'ö si sökhi Ndra'odo? Samösa lö si sökhi baero Lowalangi.
42018020	Tatu ö'ila goroisa ba agama, 'Böi ohorö, böi amunu niha, böi anagö, böi falimo, fosumange namau awö ninau.' "
42018021	Itema li niha andrö, "I'otarai wa'a'ono matuagu no u'o'ö goroisa andrö."
42018022	Me irongo da'ö Yesu, Imane khönia, "So sambua tö zi lö tola lö'ö ö'ohalöw̃ögöi: Famawa fefu zi so khöu, ba be'e mbölinia ba niha si numana; ösöndra dania harato ba zorugo. Aefa da'ö o'ö Ndra'o."
42018023	Ba me irongo da'ö niha andrö, abu dödönia me niha si kayo sibai ia.
42018024	I'ila Yesu wa abu dödö niha andrö, börö da'ö Imane Yesu, "Fondrege wa'afökhö ba niha si kayo wolo'ö famatörö Lowalangi.
42018025	Abölö aoha ba gondra wanörö tögi walölöw̃a, moroi na i'o'ö Mbanua si Bohou khö Lowalangi niha si kayo."
42018026	Samösa ba gotalua zamondrongo fehede Yesu sanofu, "Na si manö haniha zi tola ni'orifi?"
42018027	Itema li Yesu, "Si tebai ba niha, no tola ba Lowalangi!"
42018028	Aefa da'ö imane Fetero, "Iada'e no maröi nomoma ba wolo'ö Ya'ugö, Ama."
42018029	Imane Yesu, "Sindruhu! Ya faduhu dödömi: Dozi niha sondröi omonia, ma fo'omonia, ma zui talifusönia ma ira satuania ma zui iraononia we'amöi enoni wolo'ö oroisa Lowalangi,
42018030	lö tola lö'ö tebe'e wa'auri si lö aetu dania ba ginötö si so föna."
42018031	I'ohe Yesu ndra nifahaö-Nia andrö si felendrua ba zi lö niha, aefa da'ö Imane khöra, "Mihaogö wanöngöni! Numalö ita iada'e ba Yeruzalema, ba alua fefu nisura ndra sama'ele'ö sanandrösa khö Nono Niha.
42018032	Tebe'e Ia ba danga niha si tenga niha Yahudi, la'o'aya Ia ba ladidiloi.
42018033	Lafakao ba labunu Ia; ba hiza, ba ngaluo si tölu, ifuli auri Ia."
42018034	Fefu da'ö lö aboto ba dödö ndra nifahaö Yesu. Lö mangatöla ba dödöra wehedehede Yesu. Lö la'ila hadia niw̃a'ö-Nia.
42018035	Me arakha irugi Yerikho Yesu, ba zinga lala so niha sau'a si dadao ba wangandröngandrö.
42018036	Me irongo sau'a so niha sato ba da'ö, isofu imane, "Hadia da'ö?"
42018037	Lamane khönia, "Itörö Yesu banua Nazareta."
42018038	Mu'ao ia imane, "He Yesu, nga'ötö Dawido! Hakhösi tödö ndra'o."
42018039	Ba lategu ia niha si so tanö föna ena'ö ihonogö ia. Ba hiza i'abölögö we'ao imane, "He ono Dawido, hakhösi tödö ndra'o!"
42018040	Ilau molombase Yesu ba Ifaw̃a'ögö ena'ö la'ohe khö-Nia niha sau'a andrö. Me irugi föna Yesu, Imane khönia,
42018041	"Hadia zomasi'ö Ulau khöu?" Itema li niha sau'a andrö imane, "He Ama, omasido u'ila niha mangawuli."
42018042	Imane khönia Yesu, "Faigi iada'e! No ifadöhö ndra'ugö famatimö."
42018043	I'anema'ö i'ila niha, ba i'o'ö Yesu, si fao fanunonuno Lowalangi. Fefu niha sangila da'ö, lasunosuno Lowalangi göi.
42019001	Me irugi fasa Yerikho Yesu, Itohugö manö wofanö.
42019002	So ba mbanua andrö samösa zangozara beo sotöi Sakai'o.
42019003	Omasi ia i'ila Yesu. Ba hiza no adogodogo ia, lö ikhamö hörönia Yesu börö me ato sibai niha.
42019004	Andrö ilau fagohi wohulö niha sato, i'anöisi döla geu, ena'ö tola i'ila Yesu sanörö da'ö.
42019005	Me irugi nahia andrö Yesu, Ifaigi si yaw̃a ba Imane khö Zakai'o, "He Sakai'o, alio'ö ae'e tou! Omasi Ndra'o molombase ba nomou ma'ökhö andre."
42019006	Numalö tou Zakai'o ba itema Yesu si fao fa'omuso dödö.
42019007	Oi mukökökökö fefu niha sangila da'ö. Lamane, "E, möi Ia fatome ba niha si lö sökhi!"
42019008	Muzizio Zakai'o ba imane khö Zo'aya, "He So'aya, ube'e zi matonga haratogu ba niha si numana; ba ubu'a öfa kali fabali ba niha si no irai ulimo!"
42019009	Imane khönia Yesu, "Ma'ökhö andre no Itema Lowalangi ndra'ugö awö fefu zoroiyomou. No nga'ötö Gaberahamo göi ndra'ugö.
42019010	Fe'aso Nono Niha ba gulidanö, ya'ia ba wangalui awö ba wangorifi niha selungu."
42019011	Fatua lafondrondrongo huhuo Yesu niha sato, Itutunö Yesu sambua gamaedola. Me inötö da'ö no arakha Irugi Yeruzalema, ba lawalinga Ifatörö gulidanö Lowalangi.
42019012	Andrö wa Imane Yesu khöra, "So samösa mbalugu si möi ba mbanua saröu börö me labali'ö ia Razo ba da'ö. Na no aefa da'ö awena mangawuli ia.
42019013	Fatua lö mofanö ia, ikaoni zi dafulu sawuyunia, ba wame'e khöra sambua rigi ana'a. Imane khöra, 'Milau ba waniaga gana'a andre fatua lö ya'o ba da'e.'
42019014	Fatiu dödö mbanuania khönia. Andrö me no mofanö ia lafatenge niha sanguma'ö, 'Lö omasiga Razoma niha andre.'
42019015	Me no aefa labali'ö Razo ia ba mbanua saröu andrö, mangawuli ia ba mbanuania. Ikaoni ndra sawuyu si no manema ana'a moroi ba dangania, ena'ö la'ondrasi ia. Omasi ia i'ila ha wa'oya hare si no lasöndra ero samösa.
42019016	Tohare zawuyu si föföna imane, 'He Tuha, no usöndra hare fulu rigi ana'a ba gefe andrö nibe'eu.'
42019017	Imane sokhö ya'ia, 'Sökhi da'ö, sawuyu si sökhi ndra'ugö! Börö me tola nifaduhusi tödö ndra'ugö ba zide'ide, akha tobali amatöröw̃au zi fulu ngawua banua.'
42019018	Tohare zawuyu ganete da'ö imane, 'He Tuha. Ba zi sambua rigi ana'a andrö nibe'eu, no usöndra hare lima rigi ana'a.'
42019019	Imane ba zawuyu andrö, 'Tobali ndra'ugö samatörö ba zi lima banua.'
42019020	Tohare samösa tö zawuyu sanguma'ö, 'He Tuha, rigi ana'a andrö khöu no ubukusi ba zaembutanga.
42019021	Ata'u sibai ndra'odo khöu, börö me u'ila sabe'e huku ndra'ugö. Öhalö zi tenga khöu ba öbasi zi tenga nitarumö.'
42019022	Imane Razo khönia, 'Sawuyu si lö sökhi ndra'ugö! Faudu ba wehedeu, ufatörö huku. Ö'ila wa sabe'e huku ndra'odo: Uhalö zi tenga khögu ba ubasi nowi si tenga nitanögu.
42019023	Na si manö hana wa lö öbe'e mohare gefegu andrö, ena'ö utema mangawuli si fao hare!'
42019024	Aefa da'ö imane Razo ba niha si so ba da'ö, 'Mihalö gana'a andrö khönia, mibe'e ba zawuyu sokhö fulu rigi ana'a.'
42019025	Lamane ira niha andrö khö Razo, 'He Tuha, no so khönia fulu rigi ana'a.'
42019026	Itema li Razo andrö, 'Mitöngöni: Niha sangoigö dödönia wangalui hadia ia, tebe'e nasa khönia zoya. Ba ba niha si lö ba dödö wangalui hadia ia tehalö zi so khönia he ha ma'ifu.
42019027	Iada'e mi'ohe ba da'e nudugu andrö si lö omasi na tobali ndra'o Razora. Mibunu ira föna hörögu!' "
42019028	Me no aefa Iw̃a'ö da'ö fefu Yesu, Idaridari fönara numalö ba Yeruzalema.
42019029	Me no arakha Irugi Mbetifage ba ba Mbetania ba Hili Zaitu, Ifadaridari'ö darua nifahaö-Nia.
42019030	Imane khöra, "Mi'ae'e ba mbanua andrö fönami. Na mirugi da'ö misöndra sara nono galide ni'amohögö si lö irai la'okudo niha. Mi'efasi mböbö galide andrö ba mi'ohe ba da'e.
42019031	Na lasofu khömi niha, 'Hana wa mi'efasi galide andrö?' Mimane ba niha andrö, 'Moguna khö Zokhö.' "
42019032	Mofanö ndra nifatenge Yesu andrö. Ba lasöndra faudu sibai si mane si no Iw̃a'ö Yesu.
42019033	Fatua la'efa'ö zinali galide andrö, isofu sokhö kalide khöra, "Hana wa mi'efasi galide andrö?"
42019034	Latema li lamane, "Moguna khö Zo'aya?"
42019035	Ba la'ohe nono galide andrö khö Yesu. Aefa da'ö labe'e nukhara yaw̃a ba hulu galide ba latolo Yesu we'amöi yaw̃a.
42019036	Me Itörö Yesu galide andrö, labologö nukhara niha sato ba lala nitörö Yesu.
42019037	Me arakha irugi Yeruzalema Yesu, ba lala numalö ba Hili Zaitu, ibörögö lalau mu'ao ndra solo'ö Yesu fefu wanuno Lowalangi awö wangandrö saohagölö khö-Nia börö fefu zahölihöli dödö si no la'ila höröra samösa.
42019038	Mu'ao ira lamane, "Ya'ahowu Razo si so ba döi Zo'aya! Fa'ohahau dödö ba zorugo, ba lakhömi khö Lowalangi!"
42019039	So ösa ndra Farizai'o ba gotalua niha sato andrö sanguma'ö khö Yesu, "He amagu Guru, fahono ndra solo'ö Ya'ugö andrö."
42019040	Itema li Yesu, "Ya faduhu dödömi, na lahonogö ira, oi zara mu'ao dania gara."
42019041	Me itugu ahatö Yesu ba Yeruzalema, ifaigi mbanua sebua andrö ba me'e Ia.
42019042	Imane, "Alimagö, ha wa'asökhi na ma'ökhö andre mi'ila hadia zinangea moguna ba wanga'asogö fa'ohahau dödö! Ba hiza tebai mi'ila iada'e.
42019043	So ginötö dania labe'e zomba'agö ba zi fasuimö; lakölini ndra'ugö udumö ba laforege wodegeni ya'ugö gofu heza.
42019044	Lafakiko ndra'ugö awö niha fefu si so bakha ba göli mbanuau; ba sambua lö kara si te'anö ba nahiania, börö me lö ba dödöu ha wa'ara tohare Lowalangi ba wangorifi ya'ugö!"
42019045	Möi Yesu ba Nomo Zo'aya ba Ibörötaigö wamofanö ira sogale ba da'ö.
42019046	Imane khöra, "No tesura ba Mbuku Ni'amoni'ö wa no Imane Lowalangi, 'Lö tola lö'ö tobali nahia wangandrö Nomo-Gu.' Ba no mibali'ö nahia zanagönagö!"
42019047	Ero ma'ökhö mamahaö Yesu ba Nomo Zo'aya. La'alui lala ira ere sebua ba guruguru agama niha Yahudi awö zalaw̃a niha Yahudi ba wamunu Yesu.
42019048	Ba hiza lö la'ila lafalua da'ö, börö me lö aetu'aetu niha sato wamondrongo famahaö-Nia ba adöni dödöra khö-Nia.
42020001	Samuza ma'ökhö, mamahaö Yesu ba wanuriaigö Turia Somuso Dödö soroi Lowalangi ba niha sato si so ba Nomo Zo'aya. Tohare ndra ere sebua awö ndra guruguru agama niha Yahudi, si fao ira salaw̃a niha Yahudi.
42020002	Lamane khö Yesu, "Tandraigö ombakha'ö khöma, he moroi Ösöndra kuaso wamalua da'e. Haniha zame'e khö-U?"
42020003	Itema li Yesu, "Omasido göi Ube'e wanofu khömi. Ombakha'ö khö-Gu,
42020004	haniha zame'e kuaso khö Yohane wamayagö idanö niha. Hadia Lowalangi ma zui niha?"
42020005	Mamagölö ira. Faoma lamane khö nawöra, "Hewisa wanemada li-Nia? Na tamane, 'Moroi ba Lowalangi,' Imane khöda dania, 'Ba hana wa lö faduhu dödömi khö Yohane?'
42020006	Ba hiza, na tamane, 'Moroi ba niha.' Latebu ita fefu niha sato andre, börö me faduhu sibai dödöra wa sama'ele'ö Yohane Samayagö Idanö andrö."
42020007	Andrö lamane wanema li, "Lö ma'ila."
42020008	Imane khöra Yesu, "Na si manö lö'ö göi U'ombakha'ö khömi heza moroi kuaso wolau-Gu fefu da'e."
42020009	Itutunö Yesu ba niha sato gamaedola andre, "Samösa niha sokhö kabu nagu. Ifasew̃a'ö kabu andrö ba zangahalö, aefa da'ö numalö ia ba nahia tanö bö'ö ba ara sibai ia ba da'ö.
42020010	Me no irugi inötö waneteu bua nagu, ifatenge zawuyunia khö zangahalö ba kabu nagu andrö, ba wanema tana khönia ba kabu andrö. Ba laböbözi zawuyu sangahalö ba kabu andrö ba lafofanö ia lö zaozao.
42020011	Ifuli ifatenge zawuyu bö'ö; ba laböbözi zui zawuyu andrö, la'o'aya ba la'ailasi, ba lafofanö lö zaozao.
42020012	Aefa da'ö ifatenge zawuyunia ganete zi darua andrö. Laböbözi zawuyu andrö ba latibo'ö baero kabu.
42020013	Ba gafuriata imane sokhö kabu andrö, 'Hadia nasa nilaugu? Ufatenge nono andre ni'omasi'ögu. Tatu manö wa lafosumange ia!'
42020014	Ba hiza me la'ila ira sangahalö ba kabu nononia, faoma lamane khö nawöra, 'Ya'e ia nono zokhö kabu andre. Da tabunu ia, ena'ö möi khöda haratonia.'
42020015	Lasöbi ia baero kabu ba labunu ia." Isofu Yesu ba niha samondrongo amaedola andrö, "Iada'e, hadia nilau zokhö kabu andrö khö zangahalö ba kabunia?
42020016	Tatu tohare ia ba ibunu fefu zangahalö ba kabu andrö, ba ibe'e kabu andrö ba zangahalö tanö bö'ö." Me larongo niha sato zi manö, lamane khö Yesu, "Tebai zi manö!"
42020017	Ifaigi ira Yesu imane, "Na si manö, hadia geluaha Mbuku Ni'amoni'ö andre? 'Kara nitibo'ö tuka, da'ö zi tobali kara sabölö moguna.'
42020018	Salau ba gara andrö afufu; ba nilangönia, akhökhö tobali awu."
42020019	Aboto ba dödö ndra guruguru agama niha Yehuda awö gere sebua wa khöra Itandrösaigö gamaedola andrö. Omasi ira wondra'u Yesu ba da'ö, ba hiza ata'u ira niha sato.
42020020	Andrö la'alui ginötö si sökhi. Lasölö niha ba wama'ala Yesu, ba lafawe'e niha andrö ena'ö la'osatulö ira ba wamesu li Yesu ba zinofura, ena'ö tola labe'e Yesu ba danga gubernur.
42020021	Lamane khö Yesu ira niha nifatenge ndra guruguru agama awö ndra ere sebua andrö, "He Amagu Guru, ma'ila göi wa lö ebua dödö-U ba zi samösa niha; öfahaö zindruhu sanandrösa ba zomasi Lowalangi.
42020022	Tandraigö ombakha'ö khöma, molo'ö agamada, hadia tola tabu'a beo khö Kaizaro Roma ma zui lö'ö?"
42020023	I'ila Yesu gera'era dödöra. Andrö wa Imane,
42020024	"Mitandraigö miforoma'ö khö-Gu sambua gefe firö. Haniha ba ha'ökhö döi si so ba gefe andrö?" Lamane, "Kaizaro!"
42020025	Imane khöra Yesu, "Na si manö, fuli khö Kaizaro dana khö Kaizaro ba fuli khö Lowalangi dana khö Lowalangi."
42020026	Lö hadöi nisöndrara sala Yesu föna niha sato andrö. Lö hedehedera ba ahölihöli dödöra ba wanema-Nia lira.
42020027	So ndra Sadukai'o sangondrasi Yesu. (Ya'ira andrö, lö faduhu dödöra wemaoso moroi ba wa'amate.) Lasofu khö Yesu,
42020028	"He Amagu Guru, no isura huku andre khöda Moze. Na mate zi samösa ira matua, ba iröi ndrongania lö ono, mangowalu ndra alawe andrö ba dalifusö wo'omonia, ena'ö tola lasöndra ndraono ba niha si no mate andrö.
42020029	So dafitu zi fatalifusö. Mangowalu zia'a, ba mate ia lö ono.
42020030	Aefa da'ö mangowalu dalifusö ndra matua andrö khö ndra alawe lakha mbanua da'ö, ba lö göi onora.
42020031	Aefa da'ö mangowalu zui dalifusönia ganete da'ö, ba irege dafitu: ba dafitu manö ira no lahalö fo'omora ndra alawe andrö, ba mate ira lö ono.
42020032	Afuriatania mate göi ndra alawe andrö.
42020033	Na luo wangorifi zi no mate, ha fo'omo ndra alawe andrö dania? Börö me dafitu manö ira no irai lahalö ia tobali fo'omora."
42020034	Imane wanema li Yesu, "Mangowalu niha sauri iada'e,
42020035	ba lö fangowalu ba niha ni'orifi dania moroi ba wa'amate ba sauri ba ginötö si so föna.
42020036	Hulö mala'ika ira, börö me lö mate ira sa'ae. Tobali ira ono Lowalangi, börö me no te'orifi ira moroi ba wa'amate.
42020037	No iw̃a'ö sibai göi Moze wa lö tola lö'ö te'orifi mangawuli zi no mate. Ba nisurania sanandrösa ba za'asa'a mao si hola andrö itötöi Zo'aya 'Lowalangi Gaberahamo, Lowalangi Giza'aki ba Lowalangi Yakobo.'
42020038	Tenga Lowalangi zi mate Lowalangi andrö, no Lowalangi zauri! Börö me khö Zo'aya auri fefu niha."
42020039	Lamane ösa guruguru agama niha Yehuda, "Wa'asökhi wanema-U li Ama."
42020040	Lö barani ira sa'ae wanofu hadia ia khö Yesu.
42020041	Isofu Yesu khöra, "Hewisa wa law̃a'ö Razo Sangorifi nifabu'u Lowalangi andrö nga'ötö Dawido?
42020042	Dawido samösa zanguma'ö ba mbuku Zinunö, 'Imane So'aya khö Zo'aya ya'o: Dadao ba gambölö-Gu,
42020043	Irege Ube'e barö mbawau-U nudu-Mö!'
42020044	Na ikaoni 'So'aya', khönia Dawido, hewisa wa tola nga'ötö Dawido Razo Sangorifi andrö?"
42020045	Fatua lafondrondrongo huhuo Yesu, Imane khö ndra solo'ö Ya'ia,
42020046	"Mi'angelama khö ndra guruguru agama niha Yehuda. Omasi ira mowaöwaö ba lafake mbaru gere sanau, ba omasi ira nifosumasumange ba fasa. Omasi ira lafili nahia soadu ba gosali awö gurusi solakhömi ba gowuloa.
42020047	Lalimo ndra lakha mbanua ba larabu nomora, ba la'anau'ö wangandröra ena'ö la'ila niha! Lö tola lö'ö nihuku sabölöbölö ira!"
42021001	Ba Nomo Lowalangi, I'ila Yesu niha si kayo same'e kefe bakha ba naha game'ela ba Nomo Lowalangi.
42021002	I'ila göi samösa lakha mbanua same'e dombua ngawua gefe side'ide.
42021003	Imane Yesu, "Mitöngöni da'e: abölö ebua nibe'e lakha mbanua andrö moroi ba niha bö'ö.
42021004	Börö me fefu ira labe'e, ba lö tobali ambö ira börö da'ö. Ba ira alawe andrö, numana sibai ia. Ba hew̃a'ae si manö, ibe'e fefu zi so khönia ni'oguna'önia ba wa'aurinia."
42021005	So zanutunö hewisa wa'asökhi Nomo Zo'aya nifa'anö faoma kara si sökhi awö gamagama nibe'e khö Lowalangi. Imane khöra Yesu,
42021006	"So ginötönia dania, tedudugö fefu ni'ilami andre ba lö hadöi dania kara si toröi ba nahiania!"
42021007	Lasofu khö Yesu, "He Guru, hawa'ara dania alua da'ö? Hadia dandra wa no irugi inötö wa'alua zi manö?"
42021008	Imane Yesu, "Mi'angelama, böi lalimo ami. Börö me ato niha si tohare dania sangoguna'ö töi-Gu. Lamane dania, 'Ya'odo andre ia!' ba 'No irugi inötö.' Böi mi'o'ö ira.
42021009	Böi ata'u ami na mirongo duria wasuwöta ba folaw̃a. Börö me alua da'ö fefu ua. Ba hiza tenga wa no ahatö luo safuria."
42021010	Itohugö huhuo-Nia Yesu. Imane, "Faoma la'uduni nawöra dozi soi ba faoma fasuwö ira.
42021011	Gofu heza alua ndruru danö sabölöbölö. So mbaw̃a lofo awö mbaw̃a wökhö sabölöbölö. Alua göi zihokha mbu niha awö zahölihöli dödö moroi ba mbanua si yaw̃a.
42021012	Ba fatua lö alua da'ö fefu, lara'u dania ami ba lafakao. La'etu'ö huku khömi ba nomo wangandrö ba labe'e ami ba gurunga. Ba la'ohe ami föna Razo awö zamatörö börö Ndra'o.
42021013	Da'ö ginötö si sökhi khömi wanuriaigö Turia Somuso Dödö soroi Lowalangi.
42021014	Mihalö gangetula samösa ba dödömi, wa lö abu dödömi ba ngawalö hadia niw̃a'ömi ba wobelegö ya'ami.
42021015	Ya'odo samösa zame'e khömi fehede ba angetula andrö, irege samösa lö ba gotalua nudumi si tola molaw̃a awö wangosilö'ögö niw̃a'ömi.
42021016	La'a mbölimi ira satuami, awö ndra soroiyomomi, ira talifusömi ba awömi. So ösa ba gotaluami nibunura.
42021017	La'afökhöi tödö ami niha fefu börö Ndra'o.
42021018	Ba sara rozi mbu lö taya khömi.
42021019	Ba wa'anau gölö awö wa'ebolo dödömi, tola te'orifi ami dania."
42021020	"Na mi'ila lafasui saradadu Yeruzalema, ba ginötö da'ö dania mi'ila wa lö ara tö tekiko mbanua andrö.
42021021	Ba ginötö da'ö lalau moloi ba hili sowanua ba Yudea. Laröi fasa niha si so ba fasa, ba si so baero fasa böi ya momöi bakha ba fasa.
42021022	Da'ö ginötö 'Ngaluo Wamalua Fanguhuku', andrö ena'ö alua zi no tesura bakha ba Mbuku Ni'amoni'ö.
42021023	Alai ngaluo andrö ba ndra alawe sanabina, awö ndra alawe si so ono sawuyu! Alua wamakao sebua ba mbanua andre ba ihuku soi da'e Lowalangi.
42021024	So nibunu faoma föda, ba so göi ni'ohe tobali sawuyu misa ba mbanua niha; ba soi niha baero lahundrahundra dania Yeruzalema andrö soi niha baero, irege ahori ginötö si no Ihonogöi So'aya khöra."
42021025	"So dania dandratandra ba luo, ba mbaw̃a awö ba ndröfi. Ba gulidanö andre, döröhöw̃a soi ba wa'ata'u börö we'ugu'ugu nasi awö ndrulu.
42021026	Oi so wa'ata'u niha wombaloi salua ba zi sagörö ulidanö. Börö fawuka dania mbanua si yaw̃a.
42021027	Ba ginötö andrö dania tohare Nono Niha ba lawuo si fao lakhömi awö kuaso sebua.
42021028	Na alua da'e, mifaoso ba mifazaw̃a högömi, börö me ba zi lö ara tö te'orifi ndra'ugö."
42021029	Aefa da'ö itutunö khöra Yesu gamaedola andre. Imane Yesu, "Mifaigi döla geu ara andrö awö döla geu tanö bö'ö.
42021030	Na mi'ila alua lewiö, aboto ba dödömi wa lö ara tö mbaw̃a lökhö.
42021031	Si manö göi na mi'ila alua fefu niw̃a'ö-Gu no mege, aboto ba dödömi wa lö ara tö Ifasindro wamatörö-Nia Lowalangi.
42021032	Ya faduhu dödömi! Lö mate nasa niha sauri iada'e, fatua lö alua da'ö fefu.
42021033	Taya mbanua awö gulidanö, ba lö taya dania wehede-Gu."
42021034	"Mifa'anö ami, böi mirörö ami ba wolau owuloa awö wemabumabu, ma zui fangerangera fa'aurimi, irege lö si te'anö ami na i'anema'ö irugi inötö andrö.
42021035	Börö me hulö gu'ö wa'atohare ginötö andrö ba niha gulidanö andre.
42021036	Mi'ama'anö ba böi miböhöi wangandrö ena'ö abölö ami wolaw̃a fefu salua andrö ba tola möi ami föna Nono Niha."
42021037	Mamahaö Yesu ba Nomo Zo'aya ba zi ma'ökhö, ba ba zi bongi numalö Ia ba Hili Zaitu ba toröi Ia ba da'ö.
42021038	Ero sahulö wongi tohare fefu niha ba Nomo Zo'aya ba wamondrondrongo famahaö-Nia.
42022001	No ahatö ginötö Gowasa Roti si Lö Mu'aisöni laru nifotöi Fasa.
42022002	La'alui lala ira ere sebua awö guruguru agama niha Yehuda ba wamunu Yesu; ba hiza ata'u ira niha sato.
42022003	Möi Gafökha khö Yuda nifotöi banua Gariota, samösa moroi ba gotalua nifahaö Yesu si felendrua.
42022004	Möi Yuda ba mamagölö ia khö ndra ere sebua awö högö zanaro Nomo Zo'aya hewisa lala wame'e Yesu ba dangara.
42022005	Omuso sibai dödöra ba lafabu'u wame'e kefe khönia.
42022006	Fao göi dödö Yuda ba ibörötaigö i'alui ginötö si sökhi wame'e Yesu ba dangara, ba zi lö la'ila niha.
42022007	Irugi ngaluo Gowasa Roti si Lö Mu'aisöni laru, ba wanaba biribiri ö Wasa.
42022008	Andrö Ifatenge Wetero ba Yohane Yesu. Imane khöra, "Mi'ae'e mifa'anö gö ba Wasa khöda."
42022009	Lasofu lamane, "Heza omasi'ö mafa'anö, Ama?"
42022010	Imane Yesu, "Mitöngöni, na mirugi fasa, falukha ami ba da'ö samösa zolohe rumbi so'ösi idanö. Mi'o'ö ia numalö ba nomo si möi ia,
42022011	ba mimane ba zokhö omo andrö: Imane Guru, 'Heza nahia U'a Wasa si fao ira nifahaö-Gu?'
42022012	Ituturu khömi dania sokhö omo andrö sambua lote sebua, si no so fefu gamagama. Mifa'anö fefu hadia ia ba da'ö."
42022013	Möi Wetero ba Yohane ba lasöndra fefu faudu si mane ni'ombakha'ö Yesu. Aefa da'ö lafa'anö gö ba Wasa.
42022014	Me irugi inötö wemanga gö ba Wasa, möi mudadao Yesu awö nifahaö-Nia.
42022015	Imane khöra, "Omasi sibai Ndra'odo U'a Wasa andre si fao ya'ami fatua lö tefakao Ndra'o!
42022016	Börö, ya faduhu dödömi: Lö'ö sa'ae dania U'a gö andre irege Ifalua geluaha walulusa manga andre Lowalangi na inötö Ifasindro wamatörö-Nia."
42022017	Aefa da'ö Ifazaw̃a mako nagu Yesu, I'aohasi gölö Lowalangi, ba Imane, "Mitema ba mibagibagi;
42022018	Uw̃a'ö khömi, i'otarai da'e lö'ö sa'ae Ubadu nagu irege Ibörötaigö wamatörö-Nia Lowalangi."
42022019	Aefa da'ö Ihalö roti Yesu. Ba me aefa I'aohasi gölö Lowalangi, Iboboto roti andrö; ba Ibe'e khöra, Imane: "Boto-Gu da'e [nibe'e khömi. Milau zi mane ba wanörö tödö Ya'odo."
42022020	Si manö göi me no aefa manga, Ibe'e mako nagu andrö khöra, Imane, "Mako nagu andre amabu'ula li Lowalangi si bohou, ni'a'aro'ö faoma do-Gu -- do saduwa soguna khömi."]
42022021	"Ba hiza, mifaigi! So zi manga mböligu ba meza andre!
42022022	Mate dania Nono Niha si mane si no Ihonogöi Lowalangi; ba alai niha si manga mböli-Nia!"
42022023	Ibörötaigö faoma lasofu khö nawöra, haniha ba gotaluara zamalua da'ö.
42022024	Ba gotalua ndra nifahaö Yesu alua wasosota sangalui haniha zabölö ebua ba gotaluara.
42022025	Imane khöra Yesu, "Lafatörö nono mbanuara razo si lö aboto ba dödö Lowalangi ba gulidanö andre si fao famakao, ba samatörö andrö lafotöi 'Sobelegö Ono Mbanua'.
42022026	Ba ya'ami tebai si manö. Haniha zabölö ebua ba gotaluami akha tobali sabölö ide'ide, ba si tobali sondrönia'ö, akha tobali sawuyu.
42022027	Haniha zabölö ebua: Niha si dadao wemanga ba meza, ma zui si möi enoninia? Tatu si dadao andrö. Ba hiza tobali Ndra'o sawuyu ba gotaluami.
42022028	Bakha ba wamakao-Gu, lö aetu so ami awö-Gu.
42022029	Si mane fame'e nama khö-Gu famatörö, si manö göi wame'e-Gu khömi.
42022030	Fao ami awö-Gu ba wa'omuso dödö na no tobali Razo Ndra'odo. Ba tebe'e khömi dadaoma ba wamatörö fanguhuku ba zi felendrua mado soi Gizera'eli."
42022031	"He Simoni, he Simoni, fondrondrongo! No tetehögö khö Gafökha wanandraigö ya'ami fefu, hulö zohalöw̃ö ba danö sangeheta böra moroi ba guliho.
42022032	Ba hiza no mangandrö-Do salahiu, Simoni, ena'ö lö taya wamatiu. Ba na no mangawuli ndra'ugö khö-Gu, öfofa'abölö ndra talilfusöu."
42022033	Itema li Fetero, "He So'aya, utehegö möido ba gurunga ba matedo awö Zo'aya!"
42022034	Imane Yesu, "Ya faduhu dödöu, Fetero, fatua lö miwo manu bongi andre, no medölu ö'osilö'ögö Ndra'o."
42022035	Aefa da'ö Imane Yesu, "Luo no me Ufatenge ami me lö Utehegö mi'ohe kofekofe, kandrekandre ba badagahe, hadia no ambö ami hadia ia?" Lamane, "Ma'ifu lö'ö."
42022036	Imane Yesu, "Ba iada'e sokhö kofekofe awö kandrekandre akha i'ohe; ba si lö föda, akha ifamawa mbarunia sebua ba wowöli föda.
42022037	Börö, ya faduhu dödömi! Lö tola lö alua khö-Gu zi no musura ba ayati Mbuku Ni'amoni'ö, 'Law̃a'ö niha si lö sökhi Ia.' Börö me hadia nisura ba Mbuku Ni'amoni'ö sanandrösa khö-Gu alua iada'e."
42022038	Lamane ira nifahaö Yesu, "He So'aya, faigi so ba da'e dua rozi wöda." Imane Yesu, "No tobönö!"
42022039	Iröi mbanua sebua andrö Yesu ba numalö Ia ba Hili Zaitu si mane si to'ölö, ba fao göi khö-Nia nifahaö-Nia.
42022040	Me larugi da'ö, Imane khöra, "Mi'angandrö ena'ö böi göna ami fanandraigö."
42022041	Aefa da'ö I'aröu'ö Ia ma'ifu moroi khöra, mato dua wulu mete,
42022042	Ibalöduhini danö ba mangandrö Ia, Imane, "He Ama, na tola, Ö'aröu'ö moroi khö-Gu wamakao andre. Ba böi ya'itörö zomasi-Do, ya'alua ba zomasi'Ö, Ama!" [
42022043	Tohare samösa mala'ika sangabölö'ö Ya'ia.
42022044	Ata'u sibai Yesu, andrö I'osindruhugö wangandrö. Aböböi Ia hulö ndro, sangele tou ba danö.]
42022045	Me no awai mangandrö, mangawuli Yesu khö ndra nifahaö-Nia. Isöndra no momörö, börö wa'abu dödö.
42022046	Andrö Imane khöra, "Hana wa mörö ami? Mifaoso ba mi'angandrö fa böi göna ami fanandraigö."
42022047	Me fahuhuo na Yesu, tohare ngawawa niha nidönia'ö Yuda, nifahaö Yesu. Möi Yuda khö Yesu ba aefa da'ö i'uma Yesu.
42022048	Ba Imane khönia Yesu, "He Yuda, hadia faoma fa'umasa ö'a mböli Nono Niha?"
42022049	Me la'ila zalua andrö ira nifahaö Yesu si so ba da'ö, lamane, "He So'aya, hadia malau khöra wöda andre?"
42022050	Samösa ba gotaluara zamözi sawuyu gere sebua faoma föda irege aetu dalinga kambölö zawuyu andrö.
42022051	Imane Yesu, "Noa da'ö!" Aefa da'ö Ibabaya dalinga zawuyu andrö ba wamadöhö ya'ia.
42022052	Imane Yesu khö ndra ere sebua ba ba zaradadu sanaro ba Nomo Zo'aya, awö ndra salaw̃a niha Yahudi si tohare ba da'ö wondra'u Ya'ia, "Hana wa tohare ami faoma föda awö wagado wondra'u Ya'o, hulö na samarukhu Ndra'odo andre?
42022053	Ero ma'ökhö so Ndra'odo ba Nomo Zo'aya, ba lö mira'u Ndra'o. Ba da'e ginötö khömi mihalö halöw̃ömi, inötö ifatörö ami fa'abölö zogömigömi."
42022054	Lara'u Yesu ba la'ohe ba nomo gere sebua. I'o'ö Fetero moroi ba zaröu.
42022055	Ba dalu golayama so galitö nibahogö si holahola ba möi Wetero ba zinga galitö andrö awö niha sato si dadao ba da'ö.
42022056	Samösa ba gotalua zawuyu ira alawe sangila me dumadao Wetero ba zinga galitö; ihaogö wamaigi Fetero ira alawe andrö, aefa da'ö imane, "Fao göi khö Yesu niha andre!"
42022057	Itimbagö Fetero. Imane, "Ma'ifu lö u'ila Niha andrö!"
42022058	Lö ara aefa da'ö, samösa tö zangila Fetero sanguma'ö, "Samösa göi ndra'ugö ba gotaluara!" Ba itema li Fetero, imane, "Tenga, tenga ya'o!"
42022059	Mato sambua za aefa da'ö, samösa zanguma'ö, ebua linia, "Sindruhu nifahaö Yesu niha andre, börö me niha Galilea ia göi!"
42022060	Itema li Fetero, "Hadia niw̃a'ömö, lö aboto ba dödögu!" Faudu ba ginötö andrö, fatua muhedehede Wetero, miwo manu.
42022061	Ifakhölö Ia Yesu ba I'ila Wetero. Itörö tödö Wetero niw̃a'ö Zo'aya khönia, "Fatua lö miwo manu bongi andre, no tölu kali ö'osilö'ögö Ndra'o."
42022062	Numalö baero Wetero ba me'e ia adö'udö'u.
42022063	La'omai'ö ba laböbözi Yesu ira niha sanaro Ya'ia.
42022064	Laduhö hörö-Nia ba lasofu khö-Nia, "Tandraigö tahö haniha zamözi Ya'ugö?"
42022065	Ba oya nasa wehede fango'aya niw̃a'öra khö-Nia.
42022066	Me ahulö wongi, la'ohe Yesu ba naha wanguhuku agama, me no aefa mamagölö ira.
42022067	Lamane khö-Nia, "Ombakha'ö khöma, hadia Razo Sangorifi Ndra'ugö andre nifabu'u Lowalangi?" Itema li Yesu, "Na U'ombakha'ö khömi, lö'ö sa'atö faduhu dödömi.
42022068	Ba na manofu Ndra'odo khömi, ba lö sa'atö mitema li.
42022069	Ba hiza i'otarai da'e, dumadao Nono Niha ba gambölö Lowalangi Ama si lö ambö fa'abölö."
42022070	Lamane fefu, "Na si manö, hadia Ya'ugö andre Nono Lowalangi?" Itema li Yesu, "Si manö wanguma'ömi."
42022071	Lamane, "Lö moguna sa'ae sasi! No tarongo samösa moroi ba mbawa-Nia."
42023001	Muzizio fefu zanguhuku andrö, la'ohe Ia föna Wilato.
42023002	Ba da'ö labörötaigö la'angadugö Ia. Lamane, "No masöndra wa Ifaelungu niha sato. Ifawe'e niha ena'ö lö labu'a beo khö Kaizaro, börö me Imane Ya'ia Razo Sangorifi si no Ifabu'u Lowalangi."
42023003	Isofu Filato khö Yesu, "Hadia sindruhu Razo niha Yahudi Ndra'ugö?" Itema li Yesu, "Si manö wanguma'öu."
42023004	Imane Filato khö ndra ere sebua awö niha sato andrö, "Ma'ifu lö nisöndragu sala niha andre."
42023005	Ba hiza lafaso lamane, "Ifawe'e niha ba zi sagörö Yudea faoma famahaö-Nia; i'otarai Galilea, ba iada'e no irugi da'e."
42023006	Me irongo Filato da'ö, isofu imane, "Hadia moroi ba Galilea Niha andre?"
42023007	Ba me irongo wa moroi ba danö nifatörö Herode moroi Yesu, ifatenge Yesu khö Herode, si no so ba Yeruzalema me inötö da'ö.
42023008	Omuso sibai dödö Herode me i'ila Yesu, börö me no ara irongorongo duria Yesu ba omasi ia falukha khö-Nia. Ba itötöna wa I'ila Ifalua dandra sahölihöli dödö Yesu.
42023009	Andrö wa oya ibe'e wanofu khö Yesu, ba ma'ifu lö Itema linia Yesu.
42023010	So göi ba da'ö ndra ere sebua awö guruguru agama niha Yehuda ba labe'e wangadu sagabua sibai khö Yesu.
42023011	La'o'aya ba la'omai'ö Yesu ira saradadu Herode. Ibe'e khö-Nia mbaru solakhömi Herode ba aefa da'ö ifatenge Ia mangawuli khö Wilato.
42023012	Me luo da'ö ifuli fahuwu Herode khö Wilato hew̃a'ae fa'udu sibai ira mböröta.
42023013	I'owuloi ndra ere sebua, awö ndra salaw̃a, ba niha sato Filato.
42023014	Aefa da'ö imane khöra, "No mi'ohe Niha andre khögu awö wa miw̃a'ö Ifaelungu niha. Iada'e no ufareso Ia fönami, ba lö nisöndragu sala ni'angadugömi khö-Nia.
42023015	Si manö göi wangerangera Herode, andrö wa ifatenge mangawuli khöma. Lö hadöi amuata Niha andre, si tola tobali börö wa la'etu'ö huku famunu khö-Nia.
42023016	Börö da'ö omasido ufalisi Ia ya'i, ba aefa da'ö u'efa'ö Ia." [
42023017	Ero Owasa Fasa, i'efa'ö Filato samösa niha nitaha, somasi niha sato.]
42023018	Mu'ao fefu niha si so ba da'ö, "Bunu Ia! Efa'ö khöma Mbaraba!" (
42023019	Labe'e ba gurunga Mbaraba börö wamarukhu ba zi sambua fasa awö wamununia niha.)
42023020	Börö me omasi Wilato i'efa'ö Yesu, ifuli mu'ao ia ba niha sato andrö.
42023021	Mu'ao ira lamane, "Foröfa Ia! Foröfa Ia!"
42023022	Ba zi medölu kali mu'ao Wilato khöra. Imane Filato, "Ba hadia zala-Nia? Lö nisöndragu hadia zala-Nia si tobali börö ba wanguhuku ba ba wamunu Ya'ia! Akha ufalisi Ia, aefa da'ö u'efa'ö Ia."
42023023	Mu'ao ira sa'oi dödöra wa lö tola lö'ö ni'osö Yesu ba röfa. Ba ba gafuriata möna ira.
42023024	I'etu'ö Filato huku famunu khö Yesu faudu ba zomasi niha sato andrö.
42023025	I'efa'ö Filato khöra ni'andröra, nikuru börö wamarukhu awö wamunu niha. Maoso Wilato ibe'e Yesu ba dangara ena'ö lalau zomasi ira.
42023026	La'ohe baero Yesu. Ba dalu lala, falukha ira zotöi Simoni, si otarai mbanua Girene, si numalö ba fasa. Lara'u ba lafaso ia wolohe röfa furi Yesu.
42023027	Ato zi fao mowaöwaö awö Yesu -- so ba gotaluara ndra alawe. La'e'esi Yesu ira alawe andrö.
42023028	Ifaigi ira Yesu ba Imane, "He ira alawe, Yeruzalema! Böi mi'e'e khö-Gu. Mi'e'e khömi ba ba ndraonomi.
42023029	Börö me so ginötönia lamane, 'Moharazaki ndra alawe si lö ono, si lö irai mo'ono ba si lö irai mamaenu iraono!'
42023030	Ba ginötö andrö dania lamane niha ba hili, 'Langögö ndra'aga!' Ba lamane ba hilihili, 'Balugö ndra'aga!'
42023031	Börö na lalau zi mane ba döla geu sauri, hadia dania nilaura ba döla geu si no oköli!"
42023032	So göi darua niha bö'ö -- darua manö samarukhu -- ni'ohe awö Yesu.
42023033	Me larugi nahia nifotöi "Sole Högö", laforöfa Yesu ba da'ö. Laforöfa göi zamarukhu si darua andrö -- samösa tanö ba gambölö Yesu ba si samösa tö ba gabera-Nia.
42023034	Ilau mangandrö Yesu, "He Ama, efa'ö khöra horöra! Lö la'ila hadia nilaura." Labagibagi nukha Yesu khöra faoma dahödahö.
42023035	Lalau muzizio niha sato ba da'ö, ba la'o'aya Yesu ira salaw̃a niha Yahudi. Lamane, "No I'orifi niha bö'ö; akha I'orifi Ia samösa iada'e, na duhu Razo Sangorifi nifabu'u Lowalangi andrö!"
42023036	La'o'aya göi Yesu ira saradadu. Möi ira khö-Nia wame'e agu saisö.
42023037	Lamane, "Na razo niha Yahudi Ndra'ugö, orifi Ndra'ugö!"
42023038	Yaw̃a ba röfa Yesu, lasura wehede, "Razo Niha Yahudi."
42023039	Samösa ba gotalua zamarukhu niforöfa andrö zango'aya Yesu. Imane, "Razo Sangorifi nifabu'u Lowalangi Ndra'ugö! Andrö, orifi Ndra'ugö ba ya'aga göi!"
42023040	Itegu ia si samösa. Imane, "Hadia, lö ata'u ndra'ugö khö Lowalangi? Nihuku famunu ita fefu.
42023041	Faudu ba gamuatada huku andrö nibe'e khöda. Ba Ya'ia andre lö sala!"
42023042	Aefa da'ö imane khö Yesu, "He Yesu, törö tödöu ndra'o, na tohare Ndra'ugö dania ba wa'arazo-Mö!"
42023043	Imane khönia Yesu, "Ya faduhu dödöu. Ma'ökhö andre awö-Gu ndra'ugö ba Waradaiso."
42023044	Mato bözi felendrua ba zi talu ma'ökhö, tebato haga luo. Ogömi fefu zi sagörö tanö irugi bözi tölu tanö owi.
42023045	Asika ba fabali nukha ba'aba'a ba Nomo Zo'aya.
42023046	Mu'ao Yesu ebua li-Nia Imane, "He Ama! Ba danga-U Utou'ö noso-Gu!" Me no aefa Iw̃a'ö da'ö, aetu noso-Nia.
42023047	Me i'ila högö zaradadu zi no alua, isuno Lowalangi! Imane, "Sindruhu, niha si sökhi Niha andre!"
42023048	Niha sato si so ba da'ö, la'ila fefu zalua andrö. Lafuli ira ba nomora zamösana si fao fa'alangu dödö.
42023049	Fefu niha sangila Yesu, so göi ba gotaluara ndra alawe solo'ö Ya'ia i'otarai Galilea, la'ila fefu zalua andrö moroi ba zaröu.
42023050	So samösa zotöi Yosefo, soroi mbanua Garimatea ba danö Yudea. Niha si sökhi ba nifosumange niha ia, sombaloi inötö wamatörö Lowalangi. Hew̃a'ae ndrotondroto Zanguhuku ba Agama ia, lö fao dödönia ba gangetula zanguhuku andrö.
42023052	Möi Yosefo khö Wilato wangandrö ena'ö ibe'e khönia mboto Yesu.
42023053	Ibe'e tou mboto Yesu moroi ba röfa, ibukusi muko. Aefa da'ö itou'ö mboto Yesu andrö ba lewatö nikhao ba narö gara, ba hilihili -- lö irai mu'oguna'ö lewatö andrö.
42023054	Luo zumaha me luo da'ö; ba lö ara tö luo Sabato.
42023055	La'o'ö Yosefo ira alawe si faofao khö Yesu moroi ba Galilea wamaigi lewatö andrö. La'ila wa no tetou'ö mboto Yesu ba lewatö.
42023056	Aefa da'ö mangawuli ira ba wama'anö samohua awö wanikha nibe'era dania ba mboto Yesu. Mahemolu ö, meluo Sabato, lö mohalöw̃ö ira molo'ö amakhoita ba agama niha Yehuda.
42024001	Me sahulö wongi sibai, luo Migu, möi ndra alawe andrö wolohe fanikha samohua si no lafa'anö.
42024002	Lasöndra wa no tegaölö gowe lagölagö lewatö andrö.
42024003	Möi ira bakha ba lewatö, ba lö lasöndra mboto Yesu ba da'ö.
42024004	Fatua muzizio ira ba da'ö abu dödöra wo'angeragö salua andrö. I'anema'ö muzizio ba ngaira darua niha sonukha si takile.
42024005	Ata'u sibai ira, ba latuhi danö föna ndra niha andrö. Lamane khöra si darua andrö, "Hana wa mi'alui zauri ba gotalua zi mate?
42024006	Lö Ya'ia ba da'e; no ifuli auri Ia! Mitörö tödömi hadia zi no Iw̃a'ö khömi me so Ia nasa ba Galilea,
42024007	wa 'Tebe'e ba danga niha si so horö Nono Niha, teforöfa Ia, ba ifuli auri Ia ba ngaluo si tölu.' "
42024008	Itörö tödö ndra alawe andrö wehede Yesu.
42024009	Me no mangawuli ira moroi ba lewatö, latutunö fefu zalua andrö khö ndra nifahaö si felendrua awö nifahaö tanö bö'ö.
42024010	Töitöi ndra alawe sangombakha fefu da'ö khö nifahaö Yesu: Maria Magadala, Yohana ba Maria ina Yakobo awö ndra alawe tanö bö'ö si fao khöra.
42024011	Lawalinga teatea mbewe ni'ombakha'ö ndra alawe andrö ira nifahaö. Lö faduhu dödöra nidunödunöra.
42024012	Maoso Wetero ba fagohi ia numalö ba lewatö. Ifaöndrö ia wamaigi bakha lewatö, ba i'ila ha muko lohulohu mboto Yesu zi so ba da'ö. Ahöli dödö Wetero, mofanö ia ba oya ngawalö zinofu bakha ba dödönia ba zi no alua andrö.
42024013	Me luo da'ö göi, darua nifahaö Yesu si numalö ba zi sambua banua sotöi Ema'usa, mato felendrua kilomete wa'aröu moroi ba Yeruzalema.
42024014	Fatua mowaöwaö ira lafatunö ngawalö zi no alua andrö.
42024015	Fatua fahuohuo ba mangerangera ira, tohare Yesu ba mowaöwaö Ia awöra.
42024016	La'ila Yesu ba hiza lö aboto ba dödöra wa Yesu Ia.
42024017	Imane Yesu khöra, "Hadia nifatunötunömi ba dalu lala andre?" Si fao sikhala wa'abu dödö labatogö ira.
42024018	Samösa ba gotaluara sotöi Kelofasi sanofu khö Yesu, "Hadia ha Ya'ugö dome si so ba Yeruzalema si lö mangila hadia zalua ba zi ha'uga ngaluo andre?"
42024019	Isofu Yesu Imane, "Hadia zalua?" Latema li lamane, "Salua khö Yesu andrö, banua Nazareta. Sama'ele'ö Ia; mofa'abölö sibai huhuo-Nia awö nilau-Nia -- he föna Lowalangi ma zui föna niha.
42024020	No labe'e khö-Nia ira ere sebua awö ndra salaw̃a huku famunu, ba no la'osö Ia ba röfa!
42024021	Ba hiza no manötöna ndra'aga wa Ya'ia andrö zangefa'ö soi Gizera'eli! Ba no tölu ngaluo sa'ae i'otarai me luo da'ö.
42024022	Ba no lakea'ö ndra'aga ira alawe si fao khöma. Sahulö wongi sibai no möi ira ba lewatö,
42024023	ba hiza lö lasöndra mboto Yesu ba da'ö. Aefa da'ö mangawuli ira ba lamane no la'ila mala'ika sangombakha wa no auri Yesu.
42024024	So ösa ba gotaluama zi möi ba lewatö ba lasöndra sindruhu niw̃a'ö ndra alawe andrö, lö ni'ilara Yesu."
42024025	Aefa da'ö Imane khöra Yesu, "Niha si bodo ami! Afökhö sibai khömi wa'afaduhu dödö niw̃a'ö ndra sama'ele'ö!
42024026	Lö tola lö'ö Itaögö fefu wamakao andrö Razo Sangorifi nifabu'u Lowalangi, awena dania irugi lakhömi-Nia!"
42024027	Aefa da'ö Ihaogö wangombakha Yesu khöra niw̃a'ö sanandrösa khö-Nia bakha ba Mbuku Ni'amoni'ö, i'otarai Mbuku Moze numalö ba mbuku ndra sama'ele'ö.
42024028	Arakha larugi mbanua andrö si möi ira. Hulö na Idölö fofanö Yesu,
42024029	ba hiza lataha Ia. Lamane khö-Nia, "Fao awöma, no arakha bongi ba no ibörögö ogömi." Ba fao awöra Yesu.
42024030	Me fao ira wemanga, Ihalö roti Yesu ba I'aohasi gölö Lowalangi, aefa da'ö Iboboto roti andrö faoma tanga-Nia, aefa da'ö Ibe'e khöra.
42024031	Awena teboka geragerara ba la'ila Ia. Ba hiza taya manö Yesu fönara.
42024032	Faoma lamane khö nawöra, "Isösö dödöda mege me fahuhuo Ia khöda ba dalu lala, wamoboto ösi Mbuku Ni'amoni'ö khöda!"
42024033	I'anema'ö maoso ira mangawuli ba Yeruzalema. Ba da'ö lasöndra no owulo ndra nifahaö Yesu si felezara andrö awö danö bö'ö nasa.
42024034	Lamane ira nifahaö andrö, "Sindruhu no auri mangawuli Zo'aya! No I'oroma'ö Ia khö Zimoni!"
42024035	Latutunö göi ira nifahaö si darua andrö hadia zalua ba dalu lala, ba hewisa me la'ila Zo'aya samoboto roti.
42024036	Fatua latutunö fefu da'ö, i'anema'ö muzizio Yesu ba gotaluara ba Imane, "Ya'ohahau dödömi!"
42024037	Tokea ba ata'u ira, lawalinga bekhu ni'ilara.
42024038	Ba Imane khöra Yesu, "Hana wa'ata'u ami, ba hana wa manofu dödömi?
42024039	Mifaigi danga-Gu awö gahe-Gu. Ya'odo da'e! Mibabaya ba mihaogö wamaigi, lö monagole ba motöla mbekhu, si mane ni'ilami khö-Gu."
42024040	Imanö Yesu ba Iforoma'ö khöra danga awö gahe-Nia.
42024041	Fatua lö faduhu dödöra börö wa'omuso dödö awö wa'ahöli dödö, Isofu khöra Yesu, "Hadia so gö khömi ba da'e?"
42024042	Labe'e khö-Nia sambua fanaba gi'a nisala.
42024043	Ihalö gi'a andrö Yesu, ba I'a fönara.
42024044	Aefa da'ö Imane khöra, "Da'e ngawalö zi no U'ombakha'ö khömi me so Ndra'o ba gotaluami: lö tola lö'ö alua fefu nisura sanandrösa khö-Gu bakha ba Mbuku Moze, awö ba Mbuku ndra Sama'ele'ö, awö Mbuku Zinunö."
42024045	Aefa da'ö Ibokai wangerangerara Yesu ena'ö aboto ba dödöra gohitö dödö Mbuku Ni'amoni'ö.
42024046	Imane khöra Yesu, "No tesura bakha ba Mbuku Ni'amoni'ö wa tefakao Razo Sangorifi nifabu'u Lowalangi andrö, ba ifuli auri moroi ba wa'amate ba ngaluo si tölu.
42024047	No göi tesura wa teturiaigö ba soi fefu wangefa'ö Lowalangi horö, na lafalalini gera'erara niha ba laröi horö. Ba mubörötaigö duria andrö moroi ba Yeruzalema.
42024048	Ya'ami sasi ba da'e fefu.
42024049	Ufatenge dania khömi zi no Ifabu'u Ama. Ba lö tola lö'ö mibaloi ba mbanua andre, irege tebe'e khömi wa'abölö si otarai Lowalangi."
42024050	Aefa da'ö I'ohe ira Yesu baero mbanua irugi Mbetania. Ifazaw̃a danga-Nia ba wamahowu'ö ya'ira.
42024051	Fatua Ifahowu'ö ira, fabali Ia khöra tefazaw̃a numalö ba zorugo.
42024052	Labalöduhini danö wangalulu khö-Nia, ba mangawuli ira ba Yeruzalema si fao fa'omuso dödö.
42024053	Ba Nomo Zo'aya manö so ira ba wanunonuno Lowalangi ba da'ö. Penyeragaman & Ilustrasi : ning 19 nopember 2003
43001001	No so Daroma Li fatua lö muwöwöi gulidanö. Fao khö Lowalangi Daroma Li andrö, ba Taroma Li no Lowalangi.
43001002	Fatua lö hadöi ulidanö no so Daroma Li andrö si fao khö Lowalangi.
43001003	Iwöwöi hadia ia fefu Lowalangi faoma Taroma Li andrö. Ma'ifu lö hadöi ba gulidanö andre niwöwöi baero-Nia.
43001004	Taroma Li andrö zame'e fa'auri, ba fa'auri andrö zame'e haga ba niha.
43001005	Lö mamalö muhaga zi haga andrö bakha ba zogömigömi, ba tebai itayaigö haga andrö sogömigömi.
43001006	So niha nifatenge Lowalangi ba wangombakha haga andrö ba niha. Yohane döinia.
43001007	So ia ba wangombakha turia andrö ba niha fefu, ena'ö mamati ira ba haga andrö.
43001008	Tohare ia ba wangombakha haga andrö; ba tenga haga ia.
43001009	Haga sindruhundruhu haga andrö -- haga si möi ba gulidanö ba wohagaini fefu niha.
43001010	No so ba gulidanö Daroma Li andrö. Ba hew̃a'ae Ifazökhi gulidanö Lowalangi andre si fao Taroma Li, ba lö sa'atö aboto ba dödö niha gulidanö Ia.
43001011	Möi Ia ba mbanua-Nia, ba hiza lö latema Ia.
43001012	Ba so ösa zanema Ya'ia ba mamati ira khö-Nia. Ya'ira andrö zi tobali ono Lowalangi.
43001013	Tobali ira ono Lowalangi tenga börö wa'atumbura ma zui börö nga'ötö wa'aniha, ha börö me Lowalangi samösa zombali'ö ya'ira ono-Nia.
43001014	No tobali niha Daroma Li andrö, ba no I'iagö gotaluada. No ta'ila lakhömi-Nia, lakhömi nitema-Nia fa'a'ono Lowalangi si ha sambua. Börö ba khö-Nia I'oroma'ö samösa Ia Lowalangi, awö wa'omasi-Nia khöda.
43001015	Yohane zamaduhu'ö Ya'ia. Mu'ao Yohane imane, "Da'e Ia zi no uw̃a'ö tohare dania Ia furigu; ba hiza, abölö ebua Ia moroi khögu, börö me no so Ia fatua lö si tumbu ndra'o."
43001016	No fondrege wa'omasi-Nia ita, ba lö mo'aetufa Ifahowu'ö ita.
43001017	Ba khö Moze Ibe'e khöda goroisa-Nia Lowalangi, ba hiza, khö Yesu Keriso I'oroma'ö samösa Ia Lowalangi awö wa'omasi-Nia ita.
43001018	Samösa lö sangila Lowalangi, ba ono Lowalangi si ha sambua andrö zi fao khö Lowalangi, sahatö sibai khö Nama, Ya'ia zangoroma'ö Lowalangi khöda.
43001019	Ira samatörö moroi ba niha Yahudi, ya'ia ndra ere awö moroi ba mado Lewi, lafatenge khö Yohane ba wanofu khönia, "Haniha ndra'ugö?"
43001020	Lö ibini'ö da'ö Yohane. Ifaduhu'ö imane, "Tenga ya'o Razo Sangorifi andrö nifabu'u Lowalangi."
43001021	Lamane wanofu, "Na si manö, haniha ndra'ugö andre? Hadia Elia ndra'ugö?" Imane Yohane, "Tenga." Lamane zui wanofu, "Hadia Sama'ele'ö andrö ndra'ugö?" Itema li imane, "Tenga göi."
43001022	Lamane, "Na si manö ombakha'ö khöma haniha ndra'ugö andre, börö me ma'ombakha'ö wanema li niha samatenge ya'aga ba da'e. Hadia niw̃a'öu sanandrösa ba khömö andre?"
43001023	Ihalö moroi ba mbuku Yesaya sama'ele'ö wanemania li imane, "Ya'odo andre, 'Li niha si'ao ba danö si mate: Mifadaya lala khö Zo'aya!' "
43001024	Niha sanofu andre tengetenge ndra Farizai'o.
43001025	Lamane wanofu khö Yohane, "Na tenga Razo Sangorifi nifabu'u Lowalangi ndra'ugö, tenga Elia, tenga göi Sama'ele'ö andrö, hana wa öbayagö idanö niha?"
43001026	Itema li Yohane imane, "Ubayagö niha faoma idanö. Ba hiza ba gotaluami so niha si lö mi'ila.
43001027	Furigu tohare Ia, ba tenga sinangea na'i ndra'o we'amöi enoni samokai böbö mbadagahe-Nia."
43001028	Alua fefu da'ö ba Mbetania, tanö ba gatumbukha Nungo Nidanö Yoridano nahia Yohane wamayagö idanö niha.
43001029	Mahemolu da'ö i'ila Yohane I'ondrasi ia Yesu. Imane Yohane, "Mifaigi! Da'ö nono mbiribiri khö Lowalangi nibe'e ba wangeheta horö nösi gulidanö!
43001030	Ya'ia andrö niw̃a'ögu si tohare dania furigu ba hiza abölö ebua Ia moroi khögu; börö me no oföna so Ia fatua lö si tumbu ndra'odo.
43001031	Lö u'ila Ia andrö ba mböröta, ba hiza so ndra'o ba wamayagö idanö ena'ö aboto ba dödö niha Gizera'eli Ia."
43001032	Da'e wamaduhu'ö Yohane sanandrösa khö-Nia, "U'ila Geheha Lowalangi si so moroi yaw̃a ba mbanua hulö marafadi, si möi khö-Nia.
43001033	Me inötö da'ö lö u'ila haniha Ia; ba hiza Ifarou ndra'o Lowalangi wombayagö Ya'ia idanö, awö wa Imane khögu, 'Na ö'ila Geheha Lowalangi si möi ba niha ba toröi khö-Nia Geheha andrö, Ya'ia andrö dania zombayagö faoma Eheha Lowalangi.'
43001034	Imane Yohane, 'Sindruhundruhu no u'ila da'ö ba sindruhu Ono Lowalangi Ia; ya faduhu dödömi!' "
43001035	Mahemolu da'ö, so zui Yohane ba nahia andrö awö nifahaönia darua.
43001036	Me i'ila Itörö Yesu, imane, "Mifaigi! Da'ö Nono Mbiribiri Lowalangi."
43001037	Me larongo nifahaö Yohane andrö si darua niw̃a'önia, maoso ira la'o'ö Yesu.
43001038	Ifaigi furi Yesu, ba I'ila wa la'o'ö Ia. Imane Yesu, "Hadia ni'aluimi?" Lamane wanema li, "Hezo nahia-U omo, Rabi?" ('Rabi' eluahania guru.)
43001039	Imane Yesu, "Mi'aine mifaigi samösa." Fao ira khö-Nia ba la'ila hezo nahia-Nia omo. Toröi ira khö-Nia ba zi ma'ökhö andrö. Mato bözi öfa tanö owi me inötö da'ö.
43001040	Samösa ba gotalua zi darua andrö, zi no mamondrongo niw̃a'ö Yohane si no fao khö Yesu ya'ia Gandrea, talifusö Zimoni Fetero.
43001041	I'alio'ö Andrea wangalui Simoni, talifusönia, ba imane khönia, "No falukha ndra'aga Mesia, Razo Sangorifi andrö nifabu'u Lowalangi!" (Mesia, eluahania Keriso ba li Yunani.)
43001042	Aefa da'ö ifasao Andrea Zimoni khö Yesu. Itöngö Zimoni andrö Yesu, ba Imane, "Simoni ndra'ugö, ono Yohane. Tebe'e töiu dania Kefa." (Kefa ba li Heberai'o, ba ba li Yunani tetötöi Simoni, eluahania gowe.)
43001043	Mahemolu da'ö numalö ba Galilea Yesu. Falukha Ia khö Wilifo, ba Imane khönia, "Tabu o'ö Ndra'o!"
43001044	Moroi ba mbanua Mbetisa'ida Wilifo, banua ndra Andrea ba Fetero göi.
43001045	Falukha Wilifo khö Natanaeli ba imane khönia, "No falukha ndra'aga ba nahia nitötöi Moze bakha ba mbuku Huku Lowalangi, awö nitötöi ndra sama'ele'ö. Ya'ia Yesu ono Yosefo moroi ba Nazareta."
43001046	Imane wanema li Natanaeli, "Hadia tesöndra zi sökhi moroi ba Nazareta?" Itema li Filifo, "Aine ae'e faigi."
43001047	I'ila Yesu i'ondrasi Ia Natanaeli, Imane Yesu sanandrösa khönia, "Da'e zindruhu niha Gizera'eli, lö falimosa khönia!"
43001048	Isofu Natanaeli khö Yesu, "He moroi wa Ö'ila zanandrösa khögu?" Imane wanema li, Yesu, "Fatua lö ikaoni ndra'ugö Filifo, me so ndra'ugö barö ara andrö, no U'ila ndra'ugö."
43001049	Imane Natanaeli, "He Amagu Guru, Ono Lowalangi Ndra'ugö! Razo niha Gizera'eli Ndra'ugö!"
43001050	Aefa da'ö Imane khönia Yesu, "Hadia faduhu dödöu me Uw̃a'ö no U'ila ndra'ugö ba narö geu ara andrö? Ö'ila dania ngawalö zabölö ebua moroi ba da'ö!"
43001051	Ba Imane khönia Yesu, "Ya faduhu dödömi, mi'ila dania teboka mbanua si yaw̃a, manörönörö mala'ika khö Nono Niha nifatenge Lowalangi."
43002001	Dua ngaluo aefa da'ö so walöw̃a ba Kana ba mbanua Galilea. So nina Yesu ba da'ö.
43002002	Ba no lakaoni göi Yesu awö ndra nifahaö-Nia ba da'ö.
43002003	Me no ahori fefu nagu, imane ina-Nia khö Yesu, "No ahori khöra nagu."
43002004	Itema li Yesu, "He Ina, böi o'ou Ndra'odo. Lö inötö khö-Gu nasa wamalua hadia ia."
43002005	Imane ina Yesu khö ndra sohalöw̃ö ba da'ö, "Na Iw̃a'ö khömi hadia ia, mi'o'ö."
43002006	So ba da'ö önö rumbi nahia nidanö si no muhenagö, soguna ba wanasai botora molo'ö amakhoita agama niha Yahudi. Dozi rumbi andrö tola mufo'ösi idanö w̃alu ngafulu irugi otu lite.
43002007	Imane Yesu khö ndra sohalöw̃ö andrö, "Mifo'ösi rumbi andrö faoma idanö." Ba lafo'ösi rumbi fefu faoma idanö.
43002008	Imane khöra Yesu, "Mihalö nidanö da'ö iada'e ba mi'ohe khö zatua sombambaya halöw̃ö." Ba la'ohe nidanö andrö khö zatua sombambaya halöw̃ö,
43002009	itandra nidanö da'ö satua sangai halöw̃ö, si no tobali agu. (Lö aboto ba dödönia heza moroi nagu andrö, börö me ha samo'ösi idanö rumbi zangila.) Ikaoni zatua sangai halöw̃ö marafule,
43002010	imane khönia, "Si to'ölönia agu si sökhi mube'e si föföna, ba na no oya nibadu dome, awena mube'e nagu si to'ölö. No ö'irö'ö nagu sabölö sökhi ba awena öbe'e iada'e!"
43002011	Da'ö zahölihöli dödö si föföna nifalua Yesu. Ba Ifalua da'ö ba mbanua Kana ba danö Galilea. Ba zahölihöli dödö andrö Iforoma'ö lakhömi-Nia Yesu. Ba mamati ndra nifahaö-Nia khö-Nia.
43002012	Aefa da'ö numalö Yesu, ina-Nia, talifusö-Nia awö ndra nifahaö-Nia we'amöi ba Gafana'uma ba toröi ira ba da'ö mato ha'uga ngaluo.
43002013	Numalö Yesu ba Yeruzalema, me no ahatö Gowasa Fasa niha Yahudi.
43002014	Ba Nomo Zo'aya ba Yeruzalema Isöndra Yesu zamawa saw̃i, biribiri awö marafadi; awö zanukari kefe no dumadao ba da'ö.
43002015	Ifazökhi mbözibözi moroi ba zinali, ba Ifofanö gurifö andrö moroi ba Nomo Zo'aya, biribiri awö zaw̃i. Ibalia'ö meza zanukari kefe irege oi muzawili gefe khöra.
43002016	Imane ba zamawa marafadi andrö, "Fazaw̃a fefu wofo andre. Böi mibali'ö nahia waniaga Nomo Nama-Gu!"
43002017	Itörö tödö ndra nifahaö-Nia ayati Mbuku Ni'amoni'ö andre, "Fa'omasigu Nomo-Mö, he Lowalangi, hulö holahola galitö si manga hadia ia."
43002018	Lalaw̃a Yesu ira salaw̃a niha Yahudi faoma fehede safökhö. Lamane, "Tandraigö fazökhi dandra sahölihöli dödö sangoroma wa sinangea Ölau zi mane da'e!"
43002019	Itema li Yesu, "Midudugö Nomo Lowalangi andre, ba Ufuli Ufasindro ba zi tölu ngaluo."
43002020	Lamane, "Öfa wulu fakhe wa'ara lafazökhi Nomo Zo'aya andre, ba Öfazökhi ba zi tölu ngaluo?"
43002021	Nomo Zo'aya niw̃a'ö Yesu ya'ia mboto-Nia samösa.
43002022	Ba me ifuli auri Yesu moroi ba wa'amate, itörö tödö ndra nifahaö-Nia wa no Iw̃a'ö zi manö. Ba faduhu dödöra ba zi no musura ba Mbuku Ni'amoni'ö, awö ba zi no Iw̃a'ö Yesu.
43002023	Me so Yesu ba Yeruzalema me inötö Gowasa Fasa, ato niha si faduhu tödö khö-Nia börö zagahölihöli dödö nilau-Nia.
43002024	Ba lö faduhu dödö Yesu khöra me I'ila zi so ba dödö niha.
43002025	Lö moguna mu'ombakha khö-Nia zanandrösa ba zi samösamösa niha, me oi I'ila samösa hadia zi so bakha ba dödö niha.
43003001	So samösa Warizai'o sotöi Nikodemo. Salaw̃a ba niha Yehuda ia.
43003002	Ba zi bongi möi ia i'ondrasi Yesu ba imane, "He Amagu Guru, aboto ba dödöma wa guru Ndra'ugö nifatenge Lowalangi. Börö, samösa lö si tola mamazökhi sagahölihöli dödö si mane nilau-Mö, na lö fao khönia Lowalangi."
43003003	Itema li Yesu, "Töngöni: samösa lö si tola tobali ono mbanua amatöröw̃a Lowalangi, na lö tumbu mangawuli niha andrö."
43003004	Imane Nikodemo khö Yesu, "Hewisa wa tola tumbu mangawuli niha si no atua, hadia tola ifuli ia ba dalu ninania ena'ö tumbu mangawuli?"
43003005	Itema li Yesu, "Sindruhundruhu niw̃a'ö-Gu khöu: Na lö tumbu mangawuli niha moroi ba nidanö ba moroi ba Geheha Lowalangi, tebai tobali ono mbanua amatöröw̃a Lowalangi niha andrö.
43003006	Ba mboto wa'aniha tumbu ita moroi khö ndra satuada, ba hiza na dali wa'a'eheha, tumbu ita moroi khö Geheha Lowalangi moroi ba zorugo.
43003007	Böi ahöli dödöu na Uw̃a'ö: fefu ita lö tola lö'ö tumbu mangawuli.
43003008	Isaw̃a zomasi ia angi andrö; tarongo höngöhöngönia, ba hiza lö ta'ila he moroi ba he numalö ia. Si manö göi niha si tumbu moroi ba Geheha Lowalangi."
43003009	Isofu Nikodemo imane, "Hewisa wa tola alua da'ö?"
43003010	Itema li Yesu, "Guru ndra'ugö ba gotalua niha Gizera'eli, hewisa wa lö ö'ila da'ö?
43003011	Ya faduhu dödöu: hadia zaboto ba dödöma da'ö ni'ombakha'öma, ba hadia ni'ilama da'ö nifaduhu'öma, ba lö sa'atö mitema wangombakhama.
43003012	Lö faduhu dödömi khö-Gu, na U'ombakha'ö zanandrösa ba gulidanö andre; hewisa wa tola faduhu dödömi khö-Gu, na U'ombakha'ö khömi zanandrösa ba zorugo?
43003013	Samösa lö si no möi ba zorugo, ba hiza so zoroi zorugo si no möi ba gulidanö, ya'ia Nono Niha nifatenge Lowalangi.
43003014	Hulö gulö nituwu Moze yaw̃a ba döla geu ba danö si mate, si manö göi wanuwu yaw̃a Ono Niha nifatenge Lowalangi,
43003015	ena'ö lasöndra wa'auri sindruhundruhu dozi samati khö-Nia."
43003016	Si manö wa'omasi Lowalangi nösi gulidanö andre, irege Ifatenge nono-Nia si ha sambua, ena'ö lö tekiko dozi samati khö-Nia, lasöndra wa'auri sindruhu ba si lö aetu.
43003017	Tobali sangorifi ulidanö nifatenge-Nia andrö ba tenga sanguhuku ulidanö.
43003018	Lö Ihuku Lowalangi zamati khö nono-Nia andrö. Ba no Ihuku Lowalangi niha si lö mamati khö Nono-Nia andrö si ha sambua.
43003019	Da'a danedane wanguhuku andrö: No möi ba gulidanö haga andrö, ba hiza abölö la'omasi'ö zogömigömi niha moroi ba haga, börö me si lö sökhi nilaura.
43003020	Lö la'omasi'ö haga dozi niha solau si lö sökhi; lö omasi i'ondrasi haga, börö me ata'u ia na oroma nilaunia si lö sökhi andrö.
43003021	Niha solau somasi Lowalangi, zangondrasi haga; ena'ö oroma wa si faudu ba zomasi Lowalangi nilaunia.
43003022	Aefa da'ö numalö ba danö Yudea Yesu awö ndra nifahaö-Nia. Mato ha'uga ngaluo toröi ira ba da'ö ba labayagö idanö niha.
43003023	Lö nasa mube'e ba gurunga Yohane me inötö da'ö. Ibayagö idanö niha ba Gaino, lö aröu i'otarai Zalima, börö me oya nidanö ba da'ö. La'ondrasi ia niha, ba ibayagö idanö ira.
43003025	Faguagua ösa nifahaö Yohane ba niha Yahudi sanandrösa ba gamakhoita wangehao andrö molo'ö agama niha Yahudi.
43003026	La'ondrasi Yohane, lamane khönia, "He Guru, hadia lö olifu'ö niha andrö si fao khöu yefo Nungo Nidanö Yoridano, nituturumö khöma? Mamayagö idanö göi Ia, ba fefu niha la'ondrasi Ia!"
43003027	Itema li Yohane, imane, "Lö hadia ia ba niha, na tenga nibe'e Lowalangi da'ö khönia.
43003028	No mirongo niw̃a'ögu, 'Tenga Razo Sangorifi nifabu'u Lowalangi andrö ndra'odo. Samokai lala ndra'o nifadaridari'ö föna-Nia.'
43003029	Marafule zokhö ni'owalu andrö. Ha si möi awö samondrongo zi fahuwu khö marafule andrö, ba no somuso tödö ia na irongo wehede marafule andrö. Si manö göi ndra'odo. Sindruhundruhu no somuso tödö ndra'o.
43003030	Manöi wa'ebua-Nia ba lö tola lö'ö awuwu ndra'o."
43003031	Töra moroi ba niha bö'ö fefu zoroi moroi yaw̃a. Niha gulidanö zi otarai gulidanö andre, ba lahuhuo'ö zanandrösa ba gulidanö. Ba töra moroi ba niha fefu zi otarai moroi yaw̃a andrö!
43003032	Iw̃a'ö fefu zi no Irongo ba si no I'ila, ba hiza samösa lö si faduhu tödö ba duria niw̃a'ö-Nia.
43003033	Si faduhu tödö ba niw̃a'ö-Nia andrö zamaduhu'ö wa sindruhu Lowalangi andrö.
43003034	Niha nifatenge Lowalangi zolohe Turia soroi Lowalangi, börö khö-Nia no Ibe'e fefu Eheha Lowalangi.
43003035	I'omasi'ö Nono-Nia Ama, ba no Ibe'e fefu hadia ia ba danga-Nia.
43003036	Samati khö Nono andrö, zi falukha fa'auri sindruhu ba si lö aetu. Lö falukha wa'auri sindruhu ba si lö aetu niha si lö mamati khö Nono andrö, ba lö mamalö wönu Lowalangi khönia.
43004001	Ba larongo ira Farizai'o wa abölö ato nibayagö Yesu idanö moroi khö Yohane. (
43004002	Sindruhunia samalua famayagö idanö tenga Yesu, hiza i ira nifahaö-Nia.)
43004003	Me I'ila Yesu wa no larongo da'ö ira Farizai'o, numalö Ia ba Yudea, ba mangawuli ba Galilea.
43004004	Ba wofanö-Nia andrö Itörö Zamaria.
43004005	Irugi zi sambua banua sotöi Sikhara Yesu ba danö Zamaria, lö aröu i'otarai danö andrö nibe'e Yakobo khö nononia Yosefo.
43004006	So mba'a Yakobo ba da'ö. Börö wa'erege dödö Yesu wofanö, möi Ia dumadao ba zinga mba'a andrö. Mato laluo me inötö da'ö,
43004007	no numalö ndra nifahaö Yesu ba fasa möi mowöli gö. Tohare samösa ndra alawe Zamaria wana'u idanö. Imane khönia Yesu, "He Ina, hadia tola U'andrö be'e ö-Gu nidanö?"
43004009	Itema li ira alawe Zamaria andrö, imane, "Niha Yahudi Ndra'ugö Ama; ba niha Zamaria ndra'odo; hana wa Ö'andrö khögu nidanö?" (Börö me lö amakhaita ba lö fariawö niha Yahudi faoma niha Zamaria.)
43004010	Imane Yesu, "Na aboto ba dödöu mbuala Lowalangi ba na ö'ila haniha zangandrö khöu idanö, ba ya'ugö na'i zangandrö khö-Nia idanö, ba Ibe'e khöu nidanö aurifa."
43004011	Imane ira alawe andrö, "He Ama, lö khö-U timba, ba wa'abakha mba'a andre. Hezo moroi Öhalö nidanö aurifa andrö?
43004012	Tuama Yakobo zame'e khöma ba'a andre. Moroi ba mba'a andre ihalö gönia idanö; awö ndraononia awö gurifönia. Hadia, abölö ebua ndra'ugö moroi khö duama Yakobo andrö?"
43004013	Imane Yesu, "Ifuli owökhi dödö niha fefu samadu idanö andre,
43004014	ba samadu idanö nibe'e-Gu khönia lö isöndra wa'owökhi dödö irugi zi lö aetu. Börö me idanö andrö nibe'e-Gu khönia tobali umbu nidanö sangele ba same'e fa'auri sindruhu ba si lö aetu!"
43004015	Imane ira alawe andrö, "He Ama, be'e khögu nidanö andrö ena'ö lö owökhi sa'ae dödögu; ba lö moguna möi ndra'o ba da'e ba wangai idanö."
43004016	Imane khönia Yesu, "Ae'e kaoni wo'omou, ba fuli'ö ba da'e."
43004017	Itema li ira alawe andrö imane, "Lö hadöi fo'omogu." Imane Yesu, "Sindruhu niw̃a'öu, wa lö fo'omou,
43004018	börö me no dalima ndra matua sangowalu khöu, ba ira matua si fao khöu iada'e tenga fo'omou sindruhunia. Tobali, sindruhu hadia niw̃a'ömö andrö."
43004019	Imane ira alawe andrö, "Awena aboto ba dödögu wa sama'ele'ö ndra'ugö.
43004020	Lafosumange Lowalangi ira satuama ba hili andre, ba ya'ami niha Yehuda zanguma'ö wa ha ba Yeruzalema nahia wamosumange Lowalangi."
43004021	Imane Yesu khönia, "Ya faduhu dödöu talifusö, so ginötö dania tenga ba hili andre lafosumange Lowalangi ba tenga göi ba Yeruzalema.
43004022	Mifosumange Lowalangi si lö mi'ila ya'ami niha Zamaria, ba ma'ila nifosumangema ya'aga niha Yahudi, börö me so wangorifi moroi ba niha Yahudi.
43004023	So dania ginötönia, ba no irugi inötö andrö, wa moroi ba wa'abölö Geheha Lowalangi, dozi niha lafosumange Nama, Lowalangi satulö, si mane nidönadöna Nama.
43004024	Lowalangi andrö ba no Eheha, ba ha moroi ba wa'abölö Geheha Lowalangi tola lafosumange Nama molo'ö fetaro-Nia."
43004025	Imane ira alawe andrö khö Yesu, "Aboto ba dödögu wa tohare dania Razo Sangorifi (nifabu'u Lowalangi, nifotöi Keriso). Na tohare Ia, I'ombakha'ö khöda fefu hadia ia."
43004026	Imane Yesu, "Ya'odo andre Ia si fahuhuo khöu."
43004027	Me inötö da'ö mangawuli ndra nifahaö Yesu. Ahöli dödöra me fahuhuo Yesu ba ndra alawe andrö. Samösa lö hadöi ba gotaluara sanofu khö ndra alawe, "Hadia zomasi'ö talifusö?" ma zui lasofu khö Yesu, "Hana wa fahuhuo Ndra'ugö ba ndra alawe andre, Ama?"
43004028	Aefa da'ö iröi zirege nidanö khönia ira alawe ba da'ö ba fagohi ia numalö ba mbanua ba wangombakha ba niha si so ba fasa,
43004029	"Mitabu, mifaigi niha sangombakha khögu fefu hadia gamuatagu. Ba dödögu, te Ya'ia andrö Razo Sangorifi si no Ifabu'u Lowalangi!"
43004030	Laröi mbanua niha andrö numalö ira khö Yesu.
43004031	Gasagasa da'ö lakaoni manga Yesu ira nifahaö-Nia. Lamane, "He Guru, lau manga!"
43004032	Itema li Yesu, "So gö khö-Gu ba lö mi'ila hadia gö andrö."
43004033	Faoma lasofu khö nawöra ira nifahaö andrö, "Hadia so zolohe ö-Nia?"
43004034	Imane Yesu, "Folo'ö somasi zamatenge Ya'o da'ö gö-Gu, awö wangasiwai halöw̃ö nibe'e-Nia khö-Gu.
43004035	Mimane wanguma'ö, 'öfa waw̃a tö, awena baw̃a wamasi.' Ba hiza Uw̃a'ö khömi: Mihaogö wamaigi nowi. No asoso ba no tola nibasi!
43004036	Latema mbua gölöra samasi andrö; i'owuloi mbua wangahalö soguna ba wa'auri sindruhundruhu. Omuso dödö zanaru ba he samasi.
43004037	Sindruhu gamaedola andre, 'Samösa zananö ba samösa zamasi.'
43004038	Ufatenge ami wamasi ba nowi si tenga ni'ohalöw̃ögöimi; no mohalöw̃ö niha bö'ö ba da'ö, ba mitema mbua wohalöw̃öra."
43004039	Ato zowanua ba Zamaria si faduhu tödö khö Yesu, me imane ira alawe andrö, "I'ombakha'ö khögu hadia ia fefu zi no ufalua."
43004040	Ba me falukha niha Zamaria andrö khö Yesu la'andrö khö-Nia ena'ö toröi Ia khöra. Toröi Yesu ba da'ö dua ngaluo wa'ara.
43004041	Ba ato nasa niha si faduhu tödö khö Yesu ba ngawalö nifahaö-Nia khöra.
43004042	Lamane ba ndra alawe andrö, "Faduhu dödöma iada'e tenga ha börö ni'ombakha'öu khöma, hiza börö me no marongo samösa, ba aboto ba dödöma wa sindruhu sangorifi ösi gulidanö andre Ia."
43004043	Me no toröi Yesu ba mbanua Zikhara dua ngaluo, numalö Ia ba Galilea.
43004044	No Iw̃a'ö samösa Yesu, "Lö lafosumange zama'ele'ö ba mbanuania samösa."
43004045	Me Irugi Galilea, latema'ö Ia niha sato si fao fa'omuso dödö. Börö, me so Ia ba Gowasa Fasa ba Yeruzalema, ba no la'ila hadia nilau-Nia me inötö da'ö.
43004046	Mangawuli Yesu ba Kana ba danö Galilea, ba nahia si no irai Ibali'ö agu nidanö. So samösa zohalöw̃ö ba nomo Razo. Mofökhö nononia ba Gafana'uma.
43004047	Me irongo no mangawuli Yesu moroi ba Yudea numalö ba Galilea, möi ia khö Yesu. I'andrö khö Yesu ena'ö Ifadöhö nononia andrö sarakhagö mate.
43004048	Isofu Yesu ba zohalöw̃ö ba nomo Razo andrö, Imane, "Na lö ni'ilau zahölihöli dödö, lö faduhu dödöu."
43004049	Imane sohalöw̃ö ba nomo Razo andrö, "He So'aya alio'ö we'amöi fatua lö mate nonogu andrö."
43004050	Imane Yesu, "Ofanö manö, no auri nonomö andrö." Mamati niha andrö ba niw̃a'ö Yesu, andrö ilau mofanö.
43004051	Ba dalu lala wangawuli ba nomo, falukha ia zohalöw̃ö khönia ba lamane, "No auri nonomö!"
43004052	Isofu ha'uga bözi me ibörötaigö döhö nononia andrö. Lamane, "Menewi, aefa laluo (mato bözi satu) alö wa'aukhunia."
43004053	Itörö tödö nama nono andrö wa me inötö da'ö Imane Yesu khönia, "No auri nonou." Ba mamati ia khö Yesu awö zi sambua omo ya'ira.
43004054	Da'ö zahöli dödö si mendrua nilau Yesu ba Galilea me no tohare Ia moroi ba Yudea.
43005001	Börö me so Gowasa ba niha Yahudi, numalö Yesu ba Yeruzalema.
43005002	Ba so mbaw̃a Yeruzalema ba zinga "Mbawa Göli Mbiribiri". Lafotöi mbaw̃a andrö Betesa ba li Heberai'o. So lima ngawua nose'ose ba zi fasui mbaw̃a andrö.
43005003	Ato zofökhö ba nose'ose andrö: sau'a, sakelakela, sombuyumbuyu. [Labalobaloi na mukiba nidanö ba mbaw̃a.
43005004	Börö me itaria möi mala'ika ba mbaw̃a andrö ba wamakiba idanö. Haniha zofökhö si föföna möi ba mbaw̃a, döhö wökhönia, gofu hadia ia wökhö andrö.]
43005005	Ba da'ö so zofökhö si no tölu ngafulu a w̃alu fakhe wa'ara.
43005006	I'ila Yesu no tolea niha andrö ba da'ö, ba aboto ba dödö-Nia wa no ara sibai wökhönia; andrö Imane khönia Yesu, "Hadia omasi'ö döhö wökhöu?"
43005007	Itema li sofökhö andrö imane, "He Ama, lö khögu niha solohe ya'o ba mbaw̃a na inötö mukiba, no lahulö ndra'o niha bö'ö we'amöi bakha ba mbaw̃a."
43005008	Imane Yesu khönia, "Faoso, fazaw̃a gasomö ba owaöwaö."
43005009	I'anema'ö döhö niha andrö. Ifazaw̃a gasonia ba mowaöwaö ia. Alua da'ö me luo Sabato.
43005010	Lamane ira salaw̃a niha Yahudi ba niha andrö sawena döhö, "Luo Sabato ma'ökhö. Tebai öfazaw̃a gasou börö me lö faudu ba gamakhoita agama."
43005011	Itema li niha andrö imane, "Samadöhö ya'odo andrö mege zango'ou ya'o imane, 'Fazaw̃a gasomö ba owaöwaö.' "
43005012	Lamane wanofu, "Haniha zango'ou ya'ugö wamazaw̃a kasomö awö wowaöwaö?"
43005013	Ba hiza lö i'ila haniha da'ö niha sawena döhö andrö. Börö me ato niha ba da'ö ba no Ifasoli Ia Yesu ba gotalua niha sondröi nahia andrö.
43005014	Falukha Yesu ba niha andrö bakha ba Nomo Zo'aya. Imane khönia Yesu, "Iada'e no döhö ndra'ugö; angenanö fa böi öfazökhi horö sa'ae. Börö na ölau horö göna ndra'ugö sabölö afökhö moroi andre."
43005015	Mangawuli niha andrö ba i'ombakha'ö khö ndra salaw̃a niha Yahudi wa Yesu zamadöhö ya'ia.
43005016	Börö da'ö ibörötaigö la'alui lala ira salaw̃a niha Yehuda ba wamunu Yesu, me no Ifadöhö niha ba luo Sabato.
43005017	Ba hiza Imane khöra Yesu, "Lö mo'aetufa mohalöw̃ö nama-Gu; ba Ya'o ba mohalöw̃ö göi."
43005018	Börö wehede Yesu andrö wa la'alui lala nasa ira salaw̃a niha Yahudi ba wamunu Ya'ia. Lalau zi manö tenga ha börö me Ifadöhö niha ba luo Sabato; no börö göi me Imane Ama-Nia Lowalangi; hulö na Ifagölögölö Ia khö Lowalangi.
43005019	Imane wanguma'ö Yesu ba niha andrö, "Mihaogö wanöngöni: Tebai Ilau zomasi Ia Ono andrö. Ilau hadia ni'ila-Nia Ilau Ama-Nia. Börö me hadia nilau Nama da'ö göi nilau Nono andrö.
43005020	I'omasi'ö sibai Nono-Nia Ama andrö. I'ombakha'ö khö Nono-Nia fefu halöw̃ö-Nia. Mendrua manö I'oroma'ö khö Nono-Nia halöw̃ö sabölö ebua ena'ö ahölihöli fefu dödömi.
43005021	Isusugi zi no mate Ama, ba Ibe'e khöra wa'auri sindruhu ba si lö aetu; si manö göi Nono, I'amualagö wa'auri si lö aetu ba zomasi fa'auri.
43005022	Lö Ihuku niha Ama. Börö me no Ibe'e kuaso ba danga Nono-Nia ba wangetu'ö huku.
43005023	Ilau fefu da'ö Ama ena'ö lafosumange Nono si mane famosumange Ama.
43005024	Sindruhu niw̃a'ö-Gu khömi: Isöndra wa'auri sindruhu niha sanöngöni fehede-Gu ba mamati Ia ba zamatenge Ya'o. Lö tehuku ia; aefa ia moroi ba wa'amate ba isöndra wa'auri.
43005025	Ya faduhu dödömi: So ginötö dania -- ba no irugi inötö andrö -- larongo li Nono Lowalangi niha si no mate. Ba samondrongo fehede Nono andrö zauri.
43005026	Ibe'e wa'auri ba niha fefu Ama andrö; si manö göi wa no Ibali'ö umbu wa'auri Nononia andrö Ama same'e fa'auri ba niha fefu ba gulidanö!
43005027	No Ibe'e kuaso khö Nono andrö ba wangetu'ö huku, börö me Ono Niha Ia.
43005028	Böi tokea ami wamondrongo da'e börö me so ginötönia dania larongo wehede-Nia niha si no mate bakha ba lewatö.
43005029	Laröi lewatö andrö. Ba fefu niha solau si sökhi tefaoso ira ena'ö auri. Ba fefu zolau si lö sökhi tefaoso ena'ö tehuku."
43005030	"Lö U'ila Ufalua hadia ia na ha moroi ba zomasi Ndra'o. U'etu'ö huku molo'ö ni'oroi'ö Lowalangi khö-Gu. Börö da'ö atulö gangetula-Gu, börö me lö U'odaligö zomasi dödö-Gu. U'o'ö zomasi Nama samatenge Ya'o.
43005031	Na Ya'odo samösa zame'e famaduhu'ö sanandrösa khö-Gu, lö latema wamaduhu'ö-Gu andrö.
43005032	Ba so niha bö'ö samaduhu'ö Ya'o, ba U'ila wa sindruhu wamaduhu'önia andrö.
43005033	No mifatenge niha khö Yohane ba no ibe'e Yohane wamaduhu'ö sindruhu sanandrösa khö-Gu.
43005034	U'ombakha'ö da'ö fefu, tenga börö wa moguna khö-Gu wamaduhu'ö niha, ha ena'ö te'orifi ami.
43005035	Hulö wandru si holahola ba sohaga Yohane. Ba zi lö ara sibai isului ami ba omasi ami da'ö.
43005036	Ba so khö-Gu wamaduhu'ö sabölö ebua moroi ba wamaduhu'ö Yohane. U'ohalöw̃ögöi halöw̃ö nibe'e Nama khö-Gu -- ya'ia halöw̃ö nihalö-Gu iada'e -- da'ö zamaduhu'ö wa nifatenge Nama ndra'o.
43005037	Ba Ama si no mamatenge Ya'o andrö zamaduhu'ö Ya'o. Lö irai mirongo wehede Nama andrö, ba lö irai mi'ila zikhala-Nia.
43005038	Lö ba dödömi wehede-Nia, börö me lö faduhu dödömi ba Niha nifatenge-Nia.
43005039	Mi'alu'alui ba Mbuku Ni'amoni'ö, börö me miwalinga so khömi ba da'ö wa'auri si lö aetu ba wangalui ba zura andrö. No Ifaduhu'ö Ndra'o Buku Ni'amoni'ö andrö!
43005040	Ba hiza, lö mi'ondrasi Ndra'o ba wanöndra fa'auri sindruhu ba si lö aetu.
43005041	Lö U'alui zumange nibe'e niha.
43005042	Aboto ba dödö-Gu ami. Lö ba dödömi fangomasi'ö Lowalangi.
43005043	So Ndra'o awö wa'abölö moroi khö Namagu, ba lö mitema Ndra'o. Ba na niha bö'ö zi so ba wa'abölönia samösa, mitema ia.
43005044	Tebai faduhu dödömi, börö me sangalui sumange niha ami, ba lö mi'alui zumange nibe'e Lowalangi andrö si ha sambua.
43005045	Böi miwalinga U'angadugö ami khö Nama-Gu. Moze zangadugö ya'ami dania -- börö me Moze nitötönami ba da'ö.
43005046	Na sindruhundruhu faduhu dödömi khö Moze, tatu faduhu dödömi khö-Gu göi, börö me no ifaduhu'ö ndra'o Moze ba zurania.
43005047	Ba hiza, na lö faduhu dödömi ba nisura Moze, hewisa wa faduhu dödömi ba niw̃a'ö-Gu?"
43006001	Me no aefa da'ö mangawuli Yesu yefo Mbaw̃a Galilea (nifotöi göi Baw̃a Diberia).
43006002	Ato niha solo'ö Ya'ia börö me no la'ila nilau-Nia ba wamadöhö niha sofökhö.
43006003	Numalö yaw̃a ba hili Yesu, dumadao Ia ba da'ö awö ndra nifahaö-Nia.
43006004	Me inötö da'ö no ahatö Gowasa Fasa ba niha Yahudi.
43006005	Me Ifakhölö ia Yesu I'ila ato niha sangondrasi Ya'ia. Andrö Imane khö Wilifo, "Hezo tola ta'öli gö ena'ö tola manga ndra niha andre fefu?" (
43006006	Imanö wehede Yesu börö me omasi Ia itandraigö Wilifo; bano I'ila samösa hadia nifalua-Nia.)
43006007	Imane Filifo, "Ambö zi dua ngaotu ribu rufia fowöli ö niha sato andre, hew̃a'ae ha ma'ifu ero samösa."
43006008	Imane Andrea, talifusö Zimoni Fetero, samösa ba gotalua ndra nifahaö Yesu,
43006009	"So ndraono ba da'e si so lima ngawua roti ba dua gi'a. Ba hadia gunania da'ö ba niha sato andre?"
43006010	Imane Yesu khö ndra nifahaö-Nia, "Mifedadao niha sato andrö." Ba nahia andrö oya ndru'u, ba dumadao ira yaw̃a ba dete ndru'u fa'ato fefu mato lima ribu ndra matua.
43006011	Aefa da'ö Ihalö roti Yesu, I'aohasi gölö Lowalangi. Aefa da'ö Ibagibagi roti andrö ba niha sato si so ba da'ö. Si manö göi Ilau ba gi'a andrö. Manga niha sato fefu irege abuso.
43006012	Me no abuso ira wemanga, Imane Yesu khö ndra nifahaö-Nia, "Mi'owuloi zi toröi gö andrö, böi so zi tetibo."
43006013	So felendrua ragaraga afönu tö zi töra gö niha sato soroi roti si lima ngawua andrö, me no la'owuloi ira nifahaö-Nia.
43006014	Me la'ila niha sato zahöli dödö andrö nilau Yesu, lamane, "Sindruhundruhu, Sama'ele'ö niha andrö, si tohare dania ba gulidanö!"
43006015	Aefa da'ö lafaso Yesu we'amöi Razora. I'ila Yesu gera'era dödöra andrö, börö da'ö numalö Ia ba hili ba zi lö nihaniha.
43006016	Me no ibörötaigö bongi, numalö ba mbaw̃a ndra nifahaö Yesu.
43006017	Möi ira yaw̃a ba dundraha ba wangötö baw̃a numalö ba Gafana'uma. Me no irugi bongi, lö si möi nasa khöra Yesu.
43006018	Gasagasa da'ö, so nangi sabölöbölö ba mobade mbaw̃a.
43006019	No moloyo ndra nifahaö Yesu mato öfa irugi lima kilomete; i'anema'ö la'ila Yesu mowaöwaö ba dete nidanö wangondrasi tundraha. Ata'u sibai ira.
43006020	Imane khöra Yesu, "Böi mi'ata'ufi, Ya'odo da'e!"
43006021	Latema'ö Ia yaw̃a ba dundraha, ba hiza, ba ginötö da'ö göi larugi zaw̃atöra.
43006022	Mahemolu ö, la'ila niha sato si so yefo mbaw̃a wa ha sara dundraha mege ba da'ö. La'ila wa no oföna ladaridari ira nifahaö Yesu, ba lö si fao Yesu khö ndra nifahaö-Nia andrö.
43006023	Tohare dundraha tanö bö'ö moroi ba Diberia ba manao ira ba nahia wemanga niha sato roti me no aefa I'aohasi gölö Lowalangi Yesu.
43006024	Me la'ila niha sato lö Yesu awö nifahaö-Nia ba da'ö, ba möi ira yaw̃a ba dundraha, numalö ira ba Gafana'uma ba wangalui Yesu.
43006025	Me falukha niha sato andrö khö Yesu yefo mbaw̃a, lasofu khö-Nia lamane, "He Guru, hamega Örugi da'e?"
43006026	Itema li Yesu Imane, "Sindruhundruhu niw̃a'ö-Gu khömi: Mi'alui ndra'o tenga börö wa no aboto ba dödömi zahölihöli dödö nilau-Gu, ha börö me no abuso ami roti.
43006027	Böi mi'eregesi tödö wangalui ö si tola ahori ba obou. Mi'ohalöw̃ö wangalui ö si lö obou ba same'e fa'auri si ndruhu. Ibe'e khömi dania gö andrö Ono Niha nifatenge Lowalangi; börö me no Ibe'e khö-Nia wa'abölö Ama Lowalangi andrö."
43006028	Aefa da'ö lasofu khö-Nia, "Hadia nilauma ena'ö tola mababaya halöw̃ö Lowalangi?"
43006029	Itema li Yesu, "Da'e zomasi Lowalangi milau khö-Nia: Mi'amati khö-Nia nifatenge Lowalangi andrö."
43006030	Lamane, "Na si manö, hadia so zahölihöli dödö nilau Guru khöma ena'ö ma'ila ba faduhu dödöma khö-U? Tandraigö foroma'ö hadia zi tola Öfalua!
43006031	La'a mana ira tuama ba danö si mate. No tesura ba Mbuku Ni'amoni'ö, 'Ibe'e öra roti moroi si yaw̃a ba zorugo.' "
43006032	Imane khöra Yesu, "Sindruhu niw̃a'ö-Gu khömi: Tenga roti soroi zorugo nibe'e Moze andrö; roti nibe'e Namagu khömi da'ö zindruhunia roti soroi zorugo.
43006033	Börö me roti nibe'e Lowalangi, Ya'ia zi möi tou moroi ba zorugo ba same'e fa'auri sindruhu ba si lö aetu ba gulidanö andre."
43006034	Lamane, "He Ama, böi bulö'ö wame'e öma roti andrö."
43006035	Imane khöra Yesu, "Ya'odo roti fangorifi andrö. Si möi khö-Gu lö isöndra olofo. Ba si faduhu tödö khö-Gu lö sa'ae dania owökhi dödö.
43006036	No Uw̃a'ö khömi wa no mi'ila Ndra'o, ba lö manö faduhu dödömi.
43006037	Fefu niha nibe'e Nama khö-Gu la'ondrasi Ndra'o. Lö Utimba niha si möi khö-Gu.
43006038	Möi Ndra'o tou moroi ba zorugo, wamalua somasi Ia samatenge Ya'o, tenga somasi Ndra'o samösa.
43006039	Da'e zomasi zamatenge Ya'odo andrö: ena'ö samösa böi taya niha nibe'e-Nia khö-Gu; ena'ö U'orifi ira mangawuli ba luo safuria.
43006040	Börö me da'e zomasi Namagu: Fefu niha si no mangila Ono andrö ba si faduhu tödö khö-Nia, lasöndra wa'auri sindruhu ba si lö aetu, ba U'orifi ira mangawuli ba Ngaluo Safuria."
43006041	Ibörötaigö mukökökökö niha Yahudi khö Yesu börö me Imane: "Roti soroi zorugo Ndra'odo andre."
43006042	Lamane, "Hadia tenga Yesu niha andre, ono Yosefo? Ma'ila nama awö nina-Nia! Hewisa wa Imane moroi ba zorugo tohare Ia?"
43006043	Imane khöra Yesu, "Böi mi'okökökökö.
43006044	Samösa lö si möi khö-Gu niha na tenga Ama, samatenge Ya'odo andrö zamatenge ya'ira khö-Gu; ba U'orifi ira dania ba Luo Safuria.
43006045	No tesura ba zura ndra Sama'ele'ö si mane: 'Ifahaö fefu niha Lowalangi.' Tobali fefu niha samondrondrongo fehede Nama andrö ba si möi nifahaö-Nia, da'ö zi möi mangondrasi Ya'odo.
43006046	Ba tenga da'ö geluaha wa so niha si no mangila Ama. Ha Ya'ia andrö si otarai Lowalangi zangila Ama andrö.
43006047	Mitöngöni: Si faduhu tödö khö-Gu zanöndra fa'auri sindruhu ba si lö aetu dania.
43006048	Ya'odo roti same'e fa'auri.
43006049	La'a mana ira tuami, ba danö si mate, ba hiza mate ira sa'atö.
43006050	Fabö'ö sibai roti soroi zorugo andrö; si manga roti andrö lö mate dania.
43006051	Ya'odo roti soroi zorugo -- roti same'e fa'auri. Si manga roti andrö auri irugi zi lö aetu. Botogu roti andrö nibe'e-Gu. Ululu mboto-Gu, ena'ö te'orifi gulidanö."
43006052	Fehede Yesu andrö zamobörö faguaguasa ba gotalua ndra niha Yahudi. Lamane, "Hewisa Ibe'e ni'ada mboto-Nia niha andre?"
43006053	Imane khöra Yesu, "Mihaogö wanöngöni: Lö misöndra wa'auri ba khömi na lö mi'a mboto Nono Niha nifatenge Lowalangi andrö ba na lö mibadu ndro-Nia.
43006054	Si manga boto-Gu ba samadu do-Gu, zanöndra fa'auri sindruhu ba si lö aetu. Da'ö ni'orifi-Gu na Luo Safuria.
43006055	Börö me boto-Gu andre gö sindruhu ba do-Gu zindruhu nibadu.
43006056	Niha si manga boto-Gu ba samadu do-Gu, ahatö ia khö-Gu ba ahatö Ndra'o khönia.
43006057	Ama sauri andrö zamatenge Ya'o ba auri Ndra'o khö-Nia. Si manö göi niha si manga boto-Gu, auri ia moroi khö-Gu.
43006058	Da'e roti andre soroi zorugo: lö fagölö roti andre si mane ni'a ndra tuami. Hew̃a'ae no la'a roti andrö, mate sa'atö ira. Ba si manga roti andre auri irugi zi lö aetu."
43006059	Iw̃a'ö da'ö fefu Yesu, me mamahaö Ia ba gosali ba Gafana'uma.
43006060	Ato ndra nifahaö Yesu samondrongo fehede Yesu andrö. Lamane, "Abe'e sibai wamahaö andre. Hezo wa tola latema niha!"
43006061	Hew̃a'ae samösa lö sangombakha, I'ila Yesu wa mukökökökö ndra nifahaö börö da'ö. Andrö wa Imane khöra, "Hadia, lö omasi ami wamahaö andre?
43006062	Hewisa dania na mi'ila mangawuli ba nahia-Nia mböröta Nono Niha nifatenge Lowalangi andrö?
43006063	Eheha Lowalangi zombali'ö auri niha. Lö guna wa'abölö niha. Fehede andrö niw̃a'ö-Gu no fehede Geheha Lowalangi ba fehede same'e fa'auri.
43006064	Ba hiza, so göi ba gotaluami zi lö faduhu tödö." (No I'ila ba wamöbörö Yesu haniha zi lö omasi faduhu tödö ba haniha zi manga mböli-Nia.)
43006065	Imane nasa Yesu, "Da'ö mbörö wa U'ombakha'ö khömi wa samösa lö si möi khö-Gu natenga Ama andrö zame'e fa'abölö khönia we'amöi khö-Gu."
43006066	I'otarai da'ö ato zondröi Ya'ia si faofao khö-Nia mege, lö omasi ira sa'ae wolo'ö Ya'ia.
43006067	Isofu Yesu khö ndra nifahaö-Nia si felendrua, "Hadia lö'ö göi omasi ami miröi Ndra'o?"
43006068	Imane Simoni Fetero khö-Nia, "He So'aya, ha'ökhö möi ndra'aga? Ha fehede Zo'aya zame'e fa'auri sindruhu ba si lö aetu.
43006069	Na faduhu dödöma ba mamatiga wa Ya'ugö Zo'aya dengetenge ni'amoni'ö andrö soroi Lowalangi."
43006070	Itema lira Yesu Imane, "Hadia tenga Ya'odo zangobini ya'ami si felendrua andre? Ba hiza, samösa ba gotaluami gafökha!"
43006071	Niw̃a'ö Yesu andrö ya'ia Yuda ono Zimoni banua Gariota. Börö me hew̃a'ae samösa moroi ba gotalua ndra nifahaö Yesu Yuda, ba hiza omasi ia tobali si manga mböli Yesu.
43007001	Me no aefa da'ö Idörödöröi Galilea Yesu. Lö omasi Ia numalö ba danö Yudea börö me edöna labunu Ia ira salaw̃a niha Yahudi.
43007002	Me luo da'ö no ahatö Gowasa Nose Mbulu Geu ba niha Yehuda.
43007003	Lamane khö Yesu ira talifusö-Nia, "Röi nahia andre ae'e ba Yudea, ena'ö la'ila halöw̃ö-U ira nifahaö-Mö.
43007004	Lö samini'ö nilaunia, na omasi ia teturia. Na Ölau halöw̃ö si mane da'ö, ba lö tola lö'ö la'ila ba zi sagörö ulidanö!" (
43007005	Börö me lö faduhu göi dödö ndra talifusö-Nia khö-Nia.)
43007006	Imane khöra Yesu, "Lö inötö khö-Gu, ba hiza, ba khömi ba tola manö gofu hawa'ara.
43007007	Lö la'afökhöi tödö ami niha gulidanö andre. Ba hiza lafökhöi tödö Ndra'o me lö aetu Uw̃a'ö ba gulidanö andre wa si lö sökhi nilaunia.
43007008	Mi'ae'e manö ba Gowasa andrö. Lö möi Ndra'o börö tenga inötö khö-Gu."
43007009	Si manö niw̃a'ö Yesu khö ndra talifusö-Nia, ba toröi Ia ba Galilea.
43007010	Me no numalö ndra talifusö-Nia ba Gowasa andrö, möi Yesu ha Ya'ia samösa lö sangila.
43007011	La'alui Yesu ira salaw̃a niha Yahudi ba Gowasa andrö ba lasofu lamane, "Heza so Ia?"
43007012	Faoma fangöngöngöngö niha sato sanandrösa khö-Nia. So zanguma'ö Niha si sökhi Ia andrö: "So göi zanguma'ö. Lö'ö! Samaelungu Ia!"
43007013	Samösa lö si lö ata'u wamatunö sanandrösa khö-Nia föna niha börö me ata'u ira ndra salaw̃a niha Yahudi.
43007014	Ba dalu Gowasa, möi Yesu bakha ba Nomo Zo'aya, Ibörötaigö mamahaö.
43007015	Ahöli dödö ndra salaw̃a niha Yahudi. Lamane, "Hewisa wa I'ila zoya ngawalö niha andre, hew̃a'ae lö irai sekola Ia?"
43007016	Itema li Yesu Imane, "Tenga moroi khö-Gu hadia ia nifahaö-Gu, no famahaö Lowalangi samatenge Ya'o.
43007017	Niha samalua somasi Lowalangi, da'ö zangila wa famahaö-Gu andre moroi khö Lowalangi, tenga somasi dödö-Gu manö.
43007018	Niha sanguma'ö somasi dödönia, omasi nifosumange niha andrö. Ba hiza sangalui sumange khö zamatenge ya'ia, da'ö niha satulö tödö: lö falimosa ba niha si manö.
43007019	Hadia, tenga Moze zame'e oroisa Lowalangi khömi? Samösa lö ba gotaluami solo'ö. Hana wa omasi ami mibunu Ndra'odo?"
43007020	Latema li-Nia niha sato, lamane, "Te owöhö'ö! Haniha zomasi mamunu Ya'ugö?"
43007021	Itema li Yesu imane, "Ha sambalö halöw̃ö nihalö-Gu, ba ahöli dödömi.
43007022	No ibe'e goroisa khömi Moze ba miboto ndraonomi. Börö da'ö miboto niha, hew̃a'ae ba luo Sabato. Sindruhunia tenga Moze zi föföna mamoto niha, no ira tuada sauri fatua lö Moze.
43007023	Na miboto niha ba luo Sabato ena'ö lö misawö goroisa Moze, hana wa mofönu ami khö-Gu na Ufadöhö niha ba luo Sabato?
43007024	Böi mihuku niha ha ba zoroma ba hörö, mihuku niha ba wa'atulö ba ba wa'aduhu."
43007025	So ösa niha Yeruzalema sanguma'ö, "Hadia, tenga da'e niha ni'alu'alui andrö ena'ö labunu?
43007026	Mifaigi! Fahuhuo Ia föna niha sato ba samösa lö sanegu Ya'ia! Hadia, no aboto ba dödö ndra salaw̃ada wa Ya'ia Razo Sangorifi andrö nifabu'u Lowalangi?
43007027	Na tohare Razo Sangorifi andrö nifabu'u Lowalangi, samösa lö sangila hezo moroi Ia! Ba hiza, ta'ila hezo moroi niha andre."
43007028	Me mamahaö Yesu bakha ba Nomo Zo'aya, Isofu Yesu ebua li-Nia, "Hadia sindruhundruhu mi'ila haniha Ndra'odo andre ba hezo moroi Ndra'o? Tenga ba zomasi dödö-Gu so Ndra'o. Sindruhu zamatenge Ya'odo andrö, ba lö mi'ila Ia.
43007029	U'ila Ia, börö me moroi khö-Nia Ndra'odo ba Ya'ia zamatenge Ya'o."
43007030	Omasi sibai niha sato andrö wondra'u Yesu, ba hiza samösa lö sombambaya Ya'ia börö me tenga nasa inötö-Nia.
43007031	Baero da'ö, ato göi ba gotalua niha sato si faduhu tödö khö-Nia, lamane, "Na tohare Razo Sangorifi nifabu'u Lowalangi andrö, hadia abölö oya ilau zahöli dödö moroi ba nilau niha andre?"
43007032	Larongo ira Farizai'o wangöngösa niha sato sanandrösa khö Yesu. Börö da'ö, si fao ira ere sebua lafatenge zanaro ba Nomo Zo'aya ba wondra'u Yesu.
43007033	Imane Yesu, "Ba zi lö arara fao Ndra'o khömi. Aefa da'ö mangawuli Ndra'o khö zamatenge Ya'o.
43007034	Mi'alui dania Ndra'odo, ba lö misöndra; börö me tebai möi ami ba zi so Ya'o."
43007035	Faoma lamane khö nawöra ira salaw̃a niha Yahudi andrö, "Heza numalö niha andre, irege tebai tasöndra Ia? Hadia numalö Ia ba niha Yahudi si so ba danö saröu ba gotalua niha Yunani, ba mamahaö Ia khö ndra niha Yunani andrö?
43007036	Hadia geluaha wa Imane, 'Mi'alui dania Ndra'o ba lö misöndra, ba tebai möi ami ba nahia si so Ya'o.' "
43007037	Ngaluo sebua, ngaluo ba gafuriata ba gowasa andrö. Me luo da'ö muzizio Yesu ba mu'ao Ia ebua li-Nia Imane, "Ya möi khö-Gu zowökhi tödö ba wamadu idanö.
43007038	No tesura bakha ba Mbuku Ni'amoni'ö si mane da'e: 'Moroi ba dödö niha samati khö-Gu, mangumbu nidanö aurifa.' " (
43007039	Eheha Lowalangi niw̃a'ö Yesu, nibe'e-Nia dania ba zamati khö-Nia. Börö me inötö da'ö lö nasa mube'e; börö me lö nasa mufolakhömi Yesu.)
43007040	Ato niha samondrongo niw̃a'ö Yesu. Ba so ba gotaluara zanguma'ö, "Lö tola lö'ö sama'ele'ö niha andre!"
43007041	So danö bö'ö zanguma'ö, "Razo Sangorifi nifabu'u Lowalangi Ia andre!" Ba so zanguma'ö, "Ae, hewisa wa moroi ba Galilea tohare Razo Sangorifi?
43007042	Bakha ba Mbuku Ni'amoni'ö no tesura wa Razo Sangorifi andrö tohare dania ba nga'ötö Dawido ba tumbu ba Mbetilekhema, banua Dawido."
43007043	Ibörötaigö fakara niha sato andrö sanandrösa khö Yesu.
43007044	So zomasi mondra'u Ya'ia, ba hiza samösa lö sombambaya Ya'ia.
43007045	Mangawuli ndra sanaro ba Nomo Zo'aya nifatenge ndra ere sebua awö ndra Farizai'o ba wondra'u Yesu. Lamane ira ere sebua awö ndra Farizai'o khö ndra sanaro andrö, "Hana wa lö mi'ohe Ia ba da'e?"
43007046	Lamane ira sanaro andrö, "Lö irai so niha si fahuhuo si mane da'ö!"
43007047	Lamane ira Farizai'o, "E, hadia no göna ami famaelungu-Nia göi?"
43007048	"Hadia so ba gotalua ndra salaw̃a niha Yehuda awö ndra Farizai'o zi faduhu tödö khö-Nia?
43007049	Ba hiza niha sato andre, lö aboto ba dödöra huku Moze, ba hew̃a'ae si manö ba si falukha fangelifi ira."
43007050	Ba gotalua ndra Farizai'o so zi no irai möi khö Yesu me bongi; Nikodemo döi niha andrö. Imane Nikodemo khö ndra Farizai'o tanö bö'ö andrö,
43007051	"Molo'ö huku agama khöda, tebai tehuku zi samösa niha fatua lö tarongo golalöw̃ania, ba fatua lö tafareso hadia zi no ifalua."
43007052	Latema li lamane, "E, hadia moroi ba Galilea ndra'ugö?" Fareso Mbuku Ni'amoni'ö: "Lö hadöi sama'ele'ö moroi ba Galilea!" [
43007053	Aefa da'ö, mangawuli fefu niha ba nomora.
43008001	Ba hiza numalö Yesu ba Hili Zaitu.
43008002	Mahemolu da'ö ba zahulö wongi möi Ia ba Nomo Zo'aya, ba ato niha sangondrasi Ya'ia. Mudadao niha sato andrö, ba mamahaö Yesu khöra.
43008003	Gasagasa da'ö, tohare ndra Samahaö ba Agama awö ndra Farizai'o, la'ohe khö-Nia samösa ndra alawe sohorö. Lafezizio ndra alawe andrö ba gotalua,
43008004	aefa da'ö lamane khö Yesu, "He Ama guru, no masöndra wohorö ndra alawe andre.
43008005	Ba Huku Moze sanandrösa ba goroisa Lowalangi, no ibe'e gamakhoita Moze ena'ö ira alawe si mane da'ö nitebu kara irege mate. Hewisa gera'era-U ba zi mane Ama?"
43008006	Lamanö wanofu ba wamesu li-Nia, ena'ö lasöndra golalöw̃a-Nia. Ba hiza, no Ifatugu manö Ia Yesu, ba Isura faoma turu-Nia tou danö.
43008007	Ba me lahötöi wanofu, Ifaöga högö-Nia ba Imane khöra, "Haniha ba gotaluami zi lö olalöw̃a, akha i'ofönai'ö ia wanebu ira alawe faoma kara."
43008008	Ifuli Ifatugu Ia Yesu ba Isura tou danö.
43008009	Me larongo niw̃a'ö Yesu andrö, Ibörötaigö lazarazara wondröi nahia andrö, i'otarai zatua. Ba gafuriata ha tö Yesu zi so ba da'ö awö ndra alawe andrö si zizio ba da'ö.
43008010	Muzizio Yesu ba Imane ba ndra alawe andrö, "Heza so fefu ira? Hadia lö sanguhuku ya'ugö?"
43008011	Imane, "Lö'ö Ama." Imane Yesu, "Lau, Ya'odo göi ba lö Uhuku ndra'ugö. Ofanö iada'e, ba böi lau horö sa'ae."]
43008012	Fahuhuo zui khöra Yesu. Imane Yesu, "Ya'odo haga gulidanö. Dozi solo'ö Ya'o ba lö mowaöwaö ba zogömigömi, me la'okhögö haga wa'auri."
43008013	Lamane khö-Nia ira Farizai'o, "Öfaduhu'ö samösa Ndra'ugö iada'e, Ama. Lö atulö wamaduhu'ö-Mö andrö!"
43008014	Itema li Yesu Imane, "Hew̃a'ae Ube'e wamaduhu'ö sanandrösa khö-Gu samösa, ba hiza sindruhu wamaduhu'ö-Gu andrö; börö me U'ila heza moroi Ndra'o ba heza numalö-Do Lö mi'ila hezo moroi Ndra'o ba heza numalö Ndra'o.
43008015	Mihuku niha molo'ö fa'aniha, ba hiza samösa lö nihuku-Gu niha.
43008016	Ba na Uhuku niha, atulö wanguhuku-Gu andrö, börö me tenga ha Ya'odo; fao khö-Gu Nama andrö samatenge Ya'o.
43008017	No tesura bakha ba huku agama khömi; famaduhu'ö zi darua niha zindruhu.
43008018	Darua zamaduhu'ö Ya'o -- Ya'o samösa ba Ama andrö samatenge Ya'o."
43008019	Lamane, "Hezo Nama-Mö andrö?" Itema li Yesu, "Lö mi'ila Ndra'odo. Ba lö'ö göi mi'ila Nama-Gu. Na mi'ila Ndra'o, mi'ila göi Nama-Gu."
43008020	Iw̃a'ö fefu da'ö Yesu me mamahaö Ia ba Nomo Zo'aya ahatö ba nahia weti game'ela khö Lowalangi. Ba samösa lö sondra'u Ya'ia, börö me lö irugi na inötö-Nia.
43008021	Ifuli Imane Yesu khöra, "Mofanö Ndra'o, ba mi'alui Ndra'o dania, ba hiza mate ami dania ba horömi. Tebai möi ami ba zi möi Ndra'o."
43008022	Lamane ira salaw̃a niha Yahudi, "Te Ibunu Ia, börö me imane, 'Ba zi möi ndra'o, tebai möi ami.' "
43008023	Imane khöra Yesu, "Moroi tou so ami; ba moroi yaw̃a so Ndra'o. Moroi ba gulidanö ami; ba hiza Ya'o tenga moroi ba gulidanö.
43008024	Da'ö mbörö wa Umane khömi mate dania ami ba horömi. Ba sindruhu dania mate ami ba horömi, na lö faduhu dödömi wa 'Ya'odo andre Ia nifotöi YA'ODO SI SO'."
43008025	Lasofu lamane, "Haniha zindruhunia Ndra'ugö andre?" Itema li Yesu Imane, "Hadia guna fahuhuo Ndra'o khömi!
43008026	Oya zomasi Ndra'o Uw̃a'ö khömi ba wangotu'ö. Ba hiza U'ombakha'ö ba gulidanö hadia nirongo-Gu khö zamatenge Ya'o -- börö me satulö Ia."
43008027	Lö aboto ba dödöra wa fahuhuo Ia sanandrösa khö Nama.
43008028	Börö da'ö Imane Yesu khöra, "Dania na no miforöfa Nono Niha andrö nifatenge Lowalangi, awena aboto ba dödömi wa 'Ya'odo, nifotöi YA'O SI SO andrö', ba ginötö da'ö mi'ila wa lö hadöi nilau-Gu ba zomasi Ndra'o manö. Nifahaö Nama andrö khö-Gu niw̃a'ö-Gu.
43008029	Ba samatenge Ya'odo andrö ba faofao Ia khö-Gu. Lö irai Iröi Ndra'o börö me somasi Ia nilau-Gu."
43008030	Me no aefa Iw̃a'ö da'ö Yesu, ato niha si faduhu tödö khö-Nia.
43008031	Aefa da'ö Imane Yesu ba niha Yahudi si faduhu tödö khö-Nia, "Na lö faröi ami ba wamahaö-Gu, ba sindruhundruhu nifahaö-Gu ami,
43008032	ba awena aboto ba dödömi Lowalangi sindruhu andrö, ba wa falukha ami wangefa."
43008033	Lamane, "Nga'ötö Gaberahamo ndra'aga. Lö irai möi ndra'aga sawuyu niha! Hadia gohitö dödö-U wa Ömane, 'Te'efa'ö dania ami'?"
43008034	Imane khöra Yesu, "Mitöngöni, fefu niha samazökhi horö no sawuyu horö.
43008035	Tenga si ogötö'ö yomo ba nomo zawuyu; ha sindruhu nono zangahono yomo ba nomo.
43008036	Na I'efa'ö ami Ono andrö awena sindruhundruhu aefa.
43008037	Aboto ba dödö-Gu wa nga'ötö Gaberahamo ami. Ba hiza, omasi ami mibunu Ndra'o börö me lö omasi mitema wamahaö-Gu.
43008038	Uw̃a'ö hadia ni'oroma'ö Nama khö-Gu; ba milau hadia ni'o'ou namami khömi."
43008039	Lamane wanema li, "Aberahamo namama." Imane Yesu, "Na sindruhu ono Gaberahamo ami, ba mifalua hadia nilau Gaberahamo.
43008040	Sindruhu andrö nirongo-Gu khö Lowalangi U'ombakha'ö khömi, ba hiza mibunu na'i Ndra'o. Lö ilau zi manö Aberahamo!
43008041	Milau hadia ia nilau namami andrö." Latema li ira niha Yahudi, "Tenga ono horö ndra'aga. Ha samösa namama ya'ia Lowalangi."
43008042	Aefa da'ö Imane khöra Yesu, "Na sindruhu Amami Lowalangi andrö, mi'omasi'ö Ndra'o, börö me sindruhu moroi khö Lowalangi Ndra'odo. Tenga ba zomasi dödö-Gu so Ndra'o. Ya'ia zamatenge Ya'o.
43008043	Hana wa lö aboto ba dödömi niw̃a'ö-Gu? Börö me lö omasi ami mifondrondrongo wamahaö-Gu.
43008044	Ono namami ami, ya'ia Gafökha andrö. Andrö wa mi'o'ö zomasi namami. No i'otarai mböröta, samunu niha Gafökha andrö. Tenga si fao khö Lowalangi ia, börö me lö si sökhi ba dödönia. Si falimo Gafökha börö me da'ö zomasi ia. Lö siduhu ba dödönia ba fefu waya no moroi khönia.
43008045	Börö me sanandrösa khö Lowalangi ni'ombakha'ö-Gu khömi, da'ö mbörö wa lö faduhu dödömi khö-Gu.
43008046	Haniha ba gotaluami zi tola mamaduhu'ö wa so zambalö horö khö-Gu? Ba na U'ombakha'ö sanandrösa khö Lowalangi, hana wa lö faduhu dödömi?
43008047	Niha soroi Lowalangi, da'ö zamondrondrongo li Lowalangi. Ba hiza, tenga moroi khö Lowalangi ami, da'ö mbörö wa lö omasi ami wamondrondrongo."
43008048	Latema li Yesu ira niha Yahudi, "Hadia tenga ya'ia niw̃a'öma? Ya'ugö andre niha Zamaria nira'u mbekhu."
43008049	Itema li Yesu, "Tenga nira'u mbekhu Ndra'odo. Ufosumange Nama-Gu, ba ya'ami ba mi'o'aya Ndra'odo.
43008050	Tenga sangalui sumange khö-Gu samösa Ndra'odo. So zangalui ena'ö lafosumange Ndra'o, Ya'ia andrö zanguhuku.
43008051	Mihaogö wanöngöni: niha solo'ö li-Gu, ba lö manö i'ila wa'amate irugi zi lö aetu."
43008052	Aefa da'ö lamane khö Yesu ira niha Yahudi andrö, "Ma'ila iada'e wa sindruhu nira'u mbekhu Ndra'ugö! No mate Gaberahamo, ba si manö göi ndra sama'ele'ö. Ba hiza Ömane, 'Niha solo'ö li-Gu, lö mate dania irugi zi lö aetu.'
43008053	Na no mate Gaberahamo, awö ndra sama'ele'ö, haniha Ndra'ugö andre? Hewisa wa abölö ebua Ndra'ugö moroi khö namama Aberahamo!"
43008054	Itema li Yesu Imane, "Na Usuno Ndra'o samösa, lö eluaha wanuno-Gu andrö. Ama-Gu zanuno Ya'o niw̃a'ömi Lowalangimi,
43008055	ba hiza lö'ö sa mi'ila Ia. U'ila Ia. Na Umane lö U'ila Ia ba falimo Ndra'o, si mane ya'ami. U'ila Ia ba U'o'ö li-Nia.
43008056	Wa'omuso dödö namami Aberahamo andrö na i'ila luo khö-Gu. Omuso dödönia, me no i'ila!"
43008057	Imane ira niha Yahudi andrö khö Yesu, "Lö irugi lima wulu fakhe ndröfi-U, ba hadia no ö'ila Gaberahamo?"
43008058	Itema li Yesu, "Sindruhu niw̃a'ö-Gu khömi: no so Ndra'odo, fatua lö si tumbu Gaberahamo."
43008059	Maoso niha Yahudi lahalö gara ba wanebu Yesu; ba hiza, Ibini'ö Ia Yesu, ba Iröi Nomo Zo'aya andrö.
43009001	Me mowaöwaö Yesu I'ila niha sau'a i'otarai wa'atumbunia.
43009002	Lasofu khö Yesu ira nifahaö-Nia, "He Samahaö, hana wa au'a niha andrö i'oroi ba wa'atumbu? Hadia, börö horönia ma zui börö horö zatuania?"
43009003	Itema li Yesu, "Tenga börö horönia wa au'a ia ba tenga göi börö horö ndra satuania. Au'a ia ena'ö la'ila niha wa'abölö Lowalangi khönia.
43009004	Andrö fatua moluo, da tahalö halöw̃ö zamatenge Ya'o. Börö me lö ara tö bongi, ba samösa lö si tola mohalöw̃ö sa'ae.
43009005	Ya'odo haga gulidanö fatua so Ndra'o ba gulidanö andre."
43009006	Me no aefa Iw̃a'ö da'ö Yesu, mangendrilo Ia tou ba danö Ifaruka dambu ba gilo andrö. Aefa da'ö Igule'ö danö sabasö ilo ba hörö niha andrö,
43009007	Imane khönia, "Ae'e, sasai mbawau ba mbaw̃a Ziloa." (Siloa eluahania 'Tefatenge'.) Numalö niha andrö ba wanasai bawania. Me mangawuli ia, izumagö tola i'ila niha.
43009008	Si fahatö omo khönia awö niha si no mangila ya'ia wangandröngandrö buala, lamane, "Hadia tenga niha si dadao wangandröngandrö buala ia andre?"
43009009	So zanguma'ö, "Ya'ia." Ba so göi zanguma'ö, "Tenga, si fakhilikhili khönia da'ö." Ba hiza imane niha andrö, "Ya'odo da'ö."
43009010	Lasofu khönia, "Hewisa wa tola öfuli ö'ila niha."
43009011	Imane wanema li, "Niha sotöi Yesu zame'e ma'ifu tambu, ba Igule'ö ba hörögu ba Imane, 'Ae'e sasai mbawau ba mbaw̃a Ziloa.' Andrö wa möi ndra'o. Ba me usasai mbawagu, tola u'ila niha."
43009012	Lasofu lamane, "Hezo niha da'ö?" Imane, "Lö u'ila."
43009013	La'ohe niha andrö khö ndra Farizai'o.
43009014	Luo Sabato me luo Ibasöi danö andrö faoma ilo-Nia Yesu ba wamadöhö hörö niha andrö.
43009015	Lafuli lasofu ba niha da'ö hewisa wa tola döhö hörönia. Itema li niha da'ö, "Ilau dambu sombuyu ba hörögu, aefa da'ö usasai hörögu, ba ufuli u'ila niha."
43009016	Lamane ösa ira Farizai'o andrö, "Lö duhu wa moroi ba Lowalangi niha samalua da'e, börö me Isawö gamakhoita agama ba luo Sabato." Lamane tanö bö'ö, "Hezo wa tola Ifalua zahölihöli dödö andre, niha si so horö?" No fabö'ö zinöndra niha andrö.
43009017	Lafuli lasofu ba niha andrö, lamane, "Fanguma'öu, Ya'ia zamadöhö wa tola ö'ila niha? Na si manö hewisa gera'erau khö-Nia?" Imane niha andrö, "Sama'ele'ö Ia."
43009018	Ba hiza lö faduhu dödö niha Yahudi wa sau'a mböröta niha andrö ba iada'e no i'ila niha. Lö faduhu dödöra fatua lö lakaoni zatua niha andrö,
43009019	ba wanofu, "Hadia sindruhu no sau'a i'otarai ba wa'atumbu nonomö andre? Hewisa wa tola i'ila niha mangawuli iada'e?"
43009020	Latema li satua niha andrö, "Sindruhu onoma da'e; ba no sau'a ia i'otarai wa'atumbu.
43009021	Ba hewisa wa tola i'ila niha iada'e, lö aboto ba dödöma. Ba haniha zamadöhö hörönia lö ma'ila. Misofu manö khönia. No satua sa'ae ia, ba no tola itema li samösa."
43009022	Lamanö ira satua niha andrö börö me ata'u ira ndra salaw̃a niha Yahudi; börö me no mamagölö ndra salaw̃a niha Yehuda, wa laheta moroi ba gosali niha so'akui wa Razo Sangorifi nifabu'u Lowalangi Yesu andrö.
43009023	Da'ö mbörö wa lamane ira satua niha andrö, "No satua ia; misofu khönia."
43009024	Lakaoni zui niha sau'a ba mböröta andrö, ba lamane khönia, "Ae ba hölu wa öw̃a'ö zindruhu. Ma'ila wa niha andrö no niha si so horö."
43009025	Imane niha andrö, "Hadia si so horö ia ma lö'ö, lö aboto ba dödögu. Sambua ni'ilagu; wa sau'a ndra'o mböröta, ba iada'e ba no u'ila niha."
43009026	Lafuli lamane zui khönia, "Hadia nilau-Nia khöu? Hewisa wamadöhö-Nia höröu?"
43009027	Imane niha andrö, "No u'ombakha'ö khömi, ba hiza lö omasi ami mifondrondrongo. Hana nasa wa manofu ami? Hadia omasi ami göi tobali nifahaö-Nia?"
43009028	Mofönu ira khönia ba lamane, "Ya'ugö nifahaö-Nia, tenga ya'aga! Nifahaö Moze ndra'aga.
43009029	Sanandrösa khö Moze aboto ba dödöma wa no fahuhuo khönia Lowalangi. Ba niha andrö, lö na'i ma'ila heza moroi Ia."
43009030	Itema li niha andrö imane, "Ae, ahöli dödöda wa lö mi'ila heza moroi niha andrö, hew̃a'ae no Ifadöhö hörögu.
43009031	Aboto ba dödöda wa lö ifondrondrongo Lowalangi ba niha si so horö. Ha samosumange Lowalangi nifondrondrongonia li, ba samalua somasi Lowalangi.
43009032	I'otarai mböröta gulidanö, lö irai terongo so niha sau'a i'otarai wa'atumbunia, si tola mangila niha mangawuli.
43009033	Na tenga moroi khö Lowalangi niha andrö, tebai Ilau zi manö."
43009034	Latema linia ira salaw̃a niha Yehuda, lamane, "Niha si so horö ndra'ugö i'otarai narö gaheu numalö ba galizuzumö, i'otarai wa'atumbumö, hewisa wa'öfahaö ndra'aga?" Lafofanö ia ba i'otarai da'ö latenaw̃a ia we'amöi ba gosali andrö.
43009035	Irongo Yesu wa no lafofanö niha andrö moroi ba gosali. Me falukha Yesu ba niha andrö, Imane khönia Yesu, "Hadia, faduhu dödöu khö Nono Niha nifatenge Lowalangi?"
43009036	Itema li niha andrö, imane, "Ha niha Ia, Ama? Ombakha'ö khögu ena'ö tola faduhu dödögu khö-Nia!"
43009037	Itema li Yesu, "No ö'ila Ia. Ya'ia zi fahuhuo khöu iada'e."
43009038	Imane niha andrö, "Faduhu dödögu, So'aya." Mangalulu ia föna Yesu.
43009039	Imane Yesu, "Möi Ndra'o ba gulidanö andre ba wamatörö fanguhuku; ena'ö la'ila niha sau'a, ba tobali au'a zangila niha."
43009040	So ösa ndra Farizai'o samondrongo niw̃a'ö Yesu andrö, lamane wanofu khö-Nia, "Hadia Öw̃a'ö tödöu sau'a ndra'aga göi?"
43009041	Itema li Yesu, Imane, "Na sau'a ami, ba tenga si so horö ami. Ba hiza börö me mimane, 'Ma'ila niha,' eluahania si so horö ami nasa."
43010001	"Sindruhu niw̃a'ö-Gu khömi: Niha si möi bakha ba kandra mbiribiri, sanawö ba'aba'a, si lö manörö bawa ndruhö, no sanagö ba samara'u.
43010002	Niha sanörö bawa ndruhö, da'ö gubalo mbiribiri.
43010003	Ibokai mbawa ndruhö sanaro khö gubalo andrö, ba larongo li gubalo na ikaoni mbiribirinia molo'ö töira; aefa da'ö i'ohe ira baero.
43010004	Me no aefa i'ohe baero mbiribiri andrö, mowaöwaö ia föna, ba la'o'ö ia biribiri moroi furi, börö me latöngöni linia.
43010005	Lö omasi ira la'o'ö niha bö'ö, lalau na'i moloi börö me no la'ila linia."
43010006	Lö aboto ba dödö niha samondrongo dumaduma nidunödunö Yesu andrö.
43010007	Ifuli Imane Yesu, "Sindruhu Niw̃a'ö-Gu andre: Ya'odo mbawa ndruhö ba mbiribiri andrö.
43010008	Si tohare föna-Gu ba sanagö ba samara'u, ba lö lafondrondrongo lira biribiri.
43010009	Ya'odo mbawa ndruhö. Auri zanörö Ya'o; isöndra gö na möi ia bakha, ba he na möi ia baero.
43010010	So zanagö, ha ba wamunu awö wamakiko. Andrö wa so Ndra'o ena'ö lasöndra wa'auri solo'ö li-Gu ba fahöna khöra.
43010011	Ya'odo gubalo si sökhi. Itehegö mate ia föna mbiribiri kubalo si sökhi.
43010012	Enoni nibu'a gazi, tenga kubalo ia, ba tenga göi sokhö biribiri. Na i'ila tohare nasu gatua, ilau moloi ba iröi mbiribiri andrö, ba ira'u mbiribiri andrö asu gatua ba ifazawili.
43010013	Moloi genoni nigazi andrö börö me mohalöw̃ö ia börö gazi; lö ba dödönia mbiribiri andrö.
43010014	Ya'odo gubalo si sökhi. Si mane fangila nama Ya'o awö wangila-Gu Ama, si manö göi wangila-Gu biribiri-Gu ba la'ila göi Ndra'o. Utehegö noso-Gu khöra.
43010016	So nasa mbiribiri khö-Gu tanö bö'ö, tenga si fao ba ngawawa andre. U'ohe ira göi ba lafondrondrongo li-Gu. Tobali ha sambua ngawawa ira ba ha samösa gubalo.
43010017	I'omasi'ö Ndra'o Ama börö me Utehegö noso-Gu ena'ö tola Utema ia mangawuli.
43010018	Samösa lö si tola morabu noso andrö moroi khö-Gu. Ba hiza ba wa'aohagölö Utehegö noso-Gu. Tola Ube'e ba tola Utema mangawuli. Da'ö halöw̃ö niw̃a'ö Nama khö-Gu."
43010019	Ibörötaigö fasoso niha Yahudi, me Imanö wehede Yesu.
43010020	Ato zanguma'ö, "No ira'u Ia bekhu! No owöhö Ia! Hadia guna mifondrondrongo khö-Nia?"
43010021	So göi niha tanö bö'ö sanguma'ö, "Tenga si manö huhuo niha nira'u mbekhu! Heza tola ibali'ö sangila niha zau'a bekhu?"
43010022	So niha sato ba Yeruzalema ba wangamoni'ö Omo Zo'aya. Baw̃a deu me inötö da'ö.
43010023	Mowaöwaö Yesu ba golayama Zalomo ba Nomo Zo'aya,
43010024	me lafasui Yesu ira salaw̃a niha Yahudi, lamane, "Hawa'ara nasa Öbe'e aombö dödöma? Ombakha'ö khöma, na sindruhu Razo Sangorifi andrö nifabu'u Lowalangi Ndra'ugö."
43010025	Itema li Yesu, "No Uw̃a'ö khömi, ba hiza lö faduhu dödömi. Halöw̃ö andrö nihalö-Gu ba döi nama-Gu, zamaduhu'ö sanandrösa khö-Gu.
43010026	Lö faduhu dödömi börö me tenga biribiri-Gu ami.
43010027	Larongo li-Gu biribiri-Gu. U'ila ira, ba la'o'ö Ndra'o.
43010028	Ube'e khöra wa'auri sindruhu ba si lö tebulö. Lö matemate ira, ba samösa lö si tola manöbi ya'ira moroi ba wondrorogö-Gu.
43010029	Abölö ebua moroi ba hadia ia fefu nama-Gu, same'e ya'ira khö-Gu. Ba samösa lö si tola morabu ya'ira moroi ba wondrorogö Nama.
43010030	Ha sambua Ndra'aga Nama."
43010031	Aefa da'ö lahalö gara ira salaw̃a niha Yahudi ba wanebu Yesu.
43010032	Ba hiza Imane khöra Yesu, "No mi'ila Ulau halöw̃ö si sökhi, ni'o'ou Nama Ya'o famalua; heza moroi ba halöw̃ö andrö zi tobali börö wa mitebu Ndra'o?"
43010033	Latema li ira salaw̃a niha Yahudi, "Matebu Ndra'ugö kara tenga börö halöw̃ö si sökhi andrö, hiza börö Ö'o'aya Lowalangi! Niha Ndra'ugö andre ba Öfaduhu'ö wa Lowalangi Ndra'ugö!"
43010034	Imane wanema li Yesu, "Hadia, tenga no so ba zura huku agama khömi: Imane Lowalangi, 'lowalangi ndra'ugö'?
43010035	Ba fefu ita tafaduhu'ö wa lö tewu'ai nisura ba Mbuku Ni'amoni'ö andrö. Na ba zanema Taroma Li Lowalangi andrö, ikaoni Lowalangi khöra 'lowalangi',
43010036	hana wa miw̃a'ö sango'aya Lowalangi Ndra'o me Uw̃a'ö ono Lowalangi Ndra'odo? No nifili Nama Ndra'o nifatenge ba gulidanö.
43010037	Na lö Ufalua halöw̃ö Nama, tatu lö faduhu dödömi khö-Gu.
43010038	Ba hiza, no Uhalö halöw̃ö Nama, hew̃a'ae lö faduhu dödömi khö-Gu, si lö'ö lö'önia faduhu dödömi ba nilau-Gu, ena'ö aboto ba dödömi wa ha sambua Ndra'aga Nama, Ya'ia ba khö-Gu, ba Ya'o ba khö-Nia."
43010039	Latandraigö zui wondra'u Yesu, ba hiza aefa Ia ba dangara.
43010040	Numalö yefo Nungo Nidanö Yoridano Yesu, ba nahia Yohane wamayagö idanö no, ba toröi Ia ba da'ö.
43010041	Ato niha sangondrasi Ya'ia. Lamane, "Lö ilau zahöli dödö Yohane, ba hiza fefu niw̃a'önia sanandrösa ba Niha andre, no sindruhu."
43010042	Ato niha si faduhu tödö khö Yesu ba da'ö.
43011001	So niha sofökhö, sotöi Lazaro. Ba Mbetania toröi ia, ba mbanua ndra Maria ba Marata, si fatalifusö.
43011002	Maria andrö zamaduwa fanikha samohua ba gahe Yesu, ba solosi faoma bunia. Lazaro sofökhö andrö no talifusönia.
43011003	Lafa'ohe'ö duria khö Yesu si fatalifusö andrö, lamane, "He So'aya, mofökhö nawö Zo'aya ni'omasi'ö andrö."
43011004	Me Irongo duria andrö Yesu, Imane, "Tenga solohe ba wa'amate wökhönia andrö. Mofökhö Lazaro ena'ö tefolakhömi Lowalangi; ba ena'ö börö da'ö tola tefosumange Nono Lowalangi."
43011005	I'omasi'ö Yesu ndra Marata ba ira talifusönia.
43011006	Ba hiza me Irongo duria wa mofökhö Lazaro, I'odödögö toröi nasa Yesu dua ngaluo tö ba da'ö,
43011007	Aefa da'ö awena muhede Ia khö ndra nifahaö-Nia Imane, "Mitabu tafuli ita ba Yudea."
43011008	Lamane ira nifahaö-Nia, "He Guru, awena na'i latebu kara Ndra'ugö ena'ö ira niha Yahudi, ba iada'e omasi mangawuli'Ö ba da'ö?"
43011009	Imane wanema li Yesu, "Hadia tenga felendrua za zi ma'ökhö?" Na mowaöwaö niha ba zi ma'ökhö lö manendre gahenia, börö me i'ila haga gulidanö andre.
43011010	Ba na mowaöwaö niha ba zi bongi, manuköu ia börö me lö haga khönia.
43011011	Si manö wehede Yesu. Aefa da'ö ifuli Imane, "No mörö nawöda Lazaro, ba hiza möi Ndra'o wanusugi ya'ia."
43011012	Lamane ira nifahaö Yesu, "He So'aya, na si mörö Lazaro, döhö ia dania."
43011013	Edöna Iwa'ö Yesu sindruhunia wa no mate Lazaro. Ba hiza, lawalinga da'ö gohitö dödö Yesu wa sindruhundruhu no mörö Lazaro.
43011014	Andrö I'osindruhugö wangombakha khöra Yesu Imane, "No mate Lazaro.
43011015	Ba hiza moguna khömi fefu da'ö, andrö wa omuso dödö-Gu wa lö Ya'o ba da'ö, ena'ö faduhu dödömi. Mitabu we'amöi khö Lazaro."
43011016	Toma andrö nifotöi "Si Faero" imane ba nawönia nifahaö, "Mitabu we'amöi, ena'ö mate dania ita awö-Nia!"
43011017	Me irugi nahia andrö Yesu, no öfa ngaluo me no lako'o Lazaro.
43011018	Fa'aröu gotaluara Mbetania ba Yeruzalema lö töra moroi ba zi tölu kilomete.
43011019	Ato niha Yahudi sangondrasi Maria ba Marata ba wondrara tödöra börö wa'amate Lazaro talifusöra matua andrö.
43011020	Me irongo Marata tohare Yesu, numalö ia baero wamaondragö Ya'ia, ba toröi bakha ba nomo Maria.
43011021	Aefa da'ö imane Marata khö Yesu, "He So'aya, na so Zo'aya ba da'e, ba lö mate dalifusögu!
43011022	Ba hew̃a'ae si manö, aboto ba dödögu na so ni'andrö Zo'aya khö Lowalangi iada'e, Ibe'e khö Zo'aya Lowalangi."
43011023	Imane Yesu khö Marata, "Auri dania mangawuli dalifusömö."
43011024	Imane wanema li Marata, "Aboto ba dödögu wa ifuli auri dania Lazaro na inötö tesusugi niha si no mate ba Luo Safuria."
43011025	Imane Yesu khö Marata, "Ya'odo zanusugi niha, ba Ya'odo zame'e fa'auri ba niha. Auri dania zamati khö-Gu hew̃a'ae mate ia.
43011026	Niha sauri ba samati khö-Gu, lö mate irugi zi lö aetu. Hadia faduhu dödöu ba da'ö?"
43011027	Itema li Marata, "He So'aya, faduhu dödögu wa Ya'ugö Zo'aya Nono Lowalangi, Razo Sangorifi nifatenge tou ba gulidanö andre."
43011028	Me no aefa iw̃a'ö da'ö Marata, möi ia mukaoni Maria talifusönia ba ingöngögö khönia imane, "No so ba da'e Guru; isofu ndra'ugö."
43011029	Me irongo da'ö Maria i'alio'ö maoso ia wamalukhaisi Yesu.
43011030	Me inötö da'ö, lö si möi ba mbanua nasa Yesu. Ba nahia si falukha Ia khö Marata so Ia.
43011031	La'ila, maoso Maria ira niha Yahudi sondrara tödönia, ba nomo, numalö ia baero; möi ira la'o'ö ia börö me lawalinga numalö ia ba lewatö ba ilau me'e ba da'ö.
43011032	Me irugi Maria nahia si so Yesu ba me i'ila Yesu, mangalulu ia föna Yesu ba imane, "He So'aya, na so ndra'ugö ena'ö ba da'e, ba lö mate dalifusögu!"
43011033	Ahakhö sibai dödö Yesu me I'ila me'e Maria awö niha Yahudi si fao khö Maria.
43011034	Isofu khöra Imane, "Hezo miko'o ia?" Lamane wanema li, "He So'aya, tabu ae'e faigi."
43011035	Ilau me'e Yesu.
43011036	Lamane ira niha Yahudi, "Faigi, fondrege wa'omasi-Nia Lazaro!"
43011037	Ba so ösa ba gotaluara zanguma'ö, "Tola i'ila niha sau'a Ibe'e, hana wa tebai Itaha ena'ö böi mate Lazaro?"
43011038	Si fao fa'alangu dödö numalö Yesu ba lewatö. Hulö dögi nari hili lewatö andrö, nibalugö faoma kara sebua.
43011039	Imane Yesu, "Miheta gara andrö." Itema li Yesu Marata talifusö zi mate andrö imane, "Hiza So'aya, no öfa ngaluo no lako'o ia. Te no aböu sa'ae!"
43011040	Imane Yesu khö Marata, "Tenga no Uw̃a'ö khöu: Na mamati ndra'ugö tola ö'ila lakhömi Lowalangi!"
43011041	Ba laheta gara andrö. Ifaöga hörö-Nia Yesu miyaw̃a ba mbanua ba Imane, "U'andrö saohagölö khö-U, Ama, börö me no Öfondrondrongo gangandröw̃a-Gu.
43011042	U'ila wa lö mamalö Öfondrondrongo gangandröw̃a-Gu, ba hiza Uw̃a'ö da'e börö niha sato andre; ena'ö faduhu dödöra wa no Ya'ugö zamatenge Ya'o."
43011043	Me no aefa Iw̃a'ö da'ö Yesu, mu'ao Ia ebua li-Nia Imane, "He Lazaro, ae baero!"
43011044	Möi baero niha si no mate andrö. No te'olohuni muko gahe awö dangania, ba bawania no mubalugö faoma muko. Imane Yesu ba niha si so ba da'ö, "Mibokai muko andrö khönia, ba mi'efa'ö ia."
43011045	Ato niha Yahudi sangondrasi Maria, faduhu dödöra khö Yesu me la'ila zalua andrö.
43011046	Ba hiza so göi ba gotaluara zangawuli khö ndra Farizai'o ba wangombakha hadia ia zi no Ifalua Yesu andrö.
43011047	Börö da'ö lalau rafe ira Farizai'o awö ndra ere sebua si fao sanguhuku ba Agama. Lamane, "Hadia nilauda? Oya Ilau zahöli dödö niha andre!
43011048	Na tatehegö manö khö-Nia zi manö, faduhu dödö niha fefu khö-Nia. Ba gafuriata tohare zalaw̃a Romaw̃i ba lafakiko Nomo Zo'aya awö fefu soida!"
43011049	Samösa ba gotaluara Gayafa, si tobali Ere Sebua ba ndröfi andrö, sanguma'ö, "Lö mi'ila hadia ia.
43011050	Hadia lö aboto ba dödömi wa börö niha sato, abölö sökhi mate zi samösa moroi na fefu soi tekiko?"
43011051	Iw̃a'ö wehede andrö Kayafa, sindruhunia tenga moroi ba gera'erania samösa. Ba hiza ba wa'a'erenia ba ndröfi andrö no ifa'ele'ö wa mate dania Yesu soguna ba niha Yahudi.
43011052	Ba tenga ha ba niha Yahudi, ba ndraono Lowalangi si zawili gofu heza ni'osambua'ö dania göi.
43011053	I'otarai ngaluo andrö mamagölö ndra salaw̃a niha Yahudi ba wamunu Yesu.
43011054	Börö da'ö lö sa'ae I'oroma'ö Ia Yesu ba Yudea. Iröi Yudea, numalö Ia ba mbanua sotöi Eferai ahatö ba danö si mate. Toröi Ia ba da'ö awö ndra nifahaö-Nia.
43011055	Me inötö da'ö no ahatö Gowasa Fasa ba niha Yahudi. Ato niha mbanua si numalö ba Yeruzalema ba wamalua amakhoita fangehao fatua lö Owasa.
43011056	Me so ira ba Nomo Zo'aya, la'alu'alui Yesu. Faoma lasofu khö nawöra, "Hewisa dödöu? Tatu lö möi Ia ba gowasa andre!"
43011057	No labe'e wareta ira ere sebua awö ndra Farizai'o, ena'ö la'ombakha'ö hezo so Yesu na so zangila, ena'ö tola lara'u Yesu.
43012001	Önö ngaluo fatua lö irugi Gowasa Fasa, numalö Yesu ba Mbetania. Ba nahia andrö mate Lazaro ba ifuli I'orifi mangawuli Yesu.
43012002	Labe'e gö-Nia ba da'ö, Marata zama'anö gö, ba fao Lazaro awö-Nia wemanga.
43012003	Aefa da'ö tohare Maria. So khö-Nia mato matonga kilo wanikha samohua sebua sibai böli. Ifaduwa wanikha andrö ba gahe Yesu. Aefa da'ö i'osi gahe Yesu faoma bunia. Anönö zi sambua omo andrö hua wanikha samohua.
43012004	Yuda banua Gariota, samösa ba gotalua nifahaö Yesu -- ba si manga mbölinia dania -- imane,
43012005	"Hana wa lö la'amawa wanikha samohua andrö, ba tola moböli tölu ngaotu rufia firö, ba labe'e mbölinia ba niha si numana?"
43012006	Imanö wanguma'ö Yuda tenga börö wa'ahakhö dödönia zi numana, no börö me sanagönagö ia. Asese ihalö gefera fefu ni'irö'öra khönia.
43012007	Ba hiza Imane Yesu, "Böi mitegu ndra alawe andrö ba wanikha samohua andrö khönia! Ilau da'e ba wama'anö fogo'o Ya'o.
43012008	Lö mamalömalö ba gotaluami zi numana, ba tenga si'ogötö'ö Ndra'o ba gotaluami."
43012009	Ato niha Yahudi si numalö ba Mbetania me larongo so Yesu ba da'ö. Tenga ha börö Yesu wa numalö ira ba da'ö, hiza omasi ira göi wamaigi Lazaro si no I'orifi mangawuli Yesu.
43012010	Da'ö mbörö wa omasi labunu göi Lazaro ira ere sebua;
43012011	ha börö ia wa ato niha Yahudi sondröi samatörö ya'ira ba faduhu dödöra khö Yesu.
43012012	Mahemolu da'ö larongo niha sato si tohare ba Gowasa Fasa wa so ba dalu lala Yesu numalö ba Yeruzalema.
43012013	Oi zara lahalö mbulu nohi wamaondragö Ya'ia. Mu'ao ira lamane, "Nisuno Lowalangi! Ya'ahowu Ia si so ba döi Zo'aya! Ya'ahowu Razo niha Gizera'eli!"
43012014	Me inötö da'ö I'okudo sara nono galide nisöndra-Nia. Faudu da'ö ba zi no tesura ba Mbuku Ni'amoni'ö:
43012015	"Böi ata'ufi ya'ugö banua Ziona! Faigi, tohare Razou, I'okudo sara nono galide!"
43012016	Me inötö da'ö lö aboto ba dödö ndra nifahaö Yesu geluaha fefu da'ö. Ba me no aefa tefolakhömi Yesu, me no aefa teforöfa ba te'orifi Ia mangawuli, awena itörö tödöra wa no tesura ba Mbuku Ni'amoni'ö sanandrösa khö-Nia, awö wa no lalau khö-Nia da'ö fefu.
43012017	Niha si so me Ikaoni baero Lazaro moroi ba lewatö awö wa I'orifi mangawuli, lö aetu latutunö ba niha bö'ö da'ö.
43012018	Da'ö mbörö wa ato niha sangondrasi Yesu börö me no larongo Ifalua zahöli dödö andrö.
43012019	Faoma lamane khö nawöra ira Farizai'o, "Hadia nisöndrada! Faigi atö, möi khö-Nia fefu zi sagörö ulidanö!"
43012020	Ba gotalua niha sato si möi mangalulu ba ginötö gowasa, so ösa niha Yunani.
43012021	La'ondrasi Wilifo ba lamane, "He talifusö, na tola omasiga falukha khö Yesu." (Banua Mbetisa'ida Wilifo ba Galilea.)
43012022	Möi Wilifo wangombakha da'ö khö Gandrea, aefa da'ö möi ira darua ira wangombakha khö Yesu.
43012023	Imane khöra Yesu, "No irugi inötö tefolakhömi Nono Niha nifatenge Lowalangi.
43012024	Mihaogö wanöngöni. Na lö mutaru zi sambua ulitö ba danö, ba na lö obou, lö tebulö ha sambua tanömö ia. Ba na obou danömö andrö, awena tesöndra mbua soya.
43012025	Sangomasi'ö fa'aurinia ba gulidanö andre, da'ö zi lö manöndra fa'auri sindruhu ba si lö aetu. Ba niha si lö ba dödö fa'aurinia ba gulidanö andre, da'ö dania zanöndra fa'auri sindruhu ba si lö aetu.
43012026	Si möi enoni-Gu, lö tola lö'ö i'o'ö Ndra'o; ena'ö ba zi so Ndra'o so genoni-Gu. Ifosumange Amagu zi möi enoni-Gu."
43012027	"Abu dödö-Gu; hadia niw̃a'ö-Gu iada'e? Hadia Umane, 'He Ama, böi tehegö Utörö wamakao andre'? Ba hiza ba wanörö famakao andrö so Ndra'o.
43012028	He, Ama folakhömi döi-Mö!" Ba terongo li moroi ba mbanua sanguma'ö, "No Ufolakhömi Ia, ba Ufuli Ufolakhömi dania."
43012029	Larongo li andrö niha sato si so ba da'ö. Lamane, "Ugu'ugu mbanua da'ö!" Ba so göi zanguma'ö, "Tenga! Muhede khö-Nia mala'ika!"
43012030	Imane khöra Yesu, "Tenga soguna khö-Gu wa terongo li andrö, no soguna khömi.
43012031	Iada'e no irugi inötö tehuku gulidanö; te'alani zalaw̃a gulidanö andrö iada'e.
43012032	Na no dania te'alaw̃a'ö Ndra'o yaw̃a ba danö, Udönisi khö-Gu fefu niha."
43012033	Imanö wanguma'ö hewisa dania waöwaö wamoröfa Ya'ia.
43012034	Lamane khö-Nia niha sato, "Molo'ö huku agama, auri Razo Sangorifi nifabu'u andrö irugi zi lö aetu. Hana wa Öw̃a'ö te'alaw̃ai'ö ba dete danö Nono Niha nifatenge Lowalangi andrö? Haniha Nono Niha nifatenge Lowalangi andrö?"
43012035	Imane wanema li Yesu, "Ha ba zi lö arara so haga andrö ba gotaluami. Tobali mitohugö wofanömi fatua so haga, ena'ö lö göna ami fa'ogömi. Lö i'ila heza numalö ia niha sowaöwaö ba dalu zogömigömi.
43012036	Mi'amati ba haga andrö fatua so Ia khömi, ena'ö tobali iraono haga ami." Me no aefa Iw̃a'ö da'ö Yesu, mofanö Ia moroi ba da'ö ba lö Iforoma'ö Ia khöra.
43012037	Oya zahöli dödö nilau Yesu fönara. Ba hew̃a'ae si manö lö sa'atö faduhu dödöra khö-Nia.
43012038	Ba zi manö alua niw̃a'ö Yesaya sama'ele'ö. Da'e niw̃a'önia, "He So'aya, haniha zi faduhu tödö ba duria khöma? Ha'ökhö teforoma'ö wa'abölö Lowalangi?"
43012039	Da'ö mbörö wa tebai faduhu dödöra, börö me no imane göi Yesaya, "Imane Lowalangi,
43012040	'Ufobalunö höröra, ba U'ogömigömisi gera'erara; irege lö mangila höröra, ba lö teboka gera'erara. Ena'ö lö mangawuli ira khö-Gu, fa böi Ufadöhö ira.' "
43012041	Imanö wehede Yesaya sanandrösa khö Yesu börö me no i'ila lakhömi Yesu.
43012042	Ba hew̃a'ae si manö, ato göi ndra salaw̃a niha Yahudi zi faduhu tödö khö Yesu. Ba hiza aiw̃ö ira wangombakha da'ö, börö me ata'u ira na laheta moroi ba gosali ira, ira Farizai'o.
43012043	Abölö omasi ira zumange nibe'e niha moroi ba zumange soroi Lowalangi.
43012044	Mu'ao Yesu Imane, "Si faduhu tödö khö-Gu, tenga ha khö-Gu faduhu dödönia, no khö zamatenge Ya'odo andrö göi.
43012045	Ba sangila Ya'o, no i'ila Nama samatenge Ya'o.
43012046	Hulö haga we'amöi-Gu ba gulidanö, ena'ö lö toröi ba zogömigömi niha si faduhu tödö khö-Gu.
43012047	Samondrondrongo famahaö-Gu, ba si lö molo'ö -- tenga Ya'o zanguhuku ya'ia. Börö me tenga ba wanguhuku ulidanö andre so Ndra'o, no ba wangorifi ya'ia.
43012048	So dania zanguhuku niha si lö omasi manema Ya'o ba si lö molo'ö taroma li-Gu. Turia nifa'ema-Gu andrö, da'ö zi tobali sanguhuku ya'ia ba Luo Safuria!
43012049	Sindruhu da'ö! Börö me lö irai muhede Ndra'o ba zomasi dödö-Gu; Ama samatenge Ya'o, zangombakha khö-Gu hadia niw̃a'ö-Gu ba hadia ni'ombakha'ö-Gu.
43012050	Ba aboto ba dödö-Gu wa oroisa-Nia andrö zame'e fa'auri sindruhu ba si lö aetu. Hadia niw̃a'ö-Gu no ni'o'ou Nama Ndra'o wanguma'ö."
43013001	Ma'ökhö tö lö Owasa Fasa, aboto ba dödö Yesu wa no irugi inötö Iröi gulidanö andre mangawuli Ia khö Nama-Nia. No I'omasi'ö niha gulidanö andre, ba irugi ba gafuriata I'omasi'ö ira nasa.
43013002	Manga ba zi bongi Yesu awö ndra nifahaö-Nia. No ifatumbu'ö Afökha ba dödö Yuda, banua Gariota wemanga mböli Yesu.
43013003	Aboto ba dödö Yesu wa no Ibe'e khö-Nia fefu kuaso Ama-Nia. Aboto göi ba dödö-Nia wa moroi khö Lowalangi Ia ba mangawuli Ia khö Lowalangi dania.
43013004	Börö da'ö Ilau muzizio ba zinga meza, Ibokai mbaru-Nia sebua, Iböbö lembe löwilöwi-Nia.
43013005	Ifaduwa yaw̃a ba garaw̃a nidanö, ibörötaigö Isasai gahe ndra nifahaö-Nia ba I'otufoi faoma lembe si so ba löwilöwi-Nia.
43013006	Me Irugi Zimoni, imane khö-Nia Simoni, "He So'aya, hadia lö tola lö'ö Ya'ugö zanasai ahegu?"
43013007	Itema li Yesu, "Lö aboto ba dödöu iada'e hadia nilau-Gu andre, ba aboto ba dödöu dania."
43013008	Imane Fetero khö Yesu, "Böi, So'aya. Böi Ya'ugö zanasai ahegu!" Imane Yesu khö-Nia, "Na lö Usasai gaheu, ba tebai möi ndra'ugö nifahaö-Gu sa'ae."
43013009	Imane wanema li Fetero, "Na si manö So'aya, böi ha ahegu sasai, fao göi danga awö högögu!"
43013010	Imane Yesu khö Wetero, "No tehaogö mboto niha si no mondri. Lö moguna tesasai ia sa'ae; ha ahenia zoguna nisasai. No muhaogö ami andre, ba hiza lö fefu manö." (
43013011	Aboto ba dödö Yesu haniha zi manga mböli-Nia. Da'ö mbörö wa Imane, "No muhaogö ami andre, ba hiza lö fefu manö.")
43013012	Me no aefa Isasai gahera Yesu, ifuli Ifake mangawuli mbaru-Nia sebua, ba mudadao Ia. Aefa da'ö Imane khöra, "Hadia aboto ba dödömi hadia nilau-Gu khömi andrö mege?
43013013	Mikaoni khö-Gu Guru ba So'aya. Sindruhu da'ö: börö me Guru Ndra'o ba So'aya.
43013014	Na Ya'odo Guru ba So'aya, no usasai gahemi, lö tola lö'ö faoma misasai gahe nawömi.
43013015	Ube'e dumaduma andre khömi fefu, ena'ö göi milau si mane nilau-Gu khömi.
43013016	Mihaogö wanöngöni: Lö ebua zawuyu moroi khö zokhö ya'ia; ba lö ebua nifatenge moroi ba zamatenge.
43013017	No aboto ba dödömi da'ö iada'e; na milau da'ö, ba sohahau tödö ami sindruhundruhu.
43013018	Tenga ha khömi fefu niw̃a'ö-Gu andre. Aboto ba dödö-Gu hanihaniha zi no Utuyu. Ba hiza hadia zi no tesura ba Mbuku Ni'amoni'ö lö tola lö'ö alua; da'e nisura andrö, 'Si fao wemanga awö-Gu da'ö zolaw̃a Ya'o dania.'
43013019	U'ombakha'ö iada'e khömi fatua lö salua, ena'ö na no alua dania, faduhu dania dödömi wa Ya'odo andre Ia nifotöi YA'ODO SI SO.
43013020	Mihaogö wanöngöni: Sanema niha nifatenge-Gu ba no itema Ndra'o. Ba haniha zanema Ya'o, no itema Lowalangi samatenge Ya'o."
43013021	Aefa Iw̃a'ö da'ö Yesu, ba alangu dödö-Nia. Imane wanguma'ö, "Sindruhu niw̃a'ö-Gu khömi: Samösa ba gotaluami zi manga mböli-Gu dania."
43013022	Faoma lafaigi nawöra ira nifahaö Yesu ba oi zara manimba dödöra. Lö aboto ba dödöra haniha niw̃a'ö-Nia andrö.
43013023	Samösa ba gotalua nifahaö ni'omasi'ö Yesu no dumadao ba zinga-Nia.
43013024	Ibe'e dandra khönia Fetero, ena'ö isofu khö Yesu haniha niw̃a'ö-Nia andrö.
43013025	Ifahatö ia khö Yesu nifahaö andrö, isofu imane, "Haniha ia andrö, So'aya?"
43013026	Itema li Yesu Imane, "U'ungugö roti andrö bakha ba mako, ba Ube'e ba niha. Niha nibe'e-Gu roti andrö da'ö ia." Ihalö roti Yesu, I'ungugö bakha ba mako; aefa da'ö Ibe'e khö Yuda banua Gariota.
43013027	Me itema sibai roti andrö Yuda, möi khönia Gafökha. Imane khönia Yesu, "Alio'ö falua hadia zomasi'ö ölau!"
43013028	Samösa lö ba gotaluara si dadao manga ba da'ö zangila hana wa Iw̃a'ö da'ö Yesu khö Yuda.
43013029	So zanguma'ö, Ifatenge Yuda Yesu wowöli hadia ia zoguna ba gowasa andrö, ma zui I'o'ou Yuda Yesu wame'e kefe ba niha si numana -- börö me Yuda zololohe kefe khöra.
43013030	I'anema'ö möi baero Yuda me no aefa itema roti andrö. No bongi sa'ae me inötö da'ö.
43013031	Me no aefa mofanö Yuda moroi ba da'ö, Imane Yesu, "Tefolakhömi Nono Niha nifatenge Lowalangi iada'e. Ba moroi khö-Nia tefolakhömi göi Lowalangi.
43013032	Na tefolakhömi Lowalangi ba khö-Nia, tefolakhömi göi Ia ba khö Lowalangi. Ifalua da'ö Lowalangi ba zi lö ara tö.
43013033	He iraono-Gu, lö ara tö so Ndra'odo khömi. Mi'alui dania Ndra'o, ba hiza si mane niw̃a'ö-Gu ba niha Yahudi, si manö göi Uw̃a'ö khömi: ba zi möi Ndra'o, tebai möi ami ba da'ö dania.
43013034	Mitema goroisa si bohou moroi khö-Gu: mifaoma mi'omasi'ö nawömi. Si mane fa'omasi-Gu ami, si manö göi ami mifaoma mi'omasi'ö nawömi.
43013035	Na faoma mi'omasi'ö nawömi, la'ila fefu niha wa nifahaö-Gu ami."
43013036	Isofu Simoni Fetero khö Yesu, imane, "He So'aya heza numalö'ö?" Itema li Yesu, "Möi Ndra'o ba zi sambua nahia, ba tebai mi'o'ö Ndra'o ba nahia andrö. Ba hiza ö'o'ö sa'atö dania Ndra'o."
43013037	Isofu zui Fetero, "He So'aya, hana wa tebai u'o'ö Ndra'ugö iada'e. Utehegö mate ndra'o khö Zo'aya!"
43013038	Itema li Yesu, "Hadia, sindruhundruhu ötehegö mate ndra'ugö khö-Gu? Haogö fondrondrongo; fatua lö miwo manu dania, no medölu kali öfaduhu'ö lö ö'ila Ndra'odo!"
43014001	Imane khöra Yesu, "Böi mibusi dödömi. Mi'amati khö Lowalangi, ba mi'amati göi khö-Gu.
43014002	Oya nahia ba nomo Nama-Gu. Udaridari ba da'ö wangöhönagö nahia khömi. Lö Uw̃a'ö khömi natenga si manö ena'ö.
43014003	Na no aefa Uhenagö nahia khömi, mangawuli Ndra'o wamaondragö ya'ami; ena'ö gofu heza so Ndra'o ba da'ö göi so ami.
43014004	Mi'ila lala ba nahia andrö si möi Ndra'o."
43014005	Imane Toma khö Yesu, "He So'aya, lö ma'ila heza möi Ndra'ugö, hewisa wa ma'ila lala we'amöi ba da'ö?"
43014006	Itema li Yesu Imane, "Ya'odo lala ba wangi'ila Lowalangi, ba ba wanöndra fa'auri. Lö hadöi si tola möi khö Nama na lö itörö Ndra'odo.
43014007	Na aboto ba dödömi Ndra'o, ba aboto göi ba dödömi Nama-Gu. I'otarai iada'e no aboto ba dödömi Ia, ba no mi'ila Ia."
43014008	Imane Filifo khö Yesu, "He So'aya, oroma'ö khöma Nama andrö, ena'ö ahono dödöma."
43014009	Ba itema li Yesu Imane, "No hawa'ara faofao Ndra'o khömi fefu, ba hadia lö saboto ba dödöu Ndra'o, he Filifo? Si no mangila Ya'odo, da'ö göi zangila Ama. Hewisa nasa wa öw̃a'ö, 'Foroma'ö khöma Nama andrö?'
43014010	He Filifo! Hadia lö faduhu dödöu, wa ha sambua Ndra'o khö Nama, ba wa ha sambua Nama ba khö-Gu? Fefu niw̃a'ö-Gu andre khömi, tenga nilau dödö-Gu. Ama andrö, sangiangö Ya'o, da'ö zangohalöw̃ögöigö fefu da'e.
43014011	Ya faduhu dödömi wa no sambua Ndra'o khö Nama, ba sambua Nama ba khö-Gu. Ba silö'ölö'önia ba ya faduhu dödömi ba zi no Ufalua.
43014012	Sindruhundruhu U'ombakha'ö khömi: Niha sindruhundruhu mamati khö-Gu, tola ilau fefu zi no Ulau andrö, -- ma na'i tola ilau zabölö ebua moroi ba da'ö -- börö me möi Ndra'o khö Nama.
43014013	Ba gofu hadia ni'andrömi ba döi-Gu, Ufalua khömi, ena'ö tefolakhömi Nama andrö börö Nono.
43014014	Mi'andrö hadia ia ba döi-Gu; ba Ube'e khömi fefu da'ö."
43014015	"Na mi'omasi'ö Ndra'o, ba mi'o'ö fefu goroisa-Gu.
43014016	U'andrö dania khö Nama samösa Zanolo tanö bö'ö, ya'ia Geheha Lowalangi. Toröi Ia ba gotaluami.
43014017	Ya'ia andrö ba no Eheha Lowalangi, sangombakha fa'atulö Lowalangi. Lö itema ulidanö Geheha Lowalangi andrö, börö me lö la'ila Ia ba lö aboto ba dödöra. Ba hiza, aboto ba dödömi Ia, börö me lö mamalö auri ba so Ia ba gotaluami.
43014018	Lö Uröi manö ami ha ya'ami. Mangawuli Ndra'o dania khömi.
43014019	Ba zi lö ara tö lö la'ila Ndra'o niha gulidanö, ba hiza ya'ami dania zangila Ya'o; ba börö me auri Ndra'o, auri göi dania ami.
43014020	Na no irugi ginötö andrö dania mi'ila wa ha sambua Ndra'aga Nama-Gu, ba ha sambua ami khö-Gu, ba Ya'odo göi ha sambua khömi.
43014021	No sangomasi'ö Ya'o zanema ba solo'ö oroisa-Gu. I'omasi'ö Amagu zangomasi'ö Ya'o. Ba U'omasi'ö göi niha da'ö, awö wa U'ombakha'ö khönia haniha Ndra'odo andre."
43014022	Yuda (si tenga banua Gariota) zanofu khö Yesu imane, "He So'aya, hana wa khöma Öforoma'ö Ndra'ugö ba tenga ba niha gulidanö?"
43014023	Itema li Yesu Imane, "I'o'ö goroisa-Gu niha sangomasi'ö Ya'o. Ba I'omasi'ö Ama-Gu niha si manö. Möi Nama-Gu ba möi Ndra'o ba niha andrö ba toröi Ndra'aga khönia.
43014024	Lö i'o'ö goroisa-Gu niha si lö mangomasi'ö Ya'o. Oroisa andrö nirongomi tenga moroi khö-Gu, no oroisa Nama-Gu, samatenge Ya'o.
43014025	Fefu da'ö U'ombakha'ö khömi fatua so Ndra'o ba gotaluami.
43014026	Ba samahaö fefu hadia ia khömi ya'ia Geheha Lowalangi. Ya'ia andrö Zanolo nifatenge Nama ba döi-Gu. Sanolo andrö zamasugi ba dödömi fefu hadia ia zi no U'ombakha'ö khömi.
43014027	Uröi khömi wa'ohahau dödö. Fa'ohahau dödö soroi Ndra'o Ube'e khömi. Tenga si mane fa'ohahau dödö nibe'e gulidanö wa'ohahau dödö nibe'e-Gu khömi. Böi mibusi dödömi; böi ata'u ami.
43014028	No mirongo me Umane, 'Mofanö Ndra'o ba hiza mangawuli-Do dania khömi.' Na mi'omasi'ö Ndra'o, ba omuso dödömi na numalö Ndra'o khö Nama, börö abölö ebua Nama moroi khö-Gu.
43014029	U'ombakha'ö da'ö khömi iada'e, fatua lö salua, ena'ö faduhu dödömi dania na no alua.
43014030	Lö U'anau'ö wehede khömi, börö me no tohare zalaw̃a gulidanö andre. Ba hiza tenga barö mbawania Ndra'o.
43014031	Ba ena'ö aboto ba dödö niha gulidanö, wa U'omasi'ö Nama, da'ö mbörö wa Ulau hadia niw̃a'ö Nama khö-Gu famalua. Lau, mitabu, taheta ita ba da'e."
43015001	Imane Yesu, "Ya'odo döla nagu sindruhu, ba Ama-Gu zohalöw̃ö ba kabu.
43015002	I'ew̃a dozi ndraha si so khö-Gu si lö mowua; ba dozi daha sowua, Ihaogö ena'ö itugu oya mbuania.
43015003	Si no muhaogö ami börö daroma li andrö nibe'e-Gu khömi.
43015004	Ena'ö si lö tebulö wa ha sambua ami ba khö-Gu ba si manö göi Ndra'odo ba khömi. Tebai mowua ndraha andrö ha ya'ia. Awena tola mowua ndraha, na auri ia ba döla. Si manö göi ami. Awena tola mowua ami na aro ami ba khö-Gu.
43015005	Ya'odo döla nagu ba daha ami. Saro ba wahasambua khö-Gu ba si manö göi Ndra'o khönia, da'ö zoya bua; börö tebai milau hadia ia na lö Ya'o.
43015006	Niha si lö aro wahasambuania ba khö-Gu, tetibo'ö si mane daha, ba tobali dania oköli. La'owuloi ndraha si manö ba lafazaumba bakha ba galitö, aefa da'ö latunu.
43015007	Na lö mamalö ami khö-Gu ba mofa'auri wamahaö-Gu bakha ba dödömi, tola mi'andrö hadia zomasi ami; ba tebe'e khömi ni'andrömi andrö.
43015008	Tefolakhömi Nama-Gu na oya mbuami; ba da'ö mi'oroma'ö wa sindruhu nifahaö-Gu ami.
43015009	U'omasi'ö ami si mane fangomasi'ö Nama Ya'o. Ya lö mamalö ami ba wa'omasi-Gu andrö.
43015010	Na mi'o'ö goroisa-Gu, ba lö faröi ba wa'omasi-Gu, si mane fa lö faroi-Gu ba wa'omasi Nama-Gu, me U'o'ö goroisa-Nia.
43015011	U'ombakha'ö da'e khömi fefu ena'ö fao ami ba wa'omuso dödö-Gu; ba ena'ö mo'ahonoa wa'omuso dödömi.
43015012	Da'e goroisa-Gu: mifaoma mi'omasi'ö nawömi, si mane fangomasi'ö-Gu ami.
43015013	Niha sabölö mangomasi'ö awö, ya'ia zanehegö fa'aurinia khö nawönia andrö.
43015014	Awögu ami, na mi'o'ö hadia ni'oroi'ö-Gu khömi.
43015015	Lö Ukaoni khömi sawuyu sa'ae, börö me lö i'ila sawuyu hadia nilau zokhö ya'ia. Ukaoni ami, börö me fefu nirongogu moroi khö Nama-Gu no U'ombakha'ö khömi.
43015016	Tenga ya'ami zanuyu Ya'o. Ya'odo zanutuyu ya'ami, ba Ufatenge ami ena'ö oya mbuami -- ya'ia mbua si lö obou. Ba Ibe'e khömi Ama hadia ni'andrömi ba döi-Gu.
43015017	Da'e goroisa-Gu khömi: mifaoma mi'omasi'ö nawömi."
43015018	"Na fatiu dödö niha gulidanö khömi, mitörö tödömi, wa no oföna fatiu dödö niha gulidanö khö-Gu.
43015019	Na niha gulidanö ami, ba i'omasi'ö ami ulidanö hulö dana khönia ami. Ba hiza no Utuyu ami moroi ba gulidanö andre, tobali tenga sa'ae niha gulidanö ami. Da'ö mbörö wa fatiu dödö niha gulidanö khömi.
43015020	Mitörö tödömi hadia niw̃a'ö-Gu khömi, 'Lö abölö ebua zawuyu moroi khö zokhö ya'ia.' Na no lafakao Ndra'o, lafakao ami göi dania. Na la'o'ö wamahaö-Gu, la'o'ö göi wamahaömi dania.
43015021	Lalau fefu hadia ia khömi börö me tana khö-Gu ami; ba börö me la'ila zamatenge Ya'o.
43015022	Na lö ena'ö irai möi Ndra'o ba na lö irai U'ombakha'ö fefu da'ö khöra, lö tebe'e salara ena'ö. Ba hiza lö tahi khöra ba horöra andrö.
43015023	Si fatiu tödö khö-Gu, fatiu göi dödönia khö Nama-Gu.
43015024	No Ufalua khöra zi tebai ifalua niha bö'ö. Na lö Ufalua ena'ö fefu da'ö khöra, aheta gesuanö khöra. Ba hiza iada'e no la'ila fefu da'ö, ba fatiu dödöra khö-Gu ba he khö Nama-Gu.
43015025	Alua zi manö ena'ö itörö nisura ba mbuku Ni'amoni'ö, 'Fatiu dödöra khö-Gu lö böröbörö.'
43015026	Eheha Lowalangi zangombakha somasi Lowalangi, ya'ia Zanolo nifatenge-Gu dania moroi khö Nama samaduhu'ö Ya'odo khömi.
43015027	Ba hiza lö tola lö'ö mifaduhu'ö Ndra'o, börö me no fao ami khö-Gu i'otarai wamöbörö.
43016001	U'ombakha'ö khömi fefu da'ö faböi faröi ami.
43016002	Labe'e baero ami moroi ba nomo wangandrö. Ba so ginötö dania wa niha samunu ya'ami andrö law̃a'ö tödöra enoni Lowalangi ira, börö me no labunu ami.
43016003	Lalau da'ö börö me lö saboto ba dödöra Nama-Gu ba lö saboto ba dödöra Ndra'o.
43016004	Ba hiza U'ombakha'ö khömi da'ö iada'e, ena'ö na lalau khömi da'ö, itörö tödömi dania wa no U'ombakha'ö ia khömi." "Tenga i'otarai wamöbörö U'ombakha'ö da'ö khömi, börö me faofao ami nasa khö-Gu.
43016005	Ba hiza iada'e numalö-Do khö zamatenge Ya'o; ba hew̃a'ae si manö samösa lö ba gotaluami zanofu heza numalö'ö Ama?
43016006	Tobali abu dödömi iada'e, börö me no U'ombakha'ö khömi.
43016007	Sindruhu niw̃a'ö-Gu khömi: abölö sökhi ba khömi, na mofanö Ndra'odo; börö na lö mofanö Ndra'o, lö möi khömi Zanolo andrö. Ba na mofanö-Do, Ufatenge Ia khömi.
43016008	Ba na tohare Ia, I'otu'ö niha gulidanö dania wa no fasala wangerangerara sanandrösa ba horö; awö wangerangerara sanandrösa ba zomasi Lowalangi, awö huku soroi Lowalangi.
43016009	Fangerangerara sanandrösa ba horö no fasala börö me lö faduhu dödöra khö-Gu.
43016010	Fasala göi wangerangerara sanandrösa ba zomasi Lowalangi, börö me numalö Ndra'o khö Nama ba lö mi'ila-Do sa'ae.
43016011	No fasala göi wangerangerara sanandrösa ba huku soroi Lowalangi börö me no te'etu'ö huku khö ndra salaw̃a ba gulidanö andre!
43016012	Oya nasa zomasi-Do Uw̃a'ö khömi, ba hiza ambö nasa fa'abölömi wanema iada'e.
43016013	Ba hiza, na tohare Geheha Lowalangi sangombakha haniha Lowalangi andrö, I'ohe ami ba wa'aboto ba dödö Lowalangi fefu. Lö Iw̃a'ö zomasi dödö-Nia; hadia nirongo-Nia da'ö niw̃a'ö-Nia. Ba I'ombakha'ö khömi fefu hadia zalua dania.
43016014	Ifolakhömi Ndra'o, börö me Ihalö hadia ia zomasi Ndra'o Uw̃a'ö, ba aefa da'ö I'ombakha'ö khömi.
43016015	No khö-Gu fefu hadia ia zi so khö Nama. Da'ö wa Umane, Ihalö moroi khö-Gu hadia nibe'e-Gu khönia Eheha andrö, ba aefa da'ö I'ombakha'ö khömi."
43016016	"Ma'ifu tö ba lö mi'ila Ndra'o sa'ae, ba lö ara aefa da'ö zui ifuli mi'ila Ndra'o."
43016017	So ösa ndra nifahaö Yesu si faoma manofu khö nawöra, "Hadia geluaha fefu da'e? Imane: 'Ma'ifu tö ba lö mi'ila Ndra'o, ba lö ara aefa da'ö ifuli mi'ila Ndra'o dania.' Imane zui: 'Börö me numalö Ndra'o khö Nama.' "
43016018	Hadia gohitö dödö-Nia wanguma'ö, "Ma'ifu tö? Lö aboto ba dödöma hadia niw̃a'ö-Nia!"
43016019	I'ila Yesu wa omasi ira manofu khö-Nia. Börö da'ö Imane khöra, "Umane, ma'ifu tö ba lö mi'ila Ndra'odo, 'Ba lö ara aefa da'ö zui ifuli mi'ila Ndra'odo.' Hadia da'ö zi tobali si nofumi khö nawömi?
43016020	Sindruhu niw̃a'ö-Gu khömi: me'e ami dania ba mange'esi; ba omuso dödö niha gulidanö. Abu dödömi dania, ba hiza fa'abu dödömi andrö tobali fa'omuso dödö dania.
43016021	Na lö ara tö madono ndra alawe, ba abu dödönia, börö me no inötönia wa'abu dödö. Ba na no tumbu nononia, olifu ndra alawe andrö wa'abu dödönia; tobali somuso tödö ia, börö samösa ndraono sawuyu no tumbu ba gulidanö.
43016022	Si manö göi ami: abu dödömi iada'e, ba na falukha zui Ndra'o khömi dania, omuso dödömi; ba samösa lö si tola mangeheta fa'omuso dödömi andrö.
43016023	Na no irugi ngaluo andrö, lö sa'ae misofu hadia ia khö-Gu. Ya faduhu dödömi: Hadia manö ni'andrömi khö Nama ba döi-Gu, ibe'e khömi Ama dania.
43016024	Irugi da'e lö hadöi ni'andrömi ba zi fao dödö-Gu. Böi mifamalö wangandrö, ba mitema dania, ena'ö sindruhundruhu somuso tödö ami."
43016025	"Uw̃a'ö khömi da'e faoma amaedola. Ba hiza so ginötönia dania, lö U'oguna'ö gamaedola na fahuhuo Ndra'o khömi. Lö Ubini'ö wangombakha sanandrösa khö Nama.
43016026	Ba ginötö da'ö mi'andrö dania khö Nama ba döi-Gu; ba lö Uw̃a'ö wa Ya'o zangandrö khö Nama soguna khömi,
43016027	börö me I'omasi'ö ami Ama. I'omasi'ö ami börö me mi'omasi'ö Ndra'o, awö wa faduhu dödömi wa moroi khö Nama Ndra'odo.
43016028	Sindruhu moroi khö Nama Ndra'o, ba no möi Ndra'o ba gulidanö. Ba hiza iada'e Uröi gulidanö ba mangawuli Ndra'o khö Nama."
43016029	Aefa da'ö lamane khö Yesu ira nifahaö-Nia, "Lö tobini wahuhuosa-U iada'e, Ama; lö Ö'oguna'ö gamaedola.
43016030	Aboto ba dödöma iada'e wa oi Ö'ila fefu hadia ia; ba lö moguna lasofu khö-U hadia ia Ama. Börö da'ö faduhu dödöma wa moroi khö Lowalangi Ndra'ugö."
43016031	Imane khöra Yesu, "Tenga awena faduhu dödömi iada'e?
43016032	Mitörö tödömi da'e: so ginötönia dania, ba no irugi inötö andrö, tefazawili ami. Mangawuli ami ba nonomi zamösana, ba miröi Ndra'o ha tö Ya'oya'o. Ba hiza, tenga ha Ya'o, börö me fao khö-Gu Nama.
43016033	Uw̃a'ö fefu khömi da'e ena'ö misöndra wa'ohahau dödö börö me ha sambua ami khö-Gu. Lafakao ami dania niha gulidanö. Ba mitaha dödömi! No Ulaw̃a niha gulidanö andre!"
43017001	Me no aefa fahuhuo Yesu, Ifaöga hörö-Nia miyaw̃a ba mbanua ba Imane, "He Ama, no irugi inötönia iada'e. Folakhömi Nono-U, ena'ö Ifolakhömi Ndra'ugö Ono-U göi.
43017002	No Öbe'e ba danga Nono wa'abölö ba zi sagörö ulidanö, ena'ö Ibe'e wa'auri sindruhundruhu Ono andrö ba niha nitou'ö ba danga-Nia.
43017003	Da'e wa'auri sindruhundruhu; ena'ö aboto ba dödöra Nama, Lowalangi sindruhu, ba aboto ba dödöra Yesu, Razo Sangorifi nifatenge Nama.
43017004	No Ufolakhömi Nama ba gulidanö andre; ba no U'asiwai halöw̃ö nibe'e khö-Gu.
43017005	He Ama! Folakhömi Ndra'o iada'e faoma lakhömi andrö nirasoi-Gu ba zi fao Ama, fatua lö muwöwöi gulidanö andre.
43017006	No Ufa'ele'ö Nama ba niha gulidanö andre si no Ötou'ö ba danga-Gu Ama. No okhöta Nama ira, ba no Ibe'e ira khö-Gu Ama. No la'o'ö wamahaö Nama. Ba no aboto ba dödöra iada'e wa fefu nibe'e Nama khö-Gu no moroi khö Nama da'ö.
43017007	Ba no aboto ba dödöra iada'e wa fefu nibe'e-Mö khö-Gu no moroi khö-U da'ö.
43017008	No Ufa'ema khöra duria nibe'e Nama khö-Gu; ba no latema. Aboto sibai ba dödöra wa moroi khö-U Ndra'odo awö wa Ama zamatenge Ya'o.
43017009	Mangandrö Ndra'o salahira. Lö mangandrö-Do salahi niha gulidanö andre; mangandrö Ndra'o ha ba niha nitou'ö ba danga-Gu, börö tana khö-Gu ira.
43017010	Fefu zi so khö-Gu no khö Nama göi; ba fefu zi so khö Nama no khö-Gu. Tefolakhömi Ndra'o ba khöra.
43017011	Möido khö Nama iada'e. Lö toröi Ndra'o sa'ae ba gulidanö; ba hiza so ira nasa ba gulidanö. He Ama ni'amoni'ö! Rorogö ira faoma fa'abölö-U, ya'ia wa'abölö si no Ibe'e Ama khö-Gu, ena'ö ha sambua ira, si mane Ama si ha sambua ba khö-Gu.
43017012	Me so Ndra'o khöra, no Urorogö ira faoma fa'abölö döi Nama, -- töi nibe'e Nama khö-Gu. No Urorogö ira nitou'ö ba danga-Gu, ba samösa lö si taya ya'ira, baero ndra si no lö tola lö elungu; ena'ö alua zi no tesura ba Mbuku Ni'amoni'ö.
43017013	Iada'e numalö Ndra'o khö nama. U'ombakha'ö da'ö fatua so Ndra'o ba gulidanö; ena'ö sindruhundruhu larasoi wa'omuso dödö-Gu.
43017014	No Ufa'ema khöra wamahaö Nama, ba fatiu dödö niha gulidanö khöra, börö me tenga tana khö gulidanö ira, si mane Ya'o göi si tenga tana khö gulidanö.
43017015	Lö U'andrö ena'ö Öheta ira moroi ba gulidanö andre, hiza angandröw̃a-Gu ena'ö Örorogö ira moroi ba danga Gafökha andrö.
43017016	Tenga tana khö gulidanö Ndra'o, si mane ya'ira göi tenga khö gulidanö.
43017017	Faoma fa'aduhu-Mö Ama, oniagö ira tana khö-U; Taroma Li-Mö zindruhu.
43017018	Si mane famatenge Nama Ya'o ba gulidanö; si manö göi Ufatenge ira ba gulidanö.
43017019	Soguna khöra wa ha khö Nama Utou'ö Ndra'o, ena'ö sindruhundruhu tobali ira niha nituyu tana khö Nama.
43017020	Tenga ha khöra andre mangandrö Ndra'o. Mangandrö-Do göi salahi niha sedöna faduhu dödö moroi ba halöw̃ö famaduhu'ö turia somuso dödö andrö.
43017021	U'andrö khö Nama, ena'ö ha sambua ira, si mane fa ha sambua Nama khö-Gu ba ha sambua Ndra'o khö Nama. Ena'ö ha sambua ira fa tola faduhu dödö niha gulidanö wa Ama zamatenge Ya'o.
43017022	No Ufolakhömi ira faoma lakhömi andrö nibe'e Nama khö-Gu, ena'ö ha sambua ira ba da'ö, si mane Ama si ha sambua khö-Gu;
43017023	si manö göi Ndra'odo khöra, ba ha göi sambua Nama ba khö-Gu. Börö da'ö aboto ba dödö niha gulidanö andre wa Ama zamatenge Ya'o, awö wa Ö'omasi'ö ira Ama, si mane fa'omasi-U Ndra'o.
43017024	He Ama! No Öbe'e ba danga-Gu ira. Omasido na fao ira ba nahia si so Ya'o, ena'ö la'ila lakhömi-Gu; ya'ia lakhömi nibe'e Nama khö-Gu, börö me I'omasi'ö Ndra'o Ama fatua lö muwöwöi gulidanö andre.
43017025	He Ama satulö! Lö aboto ba dödö niha gulidanö Nama; ba hiza aboto ba dödö-Gu Nama; ba aboto ba dödö niha andre wa Ama zamatenge Ya'o.
43017026	No U'ombakha'ö Nama khöra; ba lö aetu Ulau zi manö, ena'ö la'ila göi wa'omasi Nama ndra'o ba tobali ha sambua Ndra'o khöra."
43018001	Me no aefa mangandrö Yesu khö Lowalangi, mofanö Ia awö ndra nifahaö-Nia, la'ötö mbombo Kidorona. Ba so kabu ba da'ö. Numalö Yesu awö ndra nifahaö-Nia ba kabu andrö.
43018002	I'ila Yuda si manga mböli nahia andrö, börö me asese so Yesu ba da'ö awö nifahaö-Nia.
43018003	Numalö göi Yuda ba da'ö. I'ohe zaradadu awö zanaro ba Nomo Zo'aya nifatenge ndra ere sebua awö ndra Farizai'o. La'ohe wandru ba sulu awö wangöna.
43018004	I'ila Yesu hadia zedöna alua khö-Nia. I'ondrasi ndra niha andrö ba Imane khöra, "Haniha ni'aluimi?"
43018005	Lamane, "Yesu andrö, banua Nazareta." Imane khöra Yesu, "Ya'odo da'ö." No muzizio göi Yuda si manga mböli andrö awöra ba da'ö.
43018006	Me Imane Yesu, "Ya'odo da'ö," awuwu ira furi ba oi alau tou ba danö.
43018007	Ifuli zui Isofu khöra Yesu Imane, "Haniha ni'aluimi?" Lamane wanema li, "Yesu andrö, banua Nazareta."
43018008	Imane Yesu, "No nasa Uw̃a'ö Ya'odo da'ö. Ba na sindruhu Ya'o ni'aluimi, akha mofanö zato andre." (
43018009	Ba zi manö, alua zi no tohöna muw̃a'ö, imane: "He Ama, samösa lö si taya niha nibe'eu ba danga-Gu.")
43018010	So sara wöda khö Zimoni Fetero me luo da'ö. Isöbi wöda andrö ba ihare'ö khö zawuyu gere sebua irege aetu dalinga kambölö. Malikho döi zawuyu andrö.
43018011	Imane khö Wetero Yesu, "Fuli saembugö wöda andrö! Hadia, ba dödöu lö omasi-Do Utaögö wamakao andrö nibe'e Nama khö-Gu?"
43018012	Lara'u Yesu ira saradadu awö gomandra ba ira sanaro andrö niha Yahudi.
43018013	Si föföna la'ohe Yesu khö Hanasi, ama matua Gayafa. Ere sebua Gayafa ba ginötö andrö.
43018014	Ya'ia zo'amenesi niha Yahudi wa abölö sökhi ha samösa zi mate salahi zato moroi na tekiko zi sambua soi.
43018015	La'o'ö Yesu ira Simoni awö nifahaö bö'ö si samösa. Ba i'ila ere sebua nifahaö si samösa andrö; andrö lö fao ia we'amöi ba golayama nomo gere sebua,
43018016	ibaloi Fetero baero ba mbawa ndruhö. Numalö baero nifahaö ni'ila gere sebua, fahuhuo ia ba ndra alawe sanaro bawa ndruhö, ba aefa da'ö i'ohe Wetero si bakha.
43018017	Muhede ndra alawe sanaro bawa ndruhö andrö khö Wetero imane, "He, hadia tenga ya'ugö samösa ba gotalua nifahaö-Nia göi?" Imane Fetero, "Tenga."
43018018	No lahaogö galitö ira sawuyu awö ndra sanaro, ba lalau moleu ba zi fasui alitö andrö, börö me okafu hao danö me inötö da'ö. So Wetero ba da'ö woleu ba gotaluara.
43018019	Ibe'e wanofu ere sebua khö Yesu sanandrösa ba nifahaö-Nia awö wamahaö-Nia.
43018020	Itema li Yesu Imane, "Lö aetu fahuhuo Ndra'o föna niha sato. Mamahaö Ndra'o ba nomo wangandrö awö ba nahia gowuloa niha Yahudi. Lö irai Ubini'ö wanguma'ö hadia ia.
43018021	Hana wa ösofu khö-Gu? Sofu khöra si no mamondrongo famahaö-Gu. Sofu khöra hadia zi no Uw̃a'ö khöra lö tola lö'ö la'ila."
43018022	Me Imanö wehede Yesu, samösa zanaro ba da'ö zamalisi Ya'ia, sanguma'ö, "Ha lö barani Ndra'ugö wehede si manö khö gere sebua!"
43018023	Itema li Yesu, "Na no Uw̃a'ö hadia ia zi fatimba, ombakha'ö hadia zi fatimba andrö! Ba hiza sindruhu niw̃a'ö-Gu andrö, ba hana wa öfalisi Ndra'o?"
43018024	Aefa da'ö ifatenge niha Hanasi wolohe Yesu khö Gere Sebua Kayafa, no la böbö danga-Nia.
43018025	No muzizio ba da'ö nasa Wetero woleu ya'ia. Lasofu khönia niha lamane, "Hadia, tenga ya'ugö göi samösa ba gotalua nifahaö niha andrö?" Itimbagö Fetero. Imane, "Tenga!"
43018026	Samösa ba gotalua zawuyu gere sebua andrö, si fahatö khö zawuyu andrö ni'ew̃a Wetero talinga, imane, "Hadia, tenga ya'ugö ni'ilagu zi fao khö-Nia ba kabu andrö?"
43018027	Imane zui Fetero, "Tenga," -- ba faudu sibai ba ginötö da'ö miwo manu.
43018028	Meno aefa da'ö la'ohe Yesu ba nomo gubernur. Ahulö sibai wongi me inötö da'ö. Lö möi bakha ba nomo gubernur ndra niha Yahudi. Ena'ö lö ta'unö ira molo'ö agama, börö me fao ira wemanga Gö Fasa.
43018029	Börö da'ö möi baero Wilato wanofu khöra imane, "Hadia wangadumi ba niha da'e?"
43018030	Lamane, "Lö ma'ohe Ia khö Gubernur na lö olalöw̃a-Nia."
43018031	Imane Filato khöra, "Mihalö Ia, mifareso ba mi'etu'ö huku khö-Nia molo'ö huku agama ba khömi!" Ba hiza lamane niha Yahudi, "No tetenaw̃a ndra'aga wame'e huku famunu ba niha." (
43018032	Alua zi mane faudu ba zi no Iw̃a'ö Yesu, sanandrösa ba wa'amate-Nia.)
43018033	Ifuli möi bakha ba nomo Wilato ba ikaoni Yesu. Aefa da'ö isofu khö Yesu imane, "Hadia Ya'ugö andre Razo niha Yahudi?"
43018034	Imane wanema li Yesu, "Hadia fanofumö samösa da'e Tuha, ma so niha bö'ö zi no mangombakha khöu sanandrösa khö-Gu?"
43018035	Itema li Filato imane, "Hadia niha Yahudi ndra'odo? Soi-Mö samösa awö ndra ere sebua zame'e Ya'ugö ba danga-Gu. Hadia zi no Ölau?"
43018036	Imane Yesu, "Tenga famatörö ba gulidanö andre wamatörö-Gu. Na famatörö gulidanö wamatörö-Gu, ba molaw̃a niha si fao khö-Gu ena'ö faböi tebe'e Ndra'o ba danga niha Yahudi. Ba hiza sindruhu tenga soroi gulidanö wamatöröw̃a-Gu!"
43018037	Isofu khönia Filato imane, "Na si manö hadia sindruhu razo Ndra'ugö?" Itema li Yesu imane, "Ya'ugö zanguma'ö wa razo Ndra'odo. Ha sambalö gohitö dödö wa tumbu ba möi Ndra'o ba gulidanö andre, ya'ia, ba wamaduhu'ö sindruhu andrö. Niha soroi zindruhu andrö, zamondrondrongo khö-Gu."
43018038	Isofu khönia Filato imane, "Hadia zindruhu andrö?" Ba möi baero zui Wilato, imane ba niha Yahudi, "Lö nisöndragu olalöw̃a-Nia.
43018039	Ba hiza molo'ö si to'ölö u'efa'ö samösa niha nikuru ba Ngaluo Gowasa Fasa. Hadia, omasi ami u'efa'ö razo niha Yahudi andrö khömi?"
43018040	Latema linia mu'ao ira lamane, "Böi! Böi efa'ö Ia! Efa'ö Mbaraba!" (Baraba no samösa sorabu.)
43019001	Aefa da'ö ifahalö'ö Yesu Filato ba ifabözi'ö.
43019002	Lafazökhi dakula wa'arazo moroi ba ndroi ira saradadu si so ba da'ö, aefa da'ö labe'e ba högö Yesu. Aefa da'ö lafonukha Yesu faoma baru sobowo doru,
43019003	la'ondrasi Ia ba lamane, "Ya'ahowu razo niha Yahudi!" Aefa da'ö latafari Ia.
43019004	Numalö baero zui Wilato ba imane ba niha sato andrö, "Ya'e, mifaigi! U'ohe baero Ia iada'e, ena'ö aboto ba dödömi wa lö nisöndra-Gu olalöw̃a-Nia."
43019005	Numalö baero Yesu, no Ifake dakula wa'arazo moroi ba ndroi awö mbaru sobowo doru andrö. Imane khöra Filato, "Mifaigi! Ya'e nihania!"
43019006	Mu'ao ndra ere sebua awö ndra sanaro me la'ila Yesu, lamane, "Foröfa Ia! Foröfa Ia!" Imane khöra Filato, "Mihalö Ia ba miforöfa manö. Ma'ifu lö nisöndra-Gu olalöw̃a-Nia."
43019007	Latema li ira niha Yahudi, "Molo'ö huku si so khöma, nihuku famunu Ia börö me Iw̃a'ö Ono Lowalangi Ia."
43019008	Me irongo da'ö Filato abölöbölö nasa wa'ata'unia.
43019009	Andrö möi ia bakha ba nomo ba isofu khö Yesu imane, "Hezo moroi Ndra'ugö?" Ba lö Itema li Yesu.
43019010	Imane khönia Filato, "Hadia lö omasi Ndra'ugö fahuhuo khögu? Töngöni, he! So kuaso khögu wangefa'ö Ya'ugö, ba so göi kuaso khögu wamoröfa Ya'ugö!"
43019011	Itema li Yesu Imane, "Na tenga nibe'e Lowalangi khöu kuaso andrö, ba ma'ifu lö kuasou khö-Gu. Börö da'ö niha same'e Ya'o ba dangau abölö ebua horöra moroi khöu."
43019012	Me irongo da'ö Filato, i'alui lala wangefa'ö Yesu. Ba hiza mu'ao'ao niha Yahudi lamane, "Na ö'efa'ö Ia, tenga awö Kaizaro ndra'ugö! Niha sanguma'ö razo ia, no si fa'udu khö Kaizaro!"
43019013	Me irongo da'ö Filato, i'ohe baero Yesu, aefa da'ö ilau mudadao ba gurusi wanguhuku sotöi Nibale kara. (Ba li Heberai'o lafotöi Gabata.)
43019014	Me inötö da'ö no arakha laluo; ba tebörötaigö Gowasa Fasa ba zi tanö owi. Imane Filato ba niha Yehuda, "Ya'e razomi!"
43019015	Mu'ao ira lamane, "Nibunu Ia! Nibunu Ia! Foröfa Ia!" Imane Filato, "Hadia omasi ami miforöfa Razomi?" Latema li ira ere sebua lamane, "Ha Kaizaro Razo khöma!"
43019016	Ba ibe'e Yesu ba dangara Filato ena'ö laforöfa. Lahalö Yesu ba mofanö ira.
43019017	La'ohe baero Yesu, I'osa'ö samösa röfa-Nia numalö ba nahia sotöi "Sole Högö". (Lafotöi Gologota ba li Heberai'o.)
43019018	Ba da'ö laforöfa Ia. So darua danö bö'ö awö-Nia; samösa ba gambera, samösa ba gambölö ba Yesu ba gotalua.
43019019	Ba röfa Yesu, ifaw̃a'ögö Filato ena'ö lasura, lamane: "Yesu moroi ba Nazareta, Razo Niha Yahudi".
43019020	Ato niha Yahudi sombaso nisura andrö, börö me lö aröu nahia wamoröfa Yesu moroi ba mbanua. Tesura wehede andrö ba röfa Yesu ba li Heberai'o, ba li Latina, awö ba li Yunani.
43019021	Lamane khö Wilato ira ere sebua awö niha Yahudi, "Böi sura 'Razo niha Yahudi', ömane wanura, 'Imane niha andre, Razo niha Yahudi Ndra'o.' "
43019022	Itema li Filato imane, "Tebai tebulö hadia zi no usura!"
43019023	Me no aefa laforöfa Yesu ira saradadu, lahalö nukha-Nia. Labagi öfa nukha andrö: dozi ira manema zamösana. Lahalö göi mbaru-Nia sebua. Lö tagutagu mbaru sebua andrö -- nisoso i'otarai moroi yaw̃a numalö mitou.
43019024	Faoma lamane khö nawöra ira saradadu andrö, "Böi tataba mbaru sebua andre. Da talau fadahödahö wangahonogöi haniha zanöndra baru sebua andre." Alua zi manö ena'ö itörö nisura bakha ba Mbuku Ni'amoni'ö, sanguma'ö: "Labagibagi khöra nukhagu, ba lalau fadahödahö ba mbarugu sebua." No lafalua ira saradadu zi manö.
43019025	Ba zinga röfa Yesu no muzizio nina Yesu, talifusö nina-Nia ira alawe Maria fo'omo Kelofasi, awö Maria Magadala.
43019026	Ifaigi nina-Nia Yesu ba no göi muzizio nifahaö-Nia ni'omasi'ö ba da'ö. Imane Yesu khö nina-Nia, "He Ina, faigi, hiza nonou."
43019027	Aefa da'ö imane Yesu khö nifahaö andrö, "Faigi, hiza ninau." I'otarai da'ö, toröi nina Yesu ba nomo nifahaö andrö.
43019028	Aefa da'ö aboto ba dödö Yesu wa no awai fefu hadia ia; faudu ba nisura bakha ba Mbuku Ni'amoni'ö, si lö tola lö'ö alua, imane, "Owökhi dödö-Gu."
43019029	So ba da'ö mako safönu agu saisö. La'ungugö mbunga kara ba nagu andrö, ba latuwu ba mbalö geu. La'oro'ö mbunga kara andrö ba mbewe Yesu.
43019030	Itandra nagu andrö ba Imane, "No awai!" Ileagö högö-Nia ba aetu noso.
43019031	Luo zumaha me luo da'ö, inötö wangöhöna ba Gowasa Fasa. Lö omasi niha Yahudi na toröi mboto niha niforöfa andrö irugi luo Sabato. Börö me ngaluo sebua luo Sabato. La'andrö niha Yahudi khö Wilato ena'ö itehegö khöra lafatö gahe niforöfa andrö ba labe'e tou moroi ba röfa.
43019032	Maoso ndra saradadu lafatö gahe si föföna, aefa da'ö ganete da'ö, darua manö nawö Yesu niforöfa.
43019033	Ba me larugi nahia Yesu, la'ila wa no mate Ia. Andrö lö lafatö gahe-Nia.
43019034	Lahandro ngai Yesu faoma toho saradadu andrö; möi baero ndro si faruka idanö moroi ba ngai-Nia.
43019035	Niha sangila ngawalö zalua andrö zangombakha fefu da'e, ena'ö faduhu dödömi. Ba sindruhu niw̃a'önia; i'ila wa sindruhu da'ö.
43019036	Alua zi manö ena'ö itörö niw̃a'ö ba Mbuku Ni'amoni'ö, ya'ia wa, "Ma'ifu lö töla-Nia nifatö".
43019037	No tesura göi bakha ba Mbuku Ni'amoni'ö, si mane: "Lafaigi Ia niha samahö Ya'ia."
43019038	Aefa da'ö i'andrö Yosefo soroi mbanua Garimatea andrö khö Wilato ena'ö itehegö khönia wanga'i boto Yesu. (Solo'ö khö Yesu Yosefo andrö ba zi lö oroma, börö me ata'u ia ndra salaw̃a niha Yahudi.) Itehegö khönia Filato, möi Yosefo wanga'i boto Yesu.
43019039	Möi göi Nikodemo fao khö Yosefo. Ya'ia andrö zi no irai möi khö Yesu ba zi bongi. I'ohe gemuri awö gaharu Nikodemo. Fa'oya fefu mato tölu ngafulu kilo wa'oya.
43019040	Darua ira lahalö mboto Yesu ba la'olohuni faoma muko ba lalau zamohua molo'ö hada wogo'o niha ba niha Yahudi.
43019041	So sambua kabu ba nahia wamoröfa Yesu andrö. Ba kabu andrö so lewatö si bohou, si lö irai mu'oguna'ö wogo'o niha.
43019042	Me ahatö lewatö andrö awö wa no ahatö luo Sabato, andrö wa labe'e mboto Yesu ba lewatö andrö.
43020001	Sahulö sibai wongi hari Migu, me ogömi na, numalö ba lewatö Maria Magadala. I'ila ba da'ö lagölagö lewatö no tefagaölö moroi ba mbawa lewatö.
43020002	Fagohi ia wangalui Simoni Fetero awö nifahaö tanö bö'ö ni'omasi'ö Yesu, imane khöra, "No lahalö niha mboto Yesu; lö ma'ila heza labe'e iada'e!"
43020003	I'anema'ö numalö Wetero awö nifahaö bö'ö andrö ba lewatö.
43020004	Lalau fagohi darua ira, ba hiza abölö alio nifahaö bö'ö andrö moroi khö Wetero; oföna ia irugi lewatö moroi khö Wetero.
43020005	Me ifaigi bakha lewatö, i'ila muko si so ba da'ö, ba hiza lö möi sa ia bakha.
43020006	Aefa da'ö tohare Zimoni Fetero moroi furi, idölö bakha ba lewatö andrö. Ba i'ila nukha muko si so ba da'ö,
43020007	ba muko böbö högö Yesu lö hadöi ba da'ö. No tefazaumba muko andrö.
43020008	Aefa da'ö möi göi bakha ba lewatö nifahaö si'oföna mondrugi no mege. I'ila göi fefu da'ö ba faduhu dödönia. (
43020009	Irugi ginötö andrö lö nasa saboto ba dödöra nisura ba Mbuku Ni'amoni'ö wa ifuli auri Ia moroi ba wa'amate.)
43020010	Aefa da'ö mangawuli ndra nifahaö Yesu andrö.
43020011	Ilau me'e Maria ba zinga lewatö andrö. Ba fatua ilau me'e, ifaöndrö ia ba ifaigi bakha ba lewatö,
43020012	ba i'ila darua mala'ika sobaru safusi. No dumadao mala'ika andrö ba nahia mboto Yesu mege. Si samösa dumadao ba gamaudu högö, ba si samösa tö dumadao ba gamaudu gahe.
43020013	Lasofu ira mala'ika andrö khö Maria, "He Ina, hana wa me'e ndra'ugö?" Itema li Maria imane, "No lahalö niha Zo'aya ya'o, ba lö u'ila heza labe'e Ia!"
43020014	Me no aefa iw̃a'ö da'ö Maria ifaigi furi ba i'ila Yesu no muzizio ba da'ö. Ba hiza lö aboto ba dödönia wa Yesu da'ö.
43020015	Isofu khönia Yesu Imane, "He Ina, hana wa me'e ndra'ugö? Haniha ni'aluimö Ina?" Iwalinga tuka kabu niha andrö Maria. Andrö imane Maria, "He Ama, na no öfawu'a Ia moroi ba da'e, ombakha'ö khögu heza öbe'e Ia. Möi ndra'o dania wanga'i Ya'ia."
43020016	Imane Yesu khö Maria, "He Maria!" Ifaigi Yesu Maria ba imane ba li Heberai'o, "Rabuni!" (Eluahania "Guru".)
43020017	Imane Yesu khö Maria, "Böi babaya Ndra'o. Börö me lö si möi Ndra'o khö nama. Ae'e khö ndra talifusö-Gu ba ombakha'ö khöra, ömane. Möi Ndra'o khö Nama-Gu ba amami göi; khö Lowalangi-Gu ba Lowalangimi göi."
43020018	Numalö Maria wangombakha khö ndra nifahaö Yesu wa no i'ila Zo'aya awö wa no Iw̃a'ö fefu da'ö khönia So'aya.
43020019	Me luo Migu andrö göi, me bongi, no so ndra nifahaö Yesu ba zi sambua omo si no mukusi fefu mbawa ndruhö; börö me ata'u ira ndra salaw̃a niha Yahudi. I'anema'ö tohare Yesu ba muzizio Ia ba gotaluara, ba Imane, "Ya'ohahau dödömi!"
43020020	Me no aefa Iw̃a'ö da'ö, Iforoma'ö khöra danga awö döla nosu-Nia. Ba omuso sibai dödöra me la'ila Zo'aya.
43020021	Ifuli Imane khöra Yesu, "Ya'ohahau dödömi! Si mane famatenge Nama Ya'o, si manö göi dania wamatenge-Gu ami."
43020022	Me no aefa Iw̃a'ö da'ö Ihehaini ira hanuhanu-Nia ba Imane khöra, "Mitema Geheha Lowalangi.
43020023	Na so ni'efa'ömi horö, ba I'efa'ö da'ö Lowalangi. Ba na so zi lö mi'efa'ö horö, ba lö göi I'efa'ö da'ö Lowalangi."
43020024	Toma (nifotöi si "Faero") samösa ba gotalua nifahaö Yesu. Lö hadöi Toma me möi Yesu khö ndra nifahaö-Nia.
43020025	La'ombakha'ö khö Toma ira nifahaö tanö bö'ö lamane, "No ma'ila Zo'aya!" Itema li Toma imane, "Na lö ni'ilagu lahe gosö'osö ba danga-Nia ba na lö ubabaya ngai-Nia, ba lö faduhu dödögu."
43020026	Ba fitu bongi aefa da'ö, so ndra nifahaö Yesu ba nomo andrö, ba so göi Doma ba da'ö. No muduhö fefu mbawa ndruhö. Ba i'anema'ö tohare Yesu ba muzizio Ia ba gotaluara, Imane, "Ya'ohahau dödömi!"
43020027	Aefa da'ö Imane Yesu khö Doma, "Be'e dangau ba da'e, ba faigi danga-Gu. Oro'ö dangau ba babaya ngai-Gu. Böi mangiwa sa'ae dödöu. Ya faduhu dödöu sa'ae!"
43020028	Imane Toma khö Yesu, "So'aya ya'o! Ba Lowalangigu!"
43020029	Imane Yesu khönia, "Hadia faduhu dödöu börö me no ö'ila Ndra'o? Ya'ahowu niha si faduhu tödö khö-Gu, hew̃a'ae lö i'ila Ndra'o!"
43020030	Wa oya nasa zahölihöli dödö nilau Yesu föna ndra nifahaö-Nia, ba hiza lö musura fefu zahölihöli dödö andrö bakha ba zura andre.
43020031	Musura fefu da'e ena'ö faduhu dödömi wa Yesu andrö no Razo Sangorifi nifabu'u Lowalangi, Ya'ia andrö Nono Lowalangi. Ba wa'afaduhu dödö khö-Nia misöndra wa'auri ba wa'abölö-Nia. Penyeragaman : ning 20 nopember 2003
43021001	Aefa da'ö ifuli Iforoma'ö Ia Yesu samuza tö khö ndra nifahaö-Nia ba mbaw̃a Diberia. Si mane wangoroma'ö-Nia Ya'ia:
43021002	Samuza ma'ökhö owulo ndra Simoni Fetero ba Toma nifotöi si Faero, ba Natanaeli moroi ba Kana ba danö Galilea, iraono Zebedai'o, awö darua tö nifahaö Yesu tanö bö'ö.
43021003	Imane Simoni Fetero ba danö bö'ö andrö, "Möi ndra'o manga'i i'a." Lamane tanö bö'ö khönia, "Fao göi ndra'aga." Mofanö ira, momöi yaw̃a ba dundraha. Ba hiza sara wongi lö ahulu ira, sara i'a lö lasöndra.
43021004	Me ibörötaigö tumbu luo, tohare Yesu, no Ilau muzizio ba gawu; ba hiza lö la'ila wa Yesu da'ö.
43021005	Imane khöra Yesu, "He iraono, hadia so khömi gi'a?" Latema li, lamane, "Lö'ö."
43021006	Imane khöra Yesu, "Milau ndrialami tanö ba gambölö dundraha, ba misöndra dania gi'a." Lalau ndrialara ba nidanö, ba hiza tebai ira wondröni mangawuli börö wa'oya gi'a bakha ba ndriala.
43021007	Imane nifahaö ni'omasi'ö Yesu andrö khö Wetero, "Hiza Zo'aya!" Me irongo Fetero wanguma'ö, "Hiza Zo'aya!", i'anema'ö ifake mbarunia sebua mangawuli (börö me no iheta mbaru sebua andrö khönia) ifazaumba ia bakha ba nidanö.
43021008	La'o'ö ia ira nifahaö bö'ö faoma tundraha numalö ba danö, awö wa ladöni ndriala andrö safönu i'a. Lö aröu i'otarai danö so ira, ha mato otu mete.
43021009	Me möi ira tou moroi ba dundraha, la'ila galitö awö gi'a yaw̃a; ba so göi roti ba da'ö.
43021010	Imane khöra Yesu, "Mi'ohe ba da'e mato ha'uga rozi gi'a nisöndrami."
43021011	Numalö ba dundraha Zimoni, ba idöni ndriala yaw̃a ba danö. Afönu ndriala andrö i'a segesolo; otu a lima wulu a tölu rozi wa'oya fefu. Ba hew̃a'ae oya gi'a andrö, ba lö asika ndriala.
43021012	Imane khöra Yesu, "Mi'aine manga ita." Ba samösa lö si barani ba gotalua ndra nifahaö wanofu khö-Nia, "Haniha Ndra'ugö andre, Ama?" Börö me no la'ila Ia wa So'aya.
43021013	Ihatö'ö Ia khöra Yesu ba Ihalö roti andrö, ba Ibe'e khöra. Si manö göi wolau-Nia ba gi'a andrö.
43021014	Da'e zi medölu kali I'oroma'ö Ia Yesu khö ndra nifahaö-Nia me no auri Ia mangawuli moroi ba wa'amate.
43021015	Me no aefa manga ira, Imane Yesu khö Zimoni Fetero, "He Simoni ono Yohane, hadia abölö omasi ndra'ugö Ndra'o moroi ba niha andre?" Itema li Fetero imane, "Ya'ia, So'aya. Ö'ila wa u'omasi'ö Ndra'ugö." Imane khönia Yesu, "Kubaloi mbiribiri-Gu."
43021016	Ifuli Isofu khönia Yesu no mendrua kali, "He Simoni ono Yohane, hadia ö'omasi'ö Ndra'o?" Imane Fetero, "Ya'ia So'aya. Ö'ila wa u'omasi'ö Ndra'ugö." Imane khönia Yesu, "Kubaloi mbiribiri-Gu."
43021017	Ba zi medölu kali Isofu khönia Yesu, "He Simoni ono Yohane, hadia omasi'ö Ndra'o?" Ifuli zui itema li Fetero, "He So'aya, no Ö'ila fefu hadia ia. Ö'ila wa u'omasi'ö Ndra'ugö!" Imane Yesu khö Wetero, "Kubaloi mbiribiri-Gu.
43021018	Sindruhundruhu niw̃a'ö-Gu khöu: Me ono matua na ndra'ugö, ba ya'ugö zama'anö ya'ugö ba numalö ndra'ugö ba zomasi'ö. Ba hiza na no atua ndra'ugö dania, ba ö'oro'ö dangau wangandrö tolo ba niha bö'ö wama'anö ya'ugö ba ba wolohe ya'ugö ba nahia si lö omasi'ö."
43021019	(Faoma fehede andrö I'oroma'ö Yesu hewisa wa'amate Wetero dania ba wamolakhömi Lowalangi.) Aefa da'ö Imane Yesu khö Wetero, "Tabu o'ö Ndra'o!"
43021020	Me ifakhölö ia Fetero, i'ila moroi furi nifahaö ni'omasi'ö Yesu. (Ya'ia andrö zi dadao ba zinga Yesu me manga ira, sanofu khö Yesu, "He So'aya, haniha zi manga mböli Zo'aya?")
43021021	Me i'ila nifahaö andrö Fetero, isofu Fetero khö Yesu, "He So'aya, hewisa dania niha andre?"
43021022	Itema li Yesu Imane, "Na omasido auri ia irugi mangawuli Ndra'o, hana öhalö fökhö högöu da'ö. O'ö manö Ndra'odo!"
43021023	Tobali tehöngö duria ba gotalua ndra nifahaö Yesu wa lö mate dania nifahaö andrö. Ba hiza sindruhunia tenga da'ö niw̃a'ö Yesu wa lö mate dania nifahaö andrö; Da'e niw̃a'ö Yesu: "Na omasido auri ia irugi mangawuli Ndra'o, hana wa öhalö fökhö högöu!"
43021024	Nifahaö andrö zamaduhu'ö fefu salua andrö. Ya'ia göi zanura. Ba aboto ba dödöda wa sindruhu niw̃a'önia andrö.
43021025	Oya nasa ngawalö nilau Yesu. Ba na muzarazara fanura, uw̃a'ö tödögu ambö zi sagörö ulidanö andre nahia mbukubuku nisura andrö. Penyeragaman & Ilustrasi : Ning 20 nopember 2003
44001001	Teofilo ni'omasi'ö, Ba mbukugu si föföna no u'ombakha'ö fefu zi no Ifalua awö zi no Ifahaö Yesu i'otarai wamöbörö halöw̃ö-Nia,
44001002	irege tefazaw̃a Ia numalö ba zorugo. Fatua lö numalö Ia ba zorugo, Ibe'e goroisa khö ndra sinenge-Nia nifili si fao Eheha Lowalangi.
44001003	Me no mate Ia, öfa wulu ngaluo Iforoma'ö Ia ba ni'ila hörö khö ndra sinenge-Nia wa sindruhundruhu no auri Ia. La'ila Ia, ba fahuhuo Ia khöra sanandrösa ba wamatörö Lowalangi.
44001004	Ba me orudu Ia khöra, Ibe'e goroisa andre, "Böi miröi Yeruzalema. Mibaloi ba da'ö irege Ibe'e Ama hadia zi no Ifabu'u, ya'ia zi no U'ombakha'ö khömi luo no.
44001005	Börö me tebayagö ami dania faoma Eheha Lowalangi."
44001006	Me owulo ndra sinenge andrö awö Yesu, lasofu khö-Nia lamane, "He So'aya, hadia iada'e Öfasindro mangawuli wamatörö ba soi niha Gizera'eli?"
44001007	Itema li Yesu, Imane, "Amagu samösa zangahonogöi ngaluo ba inötönia. Lö moguna mi'ila, börö me somasi Nama da'ö.
44001008	Ba hiza mitema dania kuaso, na tohare khömi Geheha Lowalangi. Ba tobali ami samaduhu'ö khö-Gu ba Yeruzalema, ba zi sagörö Yudea, ba Zamaria, ba irugi wondrege danö."
44001009	Me no aefa Iw̃a'ö da'ö Yesu, ba zanehe ira tefazaw̃a Ia numalö ba zorugo, ba ibalugö Ia lawuo, ba i'ohe Ia irege lö oroma sa'ae khöra.
44001010	Fatua lafaigifaigi si yaw̃a mbanua, wamaigi fofanö Yesu, i'anema'ö tohare darua niha sobaru safusi si zizio ba ngaira.
44001011	Lamane niha si darua andrö, "He banua Galilea, hana wa muzizio manö ami ba da'ö wamaigi si yaw̃a talu mbanua? Yesu, ni'ilami si zaw̃a fönami numalö ba zorugo, mangawuli Ia dania si mane ni'ilami andrö mege."
44001012	Aefa da'ö mangawuli ndra sinenge moroi ba Hili Zaitu numalö ba Yeruzalema. Arakhagö sakilo wa'aröu Hili andrö moroi ba Yeruzalema.
44001013	Me larugi Yeruzalema, möi ira ba nomo si toröi ya'ira, ba ladölö ira numalö ba mbate'e tanö yaw̃a. Töi ndra sinenge andrö, ya'ia Fetero ba Yohane, Yakobo ba Andrea, Filifo ba Toma, Batolomai'o ba Matai'o, Yakobo ono Galifai'o, Simoni bohalima ba Yuda ono Yakobo;
44001014	fefu ira ha sara dödö ba lö mamalö owulo ira wangandrö. Mangandrö ira si fao ira alawe awö Maria ina Yesu ba ira talifusö Yesu.
44001015	Samuza ma'ökhö, me owulo ira -- so mato otu a dua wulu niha zowulo -- ilau muzizio Fetero wahuhuosa. Imane,
44001016	"Ya'ami ira talifusö! Lö tola lö'ö alua zi no musura ba Mbuku Ni'amoni'ö. Ba khö Dawido mböröta, no Ifa'ele'ö Eheha Lowalangi sanandrösa khö Yuda, sondrönia'ö niha wondra'u Yesu andrö.
44001017	Samösa moroi ba gotaluada Yuda, ba no tefili ia göi si fao ba halöw̃ö awöda." (
44001018	No isöndra danö lewatönia Yuda andre si tobali böli gölönia we'amöi si manga mböli si lö atulö andrö. Atoru ia ba aboto dalu, irege möi baero fefu nösi mbetu'ania ba mate ia.
44001019	La'ila zalua andrö fefu niha ba Yeruzalema. Da'ö mbörö labe'e töi danö andrö ba lira Akhelidama, eluahania 'Tanö Ndro'.)
44001020	"Börö me no musura bakha ba Mbuku Zinunö, si mane, 'Akha tobali atua nahiania; böi i'onahia niha.' So göi nisura bö'ö si mane, 'Akha itema niha bö'ö dadaomania.'
44001021	Börö da'ö, lö tola lö'ö so samösa zi fao khöda samaduhu'ö wa no auri mangawuli Yesu So'aya moroi ba wa'amate. Niha andrö ba samösa moroi ba gotalua zi lö aetu faofao khöda me so na Yesu ba gotaluada, i'otarai me ibörötaigö mamayagö idanö Yohane irugi ginötö tefazaw̃a Yesu numalö ba zorugo."
44001023	Latuturu darua niha ya'ira si so ba da'ö, ya'ia Yosefo nifotöi Barasaba (nifotöi Yuso göi), ba Matia.
44001024	Lalau mangandrö. Lamane, "He So'aya, Ö'ila dödö niha fefu. No aheta Yuda moroi ba dadaomania fa'asinenge ba no mate ia. Tuturu khöma, haniha ba gotalua zi darua niha andre nifili Zo'aya wame'e halöw̃ö ba wogati Yuda."
44001026	Me no aefa da'ö, lalau fadahödahö ba zi darua töi andrö, ba aekhu khö Matia. Ba labali'ö ia sinenge si fao ba zinenge si felezara tanö bö'ö andrö.
44002001	Me irugi inötö Wendrakose, owulo ba zi sambua nahia fefu zamati.
44002002	I'anema'ö terongo li moroi ba mbanua hulö na itörö angi sabölöbölö. Terongo li andrö ba zi sambua omo si dadao ya'ira.
44002003	La'ila dalinga wandru si hulö galitö so'anönöi fefu awö wa möi khöra dozi ira.
44002004	Ifatörö ira Eheha Lowalangi, ba ibörötaigö fahuhuo ira ba li bö'ö. Fahuhuo ira molo'ö nibe'e Geheha khöra fanguma'ö.
44002005	Me inötö da'ö ato niha Yahudi si otarai soi fefu ba gulidanö, si toröi ba Yeruzalema. No sangata'ufi Lowalangi ira.
44002006	Me larongo li andrö, ato sibai zangondrasi. Tokea sibai ira me fahuhuo ndra nifahaö andrö ba lira zamösana.
44002007	Si fao fa'atobali dödö ba fa'ahöli dödö lasofu lamane, "Hadia tenga niha Galilea fefu niha si hedehede andre?
44002008	Hewisa wa tola tarongo fahuhuo ira ba li ni'oguna'ö ba soida dozi ita?
44002009	Ya'ita niha Waretia, niha Media, niha Gelama; moroi ba Mesofotamia, moroi ba Yudea ba Gafadokia; moroi ba Wondro ba Asia,
44002010	moroi ba Werigia ba Wamefilia, moroi ba danö Miserai ba moroi ba danö Libia, ahatö ba Girene; ba so moroi ba gotaluada zi otarai Roma,
44002011	so göi niha Yahudi awö soi bö'ö si no tobali fao ba agama niha Yahudi; so göi zi otarai Gareta ba Arabi. Tarongo fahuhuo ira ba lida, sanandrösa ba zahölihöli dödö andrö nilau Lowalangi!"
44002012	Fao fa'atobali dödö ba fa'ahöli dödö lasofu lamane khö nawöra, "Hadia geluaha da'e?"
44002013	Ba so göi zango'aya. Lamane, "Ae, si mabu wö ira andrö!"
44002014	Muzizio Wetero awö ndra sinenge tanö bö'ö, fahuhuo ia föna niha sato andrö. Ebua linia imane, "He ira talifusö niha Yahudi awö fefu niha si toröi ba Yeruzalema! Mihaogö wamondrondrongo, börö me moguna u'ombakha'ö khö ndra talifusö.
44002015	Tenga si mabu niha andre, si mane niw̃a'ömi; börö me awena bözi siw̃a sahulö wongi.
44002016	Ba hiza no i'ombakha'ö Lowalangi da'e khö Yo'eli sama'ele'ö.
44002017	Imane Lowalangi, 'Ba luo safuria Ufaduwa Geheha-Gu ba niha fefu. La'ombakha'ö fefu ngawalö ni'ombakha'ö-Gu khö ndraonomi ono matua ba iraonomi ono alawe. La'ila ngawalö ni'oroma'ö-Gu khöra iraono matua khömi. Mangifi ndra satuami, fangifi nibe'e-Gu khöra.
44002018	Ufaduwa göi Geheha-Gu ba luo da'ö khö ndra enoni-Gu ira matua ba enoni-Gu ira alawe. La'ombakha'ö fefu hadia ia ngawalö ni'ombakha'ö-Gu khöra.
44002019	Ufalua zagahölihöli dödö ba mbanua si yaw̃a, awö ngawalö zi lö ya'ia ba gulidanö andre tou; so dania ndro ba alitö, sau ba simbo.
44002020	Tobali ogömi dania luo, tobali oyo hulö ndro mbaw̃a fatua lö irugi nasa Luo Zo'aya, ngaluo sebua ba solakhömi.
44002021	Me inötö da'ö, te'orifi dania zi'ao khö Zo'aya.'
44002022	Ya'ami talifusö niha Gizera'eli! Mifondrondrongo niw̃a'ögu andre: No Ibe'e Lowalangi khö Yesu banua Nazareta andrö halöw̃ö soguna khömi. Oroma da'ö ba dandratandra si lö harumani awö zagahölihöli dödö nilau Lowalangi ba gotaluami. Yesu zama'ema da'ö. Ba no aboto ba dödömi fefu.
44002023	Ba gangetula awö nifakhoi dödö Lowalangi samösa, no te'a mböli Yesu. No te'a mböli-Nia, no mibunu Ia ba mifatenge niha si lö sökhi wamoröfa Ya'ia.
44002024	Ba hiza I'orifi mangawuli Ia Lowalangi moroi ba gotalua niha si no mate. No igogohe Ia fa'amate, ba hiza I'efa'ö Ia Lowalangi, börö me tebai manö ikuasoi Ia fa'amate.
44002025	Sanandrösa khö Yesu andre no imane Dawido, 'U'ila lö mamalö fönagu Zo'aya; I'iagö zingagu, ena'ö tebai ifangiwa ndra'o gofu hadia ia.
44002026	Da'ö mbörö wa omuso dödögu, ilau manunö bawagu; ba ibaloi dania botogu andre ba nahia wolombase si fao fa'ahono dödö.
44002027	Börö me lö Ötehe toröi nosogu ba nahia si mate. Lö Ötehe tekiko ndra'o andre si lö faröi khö-U.
44002028	No Ötuturu lala khögu saekhu ba wa'auri sindruhu. No fondrege wa'omuso dödögu börö we'aso-Mö awögu.'
44002029	Ya'ami ira talifusö, mitehegö khögu wanguma'ö sindruhu sanandrösa khö Dawido, tuada andrö. No mate ia ba no teko'o. So ba gotaluada lewatönia irugi da'e.
44002030	No Ifabu'u Lowalangi khö Dawido faoma fahölusa, wa Ibali'ö Razo samösa ba gotalua nga'ötönia dania. No i'ila Dawido wawu'usa li Lowalangi awö wa sama'ele'ö göi ia,
44002031	andrö wa i'ila göi nifalua Lowalangi. No ifa'ele'ö Dawido wa ifuli auri mangawuli moroi ba wa'amate dania Razo Sangorifi nifabu'u Lowalangi andrö. Imane Dawido, 'Lö toröi Ia ba nahia niha si no mate; lö tekiko ba lö obou dania mboto-Nia.'
44002032	Yesu andre ni'orifi Lowalangi mangawuli moroi ba wa'amate. No samaduhu'ö ndra'aga ba da'ö.
44002033	Tefataro Ia ba nahia salaw̃a ba Ibe'e kuaso khö-Nia Lowalangi, ba Itema Geheha Lowalangi si no Ifabu'u Ama. Ba nirongomi awö ni'ilami iada'e no Eheha andrö nifaduwa khöma.
44002034	Lö si möi ba zorugo Dawido, ba hiza no imane, 'Imane So'aya khö Zo'aya ya'o:
44002035	Dadao ba gambölö-Gu, irege la'agoi gaheu udumö Ube'e.'
44002036	Da'ö wa lö tola lö'ö la'ila fefu niha Gizera'eli wa Yesu niforöfami andrö no Yesu nifabu'u Lowalangi si tobali So'aya ba Razo Sangorifi!"
44002037	Oi awakhöwakhö dödö niha samondrongo da'ö. Lasofu khö Wetero awö khö ndra sinenge bö'ö, lamane, "Hadia nilauma, talifusö?"
44002038	Imane Fetero, "Mifalalini gera'erami ba miröi horömi. Mifabayagö'ö ami idanö ba döi Yesu Keriso, ena'ö te'efa'ö khömi horömi. Ba mitema dania mbuala Geheha Lowalangi si otarai Lowalangi.
44002039	Börö me khömi zi no ifabu'u Lowalangi andrö ba ba khö nga'ötömi awö ba niha si so ba nahia saröu -- ya'ia fefu nikaoni Lowalangi So'aya ya'ita we'amöi khö-Nia."
44002040	Si manö wamoboto Wetero ba dödöra. Ba faoma fehede tanö bö'ö nasa ifarou ira ena'ö la'efa'ö ira moroi ba soi si lö sökhi andre nihuku Lowalangi dania.
44002041	Ato zi faduhu tödö ba niw̃a'ö Wetero ba tebayagö ira idanö. Monönö zi faduhu tödö ba zi ma'ökhö andrö mato tölu ribu niha.
44002042	Lö mamalö ira nifahaö ndra Sinenge Yesu ba owulowulo ira. Faofao ira wemanga awö ba wangandrö.
44002043	Oya ngawalö zahölihöli dödö nilau ndra sinenge Yesu, irege oi ahöli dödö ba ata'u niha fefu.
44002044	Ha sambua dödö zamati andrö ba faoma la'oguna'ö zi so khöra ba wahasara dödö.
44002045	Lafamawa gamagama si so khöra, ba labagibagi mbölinia ba gotaluara molo'ö soguna khö zamösana.
44002046	Owulo ira ba Nomo Zo'aya ero ma'ökhö; faofao ira wemanga, si fao fa'omuso dödö ba fangidengide'ö föna Lowalangi ba nomora misa,
44002047	lö mamalömalö lasuno Lowalangi ba la'omasi'ö ira fefu niha. Itugu tedou wa'atora ero ma'ökhö börö me Ibe'e khöra Lowalangi niha ni'orifi.
44003001	Samuza ma'ökhö, me bözi tölu tanö owi inötö wangandrö, numalö ba Nomo Zo'aya Wetero awö Yohane.
44003002	Ba mbawa göli nifotöi "Bawa ndruhö si Sökhi", so samösa ndra matua sombuyumbuyu i'otarai ba wa'atumbu. Ero ma'ökhö so niha andrö ba nahia da'ö wangandröngandrö buala ba niha si möi ba Nomo Zo'aya.
44003003	Me i'ila niha andrö ndra Fetero ba Yohane möi bakha ba Nomo Zo'aya, i'andrö ena'ö labe'e khönia mbualara.
44003004	Lafaigi ia, aefa da'ö imane Fetero, "Faigi ndra'aga!"
44003005	Ifaigi ira niha andrö fao fanötöna wa labe'e khönia mbuala hadia ia.
44003006	Ba hiza imane khönia Fetero, "Ma'ifu lö hadöi kefe khögu. Hadia zi so khögu da'ö ube'e khöu: Ba döi Yesu Keriso banua Nazareta andrö owaöwaö!"
44003007	Maoso Wetero igogohe danga niha andrö ba itolo ia wemaoso. I'anema'ö abölö gahe awö mbu'u kawono niha da'ö.
44003008	Muzizio ia, ilau mowaöwaö. Ifanörönörö ia. Numalö ia ba Nomo Zo'aya awö Wetero ba Yohane, ba ifanaokanaoka ia, isuno Lowalangi.
44003009	Fefu niha ba da'ö la'ila mowaöwaö ia, ba lasunosuno Lowalangi.
44003010	Ba awena aboto ba dödöra wa sangandröngandrö buala andrö ia si daodao ba "Mbawa ndruhö si Sökhi" ba Nomo Zo'aya. Tobali sibai dödöra ba ahölihöli dödöra wangila salua andrö khönia.
44003011	I'o'ö manö ndra Fetero ba Yohane niha andrö. Ba me larugi ya'ira si datölu andrö golayama nifotöi "Olayama Zalomo", lahurufai ira niha fefu. Ahölihöli dödöra.
44003012	Me i'ila niha sato andrö Fetero, imane khöra, "He ya'ami niha Gizera'eli, hana wa ahöli dödömi ba zalua andre? Hana wa lö aetu mifaigi ndra'aga? Hadia miwalinga mowaöwaö niha andre börö kuaso si so khöma, ma zui börö me sangata'ufi Lowalangi ndra'aga?
44003013	Lowalangi nifosumange ndra tuada Aberahamo, Iza'aki ba Yakobo, zi no mamolakhömi Enoni-Nia Yesu. Yesu andrö nibe'emi ba danga ndra samatörö, nilaw̃ami föna Wilato, me edöna i'efa'ö Ia Filato.
44003014	No si sökhi ba ni'amoni'ö Ia. Ba hiza milaw̃a Ia awö wa mi'andrö khö Wilato ba wangefa'ö khömi niha samunu niha.
44003015	Mibunu Ia. Ba hiza Ya'ia andrö gumbu wa'auri ba niha fefu. Ba no ifuli I'orifi Ia Lowalangi moroi ba wa'amate. No ma'ila samösa da'ö.
44003016	Kuaso ba döi Yesu andrö zombali'ö abölö niha sombuyumbuyu andre. Hadia zi no mi'ila andre, alua börö wa'afaduhu dödö ba döi-Nia andrö. Börö wa'afaduhu dödö niha andre khö Yesu wa no abölö ia mangawuli fönami.
44003017	Ya'ami ira talifusö! Aboto ba dödögu iada'e wa hadia nilaumi awö nilau zalaw̃ami khö Yesu andrö, tenga milau ia börö wa'aboto ba dödömi ngawalö nilaumi andrö.
44003018	Ba zi manö alua zi no I'ombakha'ö Lowalangi me föna khö ndra sama'ele'ö fefu, wa lö tola lö'ö tefakao Razo Sangorifi nifabu'u andrö.
44003019	Börö da'ö miröi horömi, ba mifuli ami khö Lowalangi, ena'ö I'efa'ö horömi andrö.
44003020	I'ondrasi dania ami Lowalangi, ba misöndra dania wa'ohahau dödö ba wamati si bohou. Ifatenge So'aya khömi Yesu, börö me no Ihonogöi Lowalangi tobali Razo Sangorifi Ia khömi.
44003021	Lö tola lö'ö toröi Ia ba zorugo irege Ibohouni fefu Lowalangi si mane niw̃a'ö-Nia khö ndra sama'ele'ö me mböröta.
44003022	No imane Moze, 'Ifatenge khömi Lowalangi So'aya ya'ami samösa zama'ele'ö moroi ba soimi, si mane famatenge-Nia ya'odo. Lö tola lö'ö mifondrondrongo niw̃a'ö zama'ele'ö andrö khömi.
44003023	Si lö mame'e ba dödö niw̃a'ö zama'ele'ö andrö, nitibo'ö moroi ba mbanua Lowalangi ba nifakiko.'
44003024	Ira sama'ele'ö si no mame'e Turia soroi Lowalangi, i'otarai Zamueli ba ira sama'ele'ö tanö bö'ö si tohare furi Zamueli, fefu ira laturiaigö ginötö andre.
44003025	Fawu'usa li soroi Lowalangi nifa'ema ndra sama'ele'ö no soguna khömi. Ba wawu'usa li Lowalangi nifa'ema ndra sama'ele'ö khö ndra tuami, imane Lowalangi khö Gaberahamo, 'Moroi ba nga'ötöu Ufahowu'ö fefu soi ba gulidanö.' No khömi wawu'usa li andrö.
44003026	Da'ö mbörö wa Ifili Genoni-Nia Lowalangi, ba Ifatenge we'amöi khömi si föföna, ena'ö Ifahowu'ö ami. Ba wamahowu'ö-Nia andrö wa mifalalini gera'erami ba miröi lala wa'aurimi si lö sökhi."
44004001	Fatua fahuhuo Wetero ba Yohane ba niha sato andrö, la'ondrasi ira ere sebua ba komandra sanaro ba Nomo Zo'aya awö ndra Sadukai'o.
44004002	Mofönu ira börö me law̃a'ö ira Fetero ba Yohane wa no auri mangawuli Yesu moroi ba wa'amate.
44004003	Lara'u ndra sinenge si darua andrö ba labe'e ba gurunga. Ba me no bongi, lataha Wetero ba Yohane ba da'ö irugi mahemolu.
44004004	Ba ato zamondrongo famahaö ndra sinenge andrö zi faduhu tödö. Itugu ato ira so mato lima ribu niha.
44004005	Mahemolu da'ö owulo ba Yeruzalema ndra satua sanguhuku ba agama, ba ira salaw̃a niha Yahudi ba ira guruguru agama.
44004006	Falukha ira khö Gere Sebua Hanasi, awö Gayafa, Yohane ba Alesandro awö fefu zo'amakhaita ba gere sebua andrö.
44004007	La'ohe fönara Wetero ba Yohane. Lasofu khöra lamane, "Hewisa wamadöhömi niha sombuyumbuyu andrö? Moroi ha'ökhö kuaso awö wa'abölö wolaumi da'ö?"
44004008	Itema li Fetero, nifatörö Geheha Lowalangi, imane, "Ya'ami sondrönia'ö soi awö ndrotondroto zanguhuku nifosumange!
44004009	Lahuku ndra'aga ma'ökhö börö me no malau zi sökhi wamadöhö niha sombuyumbuyu. Ba hiza, omasi ami mi'ila hewisa lala wamadöhö niha andrö.
44004010	Börö da'ö, ya'aboto ba dödömi awö fefu soi Gizera'eli, wa si zizio fönami iada'e no si lö fökhö, börö wa'abölö ba kuaso moroi khö Yesu Keriso banua Nazareta andrö. No miforöfa Yesu andrö, ba hiza no I'orifi Ia mangawuli Lowalangi.
44004011	Da'ö Yesu andre niw̃a'ö ba ayati Mbuku Ni'amoni'ö, 'Kara nitibo'ömi ya'ami sotomo, tobali kara sabölö moguna.'
44004012	Ha khö Yesu tola te'orifi niha. Börö ba zi sagörö ulidanö lö niha bö'ö si no manema kuaso moroi khö Lowalangi ba wangorifi ya'ita."
44004013	Ahöli dödö ndrotondroto rafe andrö wangila fa'abarani Wetero ba Yohane, mendrua manö me aboto ba dödöra wa sinenge si darua andrö no niha si to'ölö manö si lö sekola. Ba awena aboto ba dödöra wa solo'ö Yesu ira andrö.
44004014	Ba lö hadia ia zi tola law̃a'ö, börö me so fönara niha si no mufadöhö andrö si fao khö Wetero ba Yohane.
44004015	Lafofanö baero moroi ba nahia rafe zinenge andrö si darua, aefa da'ö mamagölö ira.
44004016	Lamane, "Hadia nilauda ba niha andrö? No aboto ba dödö niha si so ba Yeruzalema wa niha si darua andre zolau sahölihöli dödö andrö. Tebai ta'osilö'ögö da'ö.
44004017	Ba hiza faböi tehöngö ba niha sato, da tafeta'u ira faböi sa'ae fahuhuo ira gofu ha'ökhö ba döi Yesu."
44004018	Lakaoni mangawuli ndra sinenge andrö. La'ombakha'ö khöra wa tebai sa'ae latötöi ma zui lafahaö niha ba döi Yesu.
44004019	Ba hiza lamane wanema li Fetero ba Yohane, "Mi'angeragö hadia zatulö föna Lowalangi: folo'ö niw̃a'ömi ma folo'ö niw̃a'ö Lowalangi.
44004020	Börö me tebai mabato wangombakha si no ma'ila ba marongo samösa."
44004021	Ma'ifu lö lasöndra ndrotondroto rafe andrö danedane wanguhuku Fetero ba Yohane. Lafeta'u ndra sinenge andrö si darua ba aefa da'ö la'efa'ö ira, me lasuno Lowalangi fefu niha börö zalua andrö.
44004022	Niha nifadöhö da'ö, no töra öfa wulu fakhe ndröfinia.
44004023	Me no aefa Wetero ba Yohane, mangawuli ira khö nawöra. Latutunö fefu niw̃a'ö ndra ere sebua ba ira salaw̃a niha Yahudi andrö khöra.
44004024	Me larongo da'ö awöra, lalau mangandrö ba ha sara dödöra khö Lowalangi. Lamane, "He So'aya, no somböi banua si yaw̃a, ulidanö ba asi awö nösinia Ndra'ugö.
44004025	No fahuhuo Ndra'ugö khö duama Dawido, sawuyu-Mö andrö ba Geheha-Mö; no Ömane, 'Hana mofönu niha si lö mangila So'aya; Hana wa lafakhoi zi lö guna soi andrö fefu?
44004026	Mama'anö razo ba gulidanö wanuwö, ba ha sara dödö zalaw̃a wolaw̃a So'aya Razo Sangorifi andrö.'
44004027	No lafalua walukhata ira Herode ba Fondrio Filato awö niha si lö aboto ba dödö So'aya ba ira niha Gizera'eli si so ba mbanua andre. Lalau walukhata ba wolaw̃a Yesu, Enoni-U si lö faröi andrö, si no tobali Razo Sangorifi.
44004028	Ha sara dödöra wolau hadia ia fefu, si no Öhonogöi mböröta wa alua dania. Ba Öhonogöigö da'ö ba kuaso awö ba zomasi'Ö samösa.
44004029	Faigi iada'e So'aya no fahö'ö ira khöma. Ba tehegö khöma ira enoni-Mö andre, fa böi ata'u ndra'aga wangombakha turia-Mö.
44004030	Be'e wanolo ena'ö tola tefadöhö zofökhö ba tefalua zagahölihöli dödö awö zi lö harumani ba kuaso ba fa'abölö ba döi Yesu, Enoni-Mö andrö ni'amoni'ö."
44004031	Me no awai lalau mangandrö, ba mudögö nahia sowulo ira andrö. Ifatörö ira fefu Eheha Lowalangi, ba ibörötaigö barani sibai ira wangombakha turia soroi Lowalangi.
44004032	Fefu niha si faduhu tödö andrö ha sara dödö ba ha sambua gera'era. Lö ba gotaluara sanguma'ö wa ha khönia manö hadia ia zi so khönia. Fefu zi so khöra faoma la'oguna'ö.
44004033	Si fao kuaso sebua, lafaduhu'ö ira sinenge andrö wa no ifuli auri Yesu. Ba ifahowu'ö sibai ira Lowalangi.
44004034	Lö ba gotaluara zambö hadia ia. Börö me lafamawa mbenua ba omora si so omo awö mbenua; ba la'ohe gefe bölinia
44004035	labe'e ba danga ndra sinenge. Aefa da'ö labagibagi gefe andrö ba niha sangoguna'ö ya'ia.
44004036	Si manö göi Yosefo. No ifamawa mbenuania, i'ohe gefe böli mbenua andrö ba ibe'e ba danga ndra sinenge. Yosefo no nga'ötö Lewi; lafotöi göi ia Baranaba ira sinenge (eluahania Fondrara Dödö).
44005001	Ba hiza, so samösa zotöi Anania. Darua ira fo'omonia sotöi Safira lafamawa mbenuara.
44005002	Bölinia lataha khöra ösa ba si törania labe'e ba danga ndra sinenge. Ilau Anania da'ö ba zaboto ba dödö wo'omonia.
44005003	Imane khönia Fetero, "He Anania, hana wa ötehe ifatörö dödöu Afökha, irege falimo'ö ba Geheha Lowalangi, ötaha khöu ösa mböli mbenua andrö?
44005004	Hadia, tenga khöu mbenua andrö fatua lö ö'amawa? Ba si manö göi me no aefa ö'amawa no khöu mbölinia. Ba hana wa tumbu ba dödöu wolau si manö? Tenga niha nilimou, no Lowalangi!"
44005005	Ba me irongo wehede andrö Anania, alau tou ia ba aetu noso. Tobali ata'u fefu niha samondrongo da'ö.
44005006	Lahalö mboto Ganania ira ono matua, la'ohe baero ba wogo'o ya'ia.
44005007	Mato tölu za aefa da'ö tohare wo'omonia. Lö i'ila hadia zi no alua.
44005008	Imane khönia Fetero, "Tandraigö ombakha'ö khögu: Hadia benua andrö nifamawami fo'omou ha si mane mbölinia?" Imane fo'omo Ganania, "Ya'ia, si manö."
44005009	Imane khönia Fetero, "Hana wa mamagölö ami wo'omou wanandraigö Eheha Lowalangi? Fondrondrongo! No mangawuli zogo'o fo'omou. La'ohe göi dania ndra'ugö baero."
44005010	Mate göi wo'omo Ganania me inötö da'ö föna Wetero. Ba me tohare ndraono matua andrö, lasöndra no mate ia. La'ohe mbotonia baero ba lako'o ba zinga mboto wo'omonia.
44005011	Tobali ata'u zamati tanö bö'ö, me larongo zalua andrö.
44005012	Ba halöw̃ö ndra sinenge andrö alua zagahölihöli dödö ba gotalua niha sato. Ba wa ha sambua dödö owulo fefu zamati ba Golayama Zalomo ba Nomo Zo'aya.
44005013	Ba lö niha baero si barani owulo si fao niha samati andrö. Lafosumange zamati andrö niha sato.
44005014	Itugu ara itugu ato zamati khö Zo'aya -- he ira matua, si manö göi ndra alawe.
44005015	Alua göi zi mane da'e: la'ohe zofökhö ba heahea ma ba dufo, la'ohe ba lala, ena'ö he ha göna ira lumö Wetero, na itörö da'ö.
44005016	Lö aetu la'ondrasi niha moroi ba mbanua si fasui Yeruzalema. La'ohe zofökhö awö nira'u wa'abölö zi lö sökhi. Ba tefadöhö niha andrö fefu.
44005017	Lalau hadia ia ira ere sebua awö ndra nifahaönia, ya'ia ndra Sadukai'o börö wa'afökhö dödöra.
44005018	Lara'u ndra sinenge andrö ba labe'e bakha ba gurunga.
44005019	Ba hiza ba zi bongi da'ö, tohare mala'ika Zo'aya samokai mbawa ndruhö gurunga. I'ohe baero ndra sinenge andrö. Imane mala'ika andrö khö ndra sinenge,
44005020	"Mi'ae'e ba mizizio ba Nomo Zo'aya ba mi'ombakha'ö ba niha sanandrösa ba wa'auri si bohou andre."
44005021	La'o'ö wehede mala'ika andrö ira sinenge. Sahulö wongi sibai numalö ira ba Nomo Zo'aya ba mamahaö ira ba da'ö. Gasagasa da'ö tohare göi ndra ere sebua awö ndra nifahaönia, lalau rafe si fao ira salaw̃a niha Yahudi. Aefa da'ö lafatenge niha ba wanga'i ira sinenge andrö moroi ba gurunga ena'ö la'ohe fönara.
44005022	Ba me larugi gurunga nifatenge andrö, la'ila wa lö ya'ira bakha ba gurunga. Mangawuli ira ba wangombakha da'ö ba rafe.
44005023	Lamane ba rafe zanguhuku andrö, "me marugi gurunga, ba ma'ila no tehaogö tekusi mbawa ndruhö ba manaro ndra sanaro andrö ba mbawa ndruhö. Ba me mabokai mbawa ndruhö andrö, samösa lö nisöndrama niha bakha."
44005024	Me larongo da'ö ira högö zanaro Omo Zo'aya awö ndra ere sebua, abu dödöra khö ndra sinenge andrö awö wa'ata'u ira hadia zalua dania.
44005025	Samösa ndra matua solohe turia imane, "Mifondrondrongo! Niha nibe'emi ba gurunga andrö, mamahaö niha sato ira iada'e ba Nomo Zo'aya!"
44005026	Högö zanaro ba Nomo Zo'aya awö ndra sanaro tanö bö'ö, numalö wangai mangawuli ira sinenge andrö. Ba tenga ba wönu lahalö ira, börö me ata'u ira ba niha sato; ma dania latebu ira kara.
44005027	La'ohe ndra sinenge andrö föna rafe zanguhuku. Ifareso ira ere sebua.
44005028	Imane, "No matenaw̃a sibai ami ena'ö böi mamahaö ami sanandrösa ba niha andrö. Ba hiza, hadia zi no milau! Mifazaewe wamahaömi da'ö ba zi sagörö Yeruzalema, ba mibe'e ba huluma wa börö ndra'aga wa mate niha da'ö."
44005029	Latema li ira Fetero awö ndra sinenge tanö bö'ö, lamane, "Lö tola lö'ö ma'o'ö khö Lowalangi ba tenga ba niha.
44005030	Yesu, niforöfami andrö, no I'orifi Ia mangawuli Lowalangi ndra tuada.
44005031	Ba no Ibe'e khö-Nia wetaro awö kuaso salaw̃a Lowalangi tobali Sondrönia'ö ba Sangorifi; ena'ö tola lafalalini gera'erara soi Gizera'eli fa tola manema fangefa ira.
44005032	Samaduhu'ö ndra'aga ba da'ö fefu -- ya'aga awö Geheha Lowalangi nibe'e Lowalangi ba niha solo'ö oroisa-Nia."
44005033	Mofönu sibai ndrotondroto Zanguhuku ba Agama me larongo da'ö, ba ha sara dödöra wamunu ira sinenge andrö.
44005034	Ba hiza ba gotalua ndrotondroto Zanguhuku ba Agama andrö so zotöi Gamali'eli. Guru agama nifosumange niha sato ia. Muzizio ia ba ifaw̃a'ögö ena'ö la'ohe baero ndra sinenge andrö ua.
44005035	Imane ba rafe Zanguhuku ba Agama andrö, "Ya'ami ira talifusö niha Gizera'eli! Mihaogö wo'angeragö hadia nilaumi ba niha andre.
44005036	No irai so meföna Deoda, sanguma'ö sebua ia, irege so mato öfa ngaotu niha zolo'ö ya'ia. Ba hiza labunu ia ba muzawili fefu zolo'ö ya'ia andrö ba taya manö halöw̃önia.
44005037	Aefa da'ö ba maoso Yuda banua Galilea me inötö latanö döi niha ba zura, ba idönisi niha solo'ö khönia. Ba hiza no labunu göi ia, ba fefu zolo'ö khönia ba ahori muzawili.
44005038	Era'eragu ba zalua andre: böi milau hadia ia ba niha andre, akha aefa ira. Börö na moroi ba niha wamahaö awö halöw̃öra andrö ba taya dania.
44005039	Ba hiza na moroi khö Lowalangi, ba tebai mikalaisi ira. Ma na'i oroma wa solaw̃a Lowalangi ami." Itema rafe zanguhuku menemene Gamali'eli andrö.
44005040	Lakaoni ndra sinenge andrö laböbözi ba lategu ira wamahaö sanandrösa khö Yesu. Aefa da'ö awena la'efa'ö ira.
44005041	Laröi rafe Zanguhuku ba Agama andrö ira sinenge si fao fa'omuso dödö, börö me Itehe Lowalangi te'o'aya ira börö Yesu.
44005042	Ero ma'ökhö mamahaö ira ba Nomo Zo'aya ba ba nomo niha, ba wama'ema Turia Somuso Dödö sanandrösa khö Yesu wa Ya'ia andrö Razo Sangorifi si no mufabu'u andrö.
44006001	Itugu ara itugu ato niha solo'ö khö Yesu. Me inötö da'ö alua wasöndrata dödö ba nifahaö soi niha Yehuda samake li Yunani ba niha Yahudi, samake li Heberai'o. Lamane sangoguna'ö li Yunani, "Lö lasöndra ira alawe khöma mbuala fanolo ba zoguna sero ma'ökhö nibagibagi ba niha."
44006002	Andrö la'owuloi fefu nifahaö ira sinenge andrö si felendrua ba lamane khöra, "Lö sökhi na mibato wanuriaigö Taroma Li Lowalangi, ba wangohalöw̃ögöi sanandrösa ba gö.
44006003	Börö da'ö, mifili ba gotaluami dafitu zi sökhi turia ba nifatörö Geheha Lowalangi ba satuatua, si tola mangohalöw̃ögöi da'ö;
44006004	börö me omasiga mangandrö ba manuriaigö Taroma Li Lowalangi manö."
44006005	Fao dödö zato fefu ba niw̃a'ö ndra sinenge andrö. Lafili Zitefano, si faduhu sibai tödö khö Yesu ba nifatörö Geheha Lowalangi. Lafili nasa: Filifo, Ferokhoro, Nikanoro, Timono, Faremenasa, Nikola'iti moroi ba Gandriokhia; hew̃a'ae tenga niha Yahudi ia ba hiza no tobali solo'ö agama niha Yahudi ia.
44006006	La'ohe khö ndra sinenge zi dafitu andrö. Mangandrö ndra sinenge khöra ba la'andrö howuhowu soroi Zo'aya soguna khöra.
44006007	Si manö wa itugu teboloso duria Lowalangi ba itugu ato zolo'ö khö Yesu ba Yeruzalema. Ba ato göi ndra ere si faduhu tödö khö Yesu.
44006008	Ifahowu'ö Zitefano Lowalangi, irege oya ifazökhi zagahölihöli dödö ba si lö ya'iya'ia ba gotalua niha sato.
44006009	Ba hiza so göi niha si fatiu tödö khönia; ya'ia ndrotondroto gosali, ya'ia nifotöi Gosali Niha si no Mu'efa'ö. Ndrotondroto gosali andrö ya'ia ndra niha Yahudi moroi ba mbanua Girene ba Alesandria. Fahuhuo ira awö ndra niha Yahudi moroi ba Gilikia ba Asia khö Zitefano.
44006010	Ba tebai labu'a wehede Zitefano börö me no Ibe'e khönia wa'atuatua Eheha Lowalangi ba wahuhuosa.
44006011	Börö da'ö lasölö niha wanguma'ö, "No marongo i'o'aya Moze ba Lowalangi niha andre!"
44006012	Si manö ira wamawe'e niha sato, ira salaw̃a niha Yahudi, awö ndra guru agama. Ba möi ira wondra'u Sitefano, la'ohe ia föna ndra Sanguhuku ba Agama.
44006013	Lahalö göi sasisasi samaduhu'ö faya sanandrösa khö Zitefano. Lamane ira sasi andrö, "Mango'aya niha da'e ba Nomo Zo'aya ni'amoni'ö awö wa'i'o'aya goroisa Lowalangi nifa'ema Moze.
44006014	No marongo imane, Idudugö Nomo Lowalangi andre Yesu andrö banua Nazareta, ba Iwu'ai fefu hada nibe'e Moze khöda!"
44006015	Lafaigi Zitefano fefu niha si so ba rafe Zanguhuku Agama andrö. Ba ba ginötö da'ö hulö mbawa mala'ika Zitefano wamaigira.
44007001	Isofu khö Zitefano ere sebua imane, "Hadia, duhu fefu niw̃a'ö niha andrö?"
44007002	Itema li Sitefano imane, "He ya'ami ira talifusö ba ira Ama! Mifondrondrongo niw̃a'ögu! No möi Lowalangi khö duada Aberahamo fatua lö si tewu'a ia moroi ba Harana, me ba Mezofotamia so ia nasa,
44007003	imane, 'Röi danömi ba talifusöu. Ae'e ba mbanua ni'oroma'ö-Gu khöu dania.'
44007004	Iröi danö Kasedimi Aberahamo, awu'a ia ba Harana. Me no mate nama Gaberahamo, Ifawu'a Lowalangi Gaberahamo ba danö andre, si so ira talifusö awö ndra ama iada'e.
44007005	Me inötö da'ö ma'ifu lö nibe'e Lowalangi khö Gaberahamo danö da'e tobali okhötania; lö mube'e khönia zi sambua lahe. Ba hiza no Ifabu'u Lowalangi wame'e khö Gaberahamo tobali okhötania awö nga'ötönia. Lö nasa iraono khö Gaberahamo me inötö da'ö.
44007006	Ba hiza Imane khönia Lowalangi, 'Tobali si fatewu nga'ötöu dania ba danö niha bö'ö. La'osawuyu ira sowanua ba danö andrö lafakao ira öfa ngaotu fakhe wa'ara.
44007007	Ba hiza, Uhuku niha sangosawuyu ya'ira, laröi danö andrö dania ba lafosumange Ndra'o ba nahia andre.' Si manö wehede Lowalangi.
44007008	Me no aefa Iw̃a'ö da'ö, I'a'aro'ö wawu'usa li andrö Lowalangi faoma famoto iraono. Andrö me no tumbu Giza'aki, ono Gaberahamo, laboto ia me no w̃alu ngaluo wa'ebuania. Iboto göi nononia Iza'aki, ya'ia Yakobo. Ba iboto göi Yakobo ndraononia andrö si felendrua, si tobali furugö niha Yahudi.
44007009	Afökhö dödö ndra tuada khö Yosefo irege la'amawa ia tobali sawuyu ba danö Miserai. Ba hiza faofao khönia Lowalangi.
44007010	Lowalangi andrö zangefa'ö ya'ia moroi ba ngawalö gabula dödö. Ibe'e khönia wa'ebua dödö ba fa'atuatua Lowalangi me möi ia föna Wara'o razo ba danö Miserai, irege ibali'ö ia gubernur ba danö Miserai ba tobali satua ba nomo Wara'o.
44007011	Aefa da'ö ba alua lofo sebua ba zi sagörö tanö Miserai awö danö Kana'ana, irege marase sibai niha. Ba lö lasöndra zoguna ira furugöda.
44007012	Ba me irongo Yakobo so gö ba danö Miserai, ba ifatenge ndraononia, ya'ia ndra tuada, we'amöi ba da'ö si föföna sibai.
44007013	Me möi ba zi mendrua kali, i'ombakha'ö ia Yosefo khö ndra talifusönia. Ba awena aboto ba dödö razo danö Miserai dalifusö Yosefo andrö.
44007014	Aefa da'ö i'oroi'ö Yosefo khö namania Yakobo, ena'ö na awu'a ia awö zi sambua omo ya'ira numalö ba danö Miserai -- fitu ngafulu a lima niha wa'ato fefu.
44007015	Ba awu'a Yakobo numalö ba danö Miserai ba mate ia ba da'ö awö ndra tuada.
44007016	La'ohe mangawuli mbotora ba Zikhema ba lako'o ba lewatö si no i'öli Aberahamo moroi ba mado ndraono Hemori ba Zikhema.
44007017	Me no arakha irugi inötö Ifalua wawu'usa li-Nia Lowalangi khö Gaberahamo, no itugu ato soida ba danö Miserai.
44007018	Ba gafuriata so razo tanö bö'ö si lö mangila Yosefo samatörö ba danö Miserai.
44007019	I'o'aya soida razo andrö ba ifakao ndra tuada. Ifaso ira ena'ö latibo'ö ndraono sawuyu khöra ena'ö tefakao ba mate.
44007020	Me inötö da'ö tumbu Moze; iraono si sökhi sibai ia. Tölu waw̃a terorogö ia ba nomo namania,
44007021	ba me no tetibo'ö ia, maoso nono Wara'o alawe ihalö ba irorogö hulö nononia samösa.
44007022	Tefahaö ia ba ngawalö wa'atuatua ba danö Miserai ba tobali ia niha safönu kuaso na fahuhuo ia ma hadia ia nilaunia.
44007023	Me no öfa wulu fakhe wa'ebua Moze tumbu ba dödönia wamaigi soinia niha Gizera'eli.
44007024	I'ila samösa moroi ba soinia andrö nifakao niha Miserai; ilau mbalö niha nifakao da'ö ba ibunu niha Miserai andrö.
44007025	Iwalinga aboto ba dödö soinia Moze wa Ibali'ö fakake ia Lowalangi ba wangefa'ö ya'ira. Ba hiza lö aboto ba dödöra.
44007026	Mahemolu da'ö i'ila zui darua niha Gizera'eli si fasöndra, omasi ia wangatulö'ö ya'ira. Imane, 'He ya'ami ira talifusö, no si fatalifusö ami andre. Hana wa fasöndra ami?'
44007027	Ituli'ö Moze zamözi awönia andrö ba imane khö Moze, 'Haniha zamataro ya'ugö tobali salaw̃a ba sanguhuku khöma?
44007028	Hadia omasi'ö öbunu ndra'odo si mane famunumö niha Miserai andrö menewi?'
44007029	Me irongo niw̃a'ö niha andrö Moze, moloi ia moroi ba danö Miserai, toröi ia ba danö Midiano. Mo'ono ia ba da'ö dombua ono matua.
44007030	Öfa wulu fakhe aefa da'ö möi khö Moze samösa mala'ika ba danö si mate ahatö ba Hili Sina'i. Tohare mala'ika andrö bakha ba holahola galitö ba ngafu ndru'u.
44007031	Ahöli dödö Moze wamaigi da'ö, irege ihatö'ö ia wamaigi hadia ia da'ö. Irongo li Zo'aya sanguma'ö,
44007032	'Lowalangi ndra tuau Ndra'odo; Lowalangi Gaberahamo, Lowalangi Giza'aki ba Lowalangi Yakobo.' Manizinizi Moze börö wa'ata'u irege lö ifahatö ia sa'ae ba gamaudu da'ö.
44007033	Aefa da'ö irongo zui li Zo'aya sanguma'ö, 'Heta mbadagahe si so ba gaheu andrö. Börö me tanö ni'amoni'ö danö ba zi zizio ya'ugö.
44007034	No U'ila ba no Uhaogö wangosisi'ö famakao mbanua-Gu ba danö Miserai. No Urongo wangaröngaröra ba tohare sa'ae Ndra'o ba wangefa'ö ya'ira. Aine, iada'e! Ufatenge ndra'ugö wangawuli ba danö Miserai.'
44007035	Moze andrö, si lö latema'ö niha Gizera'eli ba nitimbagö faoma fehede, 'Haniha zamataro ya'ugö tobali salaw̃a ba sanguhuku khöma?' ba sindruhunia no nifatenge Lowalangi tobali salaw̃a ba sangorifi, si fao fanolo moroi ba mala'ika si möi khönia ba ndru'u si holahola andrö.
44007036	Moze andrö zolohe soi Gizera'eli we'amöi baero moroi ba danö Miserai, me no ilau zagahölihöli dödö ba danö Miserai, ba Nasi Soyo awö ba danö si mate öfa wulu fakhe wa'ara.
44007037	Ya'ia zanguma'ö ba soi Gizera'eli, 'Ibe'e khömi samösa zama'ele'ö Lowalangi nifili-Nia moroi ba gotaluami, si mane fanuyu-Nia ya'odo.'
44007038	Moze andrö göi, ba gotalua soi Gizera'eli ba danö si mate, zi tobali sangiagö otalua ndra mala'ika si fahuhuo khönia ba Hili Sina'i ba ira tuada. Ya'ia zanema turia sauri moroi khö Lowalangi ba wama'ema khöda.
44007039	Ba hew̃a'ae si manö ba lö sa'atö la'o'ö linia ira tuada. Latimbagö ia ba omasi ira mangawuli ba danö Miserai.
44007040	Lamane khö Ga'aroni, 'Fazökhi khöma lowalangi, ena'ö idönia'ö ndra'aga. Börö me lö ma'ila hadia zalua khö Moze, sangeheta ya'aga moroi ba danö Miserai!'
44007041	Me inötö da'ö lafazökhi nono zaw̃i, ba labe'e zumange ba nono zaw̃i balaki andrö. Lalau gowasa wamosumange nifazökhi dangara samösa.
44007042	Andrö Iröi ira Lowalangi, aefa da'ö lafosumange ndröfi ba mbanua. Faudu da'ö ba nisura ba mbuku ndra sama'ele'ö. Lamane, 'He ya'ami niha Gizera'eli! Tenga khö-Gu wa mitaba ba mibe'e zumange ba zi öfa wulu fakhe ba danö si mate.
44007043	No mi'osa'ö nose Molokho awö lowalangimi döfi andrö ya'ia Refano; da'ö wamaedo nifazökhimi ba nifosumange. Börö da'ö Utibo'ö ami aröu yefo ba danö Mbabeli.'
44007044	Ose nahia we'amöi Lowalangi ba niha, so khö ndra tuada ba danö si mate. Tefazökhi nose andrö niw̃a'ö Lowalangi khö Moze molo'ö dumaduma ni'oroma'ö Lowalangi khönia.
44007045	Aefa da'ö la'ohe nose andrö ira tuada me lafadöni danöda andre si fao Yosua moroi ba wa'abölö soi nifofanö Lowalangi fönara. So nose andrö irugi ginötö Dawido.
44007046	I'omusoi'ö dödö Lowalangi Dawido. I'andrö khö Zo'aya ena'ö ifazökhi sambua nomo khö Lowalangi nifosumange Yakobo.
44007047	Ba hiza Salomo zamazökhi omo andrö khö Lowalangi.
44007048	Ba hiza no fondrege zebua Lowalangi lö toröi Ia ba nomo nifazökhi niha; börö me no tesura ba mbuku zama'ele'ö si mane,
44007049	'Dadaoma-Gu mbanua si yaw̃a, ba danedane gahe-Gu danö. Hadia nomo nifazökhimi khö-Gu? Hezo nahia khö-Gu wolombase?
44007050	Hadia tenga Ya'o zamazökhi fefu hadia ia?' Imanö Lowalangi.
44007051	Tenga mai wa'abe'e högömi ya'ami ira talifusö ba afökhö sibai khömi wolo'ö khö Lowalangi! No afiso sibai dögi dalingami wamondrongo Taroma Li Lowalangi! Fagölö ami khö ndra tuami; wolaw̃a Eheha Lowalangi!
44007052	Hadia so zama'ele'ö si lö lafakao ira tuami? Labunu fefu nifatenge Lowalangi andrö mböröta si no mangombakha wa tohare Genoni Lowalangi satulö andrö. Ba iada'e mi'a mböli ba mibunu Zawuyu Lowalangi andrö.
44007053	No lafa'ema khömi goroisa Lowalangi ira mala'ika, ba hiza lö mi'o'ö!"
44007054	Me larongo ira ndrotondroto Zanguhuku ba Agama niw̃a'ö Zitefano andrö fefu, afökhö dödöra ba mofönu sibai ira khönia.
44007055	Ba hiza, ifaigi mbanua si yaw̃a Sitefano nifatörö Geheha Lowalangi andrö. I'ila lakhömi Lowalangi ba no muzizio Yesu ba nahia wamatörö ba gambölö Lowalangi.
44007056	Imane Sitefano, "Mifaigi, u'ila teboka zorugo ba no muzizio ba gambölö Lowalangi Nono Niha nifatenge Lowalangi!"
44007057	Laduhö dögi dalingara ndrotondroto rafe Zanguhuku ba Agama ba mu'ao ira, lahurufai Zitefano.
44007058	Ladöni ia baero mbanua ba latebu ia kara. Niha sato sangila salua andrö, lafagogohe'ö nukhara khö nono matua sotöi Saulo.
44007059	Me latetebu Zitefano, mu'ao ia imane, "He Yesu So'aya, tema nosogu!"
44007060	Ibalöduhini danö ba mu'ao ia ebua linia imane, "He So'aya be'e aefa khöra horöra andre!" Me no aefa iw̃a'ö da'ö ba aetu nosonia.
44008001	Ba omuso dödö Zaulo wangi'ila famunu andrö. Me luo da'ö göi, ibörötaigö lagohi zamati ba Yeruzalema, irege fefu ira muzawili ba zi sagörö tanö Yudea ba Samaria baero ndra sinenge andrö.
44008002	Lako'o Zitefano ya'ira sangata'ufi Lowalangi ba mege'ege sibai ira.
44008003	Ba itohugö wamakao banua Yesu Saulo andrö. Idödörödöröi nomo ba idöni baero niha samati, ba ibe'e ira bakha ba gurunga.
44008004	Laturiaigö Duria Somuso Dödö soroi Lowalangi gofu heza niha samati si zawili andrö.
44008005	Numalö Wilifo ba mbanua Zamaria ba ituriaigö ba niha si so ba da'ö zanandrösa khö Razo Sangorifi nifabu'u Lowalangi.
44008006	Me larongo fahuhuo Wilifo ba la'ila dandra sahölihöli dödö nilaunia, ba ato zanöngöni hadia niw̃a'ö Wilifo.
44008007	Oya wa'abölö zi lö sökhi so'ira'ira, me tefofanö ira moroi ba niha si no ira'u fa'abölö zi lö sökhi andrö. Oya göi niha sombuyumbuyu ba niha sakelakela nifadöhö.
44008008	Ba oi omuso dödö niha si so ba Zamaria andrö.
44008009	Ba mbanua da'ö so samösa zotöi Simoni, no ara tehöngö ia ba niha Zamaria börö wa'ebua gelemunia. Imane ba niha sato. Niha si lö harumani wa'ebua ndra'odo andre.
44008010	Oi ahöli dödö niha fefu wamaigi ya'ia. Lamane, "Fa'abölö Lowalangi niha andre, nifotöi 'Fa'abölö Sebua'."
44008011	No ara sibai ibe'e ahölihöli dödö niha irege lafaigifaigi sibai ia.
44008012	Ba hiza ituriaigö khöra Filifo Duria Somuso Dödö sanandrösa ba wamasindro Lowalangi famatörö-Nia ba gulidanö andre awö zanandrösa khö Yesu Keriso, Razo Sangorifi andrö. Ba faduhu dödöra ba duria nifa'ema Wilifo, ba tebayagö idanö ira -- he ira matua ba si manö göi ndra alawe.
44008013	Faduhu göi dödö Zimoni. Ba me no aefa labayagö idanö ia, maoso ia i'o'ö Wilifo. Ahöli dödö Zimoni ba zagahölihöli dödö andrö salua.
44008014	Larongo ira sinenge ba Yeruzalema wa no latema Daroma Li Lowalangi niha Zamaria. Börö da'ö lafatenge ndra Fetero ba Yohane ba da'ö.
44008015	Me tohare ndra Fetero ba Yohane, mangandrö ira ena'ö latema Geheha Lowalangi niha Zamaria,
44008016	börö me samösa lö ba gotaluara nifatörö Geheha Lowalangi, me ha ba döi Yesu So'aya labayagö idanö ira.
44008017	Latufa tanga ira Yohane ba Fetero högö ndra niha Zamaria andrö; ba latema Geheha Lowalangi.
44008018	I'ila Simoni wa börö me latufa högö niha Zamaria andrö ira sinenge wa manema Eheha Lowalangi ndra niha andrö. Maoso Zimoni i'ohe gefe khö ndra sinenge, khö Wetero ba Yohane,
44008019	imane, "Mibe'e khögu kuaso andrö göi ena'ö na utufa högö niha, latema Geheha Lowalangi."
44008020	Imane Fetero, "Ya möi ndra'ugö si fao ana'au andrö! Hadia öwalinga tola ni'öli faoma kefe mbuala Lowalangi andrö?
44008021	Lö moguna ndra'ugö wefao ba halöw̃öma, börö me lö atulö dödöu khö Lowalangi.
44008022	Börö da'ö röi gera'era dödöu si lö sökhi andrö, ba angalulu ba wangandrö khö Zo'aya ena'ö I'efa'ö khöu gera'era si lö sökhi andrö!
44008023	Börö me afönu fa'alege dödöu ba i'osawuyu ndra'ugö si lö sökhi."
44008024	Ba imane Simoni khö Wetero ba Yohane, "Mitolo, mi'andrö khö Zo'aya ena'ö ma'ifu böi alua khögu niw̃a'ömi andrö."
44008025	Me no aefa mamaduhu'ö ira ba laturiaigö Daroma Li Zo'aya, mangawuli Wetero ba Yohane ba Yeruzalema. Ba dalu lala laturiaigö Duria Somuso Dödö ba mbanubanua ba danö Zamaria.
44008026	Muhede samösa mala'ika Zo'aya khö Wilifo imane, "Ae'e ofanö! Ae'e tanö miyöu ba lala sanörö Yeruzalema numalö ba Gaza." Lö nihaniha ba lala andrö.
44008027	Mofanö Wilifo. Ba ginötö da'ö so fagaw̃e sebua ba nomo Razo Etiofia mangawuli ia ba mbanuara. Fagaw̃e sebua niha andrö sololohe fefu okhöta Kandrake, ratu ba Getiofia. No möi niha andrö ba Yeruzalema wangandrö khö Lowalangi ba iada'e mangawuli ia ba guretania. Ba wedadaonia ba gureta ibaso Mbuku Yesaya Sama'ele'ö.
44008029	Imane Eheha Lowalangi khö Wilifo, "Ae'e hatö'ögö ba gureta andrö."
44008030	Ihatö'ö ia ba gureta Filifo ba irongo mombaso Buku Yesaya niha andrö. Isofu khönia Filifo imane, "Hadia aboto ba dödöu nibasomö andrö?"
44008031	Itema li niha andrö imane, "Hewisa wa tola aboto ba dödögu, na lö niha samobawa lala khögu?" Ikaoni Wilifo we'amöi yaw̃a ba gureta awönia.
44008032	Da'e ayati andrö nibasonia, "Hulö mbiribiri ni'ohe ba wanaba ia, hulö nono mbiribiri si lö hedehede na laguti mbu-Nia, si manö Ia lö hedehede.
44008033	La'o'aya Ia ba lalau khö-Nia zi lö atulö. Teheta noso-Nia moroi ba gulidanö irege samösa lö si tola manutunö nga'ötö-Nia."
44008034	Imane fagaw̃e sebua andrö khö Wilifo, "Tandraigö ombakha'ö khögu haniha niw̃a'ö zama'ele'ö andre? Hadia ya'ia samösa ma zui niha bö'ö?"
44008035	Ibörötaigö fahuhuo Wilifo; i'oguna'ö ayati'ayati andrö ba wamöbörö fanuriaigö Turia Somuso Dödö sanandrösa khö Yesu khö fagaw̃e sebua andrö.
44008036	Ba dalu lala larugi nahia si so idanö. Imane fagaw̃e andrö, "Faigi hiza nidanö! Hadia nasa zambö fa tola tebayagö idanö ndra'o?" [
44008037	Imane Filifo, "Na moroi ba dödöu wa'afaduhu dödö, tola mubayagö ndra'ugö idanö." Imane fagaw̃e sebua moroi ba Getiofia andrö, "Faduhu dödögu wa Yesu Keriso no Ono Lowalangi."]
44008038	Ifolombase guretania; fao ira Wilifo fagaw̃e andrö, darua ira we'amöi ba nidanö, ba ibayagö ia idanö Filifo.
44008039	Ba me möi ira yaw̃a moroi ba nidanö, ihalö Wilifo Eheha Lowalangi moroi ba nahia andrö. Lö sa'ae i'ila ia fagaw̃e banua Getiofia andrö. Itohugö wofanönia fagaw̃e sebua andrö fao fa'omuso dödö.
44008040	I'anema'ö ba Gasoto so Wilifo. Ba me itohugö wofanönia, ituriaigö Duria Somuso Dödö sanandrösa khö Yesu ba mbanua misa irugi Kaizarea.
44009001	Gasagasa da'ö, lö mamalö Zaulo wameta'u awö wamunu solo'ö khö Yesu So'aya. Möi ia khö gere sebua,
44009002	wangandrö sura kuaso we'amöi ba nomo'omo wangandrö niha Yahudi ba Ndramaseko, ena'ö tola ira'u na isöndra niha si faduhu tödö khö Yesu, ba i'ohe ba Yeruzalema.
44009003	Me numalö ia ba Ndramaseko, me ahatö ia ba mbawa göli mbanua, i'anema'ö so haga moroi ba mbanua si yaw̃a samasui Saulo.
44009004	Alau tou ia ba danö ba irongo li si hede khönia sanguma'ö, "He Saulo, he Saulo! Hana wa ögohi Ndra'o?"
44009005	Isofu Saulo imane, "He So'aya, haniha Ndra'ugö?" Itema li si hede andrö Imane, "Yesu Ndra'odo, nigohimö.
44009006	Hiza fazaw̃a'ö ba ae'e ba Ndramaseko. Ba da'ö te'ombakha'ö khöu hadia ia nilaumö."
44009007	Oi tokea niha si fao khö Zaulo irege tebai muhedehede ira; börö me larongo li andrö ba samösa lö ni'ilara niha.
44009008	Muzizio Zaulo ba ibokai hörönia, ba hiza tebai i'ila hadia ia sa'ae. Andrö lagogohe dangania ba la'ohe ia numalö ba Ndramaseko.
44009009	Tölu ngaluo tebai i'ila niha ba ma'ifu lö manga ia ba lö ibadu nidanö.
44009010	So zolo'ö khö Yesu So'aya ba Ndramaseko, Anania döinia. Muhede khönia Zo'aya ba gangilata. Imane So'aya, "He Anania!" Itema li Anania imane, "Ya'e ndra'odo, So'aya."
44009011	Imane So'aya, "Ofanö iada'e. Ae'e ba nomo Yuda ba lala sadölö andrö. Sofu ba da'ö haniha zotöi Saulo moroi ba mbanua Daresu. Mangandrö niha andrö iada'e,
44009012	ba gangilata no i'ila niha sotöi Anania, sangondrasi ya'ia ba sanufa ya'ia faoma tangania ena'ö tola i'ila niha mangawuli."
44009013	Itema li Anania imane, "He So'aya, no urongo ato niha samatumatunö niha andre, mendrua manö wamakaonia banua-U ba Yeruzalema.
44009014	Ba no so ia iada'e si fao fanehegö moroi khö ndra ere sebua ba wondra'u niha samati khö-U."
44009015	Ba hiza imane So'aya khö Ganania, "Ae'e manö! Börö me no Ufili ia tobali enoni-Gu, ena'ö tobali sanuriaigö ia khö-Gu ba soi bö'ö si tenga agama Yahudi awö ba ndra razo, ba ba soi Gizera'eli göi.
44009016	Ba U'oroma'ö khönia wamakao si lö tola lö'ö itaögö börö Ndra'o."
44009017	Numalö Ganania ba nomo andrö ba itufa tangania högö Zaulo. Imane Anania, "Ya'ugö talifusögu Saulo, Yesu So'aya, ni'ilau ba lala me numalö ndra'ugö ba da'e, zamatenge ya'odo ena'ö tola ö'ila niha mangawuli ba Ifatörö ndra'ugö Eheha Lowalangi."
44009018	I'anema'ö atoru moroi ba hörö Zaulo zi hulö hunahuna gi'a ba awena tola i'ila niha mangawuli. Maoso ia, ba tebayagö ia idanö.
44009019	Abölö ia mangawuli me no aefa ilau manga. Toröi Zaulo ba Ndramaseko awö zolo'ö khö Yesu ba zi ha'uga ngaluo fa'ara.
44009020	Idölö ia ba nomo wangandrö ba ituriaigö wa Yesu andrö no Ono Lowalangi.
44009021	Ahöli dödö niha fefu wamondrongo khö Zaulo. Lamane, "Hadia tenga ya'ia andre zamunu fefu si faduhu tödö khö Yesu ba Yeruzalema? Möi ia ba da'e wondra'u ba wolohe ya'ira khö ndra ere sebua!"
44009022	Ba itugu abölö Zaulo. Tandratandra ni'ombakha'önia sanandrösa khö Yesu andrö isösö dödö niha, wa Razo Sangorifi Yesu andrö, irege tebai lafadaö linia ira niha Yahudi si so ba Ndramaseko.
44009023	Me no ara ma'ifu, mamagölö ndra niha Yahudi ba wamunu Saulo.
44009024	Ba hiza i'ila ni'era'era dödöra. Sara luo sara mbongi latarogö ia ba mbawa göli ba wamunu ya'ia.
44009025	Samuza mbongi, lahalö Zaulo ira nifahaönia, ladada ia baero göli mbanua faoma ragaraga.
44009026	Numalö Zaulo ba Yeruzalema ba itandraigö wefao khö ndra solo'ö khö Yesu. Ba hiza ata'u ira khönia, börö me lö faduhu dödöra wa sindruhundruhu no tobali solo'ö Yesu ia.
44009027	Möi khönia Mbaranaba, ba i'ohe ia khö ndra sinenge. Itutunö Baranaba hewisa me i'ila Zo'aya ba dalu lala Saulo, ba hewisa wehede Zo'aya khönia. I'ombakha'ö göi Baranaba hewisa wa'abarani Zaulo wamahaö ba Ndramaseko ba döi Yesu.
44009028	Toröi awöra Zaulo ba fahuhuo ia si fao fa'abarani ba zi sagörö Yeruzalema ba döi Zo'aya.
44009029	Fahuhuo ba ifadaö li ndra niha Yahudi samake li Yunani, ba hiza omasi ira labunu ia.
44009030	Me la'ila samati bö'ö da'ö, la'ohe Zaulo ba Kaizarea, aefa da'ö lafatenge ia ba Daresu.
44009031	Sahono tödö mbanua Yesu ba zi sagörö Yudea, Galilea ba Samaria. Faoma fatolosa Geheha Lowalangi, itugu abölö ba itugu ato mbanua Yesu andrö, börö me la'ata'ufi Lowalangi ba wa'aurira.
44009032	Idörödöröi mbanua Yesu gofu heza Fetero. Samuza ma'ökhö i'ondrasi mbanua Zo'aya ba Lida.
44009033	Falukha ia ba da'ö samösa zotöi Enea, si no ombuyumbuyu ba si tebai maoso moroi ba nahia wemörönia no w̃alu fakhe wa'ara.
44009034	Muhede Wetero khö Genea imane, "He Enea, Ifadöhö ndra'ugö Yesu Keriso. Faoso ba ehao naha wemörömö." I'anema'ö maoso Genea.
44009035	Lafaigi Genea fefu sowanua ba Lida awö Zarona, ba faduhu dödöra khö Zo'aya.
44009036	Ba Yofe, so ndra alawe sotöi Tabita. No samati khö Yesu ia. (Töinia ba li Yunani ya'ia Doreka eluahania böhö.) Lö mamalö ilau halöw̃ö si sökhi ba itolo niha si numana.
44009037	Me inötö da'ö mofökhö ia ba mate. Me no aefa mufemondri mbotonia, labe'e ia ba mbate'e tanö si yaw̃a.
44009038	Lö aröu Yofe andrö moroi ba Lida. Ba me larongo ira solo'ö khö Yesu so Wetero ba Lida, ba lafatenge darua niha we'amöi khö Wetero, lafaogö goroisa lamane, "Alio'ö ae'e ba da'e."
44009039	I'anema'ö maoso Wetero i'o'ö ira. Me irugi da'ö, ba la'ohe ia ba mbate'e tanö si yaw̃a. Lahurufai Wetero ira lakha mbanua ba da'ö, lalau me'e ba la'oroma'ö nukha awö mbaru sebua nitagu Doreka khöra me auri nasa ia.
44009040	Ifofanö ira baero fefu, ba ibalöduhini zalo wangandrö. Aefa da'ö i'otahögö mboto Doreka ba imane, "He Tabita, faoso!" Ibokai hörönia Doreka, ba me i'ila Wetero ilau mudadao.
44009041	Igogohe dangania Fetero ba itolo ia wezizio. Aefa da'ö ikaoni Fetero niha samati si so ba da'ö awö ndra lakha mbanua andrö, ba ibe'e khöra Doreka si no ifuli auri andrö.
44009042	Ba tehöngö duria andrö ba zi sagörö Yofe, irege ato zi faduhu tödö khö Yesu si tobali Razo Sangorifi khöra.
44009043	Toröi Wetero mato ha'uga ngaluo ba da'ö ba nomo tuka guli sotöi Simoni.
44010001	Ba Kaizarea so samösa zotöi Koronelio. Ya'ia samösa kafite zaradadu ba "Zaradadu Gitalia".
44010002	Sangata'ufi Lowalangi ia ba samosumange Lowalangi ira si sambua omo. Ato nitolonia niha Yahudi si numana, ba lö mamalö wangandrönia khö Lowalangi.
44010003	Samuza ma'ökhö mato bözi tölu tanö owi i'ila ba gangilata samösa mala'ika Lowalangi si tohare ba sogaoni ya'ia, "He Koronelio!"
44010004	Ifaigi mala'ika andrö Koronelio si fao fa'ata'u ba imane, "Hana Tuha?" Ba itema li mala'ika, "No itema wangandröu ba fa'ebua dödöu Lowalangi ba Itörö tödö Lowalangi ndra'ugö.
44010005	Fatenge niha ba Yofe wogaoni Simoni sotöi Fetero.
44010006	Toröi ia ba nomo duka guli sotöi Simoni, si toröi ba zinga nasi."
44010007	Me no mofanö mala'ika si fahuhuo khönia andrö, maoso Goronelio ikaoni darua ngoningoninia ba samösa ba gotalua zaradadu sanaro sangata'ufi So'aya.
44010008	Itutunö khöra Koronelio hadia zi no alua, ba ifatenge ira we'amöi ba Yofe.
44010009	Mahemolu da'ö, me so ira na ba dalu lala ahatö ba Yofe, numalö miyaw̃a ba nomo Wetero ba wangandrö.
44010010	Olofo sibai ia ba omasi ia wemanga. Gasagasa wama'anö gö, isöndra sambua gangilata.
44010011	I'ila teboka mbanua ba so zi hulö nukha sebolo nidada mitou ba danö, no mufotaw̃itaw̃i.
44010012	No so yaw̃a ngawalö gurifö si öfa ahe, ba ngawalö gurifö sanana ba fofo.
44010013	Ba so li si hede khönia sanguma'ö, "He Fetero, faoso, faoso! Taba, ba a!"
44010014	Imane Fetero, "Tebai, So'aya! Lö irai u'a ngawalö zi lö sökhi ba si ra'iö."
44010015	Ifuli imane khönia li si hede andrö, "Hadia zi sökhi khö Lowalangi, böi bali'ö si lö sökhi."
44010016	Medölu mangandrauli gangilata andrö, aefa da'ö tefazaw̃a nukha andrö miyaw̃a ba zorugo.
44010017	Abu dödö Wetero wangerangera hadia geluaha gangilata andrö. Fatua mangerangera Wetero, lasöndra nomo Wetero niha nifatenge Goronelio, ba no so ira föna mbawa ndruhö.
44010018	Lakaoni niha ba lasofu lamane, "Hadia so dome ba da'e, sotöi Simoni Fetero?"
44010019	Ifatoutou manö tödönia Fetero gangilata andrö, ba muhede khönia Geheha Lowalangi sanguma'ö, "He Fetero, so datölu niha sangalui ya'ugö.
44010020	Alio'ö ae'e mitou ba böi manufa dödöu wolo'ö ya'ira, börö me Ya'odo zamatenge ya'ira."
44010021	Numalö mitou Wetero ba imane ba niha andrö, "Ya'odo ni'aluimi andrö. Hana wa so ami?"
44010022	Latema li lamane, "Kafite Koronelio zamatenge ya'aga ba da'e. Niha si sökhi ia ba sangata'ufi Lowalangi, nifosumange niha Yahudi. Samösa mala'ika Lowalangi zango'ou ya'ia wangandrö ena'ö möi'ö ba nomonia, börö me si tobali fanema li wangandrönia, me no tew̃a'ö khönia wamondrondrongo hadia ia niw̃a'öu khönia."
44010023	I'ohe ira yomo Fetero ena'ö momörö ba da'ö. Mahemolu da'ö, me aefa maoso Wetero, mofanö ia fao khöra; so ösa zamati ba Yofe si fao göi.
44010024	Sara wongi aefa da'ö larugi Kaizarea. No ibalobaloi ira Koronelio ba ira talifusönia awö ndra si fahuwu khönia si no ikaoni.
44010025	Me tohare Wetero, ifaondragö ia Koronelio ba mangalulu ia föna Wetero.
44010026	Itolo ia wemaoso Fetero ba imane, "Faoso! Niha göi ndra'odo."
44010027	Fatua fahuhuo ira Goronelio, numalö bakha ba nomo Wetero. Ba da'ö i'ila ato niha sowulo.
44010028	Ifaigi ira ba imane, "No mi'ila ya'ami ira talifusö wa tebai molo'ö agama niha Yahudi we'amöi ba fariawö ba niha soi bö'ö. Ba hiza no I'oroma'ö khögu Lowalangi ena'ö böi ubali'ö si lö sökhi ba si ra'iö gofu haniha.
44010029	Da'ö mbörö me ö'andrö möido ba da'e lö fatimba khögu. Iada'e omasi ndra'o u'ila hana wa ökaoni ndra'odo."
44010030	Itema li Koronelio imane, "Tölu ngaluo ba zi lalö, me si mane wa'alaw̃a luo, mangandrö ndra'o ba nomo mato bözi tölu tanö owi. I'anema'ö so niha si zizio fönagu. No takitakile nukhania.
44010031	Imane, 'He Koronelio! No Itema Lowalangi wangandröu ba Itörö tödö-Nia wa'ebua dödöu andrö.
44010032	Fatenge niha ba Yofe wogaoni niha sotöi Simoni Fetero. Toröi ia ba nomo duka guli zaw̃i sotöi Simoni göi; ba zinga nasi so nomo andrö.'
44010033	Da'ö wa ufatenge niha wogaoni ya'ugö. Ba ha wa'asökhi dödöu we'amöi ba da'e. No owulo ndra'aga iada'e föna Lowalangi ba wamondrongo fefu niw̃a'ö Lowalangi nifa'emau khöma."
44010034	Imane Fetero, "Awena aboto ba dödögu wa lö Ifaehusi niha Lowalangi.
44010035	Sangata'ufi Lowalangi ba solau satulö, da'ö nitema-Nia gofu hadia soi ira.
44010036	Tatu no aboto ba dödömi Duria soroi Lowalangi nifa'ema Lowalangi ba soi Gizera'eli. Turia andrö no Turia Somuso Dödö sanandrösa ba wa'ohahau dödö khö Yesu Keriso, So'aya ba niha fefu.
44010037	Aboto ba dödömi hadia zalua ba zi sagörö Yudea, soroi Galilea me no aefa i'o'ou wamayagö idanö andrö Yohane.
44010038	Mi'ila ya'ami ira talifusö wa no Ifili Yesu moroi ba Nazareta andrö Lowalangi ba no Ibe'e khö-Nia Geheha Lowalangi ba kuaso. Mi'ila göi wa no Itöröi misa Yesu andrö wolau si sökhi; Ifadöhö nira'u mbekhu, börö me fao khö-Nia Lowalangi.
44010039	Ya'aga samösa no ma'ila hadia nilau-Nia ba danö niha Yahudi awö ba Yeruzalema. Ba hew̃a'ae si manö laforöfa sa'atö Ia ba labunu.
44010040	Ba hiza ba ngaluo si tölu ifuli I'orifi Ia Lowalangi moroi ba wa'amate ba Iforoma'ö Ia ba niha;
44010041	tenga ba niha fefu, ha ba khöma si no Ifili Lowalangi mböröta tobali samaduhu'ö khö-Nia; manga ba mabadu nidanö awö-Nia ndra'aga me no auri Ia mangawuli moroi ba wa'amate.
44010042	Ifatenge ndra'aga wanuriaigö Turia Somuso Dödö ba niha ba mafaduhu'ö wa Ya'ia nifataro Lowalangi tobali Sanguhuku ba niha sauri awö zi no mate.
44010043	Fahuhuo ndra sama'ele'ö sanandrösa khö-Nia. Lamane fefu si faduhu tödö khö Yesu, te'efa'ö horö börö kuaso Yesu."
44010044	Fatua fahuhuo Wetero, möi tou Geheha Lowalangi ba Ifatörö fefu niha samondrongo turia andrö.
44010045	Ahölihöli dödö niha Yahudi si no faduhu tödö khö Yesu solo'ö Fetero moroi ba Yofe. Ahöli dödöra wamaigi, me Ibe'e göi Geheha-Nia Lowalangi ba soi bö'ö si tenga niha Yahudi.
44010046	Börö me larongo fahuhuo niha andrö ba ngawalö li bö'ö ba lasuno wa'ebua Lowalangi. Imane Fetero,
44010047	"Faigi atö, latema Geheha Lowalangi si mane ya'ita. Hadia tola itenaw̃a ira niha ba wamayagö ya'ira idanö?"
44010048	Ifabayagö'ö ira idanö Fetero ba döi Yesu Keriso. Aefa da'ö la'andrö ena'ö toröi khöra Wetero nasa mato ha'uga ngaluo tö.
44011001	Larongo ira sinenge awö zamati ba zi sagörö Yudea wa no latema Daroma Li Lowalangi niha si tenga agama niha Yahudi.
44011002	Ba me möi Wetero ba Yeruzalema, latahigö ia ira niha Yahudi samati andrö.
44011003	Lamane, "Hana wa möi ndra'ugö ba nomo niha si lö muboto? Ba manga nasa ndra'ugö awöra!"
44011004	Börö da'ö itutunö khöra Fetero hadia zalua andrö fefu, i'otarai wamöbörö. Imane Fetero,
44011005	"Me mangandrö ndra'o ba mbanua Yofe, i'anema'ö hulö zi lö noso ndra'odo. Oroma khögu gangilata. U'ila zi hulö nukha sebolo nidada moroi si yaw̃a ba lawuo, no mufotaw̃itaw̃i ba watalinga, tebato ba zingagu.
44011006	Me uhaogö wamaigi bakha, u'ila gurifö si öfa ahe, utu ndru'u, urifö sanana ba fofo.
44011007	Urongo li si hede khögu sanguma'ö, 'Faoso, Fetero! Taba, ba a!'
44011008	Umane wanema li, 'Tebai So'aya! Lö irai u'a gö si lö sökhi ba si ra'iö.'
44011009	Ifuli imane si hede andrö moroi ba mbanua, 'Böi w̃a'ö si lö sökhi zi no Ihaogö Lowalangi.'
44011010	Medölu kali u'ila da'ö ba gafuriata tefazaw̃a fefu numalö ba zorugo.
44011011	Faudu ba ginötö andrö, tohare ba nomo nahiagu wemörö datölu mbanua Kaizarea, nifatenge khögu.
44011012	I'o'ou ndra'o Eheha Lowalangi ena'ö böi manufa dödögu we'amöi awöra. Ba fao awögu ndra talifusöda si daönö andre we'amöi ba Kaizarea, ba möi ndra'aga ba nomo Goronelio.
44011013	Itutunö khöma Koronelio hewisa me i'ila samösa mala'ika ba nomonia sanguma'ö, 'Fatenge niha ba Yofe ba wogaoni niha sotöi Simoni Fetero.
44011014	Ifa'ema khöu duria sangorifi ya'ugö awö nösi nomou.' "
44011015	Itohugö huhuonia Fetero, "Ba me ubörötaigö wahuhuosa, ba möi khöra Geheha Lowalangi hulö zalua khöda mböröta.
44011016	Itörö tödögu, no Imane So'aya, 'Ibayagö idanö niha Yohane, ba tebayagö ami dania faoma Eheha Lowalangi.'
44011017	Tobali oroma wa Ibe'e Lowalangi ba niha si tenga agama niha Yahudi mbuala si mane nibe'e-Nia khöda me faduhu dödöda khö Yesu Keriso, So'aya ya'ita. Börö da'ö heza wa tola utenaw̃a Lowalangi!"
44011018	Me larongo da'ö, lö lafadaö sa'ae. Lasuno Lowalangi, lamane, "Na si manö, Ibe'e göi Lowalangi ginötö ba niha si tenga niha Yahudi wamalalini era'era moroi ba horöra fa tola lasöndra wa'auri sindruhundruhu."
44011019	Me no aefa labunu Zitefano, ibörötaigö lagohi zamati khö Yesu irege muzawili ira gofu heza misa. So zoloi numalö ba Wenisia, ba so göi zi numalö ba Zifirusi awö ba Gandriokhia. Ha ba niha Yahudi laturiaigö Duria soroi Lowalangi andrö.
44011020	Ba hiza samati soroi Zifirusi awö Girene, ba so zi möi ba Gandriokhia ba wanuriaigö Turia Somuso Dödö sanandrösa khö Yesu andrö ba niha si tenga agama niha Yahudi göi.
44011021	So khöra wa'abölö soroi Zo'aya irege ato zi faduhu tödö ba latou'ö ira khö Zo'aya.
44011022	Irugi mbanua Yesu awö Yeruzalema duria awö ngawalö zalua andrö. Andrö lafatenge Mbaranaba we'amöi ba Gandriokhia.
44011023	Me irugi da'ö Baranaba, ba i'ila hewisa wamahowu'ö Lowalangi niha andrö, omuso sibai dödönia. I'andrö ena'ö sindruhundruhu lö faröi ira, la'osambua'ö dödöra khö Zo'aya.
44011024	Niha si sökhi tödö Mbaranaba andre, nifatörö Geheha Lowalangi ba faduhu sibai dödönia khö Zo'aya irege ato zolo'ö So'aya.
44011025	Aefa da'ö numalö ba Daresu Mbaranaba ba wangalui Saulo.
44011026	Me no falukha ira Zaulo, i'ohe ia ba Gandriokhia, ba döfi wa'ara toröi ira ba da'ö si fao banua Yesu, ba ato lafahaö niha. Ba Gandriokhia andrö zi föföna sibai labe'e töi zamati khö Yesu: Niha Keriso.
44011027	Me inötö da'ö ato zi tohare ira sama'ele'ö moroi ba Yeruzalema numalö ba Gandriokhia.
44011028	So ba gotaluara zotöi Agabo. I'o'ou ia Eheha Ni'amoni'ö wama'ele'ö wa alua dania lofo sabölöbölö ba zi sagörö ulidanö. (Ba no alua da'ö ba ginötö wamatörö Kaizaro Kalaudio.)
44011029	Ha sara dödö ndra solo'ö khö Yesu wama'ohe'ö tolotolo khö ndra talifusö si so ba Yudea; lafa'ohe'ö molo'ö si tola ira.
44011030	Lafalua zui sa'atö wa ha sara dödö andrö. Lafatenge Mbaranaba ba Saulo wolohe tolotolo andrö khö ndra satua ba mbanua Niha Keriso.
44012001	Ba ginötö andrö göi ibörötaigö Herode wamakao banua Niha Keriso.
44012002	Börö waretania wa labunu Yakobo talifusö Yohane föda.
44012003	Me i'ila Herode omuso dödö ndra niha Yahudi ba nilaunia andrö, ifuli ilau nasa zi manö; ifatenge niha wondra'u Fetero göi. Alua da'ö me luo Gowasa Roti Si Lö Mu'aisöni.
44012004	Me no aefa lara'u ba labe'e ba gurunga Wetero, öfa ngenoli zaradadu nibe'e sanaro Fetero ba da'ö -- daöfa zaradadu ero sambua ngenoli. Me no aefa Wasa, awena i'etu'ö huku khö Wetero Herode föna niha sato.
44012005	Lataha manö Wetero ba gurunga; ba hiza lö mamalö la'osindruhugö wangandrö salahi Wetero khö Zo'aya ira ndrotondroto Mbanua Niha Keriso.
44012006	Mörö Wetero awö mbilagu ba dangania ba gotalua darua zaradadu sanaro bongi andrö, ya'ia mahemolunia dania i'ohe Wetero föna niha sato Herode. Ba mbawa ndruhö gurunga, so zanaro tanö bö'ö.
44012007	I'anema'ö muzizio ba da'ö mala'ika Zo'aya ba so zi haga bakha ba gurunga andrö. Ifadögödögö Wetero mala'ika andrö irege maoso ia. Imane mala'ika, "Alio'ö faoso!" I'anema'ö atoru rate si'öli ba danga Wetero.
44012008	Imane mala'ika, "Onukha ba böbö mbadagaheu." Monukha Wetero ba iböbö mbadagahenia. Imane zui mala'ika andrö, "Fake mbarumö sebua ba o'ö ndra'o."
44012009	I'o'ö Fetero mala'ika andrö numalö baero moroi ba gurunga. Ba hiza lö aboto ba dödö Wetero wa hadia ia nilau mala'ika andrö, sindruhundruhu alua. Iwalinga angilata da'ö Fetero.
44012010	Me no aefa ira ba nahia zanaro si föföna ba si mendrua, larugi mbawa ndruhö si'öli, si numalö ba mbanua. Teboka manö mbawa ndruhö andrö, numalö ira baero latörö newali. Ba i'anema'ö iröi Wetero mala'ika andrö.
44012011	Aefa da'ö awena aboto ba dödö Wetero zalua khönia, ba imane, "Awena aboto ba dödögu iada'e wa sindruhu no ifatenge mala'ika-Nia So'aya ba wangefa'ö ya'o moroi ba kuaso Herode ba moroi ba nilau ndra niha Yahudi khögu dania."
44012012	Me aboto ba dödö Wetero da'ö, numalö ia ba nomo Maria, ina Yohane nifotöi göi Mareko. Ato niha sowulo ba da'ö mangandrö.
44012013	Itoko mbawa ndruhö moroi baero, tohare Rode sawuyu ira alawe ba wamokai bawa ndruhö.
44012014	I'anema'ö irongo li Wetero. Ba börö wa'omuso dödönia, i'alio'ö ifuli ia si bakha, lö nibokainia mbawa ndruhö, ba i'ombakha'ö ba niha si so ba da'ö wa so baero Wetero.
44012015	Lamane, "Owöhö'ö!" Ba aro dödö Rode wa sindruhu Fetero da'ö. Ba lamane, "Mala'ikania da'ö!"
44012016	Gasagasa da'ö lö ibato wanoko bawa ndruhö Fetero. Ba me labokai mbawa ndruhö, ba ahölihöli dödöra me la'ila Wetero.
44012017	Ibe'e kode Fetero faoma tangania ena'ö lahonogö ira, ba itutunö hewisa wolohe Zo'aya ya'ia numalö baero moroi ba gurunga. Ba imane, "Mi'ombakha'ö da'e khö Yakobo ba khö ndra talifusö tanö bö'ö." Aefa da'ö iröi nahia andrö Fetero numalö ba nahia tanö bö'ö.
44012018	Alua wa'akaliru ba gotalua ndra saradadu sanaro mahemolunia. Abu sibai dödöra ba zalua andrö khö Wetero.
44012019	Ifatenge niha Herode wangalui Fetero, ba hiza lö lasöndra ia. Börö da'ö ibe'e wareta Herode ena'ö la'etu'ö huku ndra saradadu sanaro andrö ba labunu ira. Aefa da'ö numalö ba Yudea Herode ba toröi ia ba da'ö.
44012020	Mofönu sibai Herode ba niha ba Diro awö ba Zidona. Börö da'ö fao ira fefu wangondrasi ya'ia. Si föföna lafawe'e Mbalasito, mandru ba nomo Herode ena'ö fao ia awöra. Aefa da'ö la'ondrasi Herode, la'andrö ena'ö te'atulö'ö ira, me moroi ba danö Herode mbalazora.
44012021	Samuza ma'ökhö ba ngaluo si no muhonogöi, ifake mbaru wa'asalaw̃a Herode dumadao ia ba dadaoma wa'arazo, ba ibörötaigö fahuhuo föna niha sato.
44012022	Mu'ao niha sato samondrongo lamane, "Fehede lowalangi da'ö, tenga fehede niha!"
44012023	Ba ginötö da'ö göi ihuku Herode andrö mala'ika Zo'aya börö me lö ifosumange Lowalangi. I'a elew̃azi Herode ba mate ia.
44012024	Itugu teboloso Daroma Li Lowalangi ba itugu mofa'abölö.
44012025	Me no la'asiwai halöw̃öra ira Baranaba ba Saulo, mangawuli ira moroi ba Yeruzalema ba la'ohe awöra Yohane ba Mareko.
44013001	Ba mbanua Niha Keriso ba Gandriokhia, so ndra sama'ele'ö ba ira guru, ya'ia Mbaranaba, Simeoni nifotöi Niha Saitö, Lukio banua Girene, Menahe ni'ebua'ö si fao Razo Herode me iraono ira, ba Saulo.
44013002	Me lafosumange Lowalangi ba me lalau fuasö, muhede khöra Geheha Lowalangi, imane, "Mifili khögu Mbaranaba ba Saulo, ena'ö lahalö halöw̃ö si no Uhonogöi khöra."
44013003	Me no aefa lalau fuasö ba mangandrö, lafazaw̃a dangara yaw̃a Mbaranaba ba Saulo ba lafatenge ira ma'adarua.
44013004	Börö me nifatenge Geheha Lowalangi ira, numalö ba Zeleukia Mbaranaba ba Saulo. Moloyo ira ba da'ö numalö ba Zifirusi.
44013005	Me larugi Zalami, laturiaigö Daroma Li Lowalangi ba nahia wangandrö niha Yahudi. Itolo ira Yohane Mareko ba wofanöra.
44013006	Latörö hulo andrö irugi Wafo. Falukha ira ba da'ö niha Yahudi sotöi Bari Yesu. Sebua elemu ia sangai töi sama'ele'ö.
44013007	Seregio Faulo, gubernur ba hulo da'ö no awö zebua elemu andrö. No satuatua ba sonekhe gubernur andrö. Ikaoni Mbaranaba ba Saulo me omasi ia ifondrondrongo Daroma Li Lowalangi.
44013008	Ba hiza ilaw̃a ndra Baranaba ba Saulo niha sebua elemu sotöi Elimasi andrö, börö me Elimasi (da'ö döinia ba li Yunani) andrö zangalui lala ena'ö böi mamati gubernur khö Yesu.
44013009	Ba Saulo -- nifotöi göi Faulo -- no Ifatörö ia Eheha Lowalangi, irege itöngö niha sebua elemu andrö,
44013010	ba imane, "He si falimo, ono Gafökha! Udu zi sökhi fefu ndra'ugö. Hana wa lö öbato wamakiko ohitö dödö Lowalangi ba wangorifi niha?
44013011	Faigi iada'e, Ihuku ndra'ugö So'aya! Tobali lö ö'ila niha, irege tebai ö'ila haga luo ba zi sabata." I'anema'ö so lawuo saitö nirasoi Gelimasi sondruhö hörönia, irege ibayaisi wowaöwaö wangalui niha sololohe tangania.
44013012	Me i'ila gubernur zalua andrö, faduhu dödönia khö Yesu; börö me ahölihöli dödönia wamahaö sanandrösa khö Zo'aya andrö.
44013013	Moloyo Waulo ba ira awönia numalö ba Warega ba ba Wamefilia. Iröi ira Yohane Mareko ba da'ö, mangawuli ia ba Yeruzalema.
44013014	Latohugö wofanöra moroi ba Warega numalö ba Gandriokhia ba Wisidia. Me irugi luo Sabato dumadao ira bakha ba gosali.
44013015	Me no aefa mubaso Mbuku Moze awö Mbuku ndra Sama'ele'ö, la'o'ou ira sondrönia'ö gosali wanofu khö ndra Faulo ba ira awönia lamane, "He ira talifusö, na so niw̃a'ömi famarou dödö ba niha sato andre, mifa'ema khöra."
44013016	Muzizio Waulo, ibe'e dandra tangania, ba imane, "He ya'ami ira talifusögu soi Gizera'eli ba ira talifusö tanö bö'ö ba da'e sangata'ufi Lowalangi! Mifondrondrongo niw̃a'ögu:
44013017	No Ifili ndra tuada Lowalangi soi Gizera'eli, ba Ibali'ö ira soi sebua me so na ira ba Miserai tobali si fatewu. Ba si fao kuaso sebua I'ohe ira Lowalangi möi baero moroi ba danö Miserai andrö.
44013018	No Ibologö dödö-Nia ba gamuatara ba danö si mate öfa wulu fakhe wa'ara.
44013019	Ifufu fitu soi ba danö Gana'ana ba wombagimbagi tanö andrö ba soi Gizera'eli ena'ö tobali khöra danö andrö.
44013020	Alua fefu da'ö ba zi öfa ngaotu a lima wulu fakhe wa'ara. Me no aefa wombagimbagi tanö Gana'ana andrö, Ibe'e khöra zanguhuku Lowalangi. Samueli zanguhuku safuria.
44013021	Ba aefa da'ö la'andrö tebe'e khöra samösa Razo. Ibe'e khöra Lowalangi Zaulo, ono Gisi moroi ba mado Mbeniami, tobali Razo khöra öfa wulu fakhe wa'ara.
44013022	Me no aefa Iheta ia Lowalangi moroi ba dadaomania, Ibali'ö Razo khöra Dawido. Ba da'e niw̃a'ö Lowalangi khö Dawido, 'No Usöndra Dawido ono Giza'i sangomusoi'ö tödö-Gu. Ya'ia zamalua ni'era'era-Gu.'
44013023	Moroi ba nga'ötö Dawido andrö no Ihönagö Lowalangi zi tobali Razo Sangorifi ba soi Gizera'eli, si mane si no Ifabu'u. Ba Ya'ia Yesu andrö Razo Sangorifi.
44013024	Fatua lö Ibörötaigö halöw̃ö-Nia Yesu, no ifarongogö Yohane ba niha Gizera'eli ena'ö lafalalini gera'erara, laröi horö ba lafabayagö'ö ira idanö.
44013025	Ba gafuriata halöw̃ö, imane Yohane ba niha, 'Haniha molo'ö era'erami ndra'odo andre? Tenga nibalobaloimi andrö ndra'odo. Mitöngöni, tohare dania furigu; fe'amöi wamokai böbö mbadagahenia na'i no tebai ndra'odo.'
44013026	Nga'ötö Gaberahamo ami ira talifusö, ba fefu ndra talifusö tanö bö'ö ba da'e sangata'ufi Lowalangi! No Ifa'ohe'ö khöda duria wangorifi andrö Lowalangi;
44013027	ba hiza lö aboto ba dödö niha sowanua ba Yeruzalema awö ndra salaw̃ara wa no Ya'ia Zangorifi andrö. Lö aboto ba dödöra wamahaö ndra sama'ele'ö nibaso ero luo Sabato, irege lahuku Yesu. Ba hiza ba wolaura si manö alua zi no tefa'ele'ö khö ndra sama'ele'ö.
44013028	Hew̃a'ae lö nisöndrara hadia ia khö-Nia si tobali börö wa tehuku Ia huku famunu, ba hiza la'andrö khö Wilato wamunu Ya'ia.
44013029	Ba me no awai lafalua fefu zi no tesura ba Mbuku Ni'amoni'ö, labe'e tou mboto-Nia moroi yaw̃a ba röfa, ba labe'e Ia bakha ba lewatö.
44013030	Ba hiza I'orifi Ia mangawuli Lowalangi moroi ba wa'amate.
44013031	Mato ha'uga ngaluo wa'ara tohare Ia ba wangoroma'ö Ya'ia ba niha si möi awö-Nia moroi ba Galilea numalö ba Yeruzalema. Iada'e tobali ira samaduhu'ö khö-Nia ba soi Gizera'eli.
44013032	Tobali, mafa'ema khömi iada'e Duria Somuso Dödö andrö: Hadia zi no Ifabu'u Lowalangi khö ndra tuada,
44013033	no Ifalua khöda, me I'orifi Yesu mangawuli moroi ba wa'amate. Ba zinunö si dua no musura, 'Onogu Ndra'ugö, ma'ökhö andre tobali Ama-U Ndra'odo.'
44013034	No I'orifi mangawuli Ia Lowalangi moroi ba wa'amate. Lö irasoi sa'ae wa'amate ba lewatö. Sanandrösa ba da'ö no Imane Lowalangi, 'Ube'e khömi wawu'usa li Ni'amoni'ö, si lö tola lö'ö mufatörögöigö, si no Ufabu'u khö Dawido.'
44013035	Si manö göi ba ayati bö'ö imane, 'Lö Ötehe obou Genoni-Mö si lö faröi andrö bakha ba lewatö.'
44013036	No mate Dawido ba no lako'o ia si fao ira tuada, me no ilau zi no Iw̃a'ö khönia Lowalangi wangohalöw̃ögöi. No ahori tekiko fefu mboto Dawido.
44013037	Ba Yesu andrö, ni'orifi Lowalangi mangawuli lö si tekiko.
44013038	Börö da'ö ya'ami ira talifusö, lö tola lö aboto ba dödömi wa teturiaigö khömi duria wangefa horö khö Yesu andre; lö tola lö aboto ba dödömi, wa si faduhu tödö khö-Nia, te'efa'ö ba ngawalö horö si tebai te'efa'ö ba goroisa Lowalangi nifa'ema khö Moze.
44013040	Da'ö mbörö wa lö tola lö mitöngöni, ena'ö böi alua khömi zi mane niw̃a'ö ndra sama'ele'ö andre,
44013041	'Mihaogö wanöngöni, ya'ami niha somasi mango'aya! Ahöli dödömi ba mate ami! Börö me ba ginötö andre Ulau hadia ia zi tebai mifaduhusi tödö, hew̃a'ae so zangombakha khömi.' "
44013042	Me laröi gosali andrö ira Faulo ba Baranaba, la'andrö niha si so ba gosali andrö ena'ö lafuli ira ba luo Sabato ganete da'ö, ba wangombakha nasa ngawalö hadia ia andrö.
44013043	Me möi baero niha moroi ba gosali, la'o'ö Waulo ba Baranaba niha Yahudi sato awö soi bö'ö si no möi ba agama niha Yahudi. La'amenesi niha sato andrö ira sinenge ena'ö lö mamalö ira ba wa'ebua dödö Lowalangi andrö.
44013044	Ba luo Sabato ganete da'ö, arakhagö fefu niha ba mbanua la'ondrasi ba wamondrondrongo Taroma Li Lowalangi.
44013045	Me la'ila niha Yahudi niha sato andrö, afökhö sibai dödöra. La'o'aya Waulo ba lafadaö fefu niw̃a'önia.
44013046	Ba itugu barani Waulo ba Baranaba, lö aiw̃ö ira wahuhuosa. Lamane, "Lö tola lö tefa'ema khömi Daroma Li Lowalangi. Ba hiza börö me lö omasi ami wanema, no mihonogöi samösa wa tenga sinangea ami wanema fa'auri sindruhundruhu andrö. Ba hiza maröi ami iada'e ba möi ndra'aga ba soi bö'ö.
44013047	Börö da'e goroisa Zo'aya khöma; imane So'aya, 'No Uhonogöi ami tobali haga ba soi bö'ö si tenga niha Yahudi, ena'ö mi'ohe wangorifi ba zi sagörö ulidanö.' "
44013048	Ba me larongo soi bö'ö si tenga niha Yahudi da'ö, ba omuso sibai dödöra, ba lasunosuno Daroma Li Lowalangi. Niha nihonogöi Lowalangi wanöndra fa'auri sindruhu, faduhu dödöra.
44013049	Teboloso Daroma Li Zo'aya gofu heza ba zi sagörö banua andrö.
44013050	Ba lafawe'e ira niha Yahudi ndra salaw̃a ba mbanua andrö awö ndra alawe nga'ötö zalaw̃a sangata'ufi Lowalangi. Lafatumbu'ö wa'udusa khö ndra Faulo ba Baranaba, ba lafofanö zi darua andrö moroi ba mbanua da'ö.
44013051	La'anotogö gawugawu ba gahera ira sinenge andrö föna niha sato si tobali famangelama, ba numalö ira ba Nikoniu.
44013052	Omuso sibai dödö zolo'ö khö Yesu ba Gandriokhia ba Ifatörö ira Eheha Lowalangi.
44014001	Alua göi zi mane da'ö ba Nikoniu. Möi Waulo ba Baranaba ba gosali niha Yahudi. Fahuhuo ira ba da'ö ba ato niha Yahudi ba soi tanö bö'ö si faduhu tödö khö Yesu.
44014002	Ba hiza lö omasi faduhu dödö ndra niha Yehuda, lafawe'e niha sato soi bö'ö si tenga niha Yahudi irege afökhö dödöra ba zamati khö Yesu.
44014003	Andrö lö ara toröi Waulo ba Baranaba ba da'ö. Ba si fao fa'abarani fahuhuo ira sanandrösa khö Zo'aya. Ba Iforoma'ö göi So'aya wa sindruhu duria wa'omasi-Nia andrö; Ibe'e khöra kuaso wamalua sagahölihöli dödö ba ngawalö zi lö harumani.
44014004	Ba oi zara fasöndra dödö zowanua ba mbanua andrö; so zi fao ba niha Yahudi ba so göi zi fao khö ndra sinenge andrö.
44014005	Mamagölö ndra niha Yahudi, ira salaw̃a khöra, awö niha soi bö'ö si tenga niha Yahudi, wanebu kara ira sinenge andrö.
44014006	Börö me la'ila zalua andrö ira sinenge, lalau moloi numalö ba Lisitera ba ba Derebe, ya'ia mbanua ba Likonia, awö mbanua si fasui.
44014007	Laturiaigö zui duria si sökhi ba da'ö.
44014008	Ba Lisitera so niha sombuyumbuyu i'otarai wa'atumbu, irege lö irai tola mowaöwaö ia börö me tebai abölö gahenia.
44014009	No dumadao niha andrö wamondrondrongo huhuo Waulo. I'ila Faulo wa mamati niha andrö, börö da'ö tola nifadöhö ia. Ifaigi ia Faulo.
44014010	Ba ebua li Waulo imane, "Ozizio, faoma aheu!" Manaoka niha andrö ba mowaöwaö.
44014011	Me la'ila nilau Waulo, mu'ao niha sato ba li Likonia wanguma'ö, "No möi tou ba gulidanö Lowalangi tobali niha."
44014012	Labe'e töi Mbaranaba Zeo, ba töi Waulo labe'e Heremesi, börö me si fahuhuo ia.
44014013	Ere Zeo, soroi ba nahia wangandrö si so föna mbanua, i'ohe zaw̃i si matua ba bungabunga ba mbawa göli mbanua. Fao ia göi ba niha sato ba wame'e sumange khö ndra sinenge andrö.
44014014	Melarongo ira Baranaba ba Faulo nilau niha sato andrö, lasika nukhara ba fagohi ira ba gotalua niha sato, mu'ao ira lamane,
44014015	"He, hana wa milau zi mane? Niha göi ndra'aga si mane ya'ami! So ndra'aga ba da'e wangombakha Turia Somuso Dödö khömi ena'ö miröi zi lö boto andre ba möi ami khö Lowalangi sauri, somböi banua, tanö ba asi awö nösinia fefu.
44014016	Ba zi lalö no Itehe manö Lowalangi auri dozi soi fefu molo'ö somasi dödöra.
44014017	Ba hiza lö olifu Ia wame'e tandratandra sanandrösa khö-Nia, ya'ia wolau si sökhi. Ibe'e khömi deu moroi ba mbanua si yaw̃a ba bua danö na inötönia. Ibe'e khömi gö ba I'omusoi'ö dödömi."
44014018	Ba he no law̃a'ö zi manö ira sinenge andrö, ba abua nasa khöra wanenaw̃a niha sato wame'e sumange khöra.
44014019	Ato niha Yahudi si tohare ba Lisitera moroi ba Gandriokhia, ba Nikoniu ba danö Wisidia wamawe'e niha sato ena'ö fao khöra. Latebu Waulo kara, ba lafondröni hakhi ira moroi ba mbanua. Lawalinga no mate sa'ae ndra Faulo ba Baranaba andrö.
44014020	Ba hiza, me muzizio zamati wamasui ya'ira, maoso ndra sinenge andrö ba numalö ira ba mbanua mangawuli. Mahemolunia mofanö Waulo numalö ba Derebe awö Baranaba.
44014021	La'ombakha'ö Duria Somuso Dödö ba Derebe ira Faulo ba Baranaba ba ato niha si faduhu tödö khö Yesu. Aefa da'ö mangawuli ira ba Lisitera. Aefa da'ö zui numalö ba Nikoniu, ba ba Gandriokhia ba danö Wisidia.
44014022	Ba mbanua andrö la'abe'e'ö dödö zolo'ö khö Yesu ba labe'e menemene ena'ö lö mamalö faduhu dödöra khö Yesu. Lamane ira sinenge ba niha samati khö Yesu ba mbanua andrö, "Lö tola lö tatörö wamakao ua, awena dania tasöndra wa'ohahau dödö ba gamatöröw̃a Lowalangi."
44014023	Ba zi dozi banua Niha Keriso, lafataro zondrönia'ö ba mbanua Niha Keriso andrö ira Faulo ba Baranaba. Faoma fangandrö ba fuasö latou'ö ndra sondrönia'ö nifaduhusira tödö andrö khö Lowalangi.
44014024	Aefa da'ö latohugö wofanöra ira Faulo ba Baranaba numalö ba Wisidia ba Wamefilia.
44014025	Ba me no aefa laturiaigö daroma li Lowalangi ba Warega, numalö ira ba Gatalia.
44014026	I'otarai da'ö moloyo ira mangawuli ba Gandriokhia. Ba mbanua andrö mböröta nahia tetou'ö ira ba wa'omasi Lowalangi, ya'ia ena'ö lahalö halöw̃ö andrö ni'asiwaira iada'e.
44014027	Ba me larugi Gandriokhia, la'owuloi mbanua Niha Keriso ba da'ö, ba latutunö khöra hadia zi no Ilau Lowalangi ba khöra. Latutunö göi hewisa wa no Ibokai lala Lowalangi ena'ö tola faduhu dödö soi niha si tenga niha Yahudi khö Yesu.
44014028	Ara toröi Waulo ba Baranaba ba mbanua andrö ba gotalua niha samati.
44015001	So ösa niha Yudea si möi ba Gandriokhia ba lafahaö zamati ba Gandriokhia andrö wanguma'ö wa na lö laboto ira molo'ö oroisa Lowalangi nifahaö Moze, ba tebai te'orifi ira.
44015002	Lalaw̃a sibai wangerangera niha andrö ira Faulo ba Baranaba. Ba gafuriata lahonogöi ndra Faulo ba Baranaba awö danö bö'ö moroi ba Gandriokhia we'amöi ba Yeruzalema ba wamatunö da'ö khö ndra sinenge, ba sondrönia'ö ba da'ö.
44015003	Lafasao ira banua Niha Keriso ba Gandriokhia irugi baero mbanua. Mofanö ndra Faulo ba Baranaba latörö danö Wenisia ba Samaria. Laturiaigö ba da'ö hewisa niha si tenga niha Yahudi wanou'ö ya'ira ba danga Lowalangi. Omuso dödö zamati ba da'ö wamondrondrongo Turia andrö.
44015004	Ba me no larugi Yeruzalema, ba latema'ö ira faoma fa'omuso dödö banua Niha Keriso, ba ira sinenge awö ndra satua. Latutunö ba niha sato zanandrösa ba nifalua Lowalangi fefu khöra.
44015005	Ba so ösa zamati ba gotalua ndra Farizai'o, si zizio sanguma'ö, "Niha soi bö'ö si no faduhu tödö andrö lö tola lö'ö laboto ira ba la'o'ö goroisa Zo'aya nifa'ema Moze."
44015006	Owulo ndra sinenge ba ira satua wamatunö sanandrösa ba da'ö.
44015007	Ara ginötö gamatunöw̃ara andrö. Muzizio Wetero ba imane, "He ya'ami ira talifusö! No aboto ba dödömi wa lö ara ba zi no numalö Ifili ndra'o Lowalangi moroi ba gotaluami ba wanuriaigö Turia Somuso Dödö ba soi bö'ö si tenga niha Yahudi, ena'ö lafondrondrongo ba faduhu dödöra.
44015008	Ba Lowalangi sangila tödö niha zi no manuturu wa Itema ira; oroma da'ö ba wame'e khöra Eheha Lowalangi si mane fame'e-Nia khöda göi.
44015009	Lö Ifabö'öni ira khöda Lowalangi. I'amoni'ö dödöra börö me faduhu dödöra.
44015010	Iada'e, hana wa milaw̃a Lowalangi ba wame'e noro dödö sabua ba zamati andre, hew̃a'ae tebai talau ba he göi ira tuada?
44015011	Ba faduhu dödöda wa te'orifi ita börö wa'ahakhö dödö Yesu So'aya; si manö göi ira."
44015012	Lö hedehede niha fefu sowulo ba da'ö. Lafuli lafondrondrongo me latutunö mangawuli ira Faulo ba Baranaba fefu zahölihöli dödö ba si lö harumani andrö nilau Lowalangi ba khöra ba gotalua soi bö'ö si tenga niha Yahudi.
44015013	Me no aefa fahuhuo ira, imane Yakobo, "He ira talifusö! Mifondrondrongo niw̃a'ögu.
44015014	No i'ombakha'ö Simoni mege hewisa ba wamöbörö wa no oroma dödö Lowalangi ba soi bö'ö si tenga niha Yahudi. Ohitö dödö-Nia ya'ia wamili ya'ira tobali banua-Nia dania.
44015015	Faudu da'ö ba zi no lafa'ele'ö ira sama'ele'ö. Börö me no tesura da'e,
44015016	Imane So'aya, 'Aefa da'ö ifuli tohare zui Ndra'o dania,' 'Ufuli U'otomosi mangawuli nomo Dawido si no adudu, ba Uhaogö gadudulania, ba Ufuli Ufasindro mangawuli;
44015017	ena'ö la'alui Zo'aya niha si toröi andrö, si fao soi tanö bö'ö si tenga niha Yahudi si no Ukaoni tobali tana khö-Gu.' Si manö niw̃a'ö Zo'aya,
44015018	si no mangombakha da'ö i'otarai wamöbörö."
44015019	Imane Yakobo, "Molo'ö era'eragu, böi tabusi dödö niha moroi ba soi bö'ö si tenga niha Yahudi sanou'ö ya'ira ba danga Lowalangi.
44015020	Ba hiza tasura khöra zura ba ta'amenesi ira ena'ö böi la'a gö si ra'iö si no labe'e sumange ba nadu, ba urifö si mane nitögi bagi, ba femanga ndro. Ba ena'ö la'aröu'ö ira ba gamuata wohoröhorö.
44015021	Börö me no ifa'ema Moze goroisa Lowalangi, i'otarai mböröta ba no tebaso ba nomo'omo wangandrö ero luo Sabato, ba teturiaigö ba mbanua misa."
44015022	Lahalö gangetula ira sinenge ba satua wamili ösa ba gotaluara nifatenge ba Gandriokhia awö ndra Faulo ba Yohane. Lafili Zila ba Yuda, nifotöi göi Barasaba. No sondrönia'ö zi darua andrö ba gotalua zamati ba Yeruzalema.
44015023	Lafa'ohe'ö sagörö zura si fao ba dengetenge andrö, si mane nösinia, "Ba dalifusö fefu si otarai soi bö'ö si tenga niha Yahudi, si toröi ba Gandriokhia, ba Ziria ba ba Gilikia. Fangowai si otarai ndra'aga, ira sinenge ba satua, talifusömi.
44015024	No marongo wa so ösa moroi ba gotaluama zi möi khömi ba lafawukaisi awö wa la'afökhöi högömi faoma famahaöra. Ba hiza tenga nifatengema ira wolau da'ö.
44015025	Börö da'ö no mamagölö ndra'aga ba no fao dödöma ba wamili ösa ba mafatenge ira khömi. Möi ira si fao talifusöda Faulo ba Baranaba ni'omasi'ö.
44015026	Si darua andre no latehegö nosora börö Zo'aya ya'ita Yesu Keriso.
44015027	Tobali, mafatenge Yuda ba Sila khömi. Ya'ira samösa zama'ema faoma fehede khömi duria nisura ba zura andre göi.
44015028	No fao dödö Geheha Lowalangi -- ba fao dödöma göi -- ena'ö böi mube'e noro dödömi zabölö abua moroi ba zoguna andre:
44015029	Böi mi'a gö si no mube'e sumange ba nadu; böi mi'a ndro, böi mi'a gurifö nitögi bagi, ba mi'aröu'ö ami ba wohorö. Na mi'aröu'ö ami ba da'e fefu, no mifalua zi sökhi. Ha irugi da'ö, Ya'ahowu!"
44015030	Ba me no mangona ira, tebua dengetenge andrö ba Gandriokhia. Lakaoni ena'ö owulo fefu mbanua Niha Keriso ba da'ö ba lafa'ema zura andrö.
44015031	Ba me labaso zura andrö banua Niha Keriso, omuso sibai dödöra ba zura andrö ba ba nösinia, ba terara dödöra.
44015032	Yuda awö Zila, si no sama'ele'ö göi, ara fahuhuo ira khö ndra talifusö samati ba Gandriokhia ba wamarou tödöra ena'ö so khöra wa'abarani.
44015033	Me no ara ma'ifu toröi Yuda ba Sila, mangawuli ira ba Yeruzalema ba lafa'ema wangowaira banua zamati ba Gandriokhia andrö khö zamatenge Yuda ba Sila. [
44015034	Ba hiza ihalö gangetula Sila wa'atoröi ba Gandriokhia.]
44015035	Toröi ndra Faulo ba Baranaba ba Gandriokhia. Mamahaö ira ba laturiaigö daroma li Zo'aya ba da'ö si fao niha bö'ö sato.
44015036	Lö ara aefa da'ö muhede Waulo khö Mbaranaba, "Tafuli ita wangondrasi ira talifusö samati khö Yesu ba mbanua fefu, si no irai möi ita no ba wanuriaigö Taroma Li Lowalangi; ena'ö ta'ila hewisa ira."
44015037	Omasi Mbaranaba wolohe awöra Yohane Mareko,
44015038	ba hiza molo'ö Faulo lö göna wolohe Mareko si lö omasi falulu halöw̃ö khöra me iröi ira ba Wamefilia.
44015039	Fakara sibai ndra Faulo faoma Baranaba irege fabali ira. Maoso Mbaranaba ihalö Mareko ba i'ohe ia woloyo numalö ba Zifirusi.
44015040	I'ohe Zila awönia Faulo ba mofanö ira me no latou'ö ira ba wa'omasi Lowalangi, ya'ira, talifusö ba Gandriokhia andrö.
44015041	Lafasui danö Ziria ba tanö Gilikia; la'abe'e'ö mbanua Niha Keriso ba da'ö.
44016001	Itohugö wofanönia Faulo ba Derebe, aefa da'ö numalö ba Lisitera. Ba da'ö so zolo'ö Yesu sotöi Timoteo. Niha Yahudi ninania, si faduhu tödö khö Yesu; ba Amania niha Yunani.
44016002	No si sökhi duria Dimoteo ba gotalua zamati ba Lisitera ba ba Ikoniu.
44016003	Omasi Waulo na fao khönia Dimoteo, andrö wa ifalua wamoto. Ilau zi manö, börö me la'ila ira niha Yahudi ba danö andrö, wa niha Yunani nama Dimoteo.
44016004	Ba zi dozi banua ni'ondrasira, lafa'ema ba niha si faduhu tödö ba da'ö gangetula si no lahonogöi ira sinenge ba ira satua ba Yeruzalema. La'amenesi ndra talifusö si no faduhu tödö andrö ena'ö la'o'ö gangetula andrö.
44016005	Itugu abölö wamati mbanua Niha Keriso, ba itugu ato ero ma'ökhö.
44016006	Lö Itehe Eheha Lowalangi möi Waulo ba Sila wanuriaigö taroma li Lowalangi ba propinsi Asia. Tobali latohugö wofanöra numalö ba danö Werigia ba Galatia.
44016007	Me larugi nola danö ba Misia, latandraigö we'amöi ba danö Mbitinia, ba hiza Itenaw̃a ira Eheha Lowalangi we'amöi ba da'ö.
44016008	Andrö latohugö wofanöra ba Misia ba ladölö ira ba Deroa.
44016009	Ba Deroa ba zi bongi oroma gangilata khö Waulo. Ba gangilata andrö oroma khönia samösa niha Makedonia si zizio fönania sangandrö sibai ena'ö numalö ia ba Makedonia ba wanolo ya'ira.
44016010	Me no aefa oroma khö Waulo gangilata andrö, i'anema'ö mama'anö ira we'amöi ba Makedonia. Si fao fa'aro dödö mahalö gangetula wa Lowalangi zamatenge ya'aga wanuriaigö Turia Somuso Dödö ba niha ba da'ö.
44016011	Maröi Deroa ba moloyo ndra'aga adölö ba Zamotarake, ba mahemolu da'ö numalö ba Neafoli.
44016012	Ma'otarai da'ö numalö ba Wilifi, sambua mbanua ba banua sebua ba Makedonia. Filifi no barö gamatöröw̃a Roma. Toröi ndra'aga mato ha'uga ngaluo ba da'ö.
44016013	Ba luo Sabato numalö ndra'aga ba zinga nungo nidanö baero mbawa göli mbanua, me ma'ila wa so nahia wangandrö niha Yahudi ba da'ö. Dumadao ndra'aga ba malau fahuhuo ba khö ndra ira alawe si no owulo ba da'ö.
44016014	Samösa ba gotaluara zaniaga nukha sobowo doru, sotöi Lidia soroi Diatira. Sangomasi'ö Lowalangi ia, ba I'o'ou ia So'aya ena'ö itema'ö hadia nifahaö Waulo khönia.
44016015	Tebayagö idanö Lidia ba si sambua omo ya'ira. Me no aefa tebayagö idanö ia ikaoni ndra'aga. Imane, "Na miw̃a'ö tödömi sindruhundruhu no faduhu dödögu khö Yesu, ba mitabu miförö ba nomogu." Ba i'andrö sibai ena'ö ma'o'ö niw̃a'önia.
44016016	Samuza ma'ökhö me möi ndra'aga ba nahia wangandrö, falukha ndra'aga samösa nono alawe, sawuyu. No ifatörö eheha si ra'iö nono alawe andrö, irege tola ifa'ele'ö ngawalö zalua ba ginötö si so miföna. Ba wama'ele'ö waöwaö wa'auri niha, mohare sebua zokhö ya'ia ibe'e.
44016017	Lö aetu i'o'ö ndra'aga awö Waulo ira alawe andrö ba mu'ao ia imane, "Enoni Lowalangi Fondrege Zebua ndra niha andrö! Tohare ira wangombakha khömi hewisa ena'ö te'orifi ami!"
44016018	Mato ha'uga ngaluo lö aetu mu'ao'ao ndra alawe andre. Mofönu Waulo, andrö ifakhölö ia ba imane ba geheha andrö, "Ba döi Yesu Keriso uw̃a'ö ofanö moroi ba ndra alawe andrö." Ba i'anema'ö iröi eheha ndra alawe andrö.
44016019	Ba me la'ila sokhö ira alawe andrö no aheta gumbu wangaluira, ba lara'u Waulo ba Sila, lafondröni hakhi ira la'ohe föna zamatörö.
44016020	La'ohe Waulo awö Sila föna ndra samatörö ba niha Roma, ba lamane, "Niha Yahudi ndra niha andre. Lafawukaisi mbanua khöda.
44016021	La'o'ou niha wolo'ö amuata si fatimba ba huku khöda, ya'ita niha Roma. Tebai tatema ba tebai ta'o'ö gamuata andrö!"
44016022	Fao göi niha sato wo'angadugö sinenge si darua andrö; lasika nukha ndra Faulo ba Sila ira samatörö ba lafaböbözi'ö ira.
44016023	Me no aefa laböbözi sabölöbölö ira, labe'e ira bakha ba gurunga. Labe'e li khö zatua sanaro ba gurunga ena'ö lahaogö sibai wozago ya'ira.
44016024	Börö wareta nitemania andrö maoso zatua sanaro ibe'e ira ba gurunga tanö si bakha sibai ba lakalo gahera.
44016025	Mato tölu wongi mangandrö ndra Faulo ba Sila awö wa manunö ira wanuno Lowalangi. Lafondrondrongo niha nikuru tanö bö'ö wanunöra.
44016026	I'anema'ö so ndruru danö sabölöbölö sibai, irege mudögö danedane gurunga andrö. Teboka fefu mbawa ndruhö gurunga ba aefa fefu rate samöbö ahe niha gurunga.
44016027	Tokea zatua sanaro andrö ba maoso ia. Me i'ila no oi teboka mbawa ndruhö gurunga, isöbi wödania ba wamunu ya'ia samösa börö me iwalinga no ahori moloi niha gurunga fefu.
44016028	Ba hiza mu'ao Waulo, ebua linia imane, "Böi bunu ndra'ugö! No so ndra'aga ba da'e fefu!"
44016029	I'andrö wandru satua zanaro andrö ba ilau fagohi numalö si bakha, ba alau ia tou föna ndra Faulo ba Sila si fao fanizinizi.
44016030	Aefa da'ö i'ohe ira baero moroi ba gurunga ba imane, "He Tuha, hewisa ena'ö tola te'orifi ndra'o?"
44016031	Latema linia Faulo ba Sila lamane, "Amati khö Zo'aya Yesu! Ba te'orifi ndra'ugö -- awö nösi nomou fefu!"
44016032	La'ombakha'ö daroma li Zo'aya ira Faulo ba Sila khö zatua sanaro gurunga andrö awö zi sambua omo ya'ira.
44016033	Ba zi tölu wongi andrö, i'ohe ira moroi ba gurunga ba ihaogö wamöbö sokhora. Ba i'anema'ö tebayagö idanö fefu nösi nomonia.
44016034	Aefa da'ö i'ohe ndra Faulo ba Sila ba nomonia ba ibe'e göra. Omuso sibai dödönia awö zi sambua omo ya'ira börö me no si faduhu tödö khö Lowalangi ira iada'e.
44016035	Mahemolu da'ö lafatenge ndra folisi ira samatörö niha Roma ba wama'ema fareta ena'ö la'efa'ö Waulo ba Sila.
44016036	I'ombakha'ö satua zanaro ba gurunga da'ö khö ndra Faulo. Imane, "He Tuha, no labe'e wareta samatörö niha Roma ena'ö te'efa'ö ami. Tola mofanö ami iada'e. Ya'ahowu ami ba lala!"
44016037	Ba hiza imane Faulo khö ndra folisi andrö, "Banua Roma ndra'aga. Lö na mufatörö huku khöma, ba no laböbözi ndra'aga föna niha sato me labe'e ndra'aga bakha ba gurunga. Ba iada'e lafofanö manö ndra'aga? Lö matehe! Mikaoni zamatörö banua Roma andrö akha möi ira ba da'e ba wangefa'ö ya'aga."
44016038	La'ombakha'ö ira folisi niw̃a'ö Waulo andrö khö ndra samatörö banua Roma. Me larongo ira samatörö andrö wa ono mbanua Roma ndra Faulo ba Sila, tobali ata'u ira.
44016039	Möi ira mangandrö fa'ebolo dödö khö ndra Faulo ba Sila, ba lafasao ira numalö baero moroi ba gurunga, ba la'andrö ena'ö laröi mbanua andrö.
44016040	Laröi gurunga andrö ira Faulo ba Sila numalö ba nomo Lidia. Ba me falukha ira ndra niha samati ba da'ö, ba lafarou dödöra ba aefa da'ö mofanö ndra Faulo ba Sila.
44017001	Latohugö wofanö ira Faulo ba Sila latörö Gamefipoli awö Gafolonia ba larugi Desalonika. Ba da'ö so gosali ba niha Yahudi.
44017002	Möi Waulo ba gosali andrö -- si mane si to'ölö nilaunia na so gosali niha Yahudi -- fahuhuo ia ba niha si so ba da'ö sanandrösa ba Mbuku Ni'amoni'ö. Tölu kali luo Sabato ilau zi manö.
44017003	Modanedane ba Mbuku Ni'amoni'ö i'ombakha'ö ba i'oroma'ö wa Razo Sangorifi andrö si no Ifabu'u Lowalangi lö tola lö tefakao ba ifuli auri mangawuli moroi ba wa'amate. Imane Faulo, "Yesu nituriaigögu khömi, no Ya'ia Razo Sangorifi andrö nifabu'u."
44017004	So ösa zi faduhu tödö, ba maoso ira la'o'ö Waulo ba Sila; si manö göi ato niha Yunani sangata'ufi Lowalangi, ba ato ndra alawe sotöi ni'ata'ufi ba mbanua andrö.
44017005	Ba hiza afökhö dödö niha Yahudi. Lakaoni niha si lö halöhalöw̃ö ba lala ba tobali ira ngawawa niha samawukaisi. Lafawukaisi zi sagörö banua andrö ba lasuwö nomo Yaso ba wangalui Faulo ba Sila, börö me omasi ira la'ohe baero Waulo ba Sila föna niha sato.
44017006	Ba hiza lö lasöndra Waulo ba Sila, irege lasöbi Yaso ba samati bö'ö la'ohe föna ndra samatörö ba mbanua andrö. Mu'ao ira lamane, "Samawukaisi niha andre gofu heza! Hiza, so ira iada'e ba mbanuada,
44017007	ba no itema ira Yaso ba nomonia. No sanawö huku Kaisaro Roma ira, börö me lamane so nasa razo tanö bö'ö sotöi Yesu."
44017008	Tobali dödö niha sato awö ndra samatörö ba wehedera andrö.
44017009	La'andrö ira samatörö khö Yaso awö zamati bö'ö ena'ö labe'e gefe si tobali lohelohe dödö. Aefa da'ö awena la'efa'ö ira.
44017010	Ba zi bongi da'ö, lafatenge ndra Faulo ba Sila ira samati numalö ba Mberea. Me larugi da'ö numalö Waulo ba Sila ba gosali niha Yahudi.
44017011	Abölö sökhi dödö niha Mberea moroi ba niha Desalonika. Si fao fa'omasi lafondrondrongo duria sanandrösa khö Yesu, ba ero ma'ökhö la'alui ba Mbuku Ni'amoni'ö hadia sindruhu wamahaö Waulo andrö.
44017012	Ato ba gotaluara zi faduhu tödö khö Yesu, ba ato göi ndra salaw̃a ba niha Yunani, zi faduhu tödö; he ira alawe ba ira matua göi.
44017013	Me larongo niha Yahudi ba Desalonika wa no ituriaigö daroma li Lowalangi Faulo ba Mberea, tohare ira ba Mberea ba lafawe'e niha irege lö fa'ahono dödöra.
44017014	La'alio'ö lafasao Waulo ba zinga nasi ira talifusö ba Mberea andrö. Ba Sila awö Dimoteo toröi nasa ba mbanua andrö.
44017015	Me no lafasao Waulo irugi Atena ba mangawuli ndra talifusö andrö ba Mberea la'ohe goroisa Waulo ena'ö la'alio'ö la'o'ö ia ira Sila ba Timoteo.
44017016	Gasagasa wombaloi Waulo ira Sila ba Timoteo, abu dödönia wamaigi banua andrö safönu adu.
44017017	Börö da'ö ba gosali, fahuhuo Waulo khö ndra niha Yahudi awö niha tanö bö'ö samosumange Lowalangi ba da'ö. Si manö göi ba fasa misa, ero ma'ökhö fahuhuo ia ba niha si so ba da'ö.
44017018	Ba fada'aw̃a khönia ndra guruguru Efikuro ba Sitoa. So ba gotaluara zanguma'ö, "Hadia ni'ila niha da'a? Ha ma'ifu wa'atuatuania, ba no ebua sibai mbawania!" So ösa göi zanguma'ö, "Ituriaigö lowalangi soi bö'ö." Law̃aö da'ö börö, me fahuhuo Waulo sanandrösa khö Yesu ba sanandrösa ba wemaoso moroi ba wa'amate.
44017019	La'ohe Waulo ba nahia wa'owulora ba Hili Areofage. Ba da'ö lamane khönia, "Omasi ndra'aga ma'ila wamahaö si bohou ni'ombakha'ömö andrö.
44017020	Börö me lö irai marongo tögi dalingama ni'ombakha'ömö. Andrö wa omasi ndra'aga ma'ila hadia geluahania." (
44017021	Fefu niha ba Atena awö niha si fatewu ba da'ö omasi lahorigö ginötöra ba wamondrongo awö wamahuhuosi ngawalö hadia ia zi bohou.)
44017022	Muzizio Waulo föna niha sowulo ba Areofage andrö, imane, "He ya'ami niha Atena! Aboto ba dödögu wa no niha samosumange lowalangi ami.
44017023	Me ufanörönörö ndra'o ba zi fasui mbanua andre khömi ba uhaogö wamaigi nahinahia wangandrö, ba u'ila sambua nahia wame'e sumange; ba nahia andrö no musura, 'Khö Lowalangi si lö ta'ila.' Lowalangi nifosumangemi da'ö, si lö mi'ila andrö, Ya'ia andrö nituriaigögu khömi.
44017024	Lowalangi somböi ulidanö andre awö nösinia, Ya'ia Zo'aya sokhö banua ba ulidanö. Lö toröi Ia ba nomo'omo nifazökhi danga niha.
44017025	Lö göi moguna khö-Nia wanolo soroi niha, börö me Ya'ia zame'e fa'auri ba hanuhanu awö fefu ngawalö hadia ia ba niha.
44017026	Moroi ba zi samösa niha Ifazökhi fefu soi ba Ifatenge ira wangiagö si sagörö ulidanö. Ya'ia göi zangahonogöi i'otarai mböröta, hawa'ara ba heza auri ira.
44017027	Ilau fefu da'ö Lowalangi ena'ö la'alui Ia. Ma'atö falukha ira khö-Nia ba wangalungaluira Ya'ia andrö. Sindruhunia lö aröu Lowalangi moroi khöda zamösana.
44017028	Si mane niw̃a'ö niha, 'Auri ita, maliw̃a ita ba so ita ba gulidanö andre börö wa'abölö-Nia.' Si mane niw̃a'ö zanunö andrö khömi göi. Lamane, 'Ono-Nia fefu ita.'
44017029	Tobali, börö me ono Lowalangi ita, ba böi tafaomagö Lowalangi ba nadu ana'a ma adu firö ba ma adu kara nifazökhi dali wa'atuatua niha.
44017030	No I'olifuagö Lowalangi ginötö wa'abododa andrö, ba hiza iada'e I'o'ou niha fefu ba zi sagörö ulidanö ena'ö lafalalini gera'erara, laröi horöra.
44017031	No Ihongöi ginötö wanguhuku zi sagörö ulidanö andrö si fao fanguhuku satulö. Halöw̃ö andrö nihalö niha si no Ifili Lowalangi. Ba ena'ö faduhu dödö niha ba da'ö, andrö wa I'orifi mangawuli Lowalangi niha andrö moroi ba wa'amate!"
44017032	Ba me larongo wa tola auri mangawuli moroi ba wa'amate, so ba gotaluara zo'igi'ö Faulo. Ba so göi zanguma'ö, "Omasi ndra'aga marongo moroi khöu da'e nasa."
44017033	Ba iröi gowuloa andrö Faulo.
44017034	Ba so ba gotaluara zi fao tödö khö Waulo ba si faduhu tödö khö Yesu, ya'ia da'ö: Dionizio, ndrotondroto zohalöw̃ö ba Areofage, ba samösa ndra alawe sotöi Damari, ba tanö bö'önia.
44018001	Aefa da'ö iröi Atena Faulo numalö ia ba Gorindro.
44018002	Falukha ia ba da'ö samösa niha Yahudi sotöi Akila, si otarai danö Wondro. Awena so Akila moroi ba Gitalia, si fao fo'omonia Firisikila. Börö me ifofanö Kaizaro Kalaudio fefu niha Yahudi moroi ba Roma, wa tohare ira ba Gorindro. Möi Waulo wamalukhaisi ya'ira,
44018003	toröi ia ba da'ö, falulu halöw̃ö ira, börö me fagölö lala wangaluira Waulo, wamazökhi oloso soguna ba nose.
44018004	Ba ero luo Sabato, möi Waulo fahuhuo ba gosali ena'ö faduhu dödö niha Yahudi awö niha Yunani khö Yesu.
44018005	Me larugi Makedonia ira Sila ba Timoteo, i'oguna'ö ginötönia fefu Faulo ba wangombakha Turia soroi Lowalangi ba niha Yahudi, wa Yesu andrö no Razo Sangorifi nifabu'u Lowalangi.
44018006	Ba börö me lö aetu lalaw̃a ba la'o'aya ia, andrö wa'i'anotogö gawugawu ba nukhania Faulo si tobali tandra wamangelama ya'ira ba zala andrö. Imane, "Na mosikho ami, salami samösa! I'otarai da'e numalö ndra'o ba soi bö'ö si tenga niha Yahudi."
44018007	Iröi ira Faulo ba toröi ia ba nomo ba zinga gosali andrö. Niha soi bö'ö si tenga niha Yahudi zokhö omo andrö, ba sangomasi'ö Lowalangi ia. Tito Yuso döi niha andrö.
44018008	Kerifo, satua gosali awö nösi nomonia fefu no si faduhu tödö khö Yesu So'aya. Ba ato nasa niha ba Gorindro tanö bö'ö samondrondrongo turia andrö zi faduhu tödö khö Yesu ba lafabayagö'ö idanö ira.
44018009	Samuza me bongi, Imane So'aya khö Waulo ba gangilata, "Böi ata'ufi! Hede manö, böi bato.
44018010	Fao Ndra'odo khöu. Tebai lalau khöu hadia ia, börö me ato niha khö-Gu ba mbanua andre."
44018011	Börö da'ö toröi Waulo ba Gorindro döfi a matonga, ba mamahaö taroma li Lowalangi ia ba niha.
44018012	Me tobali gubernur ba Nakhaya Galio andrö, ha sara dödö niha Yahudi wolaw̃a Faulo ba wolohe ya'ia ba gödo wanguhuku.
44018013	Lamane wangadu, "Ifawe'e zato niha andre ena'ö lafosumange Lowalangi, molo'ö oroisa si faehu moroi ba huku Moze!"
44018014	Me itema li ena'ö Faulo, i'anema'ö imane Galio ba niha Yahudi, "He niha Yahudi! Na fangadu andre folaw̃a ba ma si lö atulö, ebolo dödögu wamondrongo fangadumi.
44018015	Ba hiza, da'e no fasosota sanandrösa ba wehede, töitöi ba ba hukuhukumi samösa! Börö da'ö mibato sa'ae. Lö fao dödögu wamatunö si mane da'e!"
44018016	Ba ifofanö ira baero Galio.
44018017	Lara'u Zotene, satua gosali andrö, labözi ia föna meza wanguhuku. Ba lö ba dödö Galio fefu da'ö.
44018018	Aefa da'ö ara nasa toröi Waulo ba Gorindro. Aefa da'ö i'angonaisi niha samati ba da'ö, moloyo ia si fao Firisikila ba Akila numalö ba Ziria. Ba Kengekirea, itöwö mbunia Faulo, nifotuwunia börö wawu'usa linia khö Zo'aya.
44018019	Me larugi Nefeso, iröi Wirisikila ba Akila Faulo, möi ia bakha ba gosali ba fahuhuo ia ba niha Yahudi si so ba da'ö.
44018020	La'andrö khönia ena'ö toröi ia khöra nasa, ba hiza lö omasi ia.
44018021	Ba hew̃a'ae si manö, me mofanö ia, imane, "Na Itehegö Lowalangi, mangawuli ndra'o zui ba da'e." Me no aefa iw̃a'ö da'ö, moloyo ia numalö ba Nefeso.
44018022	Me möi ia tou ba Kaizarea, numalö ia ba Yeruzalema ba wangowai banua Niha Keriso ba da'ö, aefa da'ö idölö ia numalö ba Gandriokhia.
44018023	Me no toröi ia ba zi hawa'ara ba da'ö, mofanö ia ba we'amöi ba mbanua Galatia ba Ferigia ba wanga'aro'ö tödö niha samati ba da'ö.
44018024	Gasagasa da'ö, tohare ba Nefeso samösa niha Yahudi si tumbu ba Alesandria, sotöi Afolo. Sonekhe wahuhuosa ia ba satuatua ba nösi Mbuku Ni'amoni'ö,
44018025	ba no tefahaö ba wa'aboto ba dödö ba wamahaö sanandrösa khö Yesu. I'oigö dödönia ba ihaogö wamahaö sanandrösa khö Yesu, hew̃a'ae famayagö idanö khö Yohane zaboto ba dödönia.
44018026	Fahuhuo Afolo ba gosali si fao fa'abarani. Ba me larongo wamahaönia ira Firisikila ba Akila, la'ohe ia ba nomora. Lahaogö wangombakha khönia zabölö atulö sanandrösa ba nifakhoi Lowalangi ba wangorifi niha khö Yesu.
44018027	Aefa da'ö omasi möi Afolo ba Nakhaya. Ba labe'e zura samati khö Yesu moroi ba Nefeso, lafa'ohe'ö khö ndra talifusö ba Nakhaya ena'ö latema'ö Afolo faoma fa'omuso dödö. Ba me irugi Nakhaya Afolo, oroma wa moguna watolosania ba niha sato si faduhu tödö khö Yesu börö wa'ahakhö dödö Lowalangi.
44018028	Ba wa'atuatuania, ikalaisi Afolo ndra niha Yahudi ba wahuhuosa. I'oroma'ö moroi ba Mbuku Ni'amoni'ö wa Yesu andrö no Razo Sangorifi si no mufabu'u.
44019001	Gasagasa we'aso Afolo ba Gorindro, idörödöröi mbanua ba danö misa Faulo, ba awena irugi Nefeso. Ba falukha ia ba da'ö ösa zi no faduhu tödö khö Yesu.
44019002	Isofu khöra, imane, "Hadia, no mitema Geheha Lowalangi me faduhu dödömi khö Yesu?" Latema li lamane, "Lö'ö. Balö na'i irai marongo wa so Geheha Lowalangi."
44019003	Isofu Faulo imane, "Na si manö, hewisa wamayagö idanö ya'ami?" Latema li lamane, "Faoma famayagö idanö khö Yohane."
44019004	Ba imane Faulo, "Ibayagö idanö niha Yohane ba wangoroma wa no lafalalini gera'erara ba laröi horöra niha. Ba hiza lö mamalö i'ombakha'ö Yohane ba niha Gizera'eli wa lö tola lö mamati ira ba niha si tohare moroi furinia, ya'ia Yesu."
44019005	Me larongo da'ö, lafabayagö'ö ira idanö ba döi Yesu So'aya.
44019006	Ba me itufa ira tangania Faulo, Ifatörö ira Eheha Lowalangi, ba fahuhuo ira ba li bö'ö awö wa lafa'ema duria soroi Lowalangi.
44019007	Fa'atora fefu so mato felendrua niha.
44019008	Tölu waw̃a wa'ara lö aiw̃ö fahuhuo manö Waulo ba niha sato ba gosali ba ifaduhu'ö khöra wa Ifasindro wamatörö-Nia Lowalangi ba gulidanö andre.
44019009	Ba so ösa zabe'e högö ba lö edöna faduhu dödöra. Föna niha sato la'o'aya wamahaö sanandrösa ba nifakhoi Lowalangi ba wangorifi niha khö Yesu. Börö da'ö iröi ira Faulo, ba numalö ira ba nahia zekola Dirano si fao ira sinenge Yesu. Fa'ema'ema li ira niha sato ba da'ö ero ma'ökhö.
44019010	Lö aetu'aetu ilau zi manö döfi wa'ara irege fefu niha si so ba danö Asia, he niha Yahudi ba niha soi bö'ö, ahori larongo Daroma Li Zo'aya.
44019011	Ilau zahölihöli dödö si lö harumani Lowalangi ba khö Waulo.
44019012	Na saembutanga ma zui böbö löwilöwi si no irai ifake Faulo la'ohe ba niha sofökhö, döhö wökhöra, ba aheta khöra mbekhu si lö sökhi.
44019013	So ösa göi ndruku niha Yahudi si möi misa wamofanö bekhu si lö sökhi moroi ba niha. Latandraigö ira duku andrö wamake töi Yesu wamofanö bekhu. Lamane ba mbekhu si lö sökhi andrö, "Ba döi Yesu nituriaigö Waulo andrö, ufofanö ndra'ugö!"
44019014	Fitu ndraono matua ono zalaw̃a gere, sotöi Sikew̃a, zamalua da'ö.
44019015	Ba imane bekhu si lö sökhi andrö khöra, "U'ila Yesu ba u'ila göi Waulo, ba haniha ami andre?"
44019016	Ifanaoka ia niha nira'u mbekhu andrö, ira'u ba ibago ira fefu irege lalau moloi moroi ba nomo andrö, oi mesokho ba lö nukhanukhara börö me isika nukha andrö moroi ba mbotora.
44019017	Ba larongo ngawalö zalua andrö ira niha Yahudi fefu awö niha moroi ba soi bö'ö si toröi ba Nefeso, tobali ata'u ira. Itugu lasunosuno döi Zo'aya Yesu.
44019018	Ato zi no faduhu tödö khö Yesu zi möi mamaduhu'ö föna niha sato fefu gamuatara.
44019019	Ba ya'ira si to'ölö ba wakelemusa la'owuloi mbuku gelemura ba latunu föna niha sato. Fa'ebua mböli mbukubuku andrö na la'owuloi fefu so mato lima wulu ribu rufia firö.
44019020	Ba zalua andrö itugu tehöngö daroma li Zo'aya ba itugu mofa'abölö.
44019021	Me no aefa zalua andrö fefu, ba ifatenge niha Faulo we'amöi ba Makedonia awö ba Nakhaya. Imane Faulo, "Aefado ba da'ö numalö ndra'o göi ba Roma."
44019022	Ifatenge darua dohutohu dangania Faulo, ya'ia Dimoteo ba Eraso, we'amöi ba Makedonia, gasagasa we'asonia nasa ba danö Asia.
44019023	Ba ginötö da'ö alua wawukasa sabölöbölö ba Nefeso sanandrösa ba wamahaö Yesu.
44019024	Ba mbanua andrö so tuka wirö sotöi Demeterio samazökhi osali nahia Garitemi famaedo Lowalangi andrö. Tobali fangalui sebua da'ö ba zohalöw̃ö khönia.
44019025	Börö da'ö i'owuloi zohalöw̃ö khönia awö duka wirö tanö bö'ö, ba imane, "He ira talifusö! No aboto ba dödömi wa tesöndra zoguna khöda ba halöw̃ö andre.
44019026	No mi'ila ba mirongo samösa nifalua Waulo andrö. No imane wa lowalangi nifazökhi niha, tenga lowalangi. Ba ato zi faduhu tödö ba wamahaönia, arakhagö sagörö tanö Asia.
44019027	Lualuania obou döi halöw̃öda andre. Ba baero da'ö, lahundrahundragö, ba lö ba dödö niha sa'ae gosali Garitemi famaedo lowalangi andrö; ba hiza no lowalangi nifosumange niha fefu ba Asia ia awö ba zi sagörö ulidanö!"
44019028	Tobali aukhu dödö niha sato me larongo da'ö ba mu'ao ira lamane, "Sauri Garitemi, lowalangi mbanua Nefeso andrö!"
44019029	Itugu fawuka zi sambua banua andrö. Lara'u Gayo ba Arisaro niha Makedonia awö'awö Waulo ba lala, ba lasöbi ira numalö ba danö lafa sebua ba mbanua andrö.
44019030	Edöna Waulo fao khöra, ba hiza latenaw̃a ia niha si faduhu tödö khö Yesu si so ba da'ö.
44019031	So ösa ndra salaw̃a ba danö Asia, si fahuwu khö Waulo, lafatenge niha wangombakha ena'ö böi iforoma'ö ia ba danö lafa andrö.
44019032	Gasagasa da'ö tobali fawuka niha sato sowulo ba danö lafa andrö. So zi'ao sanguma'ö si mane, ba so zi'ao sanguma'ö si manö, börö me ato ba gotaluara zi lö aboto ba dödö hana wa owulo ira ba da'ö.
44019033	So ösa zanguma'ö tödöra, Alesandro mbörö, me ya'ia ni'ohe ndra niha Yahudi föna. I'andrö faoma kode Alesandro ena'ö labe'e ginötö khönia wamu'a ba hulunia föna niha sato.
44019034	Ba me la'ila wa niha Yahudi ia, ha sara lira we'ao lamane, "Sauri Aritemi, lowalangi niha Nefeso!"
44019035	Ba gafuriata, tola lafahono niha sato andrö ira salaw̃a zamatörö ba mbanua andrö. Imane, "He ya'ami banua Nefeso! Dozi niha no oi aboto ba dödöra wa ba Nefeso terorogö gosali Garitemi awö gara ni'amoni'ö satoru moroi ba mbanua.
44019036	Samösa lö si tola mowu'ai da'ö. Börö da'ö mihonogö ami ba böi milau hadia ia zi lö göna.
44019037	Mi'ohe niha andre tenga börö wa no larabu gosali ma zui no la'o'aya lowalangida.
44019038	Na so wangadu Demeterio awö zohalöw̃ö khönia, akha lafa'ema wangadu andrö ba zanguhuku. So rafe zanguhuku ba so ndra sanguhuku ba samatörö ba da'ö.
44019039	Ba na so danö bö'ö somasi ami, ba te'asiwai da'ö ba walukhata satulö föna niha sato.
44019040	Börö me hadia zalua ma'ökhö andre tola tobali famakikoda. Tola tobali folaw̃ada, me lö danedane khöda wamalua famawukaisi andre."
44019041	Me no aefa iw̃a'ö da'ö, ifofanö niha sato fefu salaw̃a ba zamatörö andrö ena'ö mangawuli ira ba nomora zamösana.
44020001	Me no ifuli ahono Nefeso, i'owuloi mangawuli Faulo mbanua Niha Keriso ba ibe'e wamarou dödö khöra. Aefa da'ö i'angonasi ira ba itohugö wofanönia numalö ba Makedonia.
44020002	Itöröi mbanubanua ba Makedonia ba oya ibe'e menemene ba zamati khö Yesu si so ba da'ö ba wamarou tödöra. Aefa da'ö numalö ia ba Yunani.
44020003	Tölu waw̃a wa'ara toröi ia ba da'ö. Ba me moloyo ia numalö ba Ziria ena'ö, ba so duria wa no mamagölö niha Yunani wamunu ya'ia. Börö da'ö ihalö gangetula wangawuli sanörö ba Makedonia.
44020004	Fao awönia Zofatero ono Wiro banua Mberea; si manö göi Arisaro ba Sekundro banua Desalonika, ba Gayo banua Derebe. Si manö göi Dimoteo, Tikhiko ba Terofimo moroi ba danö Asia.
44020005	No la'ofönai'ö ira ba labaloi ndra'aga ba Deroa.
44020006	Me no aefa Gowasa Roti si Lö Mu'aisöni, moloyo ndra'aga maröi Wilifi. Lima hari aefa da'ö falukha ndra'aga ba Deroa. Toröi ndra'aga samigu ba da'ö.
44020007	Owulo ndra'aga bongi migu ba manga ndra'aga ba wa'atalifusöta. Fahuhuo Waulo ba zato börö me omasi mofanö ia mahemolu da'ö. Fahuhuo manö Waulo irugi talu mbongi.
44020008	Ato dome ba mbate'e tanö yaw̃a andrö ba nahia wa'owuloma.
44020009	No mudadao samösa nono matua sotöi Eutikho ba zandrela. Börö me lö aetu'aetu wahuhuosa Waulo, irege manuköu sibai nono matua andrö, mörö ia ba zandrela, ba aekhu ia si tou moroi ba nahia wa'owuloma, ba nga'ötö si tölu. Me lafazaw̃a ia, ba no mate.
44020010	Numalö mitou Waulo, ifaöndrö ia ba italagui nono matua andrö. Imane Faulo, "Böi mibusi tödö, auri ia nasa!"
44020011	Ifuli ia miyaw̃a Faulo, ibagibagi roti, ba manga ira fefu. Me no ara fahuhuo Waulo irugi moluo, awena mofanö ia.
44020012	La'ohe nono matua andrö ba nomora, no auri. Omuso ba terara sibai dödöra.
44020013	Numalöga ba göfa ba moloyo ndra'aga numalö ba Gaso ba wamaondragö Faulo ba da'ö. Imanö wangahonogöi fofanönia, börö me itörö tanö we'amöi ba da'ö.
44020014	Me no falukha ba Gaso, möi ba göfa Waulo ba moloyoga numalö ba Metilene.
44020015	Moroi ba da'ö mafuli moloyo, ba mahemolunia ofeta ndra'aga ba nahia gametahö Khio. Sara wongi aefa da'ö marugi Zamo, ba sara ngaluo aefa da'ö marugi Miletusi.
44020016	No ihonogöi Faulo wa lö tebatoga ba Nefeso, ena'ö böi mahori ginötö ba Asia. Afu'afunia irugi Yeruzalema ba luo gowasa Fendrakose.
44020017	Moroi ba Miletusi ifa'ohe'ö Faulo duria ba Nefeso. I'andrö ena'ö falukha ia ba zatua mbanua Niha Keriso ba da'ö.
44020018	Me larugi, imane Faulo khöra, "He ya'ami ira talifusö. No mi'ila hewisa wa'aurigu ba gotaluami i'otarai luo tohare ndra'o ba Asia.
44020019	Si fao fangidengide'ö ba taw̃a hörö mohalöw̃ö ndra'o khö Zo'aya bakha ba wamakao nitaögögu börö wa'alösökhi niha Yahudi.
44020020	No aboto ba dödömi wa lö ulaw̃ösi wangombakha hadia zoguna khömi. Ufahaö ami ba nahia wamahaö niha sato awö ba nomo.
44020021	Ube'e wamangelama ba niha Yahudi awö ba niha soi bö'ö ena'ö laröi horöra, lafalalini gera'erara, ba möi ira khö Lowalangi, ba mamati khö Yesu So'aya.
44020022	Ba wolo'ö fareta Geheha Lowalangi wa möi ndra'o ba Yeruzalema. Ba lö u'ila hadia zi göna ya'odo ba da'ö.
44020023	Awai ni'ilagu wa ba zi dozi banua, no i'ombakha'ö sibai khögu Eheha Lowalangi wa möi ndra'o ba gurunga ba tefakao dania.
44020024	Ba hiza lö ba dödögu wa'aurigu andre, asala tola u'asiwai halöw̃ö nifaduhusi tödö Yesu So'aya khögu ba asala lö faröi ndra'o irugi gamozua wa'aurigu ba wanuriaigö Turia Somuso Dödö fa'ebua dödö Lowalangi andrö.
44020025	No u'ondrasi fefu ami ba no uturiaigö Wamatörö Lowalangi andrö. Ba u'ila iada'e wa lö falukha ndra'o khömi sa'ae.
44020026	Börö da'ö uw̃a'ö sibai khömi ma'ökhö andre wa na so zi tekiko ya'ami dania, ba tenga salagu sa'ae da'ö.
44020027	Lö irai uröi halöw̃ögu ba wangombakha khömi fefu era'era Lowalangi.
44020028	Andrö mihaogö ami ba mifaigifaigi göi mbanua Niha Keriso nitou'ö Geheha Lowalangi khömi ba wamaigimaigi; börö me no tefataro ami samaigimaigi banua Niha Keriso andrö. Akha mifaigifaigi mbanua Niha Keriso andrö hulö gubalo samaigimaigi biribirinia, börö me no I'öli Lowalangi mbanua Niha Keriso andrö faoma fa'amate nono-Nia samösa.
44020029	Na no mofanö ndra'o, lö tola lö'ö tohare nasu gatua safaito ba gotaluami. Ba tobali ö nasu gatua niha andrö nikubaloimi.
44020030	Ba gotaluami na'i tesöndra niha sangombakha turia si lö atulö. Lalau zi manö ena'ö elungu zamati khö Yesu andrö, ba la'o'ö ira.
44020031	Börö da'ö böi miförö! Mitörötörö tödömi wa tölu fakhe wa'ara lö tebato wamahaögu ya'ami, bongi ma'ökhö si fao taw̃a hörö.
44020032	Iada'e utou'ö ami ba danga Lowalangi ena'ö Irorogö ami ba duria wa'ebua dödö-Nia andrö. So kuaso khö Lowalangi wangabölö'ö ya'ami ba Ibe'e khömi howuhowu si no Ihönagö ba mbanua-Nia fefu.
44020033	Lö irai u'alui gefe ba ma nukha moroi ba niha.
44020034	Aboto ba dödömi, wa faoma fa'abölögu samösa mohalöw̃ödo wangalui soguna khögu awö nawögu si faofao khögu.
44020035	Ba ngawalö hadia ia no ube'e dumaduma khömi wa ba wa'abölö wohalöw̃öda si mane da'e lö tola lö'ö tatolo niha si tebai. Lö tola lö'ö tatörö tötöda hadia zi no Iw̃a'ö samösa Yesu, 'Abölö ohahau dödö niha ba wame'e moroi ba wanema!' "
44020036	Me no aefa fahuhuo Waulo, faoma labalöduhini danö wangandrö.
44020037	Me'e ira fefu ba latalagui Waulo ba la'angonasi ia.
44020038	Abölöbölö wa'abu dödöra me iw̃a'ö Faulo wa lö la'ila ia sa'ae dania. Lafasao ia irugi göfa.
44021001	Mangona ndra'aga ba zatua ba mbanua Niha Keriso ba Nefeso. Aefa da'ö maröi ira. Moloyo ndra'aga madölöga ba hulo Gose; ba mahemolu da'ö marugi hulo Rodo. Moroi ba da'ö madölö ndra'aga woloyo numalö ba Watara.
44021002	Ba Watara masöndra göfa si numalö ba Wenisia. Möiga yaw̃a ba göfa andrö ba tebua ndra'aga.
44021003	Ba no moloyoga irege ma'ila hulo Zifirusi tanö ba gamberama; ba hiza madölö ndra'aga woloyo numalö ba Ziria. Manao ndra'aga ba Diro, börö me ba da'ö ibe'e tou nösi göfa nitöröma andrö.
44021004	Ba nahia andrö möi ndra'aga wamalukhaisi niha si faduhu tödö khö Yesu, ba toröi ndra'aga khöra samigu wa'ara. Moroi ba wanuturu Geheha Lowalangi, la'amenesi Waulo ena'ö böi möi ia ba Yeruzalema.
44021005	Ba me ahori ginötö we'asoma ba da'ö, maröi ira ba wanohugö fofanöma. Lafasao ndra'aga banua Niha Keriso ba da'ö, fao wo'omora ba iraonora, irugi baero mbanua. Ba zinga nasi matuhi danö fefu wangandrö.
44021006	Aefa da'ö fara'ura'u tanga ndra'aga. Möi ndra'aga yaw̃a ba göfa, ba mangawuli ira ba nomora.
44021007	Moloyo manö ndra'aga i'otarai Diro irugi Witolemai'o. Ba mafalukhaisi ba da'ö ndra talifusö samati wangowai ya'ira, toröi ndra'aga ba da'ö sara ngaluo wa'ara.
44021008	Mahemolu da'ö, mofanö zui ndra'aga marugi Kaizarea. Möiga ba nomo zangombakha sotöi Filifo, ba toröiga ba nomonia. Samösa ia andrö ba gotalua nifili ba Yeruzalema.
44021009	Daöfa nononia alawe no Ibe'e wa'abölö Lowalangi wanuriaigö turia soroi Lowalangi.
44021010	Me no ara ma'ifu ndra'aga ba da'ö, tohare moroi ba Yudea samösa zama'ele'ö sotöi Agabo.
44021011	I'ondrasi ndra'aga ba ihalö mböbö löwi Waulo. Iböbö gahenia awö dangania faoma böbö löwi andrö ba imane, "Da'e niw̃a'ö Geheha Lowalangi: Laböbö si mane da'e zokhö böbö löwi andre niha Yahudi ba Yeruzalema, ba labe'e ba danga soi bö'ö si tenga niha Yahudi."
44021012	Me marongo da'ö, ma'andrö sibai khö Waulo, ya'aga ba ira talifusö si toröi ba Kaizarea, ena'ö böi möi ia ba Yeruzalema.
44021013	Ba hiza imane wanema li, "Hadia guna wa me'e ami si mane da'e irege abu dödögu? No aoha gölögu tenga ha möi nira'u, ba wa'amate göi börö Yesu So'aya."
44021014	Lö ifondrondrongo niw̃a'öma Faulo, andrö mabato wanenaw̃a ya'ia. Mamane, "Ya alua zomasi Zo'aya."
44021015	Me no ara ma'ifu toröi ndra'aga ba da'ö, mafa'anö gamagamama ba numalöga ba Yeruzalema.
44021016	Fao khöma göi ösa ndra talifusö moroi ba Kaizarea ba wamasao ya'aga ba nomo Manaso, börö me ba nomonia toröi ndra'aga. (Manaso no niha moroi ba Zifirusi si no ara tobali solo'ö khö Yesu.)
44021017	Ba me marugi Yeruzalema, latema'ö ndra'aga faoma fa'omuso dödö ira talifusö ba da'ö.
44021018	Mahemolu da'ö möi awöma Waulo wamalukhaisi Yakobo; fefu zatua ba mbanua Niha Keriso so ba da'ö göi.
44021019	Me no aefa i'owai ira, itutunö khöra Faulo fefu zi no Ilau Lowalangi khönia ba gotalua niha soi bö'ö si tenga niha Yahudi.
44021020	Me no larongo nidunödunö Waulo andrö, fefu ira lasuno Lowalangi. Aefa da'ö lamane khö Waulo, "He talifusöma Faulo! Lö tola lö'ö aboto ba dödöu wa bariburibu niha Yahudi samati khö Yesu. No si lö faröi ira fefu wolo'ö Oroisa Lowalangi nifa'ema Moze.
44021021	Ba no larongo iada'e wa mamahaö ndra'ugö ba niha Yahudi si toröi ba gotalua soi bö'ö, ena'ö laheta ira ba huku Moze andrö. No ö'amenesi ira ena'ö böi laboto nonora ma zui ena'ö böi la'o'ö hada niha Yahudi.
44021022	No larongo iada'e niha Yahudi samati andrö wa so ndra'ugö ba da'e. Tobali, hewisa iada'e?
44021023	Sökhi na ö'o'ö niw̃a'öma. So daöfa niha ba da'e zi no fawu'u li khö Zo'aya.
44021024	Abölö sökhi na möi ndra'ugö fao khöra wamalua halöw̃ö famoni boto, ba bu'a zoguna khöra ena'ö latöwö mbura. Ba zi manö oroma dania ba niha fefu wa faya nirongora sanandrösa khöu, börö me ya'ugö samösa ö'o'ö goroisa Lowalangi nifa'ema Moze.
44021025	Ba sanandrösa ba soi bö'ö si faduhu tödö khö Yesu, no mafa'ohe'ö zura khöra sanandrösa ba gangetulama wa tebai la'a gö si no labe'e sumange ba nadu, tebai la'a ndro, ma zui urifö si mane nitögi bagi; ba tebai lalau wohorö."
44021026	Möi Waulo awö zi daöfa andrö lalau halöw̃ö fangamoni'ö boto mahemolu da'ö. Aefa da'ö möi ira ba Nomo Zo'aya ba wangombakha ha'uga ngaluo tö awena ahori halöw̃ö fangamoni'ö boto ba ba wame'e sumange khöra dozi ira.
44021027	Me no arakha awai ginötö si fitu ngaluo andrö, so ösa niha Yahudi moroi ba danö Asia sangila Faulo ba Nomo Zo'aya. Lafawe'e niha sato ba wondra'u Faulo,
44021028	mu'ao ira lamane, "Mitolo, ya'ami niha Gizera'eli! Ya'e nihania zanörönöröi misa wamahaö niha ba wamahaö si lö faudu ba soi Gizera'eli, solaw̃a oroisa Lowalangi nifa'ema Moze, ba solaw̃a göi Omo Zo'aya andre. Ba iada'e i'ohe nasa niha soi bö'ö si tenga niha Yahudi we'amöi ba Nomo Zo'aya ba ita'unöisi nahia ni'amoni'ö andre!" (
44021029	Imanö wanguma'ö börö me no la'ila Derofimo niha Nefeso andrö ba mbanua, faofao khö Waulo; lawalinga no i'ohe ia Faulo we'amöi bakha ba Nomo Zo'aya.)
44021030	Fawuka mbanua ma'afefu, oi zara fagohigohi niha, owulo ira. Lara'u Waulo ba lasöbi baero ia moroi ba Nomo Zo'aya. Ba la'ondruhö'ö bawa ndruhö ba Nomo Zo'aya.
44021031	Gasagasa da'ö edöna labunu Waulo niha samawukaisi andrö, ba so niha sangombakha khö gomandra zaradadu Roma wa no fawuka zi sagörö Yeruzalema.
44021032	I'anema'ö ihalö ösa högö zaradadu awö fazuri, la'alio'ö we'amöi ba nahia zi fawuka andrö. Me la'ila gomandra awö zaradadu andrö, labato niha sato wamözi Faulo.
44021033	Numalö gomandra khö Waulo wondra'u ya'ia, ba ifaw̃a'ögö ena'ö labe'e mbilagu ba dangania. Aefa da'ö isofu komandra haniha Waulo ba hadia zi no ilau.
44021034	So ösa moroi ba niha sato zanema li wanguma'ö si mane da'e, ba so göi zanguma'ö si mane da'ö. Alua waguaguasa irege tebai i'ila komandra andrö hadia zindruhu zalua. Börö da'ö ibe'e wareta ena'ö la'ohe ba gödo sebua Waulo.
44021035	Me la'ohe ia ba nora, alua wawukasa sabölöbölö irege la'osa'ö Waulo ira fazuri.
44021036	La'o'ö ira moroi furi ngawawa niha samawuka andrö si'ao'ao sanguma'ö, "Mibunu ia!"
44021037	Me edöna möi sibai bakha ba gödo sebua, imane Faulo khö gomandra andrö, "Hadia tola fahuhuo ndra'odo khöu sabata, Tuha?" Isofu komandra andrö, "Hadia ö'ila li Yunani?"
44021038	"Na si manö, hadia tenga niha Miserai luo no andrö ndra'ugö, samalua folaw̃a ba solohe öfa ribu niha samawukaisi, solohe fangöna we'amöi ba danö si mate?"
44021039	Imane Faulo, "Niha Yahudi ndra'odo; banua Daresu, banua sebua ba Gilikia. Tolo, tehegö khögu fahuhuo ba niha sato andrö."
44021040	Ba me labe'e ginötö khö Waulo, ba muzizio ia ba nora, ibe'e kode faoma tangania, tobali ahono fefu niha. Aefa da'ö fahuhuo Waulo khöra ba li Heberai'o. Imane Faulo,
44022001	"Ya'ami ira ama ba ira talifusö fefu! Ufa'ema wamu'a ba hulugu khömi. Mihaogö wamondrondrongo!"
44022002	Me larongo fahuhuo Waulo ba li Heberai'o, tobali ahono ira. Itohugö huhuonia Faulo.
44022003	Imane Faulo, "Niha Yahudi ndra'odo, si tumbu ba Daresu ba danö Gilikia, sebua ba da'e ba Yeruzalema. No ifahaö ndra'odo guru sebua Gamali'eli ba goroisa nibe'e Moze khö ndra tuada. Si mane ya'ami ma'ökhö, no sowölö'ölö sibai ndra'odo göi khö Lowalangi.
44022004	Ugohi sibai wamahaö sanandrösa ba gera'era Lowalangi khö Yesu andrö, irege ura'u ba ube'e ba gurunga fefu niha solo'ö famahaö andrö.
44022005	Ere sebua samösa ba rafe Zanguhuku ba Agama tola lafaduhu'ö wa lö falimo ndra'odo. Börö me ya'ira zi no mame'e khögu sura nitandrösaigö ba niha Yahudi ba Ndramaseko. Faoma sura andrö tola ura'u niha si faduhu tödö ba wamahaö andrö ba wolohe ya'ira ba Yeruzalema ena'ö tehuku."
44022006	"Me ba dalu lala so ndra'o me arakha urugi Ndramaseko, mato laluo i'anema'ö so zi haga soroi mbanua samasui ya'odo.
44022007	Alau ndra'odo tou ba danö ba urongo li sanguma'ö khögu, 'He Saulo, he Saulo! Hana wa ögohi Ndra'odo?'
44022008	Umane wanofu, 'Haniha Ndra'ugö, So'aya?' Itema li imane, 'Ya'odo Yesu andrö banua Nazareta nigohimö.'
44022009	La'ila haga andrö niha si fao khögu, ba hiza lö larongo li zi hede khögu.
44022010	Ba ufuli usofu umane, 'Hadia nilaugu, So'aya?' Itema li So'aya imane, 'Faoso ba ae'e ba Ndramaseko. Ba da'ö dania te'ombakha'ö khöu fefu hadia zomasi Lowalangi öfalua.'
44022011	Tobali lö u'ila niha ba haga si takile andrö. Lagogohe dangagu awögu we'amöi ba Ndramaseko.
44022012	So ba da'ö zotöi Anania. Sangata'ufi Lowalangi ia ba solo'ö oroisa Lowalangi nifa'ema Moze khöda. Lafosumange ia fefu niha Yahudi si so ba Ndramaseko.
44022013	Möi ia mufaigi ndra'o, muzizio ia ba ngaigu ba imane, 'He talifusö Saulo, ya'ö'ila niha mangawuli!' Ufaöga ndra'o ba u'ila ia.
44022014	Aefa da'ö imane khögu, 'No Ifili ndra'ugö Lowalangi ndra tuada wangila somasi Ia, ba ena'ö ö'ila Yesu samalua somasi Lowalangi andrö awö wa örongo li-Nia samösa.
44022015	Tobali samaduhu'ö ndra'ugö wanuriaigö ba niha fefu hadia ia zi no ö'ila ba örongo.
44022016	Iada'e böi baloi sa'ae. Faoso ba tebayagö ndra'ugö idanö. O'ao khö Zo'aya ena'ö tehaogö ndra'ugö moroi ba horöu.' "
44022017	"Me mangawuli ndra'o ba Yeruzalema, me mangandrödo ba Nomo Zo'aya, Ifatörö ndra'o Eheha Lowalangi.
44022018	U'ila Yesu So'aya si hede khögu sanguma'ö, 'Alio'ö röi Yeruzalema, börö me latema wamaduhu'öu sanandrösa khö-Gu niha ba da'e.'
44022019	Ba umane, 'He So'aya, no la'ila sibai wa no möido ba nomo'omo wangandrö ba wondra'u ya'ira ba uböbözi niha samati khö-U.
44022020	Si manö göi me tebunu Zitefano samaduhu'ö andrö khö-U, so ndra'odo ba da'ö ba no fao dödögu wamalua famunu andrö. Ya'odo samösa zamaigimaigi nukha zamunu ya'ia.'
44022021	Ba ifuli Imane khögu So'aya, 'Ae'e manö, börö me Ufatenge ndra'ugö ba nahia saröu ba soi bö'ö si tenga niha Yahudi.' "
44022022	Lafondrondrongo manö huhuo Waulo niha sato, ba ba wehedenia safuria andrö mu'ao ira ebua li lamane, "Mibunu manö niha andrö. Tebai auri ia sa'ae!"
44022023	Ba we'ao'aora, lafaligoligoi nukhara, ba lafazaumba gawugawu ba dalu mbanua.
44022024	Ifatenge komandra zaradadu ena'ö la'ohe Waulo ba gödo sebua ena'ö lafareso ia ba da'ö, lasekhegö ena'ö oroma hadia mbörö wa mu'ao'ao niha Yahudi khönia.
44022025	Ba me laböbö Waulo ba wamöbözi ya'ia, imane khö högö zaradadu si zizio ba da'ö, "Molo'ö amakhoita, hadia miböbözi nono mbanua gamatöröw̃a Roma fatua lö mu'etu'ö huku?"
44022026	Me irongo da'ö, möi högö zaradadu andrö khö gomandra ba imane, "Hadia nilaumö andre? Ono mbanua amatöröw̃a Roma niha andre!"
44022027	Möi gomandra khö Waulo isofu imane, "Ombakha'ö, hadia ono mbanua amatöröw̃a Roma ndra'ugö?" Imane Faulo, "Ya'ia, ono mbanua amatöröw̃a Roma ndra'odo."
44022028	Ifuli imane komandra andrö, "Tobali ndra'o ono mbanua amatöröw̃a Roma me no ube'e gana'a sebua!" Itema li Faulo imane, "Tumbu ndra'o ba wa'a'ono mbanua Roma."
44022029	Labato saradadu zamareso Faulo ba ata'u gomandra zaradadu andrö me no ibe'e mbilagu khö Waulo, hew̃a'ae ono mbanua amatöröw̃a Roma Waulo.
44022030	Omasi sibai i'ila komandra zaradadu hadia mbörö wa lasalaikö Waulo ira niha Yahudi andrö. Börö da'ö mahemolunia ikaoni ndra satua gere ba rafe Zanguhuku ba Agama ena'ö owulo. La'efa'ö mbilagu Waulo, ba aefa da'ö la'ohe fönara fefu.
44023001	Ifaigi Faulo ndrotondroto rafe zanguhuku andrö ba imane, "He ya'ami ira talifusögu! Irugi da'e lö fasala ndra'o khö Lowalangi uw̃a'ö tödögu ba wa'aurigu."
44023002	Me imanö wanguma'ö Faulo, ibe'e linia Ere Sebua Anania ba niha si zizio ba zinga Waulo ena'ö ifalisi mbawa Waulo andrö.
44023003	Ba imane Faulo khö gere sebua andrö, "Lö tola lö'ö Itafari ndra'ugö Lowalangi, niha sangosatulö! Dumadao ndra'ugö ba da'ö ba wanguhuku ya'odo molo'ö oroisa Lowalangi nibe'e Moze, ba hiza, ya'ugö samösa zi lö molo'ö oroisa Lowalangi wango'ou niha wamalisi ya'odo!"
44023004	Lamane khö Waulo niha si so ba zingania, "Ö'o'aya gere sebua khö Lowalangi!"
44023005	Itema li Faulo imane, "O, lö u'ila talifusö, wa ere sebua ia. Duhu, no tesura bakha ba Mbuku Ni'amoni'ö, 'Böi ö'o'aya zalaw̃a mbanuami.' "
44023006	I'ila Faulo wa ato ösa ba gotalua ndrotondroto rafe zanguhuku andrö ndra Sadukai'o ba Farizai'o. Börö da'ö imane ba rafe zanguhuku andrö, "He ira talifusö! Farizai'o ndra'odo, nga'ötö Warizai'o. Tehuku ndra'odo ba da'e börö me faduhu dödögu wa ifuli auri mangawuli niha si no mate."
44023007	Me imanö wanguma'ö, ba fakara ndra Farizai'o ba ira Sadukai'o irege tebagi dua ngasi rafe zanguhuku andrö. (
44023008	Börö me law̃a'ö ira Sadukai'o lö ifuli auri zi no mate, lö hadöi mala'ika ba lö bekhu zi mate; ba hiza faduhu dödö ndra Farizai'o wa so daö fefu.)
44023009	Alua wawukasa sabölöbölö. So ösa ndra Farizai'o si tobali guru agama si zizio so timbagö sibai da'ö. Lamane, "Molo'ö ya'aga ma'ifu lö sala niha andre! Te so Geheha ba mala'ika si fahuhuo khönia!"
44023010	Itugu abölöbölö wasosota irege ata'u gomandra andrö na aekhu ira fefu wamöbözi Faulo. Andrö ifatenge ndra saradadu wanga'i Faulo moroi ba gotalua niha sato andrö ba wolohe ya'ia ba gödo sebua.
44023011	Ba zi bongi aefa da'ö muzizio ba ngai Waulo andrö Yesu ba imane, "Abe'e'ö dödöu! No öfaduhu'ö Ndra'o ba Yeruzalema. Ba lö tola lö'ö öfaduhu'ö göi dania Ndra'o ba Roma."
44023012	Mahemolunia sahulö wongi, owulo ndra niha Yahudi. Möi ira ba hölu lö manga ba lö labadu nidanö fatua lö labunu Waulo.
44023013	So mato öfa wulu niha sowulo andrö.
44023014	Möi ira khö ndra ere sebua awö ndra salaw̃a niha Yahudi, ba lamane, "No fao ndra'aga fefu wahölusa, lö manga ba lö mabadu idanö fatua lö nibunuma Waulo.
44023015	Sökhi na mifa'ohe'ö zura, ya'ami awö ndrotondroto zanguhuku, khö gomandra zaradadu Roma wangandrö ena'ö la'ohe Waulo mangawuli fönami, hulö na mihaogö mifareso warakaronia zui. Ba mabunu ia dania fatua lö irugi da'e."
44023016	Ba hiza, so nono dalifusö Waulo ira alawe zi no mamondrongo era'era dödöra. Möi ia ba gödo sebua zaradadu wangombakha da'ö khö Waulo.
44023017	Ikaoni Faulo samösa zaradadu ba imane khönia, "Ohe nono matua andrö khö gomandra; so zomasi i'ombakha'ö khönia."
44023018	I'ohe nono matua andrö saradadu khö gomandra ba imane, "Faulo niha nitaha andrö, zogaoni ya'o ba i'andrö wolohe ono matua andre khöu; so zomasi ia i'ombakha'ö."
44023019	Igogohe danga nono matua andrö komandra ba i'ohe ia ba zinga wanofu imane, "Hadia zomasi ndra'ugö ö'ombakha'ö khögu?"
44023020	Itema li ono matua andrö, imane, "No mamagölö niha Yahudi wangandrö khöu ena'ö la'ohe Waulo ba rafe Zanguhuku ba Agama mahemolu, hulö na omasi lahaogö wamareso farakaronia.
44023021	Ba hiza böi o'ö niw̃a'öra andrö, börö me töra öfa wulu niha zamini'ö ya'ira wanarogö. No fahölu ira fefu lö manga ba lö labadu nidanö fatua lö labunu Waulo. Iada'e no mama'anö ira; ha tö wombaloi fehedeu."
44023022	Imane komandra, "Böi ombakha'ö gofu ha'ökhö wa no ö'ombakha'ö khögu da'e." Aefa da'ö ifofanö nono matua andrö.
44023023	Aefa da'ö ikaoni komandra darua zaradadu ba imane khöra, "Mifa'anö dua ngaotu wazuri ba fitu ngafulu zaradadu si fakudo ba dua ngaotu zaradadu solohe toho wofanö bongi andre bözi siw̃a numalö ba Kaizarea.
44023024	Mihenagö göi kudo lala Waulo ba mi'ohe ia lö hadia ia khö Gubernur Feliki."
44023025	Aefa da'ö isura zura komandra andrö, si mane da'e,
44023026	"Nifosumange Gubernur Feliki. Tema wangowai moroi khö Kalaudio Lisia.
44023027	No lara'u niha andre ira niha Yahudi ba arakhagö labunu, na lö tohare ndra'o awö zaradadu ba wangefa'ö ya'ia; börö me urongo wa ono mbanua Roma ia.
44023028	Börö me omasido u'ila hadia sibai zala niböbögö khönia, andrö wa u'ohe ia föna rafe Zanguhuku ba Agama khöra.
44023029	Hiza, oroma lö nilaunia sala si tobali börö wa tehuku famunu ia ma zui labe'e ba gurunga. Sala niböbögöra khönia si fakhai ba hukuhuku agama khöra.
44023030	Aefa da'ö te'ombakha'ö khögu wa so gera'era si lö sökhi moroi ba niha Yahudi khönia. Andrö i'anema'ö ufa'ohe'ö ia khöu Tuha Gubernur. Ba no uw̃a'ö ba zangadu andrö ena'ö la'ohe wangadura khöu."
44023031	Lafalua halöw̃öra ira saradadu andrö. Lahalö Waulo ba la'ohe ia ba zi bongi irugi Gandrifati.
44023032	Mahemolunia lafofanö Waulo awö zaradadu si fakudo, ba mangawuli ira ba gödo sebua khöra.
44023033	Me larugi Kaizarea saradadu si fakudo, lafa'ema zura andrö khö gubernur, ba latou'ö ba dangania Waulo.
44023034	Me no aefa ibaso zura andrö gubernur, isofu khö Waulo heza moroi ia. Ba me i'ila wa moroi ba Gilikia Waulo,
44023035	imane, "Lau! Ufareso dania warakaro andrö khöu, na no larugi da'e sangadugö ya'ugö." Aefa da'ö ibe'e wareta ena'ö lataha Waulo ba gurunga khö Herode.
44024001	Lima ngaluo aefa da'ö, numalö ba Kaizarea Gere Sebua Anania awö ndra salaw̃a niha Yahudi ba fao zi fahuhuo sotöi Teretulo. Möi ira khö Gubernur Feliki, ba la'ombakha'ö wangadura sanandrösa khö Waulo.
44024002	Me lakaoni föna Deretulo, imane wangadugö Faulo, "Tuha Gubernur nifosumange! Barö wamatörömö sohahau tödö ndra'aga ba nörima. No oya zi sökhi nilau ba soima ba wa'asökhi dödöu.
44024003	Lö mamalö matema'ö da'ö ba ma'andrö saohagölö awö wa lö ma'olifuagö da'ö gofu heza soga.
44024004	Ba hiza, ena'ö lö ahori ginötöu, Tuha, ma'andrö fondrondrongo wangaduma si no adogodogo andre.
44024005	No masöndra wa samawukaisi niha andre. Gofu heza misa alua waguaguasa ba gotalua niha Yahudi ibe'e ba tobali ia sondrönia'ö ba niha Nazareta.
44024006	No ita'unöi Nomo Zo'aya, ba hiza no mara'u ia. [Edöna ndra'aga wangetu'ö huku khönia molo'ö agama khöma.
44024007	Ba komandra Lisia zanga'i ya'ia ba dangama,
44024008	ba ibe'e wareta ena'ö möi fönau Tuha zangadugö ya'ia.] Na öfareso niha andre örongo samösa dania wa sindruhu wangadugöma khönia."
44024009	Fao göi wangadugö Faulo niha Yahudi si so ba da'ö ba lafaduhu'ö niw̃a'ö Deretulo andrö.
44024010	Ba ibe'e dandra faoma tangania gubernur andrö khö Waulo ena'ö fahuhuo ia. Imane Faulo, "No aboto ba dödögu wa no ara tobali sanguhuku ndra'ugö ba nöri andre. Da'ö mbörö wa omuso dödögu ubelegö ndra'o fönau, Tuha.
44024011	Tola öfareso samösa, Tuha, wa felendrua ngaluo ba zi lalö möi ndra'o ba Yeruzalema wangandrö.
44024012	Ba lö irai la'ila niha Yahudi fa'udu ndra'o ba niha ma zui u'owuloi niha ba wamalua famawukaisi, he ba Nomo Zo'aya, ba nomo wangandrö ma zui gofu heza ba fasa.
44024013	Tebai göi la'a'aro'ö wangadugöra ya'o khöu.
44024014	U'akui khöu Tuha wa samosumange Lowalangi ndra tuama ndra'o molo'ö famahaö Yesu nibali'öra sala andrö. Ba hiza, faduhu dödögu nasa fefu ba zi no musura ba Mbuku Moze awö ba Mbuku ndra Sama'ele'ö.
44024015	Si mane ya'ira, so göi wanötönagu khö Lowalangi wa ifuli auri mangawuli niha moroi ba wa'amate -- niha satulö tödö, ba he göi niha si lö sökhi!
44024016	Da'ö mbörö wa uforege, ena'ö atulö dödögu khö Lowalangi ba sökhi dödögu ba nawögu niha.
44024017	Me no ha'uga fakhe lö toröi ndra'o ba Yeruzalema, mangawuli ndra'o ba da'ö wolohe kefe tolotolo ba soigu awö wame'e sumange khö Lowalangi.
44024018	Me ufalua da'ö, lasöndra ndra'o ba Nomo Zo'aya, me no aefa halöw̃ö fangehao mboto. Lö hadöi niha sato si fao khögu, ba lö hadöi göi fawukasa me inötö da'ö.
44024019	Ba so ösa ndra niha Yahudi ba da'ö moroi ba propinsi Asia. Ya'ira zindruhunia zi so ba da'e wo'angadugö khöu Tuha na so wangadugöra ya'odo.
44024020	Akha lahonogöi niha andre wangombakha hadia nisöndrara olalöw̃a si no ufalua me la'ohe ndra'o föna Zanguhuku ba Agama.
44024021	Nisöndrara khögu lö baero wehede me uw̃a'ö fönara: La'ohedo ba wanguhuku ma'ökhö andre, börö me faduhu dödögu wa ifuli te'orifi niha si no mate dania."
44024022	I'asiwai wa'owulo andrö Feliki, si no oya mangila sanandrösa ba wamahaö Yesu, imane, "U'etu'ö warakaro andre dania na no tohare komandra Lisia."
44024023	Aefa da'ö ibe'e wareta khö ndra saradadu ena'ö lataha manö Waulo, ba lahaogö khönia awö wa tetehegö khö ndra awönia wame'e hadia ia zoguna khönia.
44024024	Mato ha'uga ngaluo aefa da'ö, tohare Weliki. Fao khönia wo'omonia sotöi Derusila; niha Yahudi ia. Ifatenge niha Feliki wanga'i Faulo, ba ifondrondrongo huhuo Waulo sanandrösa ba wamati khö Keriso Yesu.
44024025	Ba me itohugö huhuonia Faulo sanandrösa ba wa'atulö dödö, fanaha tödö awö wanguhuku ba Luo Safuria, ata'u Weliki ba imane, "Ofanö iada'e. Ufuli ukaoni zui ndra'ugö na so ginötö."
44024026	Itötöna wa isöndra Feliki gefe moroi khö Waulo. Da'ö mbörö wa i'asese'ö wamatenge niha sogaoni Faulo ba wahuhuosa khönia.
44024027	Me no irugi dua fakhe, tobali gubernur Werokia Feso fogati Weliki. Ba börö me ihalö dödö ndra niha Yahudi Feliki, andrö wa itaha manö Waulo bakha ba gurunga.
44025001	Tölu ngaluo me no aefa irugi danö andrö Feso, numalö ia ba Yeruzalema moroi ba Kaizarea.
44025002	Lasao'ö khönia wangadura khö Waulo andrö ira ere sebua awö ndra salaw̃a niha Yahudi. Lahalö dödö Weso
44025003	ena'ö ebua dödönia khöra, ena'ö ifatenge niha wolohe Faulo andrö numalö ba Yeruzalema, börö me no mamagölö ira ba wamunu ya'ia ba dalu lala.
44025004	Itema li Feso imane, "No mutaha Waulo ba Kaizarea; ba lö ara tö mangawuli ndra'o ba da'ö.
44025005	Tobali, akha fao khögu numalö ba Kaizarea zalaw̃a khömi wangadugö ya'ia ba da'ö, na duhu no mosala ia."
44025006	Me no w̃alu irugi fulu ngaluo toröi ia ba Yeruzalema, mangawuli Weso ba Kaizarea. Mahemolunia ilau rafe ba wanguhuku ba ifaretakö ena'ö la'ohe Waulo fönania.
44025007	Me tohare Waulo, lafasui ia niha Yahudi si no tohare moroi ba Yeruzalema, ba labe'e wangadugöra sebua khönia. Ba hiza, tebai lafaduhu'ö wangadura andrö.
44025008	Ba wameta ba hulunia, imane Faulo, "Lö hadöi nilaugu sala ba goroisa Lowalangi nifa'ema Moze ma ba Nomo Zo'aya ma zui khö Kaizaria ba Roma."
44025009	Ba omasi ihalö dödö niha Yahudi Feso andrö. Imane wanofu khö Waulo, "Hadia edöna ndra'ugö we'amöi ba Yeruzalema ena'ö te'etu'ö hukumö ba da'ö fönagu sanandrösa ba wangadugöra andrö?"
44025010	Itema li Faulo, "No muzizio ndra'o föna rafe zanguhuku Kaizaria ba Roma; ba nahia andrö omasido te'etu'ö hukugu. Aboto göi ba dödöu, Tuha, wa lö hadöi salagu ba niha Yahudi.
44025011	Na no ulaw̃a huku ma ulau hadia ia zi tola te'etu'ö huku famunu, aoha gölögu wa'amate. Ba hiza, na lö duhu wangadura, samösa lö si tola mame'e ya'odo ba dangara. Omasi ndra'o te'etu'ö hukugu föna rafe wanguhuku Kaizaro!"
44025012	Me no aefa mamagölö ira ndra samenesi, imane Feso, "Ö'andrö ena'ö te'etu'ö hukumö ba wanguhuku Kaizaro, tobali lö tola lö'ö möi ndra'ugö föna Kaizaro."
44025013	Lö ara aefa da'ö, möi Razo Agerifa ba Berenike ba Kaizarea ba wangowai Feso.
44025014	Ba me no mato ha'uga ngaluo ira ba da'ö, itutunö Feso warakaro Waulo khö Razo Agerifa. Imane Feso, "So ba da'e niha nitaha niröi Weliki.
44025015	Me so ndra'o ba Yeruzalema, labe'e wangadura ere sebua ba ira salaw̃a niha Yahudi ena'ö tehuku niha andrö.
44025016	Ba umane wanema li, tebai tebe'e manö tehuku niha ba zi to'ölö niha Roma, fatua lö falukha bawa ira nihuku faoma sangadugö ya'ia, ba tebe'e ginötö khönia wobelegö ya'ia.
44025017	Tobali me möi ira ba da'e, lö u'arakö sa'ae. Mahemolunia ulau rafe zanguhuku ba ube'e wareta wolohe niha andrö fönagu.
44025018	Me labe'e wangadugöra sangadu andrö, ma'ifu lö hadöi si lö sökhi ba wangadugöra khönia molo'ö era'eragu.
44025019	Ha börö wa'afaehu zinöndrara sanandrösa khö Yesu. No mate niha andrö, ba hiza imane Faulo, auri niha andrö.
44025020	Ba me abu dödögu he moroi uhalö kataranga ba warakaro andre, usofu khö Waulo hadia omasi ia we'amöi ba Yeruzalema ba te'etu'ö huku warakaro andrö dania ba da'ö.
44025021	Ba hiza i'andrö wanguhuku tanö yaw̃a Faulo; i'andrö toröi manö ia ba tahana irege i'etu'ö warakaronia Kaizaro. Börö da'ö ube'e wareta ena'ö lataha manö ia, irege usöndra ginötö wama'ohe'ö ya'ia khö Kaizaro."
44025022	Imane Agerifa khö Weso, "Omasi göi ndra'o wamondrongo niha andrö." Imane Feso, "Mahemolu, Tuha, tola örongo."
44025023	Mahemolunia tohare Razo Agerifa ba Berenike fo'omonia. Möi ira ba nahia rafe si fao ira högö zaradadu ba ira salaw̃a ba mbanua andrö. Ibe'e wareta Feso ba la'ohe bakha Waulo.
44025024	Imane Feso, "Razo Agerifa nifosumange ba sowulo fefu! No la'angadugö niha da'e khögu fefu niha Yahudi, he ba Yeruzalema ba si manö göi ba da'e. Mu'ao'ao ira wangandrö ena'ö böi mube'e auri niha andre.
44025025	Ba hiza ma'ifu lö nisöndragu nilaunia si tobali danedane wame'e huku famunu. Börö da'ö, ya'ia samösa zi no mangandrö ena'ö ta'etu'ö huku khönia ba rafe zanguhuku khö Kaizaro.
44025026	Ba hiza lö hadöi kataranga khögu sanandrösa khönia nisuragu dania ba zura khö Kaizaro. Da'ö mbörö wa u'ohe ia fönami, mendrua manö föna Razo Agerifa nifosumange! Era'eragu, ena'ö na no awai wamareso andrö, so zi tola ube'e ba zura.
44025027	Börö, molo'ö era'eragu, lö sökhi na mufa'ohe'ö niha nitaha na lö muforoma'ö hadia zala ni'angadugö khönia."
44026001	Imane Agerifa khö Waulo, "Latehegö khöu fahuhuo ba wamu'a ba hulumö." Ifazaw̃a dangania Faulo ba ifa'ema wobelegönia ya'ia si mane da'e,
44026002	"Razo Agerifa nifosumange! Omuso sibai dödögu me tola ufa'ema wamelegö andre föna Razo nifosumange sanandrösa ba wangadu nibe'e niha Yahudi khögu;
44026003	mendrua manö me aboto ba dödö Razo hada awö zöndra dödö niha Yahudi. Börö da'ö u'andrö khö Razo na tola ebolo dödönia wamondrondrongo kataranga soroi ndra'o.
44026004	No la'ila fefu niha Yahudi hewisa wa'aurigu i'otarai wa'awuyuwuyugu. No aboto ba dödöra wa me i'otarai wa'a'ono matuagu, so ndra'o ba gotalua soigu ba Yeruzalema.
44026005	No ara la'ila ndra'odo. Ba na omasi ira ena'ö, tola labe'e wamaduhu'ö wa i'otarai mböröta no Farizai'o ndra'o wolo'ö fefu ngawalö gamakhoita safökhö sibai bakha ba agama khöma.
44026006	Ba iada'e muzizio ndra'odo ba da'e ba wanguhuku börö me faduhu dödögu ba wawu'usa li Lowalangi khö ndra tuama.
44026007	Amabu'ula li andrö göi nidönadöna zi felendrua mado niha Gizera'eli, irege lafosumange Lowalangi bongi ma'ökhö. Ba börö me faduhu dödögu ba wawu'usa li andrö, Razo nifosumange, wa labe'e mosala ndra'o niha Yahudi.
44026008	Hana wa lö faduhu dödö ndra talifusö niha Yahudi wa I'orifi niha si no mate Lowalangi?
44026009	Ba mböröta no u'era'era wa lö tola lö'ö ulau fefu hadia ia ba wolaw̃a Yesu moroi ba Nazareta andrö.
44026010	Ba da'ö göi zi no ulau ba Yeruzalema. Faoma sura kuaso moroi khö ndra ere sebua, no ato niha ube'e bakha ba gurunga si lö faröi khö Lowalangi. Ba fao göi dödögu wa tebe'e huku famunu khöra.
44026011	Asese sibai ufakao ira ba nomo'omo wangandrö, ufaso ira ena'ö laröi zi no lafaduhusi tödö andrö. Aukhu sibai dödögu khöra, irege möi ndra'o ba mbanubanua bö'ö wolohi ya'ira ba da'ö."
44026012	"Da'ö göi gohitö dödögu wa u'ohe zura kuaso moroi khö ndra ere sebua we'amöi ba Ndramaseko.
44026013	Ba me ba dalu lala so ndra'o, mato laluo, Samatörö Nifosumange, ba u'ila haga moroi ba mbanua si yaw̃a, si töra hagania moroi ba haga luo. Ba takile haga andrö ba zi fasuigu awö ba zi fasui niha si fao khögu.
44026014	Oi alau tou ba danö ndra'aga fefu. Ba urongo li si hede sanguma'ö khögu, ba li Heberai'o, 'He Saulo, he Saulo! Hana wa lö mamalö ögohigohi Ndra'o? Afökhö khöu dania, na lö aetu ölaw̃a wondrönia'ö-Nia si no So'aya ya'ugö!'
44026015	Ba umane, 'He So'aya, haniha Ndra'ugö?' Ba Itema li So'aya, 'Yesu andrö Ndra'odo nigohigohimö.
44026016	Faoso ozizio! Uforoma'ö Ndra'odo khöu ena'ö tobali ndra'ugö enoni-Gu. Lö tola lö öturiaigö ba niha bö'ö hadia zi no ö'ila sanandrösa khö-Gu ba hadia niforoma'ö-Gu khöu dania ba ginötö si so föna.
44026017	U'efa'ö ndra'ugö moroi ba soi Gizera'eli ba moroi ba soi bö'ö si tenga niha Yahudi. Ufatenge ndra'ugö khöra,
44026018	ba wamokai höröra, ena'ö laheta ira moroi ba zogömigömi ba möi ira bakha ba haga, ena'ö aefa ira barö wa'abölö Gafökha, ba ena'ö ifatörö ira Lowalangi. Ba wa'afaduhu dödöra khö-Gu te'efa'ö horöra ba tobali ira ndrotondroto mbanua Lowalangi si no mufili.' "
44026019	"Börö da'ö, Razo Agerifa, u'osindruhugö wolo'ö fangombakha andrö nitemagu moroi khö Lowalangi.
44026020	Lö ubini'ö wangombakha ba niha fefu ena'ö lafalalini gera'erara ba laröi horö awö wa latou'ö wa'aurira khö Lowalangi ba la'oroma'ö ba wa'aurira sero ma'ökhö wa no lafalalini gera'erara ba no laröi horö. U'ofönai'ö wangombakha'ö ba Ndramaseko aefa da'ö ba Yeruzalema awö ba zi sagörö tanö Yudea, ba ba soi bö'ö si tenga niha Yahudi.
44026021	Ba börö da'ö wa lara'u ndra'o niha Yahudi ba Nomo Zo'aya ba laforege wangalui lala wamunu ya'odo.
44026022	Ba hiza irugi da'e no itolo ndra'odo Lowalangi, irege tola muzizio ndra'o ba da'e wamuduhu'ö ba niha fefu -- satua ba iraono. Hadia niw̃a'ögu lö baero zi no lafa'ele'ö ira sama'ele'ö ba Moze,
44026023	ya'ia wa lö tola lö'ö tefakao Razo Sangorifi nifabu'u Lowalangi andrö, ba Ya'ia zi föföna auri mangawuli me no aefa mate; ena'ö ba zi manö tola i'ombakha'ö haga -- fangorifi -- ba niha Yahudi awö ba soi bö'ö si tenga niha Yahudi göi."
44026024	Fatua ifa'ema wamelegönia andrö Faulo, ba mu'ao Weso imane, "Owöhö'ö Faulo! Fa'atuatuamö andrö zamowöhö ya'ugö!"
44026025	Ba hiza itema li Faulo imane, "Tenga sowöhö ndra'odo, Razo nifosumange. Duhu niw̃a'ögu andrö ba no si otarai wangerangeragu si sökhi.
44026026	Aboto ba dödö Razo Agerifa wa sindruhu da'ö. Da'ö mbörö wa barani ndra'o ba lö ubini'ö wahuhuosa fönami. Faduhu dödögu wa ma'ifu lö si lö i'ila, börö me tenga ba zi lö oroma alua fefu da'ö.
44026027	He Razo nifosumange, hadia faduhu dödöu ba niw̃a'ö ndra sama'ele'ö? Faduhu dödögu wa si faduhu tödö Razo!"
44026028	Imane Agerifa khö Waulo, "Hadia öwalinga aoha manö wombali'ö ya'odo Niha Keriso ba ginötö si lö ara sibai andre?"
44026029	Itema li Faulo, "Ba ginötö salio ma ba ginötö sara, mangandrödo khö Lowalangi ena'ö Razo awö zamondrongo fefu fehedegu ma'ökhö andre tola tobali si mane ya'o, -- baero mbilagu andre si so ba dangagu!"
44026030	Ba gafuriata lalau muzizio ira razo, gubernur ba Berenike awö niha bö'ö fefu.
44026031	Me so ira baero faoma lamane khö nawöra, "Lö hadöi nilau niha andre si tobali börö wa lahuku famunu ma zui labe'e ba gurunga ia."
44026032	Aefa da'ö imane Agerifa khö Weso, "Tola te'efa'ö niha andre, na lö i'andrö ena'ö tefareso warakaronia föna rafe zanguhuku khö Kaizaro."
44027001	Me no lahonogöi wa moloyo ndra'aga numalö ba Gitalia, ba labe'e Waulo awö niha nitaha bö'ö ba danga Yulio högö zaradadu Roma nifotöi "Saradadu Kaizaro."
44027002	Möiga yaw̃a ba göfa si oroi Gaderamitiu, ba mofanöga numalö ba labua ba propinsi Asia. Samösa mbanua Makedonia sotöi Arisaro soroi Desalonika fao khöma woloyo.
44027003	Mahemolunia marugi Zidona. Ba no ihaogöhaogö Yulio khö Waulo. Itehegö khönia wamalukhaisi awö'awönia ena'ö tola labe'e zoguna khönia.
44027004	Moroi ba da'ö matohugö woloyoma. Börö me fadudu nangi ba göfa, andrö moloyoga ma'osisi tanö yöu hulo Zifirusi si tobini ma'ifu moroi ba nangi.
44027005	Aefa da'ö malau ndra'aga ba nasi gametahö Gilikia ba Wamefilia, ba marugi Mira ba nöri Likia.
44027006	Ba da'ö isöndra komandra andrö göfa si otarai Alesandria numalö ba Gitalia. Ifawu'a ndra'aga ba göfa andrö.
44027007	Mato ha'uga ngaluo wa'ara ahou sibai woloyoma, ba sidöröngasa marugi Kanidu. Aefa da'ö börö me lö sökhi nangi, tebai matohugö woloyo ba nitöröma mege. Andrö wa numalö ndra'aga tanö yöu hulo Gareta sanörö Ture Zalomone, ena'ö aefa ndra'aga moroi ba nangi.
44027008	Sidöröngasa moloyoga ma'osisi'ö zinga hulo andrö irege marugi nahia nifotöi Labua si Sökhi, lö aröu i'otarai mbanua Lasea.
44027009	Me inötö da'ö no aefa ginötö wamoni ba niha Yahudi. No oya ahori ginötöma, irege tenga baw̃a woloyo si sökhi sa'ae. Börö da'ö ibe'e menemene khöra Faulo,
44027010	"He ya'ami ira talifusö, molo'ö era'eragu lö sökhi na moloyo manö ita. Göna ita fa'ate'ala sebua, tenga ha ba nösi awö ba göfada, ba hiza ba nosoda göi."
44027011	Ba hiza, abölö faduhu dödö gomandra zaradadu andrö ba durumudi awö nakhoda göfa moroi ba wehede Waulo.
44027012	No lö sökhi labua andrö ba göfa sanao börö mbaw̃a sokafukafu. Börö da'ö abölö ato ndraono göfa somasi na tetohugö woloyo ba wondröi labua, börö me abölö omasi ira wondrugi Feniki ba toröi ba da'ö ba ginötö mbaw̃a wa'okafu. Feniki ba no labua ba Gareta tanö ba gaekhula.
44027013	Ba ginötö da'ö alua nangi si lö abölöbölö moroi raya. Ba da'ö law̃a'ö tödöra ono göfa wa tola moloyo ira zui. Andrö ladöni zao ba moloyo ira la'osisi hulo Gareta.
44027014	Ba lö ara aefa da'ö tohare nangi sabölöbölö -- ya'ia nangi nifotöi Timu law̃i -- angi moroi ba danö,
44027015	ibözi göfama. Börö me tebai itohugö woloyo köfa andrö wolaw̃a angi, malulu manö sa'ae gofu heza i'oloi'ö göfama angi.
44027016	Tobini ndra'aga ma'ifu me matörö tanö raya hulo Kauda side'ide andrö. Ba da'ö döröngasa tola mahaogö dundraha side'ide ba göfama.
44027017	Me no aefa musöbi dundraha yaw̃a ba göfa, mafake wangaro ba göfa faoma böbö nibe'e ba zi fasui köfa. Börö wa'ata'uma na tosake ba gawu sanifi ba nasi Libia göfa, labunu loyo ba i'oloi'ö manö göfa angi.
44027018	Lö mamalö nangi, irege mahemolunia labörötaigö lafazaumba nösi göfa si tou ba nasi.
44027019	Ba ngaluo aefa da'ö lahalö tangara iraono göfa wamazaumba si tou ba nasi wakake göfa.
44027020	Mato ha'uga ngaluo lö ma'ila haga luo ma zui döfi, ba lö mamalö nangi sabölöbölö. Ba gafuriata lö manötöna wa auri ndra'aga.
44027021	Mato hawa'ara lö manga niha. Muzizio Waulo ba gotaluara ba imane, "He ya'ami ira talifusö! Na no mi'o'ö niw̃a'ögu wa lö moloyo ita moroi ba Gareta, lö falukha ita wa'atekiko awö wa'ate'ala andre.
44027022	Ba hiza iada'e göi u'andrö sibai ena'ö böi mibusi dödömi. Samösa lö si mate ba gotaluami; ha köfa andre zi tekiko.
44027023	Me owi no ifatenge mala'ika-Nia khögu Lowalangi nifosumangegu, Lowalangi sokhö ya'o.
44027024	Imane mala'ika, 'He Faulo, böi ata'ufi! Möi ndra'ugö föna Kaizaro. Ba börö wa'asökhi dödö Lowalangi khöu, auri fefu zoloyo si fao khöu börö ndra'ugö.'
44027025	Börö da'ö, ya'ami ira talifusö, mi'omusoi'ö dödömi! Börö me mamati ndra'o khö Lowalangi wa lö tola alua fefu si mane niw̃a'ö-Nia khögu.
44027026	Ba hiza tosake dania ita ba zi sambua hulo."
44027027	Ba me no fele'öfa bongi, te'oloi'ö manö misa ndra'aga ba Nasi Aderia. Mato talu mbongi, lamane ono göfa, no ahatö ndra'aga ba danö.
44027028	Latibo'ö ba nasi zinali niböbö kara ba mbalö ba wanu'a fa'abakha nasi. Öfa wulu mete wa'abakha nasi andrö. Ba lö ara aefa da'ö lafuli lasu'a faoma sinali ba tesöndra arakha tölu ngafulu mete wa'abakha.
44027029	Ata'u ira na tosake göfa ba goso kara, andrö latibo'ö ngawua zao ba gi'o göfa, ba latötöna alio moluo.
44027030	La'alui lala ono göfa woloi moroi ba göfa andrö. Labe'e tou dundraha ba lalau da'ö hulö na sanibo sao ira ba högö göfa.
44027031	Ba hiza imane Faulo khö gomandra zaradadu awö zaradadu si so ba göfa andrö, "Na lö toröi nono göfa andre ba da'e, ba lö auri ami."
44027032	Börö da'ö lataba zinali dundraha andrö ira saradadu, irege aröu ahani.
44027033	Gasagasa wombalombaloi fa'atumbu luo, iw̃a'ö khöra Faulo ena'ö lalau manga. Imane Faulo, "No fele'öfa ngaluo wa'ara sombalombaloi ami ba wa lö ahono dödö ba lö hadia ia ni'ami.
44027034	Andrö u'andrö khömi, milau manga he ha ma'ifu. Abölö sökhi da'ö, ena'ö abölö ami mangawuli. Börö me te'orifi ami ba lö ambö ami hadia ia."
44027035	Me no aefa iw̃a'ö da'ö Faulo ihalö roti ba i'aohasi gölö Zo'aya fönara fefu. Aefa da'ö ibagibagi roti andrö, ba ilau manga.
44027036	Terara dödöra mangawuli ba lalau manga göi.
44027037	Si so ba göfa andrö dua ngaotu a fitu ngafulu a önö niha.
44027038	Me no aefa manga, ba latibo'ö mbalazora ösi göfa andrö ba nasi ena'ö aoha mangawuli göfa.
44027039	Me no moluo, la'ila danö ono göfa ba hiza lö la'ila heza danö andrö. Oroma khöra zadöni telo awö gawunia. Börö da'ö omasi ira lasao göfa andrö ba da'ö na tola.
44027040	Lataba dali zao ba alömö ba nasi zao andrö. Laheta göi zinali samöhö amuri. Aefa da'ö lafasa loyo föna göfa ena'ö i'ohe göfa angi numalö ba gawu.
44027041	Ba göna ba gawu göfa andrö. Tosake högö ba tebai maliw̃a sa'ae, ba i'o göfa tekiko ibe'e bade sabölöbölö.
44027042	Labunu ena'ö niha nitaha andrö ira saradadu, börö me ata'u ira na so zolangi ba danö ba lalau moloi.
44027043	Ba hiza itegu ira komandra börö me omasi ia i'orifi Waulo. I'o'ou ena'ö fefu niha sangila molangi akha lalau molangi numalö ba gawu;
44027044	ba la'o'ö tanö bö'ö la'orömba wafa ma zui abotola göfa. Ba zi mane da'ö, auri ira fefu larugi danö.
44028001	Me no auri ndra'aga ba me no marugi danö, awena ma'ila wa töi hulo andrö ya'ia Malata.
44028002	Sökhi sibai dödö zowanua ba hulo andrö khöma. Latema'ö ndra'aga fefu ba la'ewua'ö galitö khöma, börö me ibörötaigö moteu ba no okafukafu danö.
44028003	I'owuloi geu Faulo, ba ibe'e geu andrö yaw̃a ba galitö. Me ihalöhalö geu, idou dangania ulö si möi baero börö wa'aukhu galitö.
44028004	Me la'ila niha mbanua andrö no manaw̃anaw̃a gulö ba danga Waulo, faoma lamane khö nawöra, "Tatu samunu niha ia andre, börö hew̃a'ae aefa ia ba wa'amate ba nasi, lö sa'atö itehe auri ia lowalangi wa'atulö."
44028005	Ifazaumba gulö andrö Faulo bakha ba galitö ba ma'ifu lö irasoi wa'afökhö.
44028006	Lamane dödöra, tatu lö aratö abao dangania ba i'anema'ö alau ia tou ba mate. Ba me no ara labaloi lö hadöi sahöli dödö zalua khönia, tebulö gera'erara ba lamane lowalangi Waulo andrö.
44028007	Lö aröu moroi ba da'ö danö khö Wubelio, salaw̃a mado ba hulo andrö. Itema'ö ndra'aga faoma fa'asökhi dödö, tobali tomenia tölu ngaluo wa'ara.
44028008	Me inötö da'ö mofökhö namania, fökhö fa'aukhu ba fendro dalu. Möi Waulo wamaigi ama sofökhö andrö ilau mangandrö ba itufa tangania irege döhö.
44028009	Börö zalua andrö fefu zofökhö ba hulo la'ondrasi Waulo, ba tefadöhö ira.
44028010	Oya labe'e mbuala khöma, ba me moloyo ndra'aga, la'ohe khöma ba göfa fefu zoguna khöma ba lala.
44028011	Me no tölu waw̃a ndra'aga ba da'ö, mofanöga matörö göfa moroi ba Alesandria sanao ba labua andrö me inötö wa'okafukafu. So dandra ba göfa andrö, "Lowalangi Si Faero Kosotori ba Foluki".
44028012	Ba manao ndra'aga ba Zirakusa, toröi ndra'aga tölu ngaluo ba da'ö.
44028013	Moroi ba da'ö moloyo ndra'aga ma'osisi zinga nasi irugi mbanua Regiu. Mahemolu da'ö so nangi moroi raya, börö da'ö marugi mbanua Wutioli ba zi dua ngaluo.
44028014	Ba da'ö falukha ndra'aga ösa zamati khö Yesu, börö wogaonira wa toröi ndra'aga khöra samigu wa'ara. Aefa da'ö mofanöga numalö ba Roma.
44028015	Larongo duriama ira talifusö si faduhu tödö khö Yesu ba Roma. Tohare ira irugi mbanua Afioso awö Fasagaraha Tölu, wamaondragö ya'aga. Me falukha khöra Waulo, i'andrö saohagölö khö Lowalangi ba tobali terara dödönia.
44028016	Ba me marugi Roma, latehegö khö Waulo sambua nahiania ba samösa zaradadu sanaro ya'ia.
44028017	Me no irugi tölu ngaluo, ikaoni Faulo ndra satua niha Yahudi ba nahia andrö. Me no owulo ira imane khöra, "He ya'ami ira talifusö! Ma'ifu lö salagu ba soida, ma zui no ulaw̃a hukuhuku nitemada moroi khö ndra tuada. Ba hew̃a'ae si manö lara'u ndra'o ba Yeruzalema ba labe'e ndra'o ba danga niha Roma.
44028018	Me no aefa lafareso warakarogu, omasi ira la'efa'ö ndra'o, börö me oroma wa lö nilaugu hadia ia zi tola mu'etu'ö huku famunu.
44028019	Ba hiza börö me lö fao dödö niha Yahudi, u'andrö ena'ö la'etu'ö hukumagu ba rafe zanguhuku Kaizaro ba Roma. Tenga da'ö wa ulau zi manö börö me so wangadugu ba soigu samösa.
44028020	Ba da'ö mbörö wa omasi ndra'o falukha khömi wahuhuosa; börö me no labe'e mbilagu ba dangagu, ha börö Zangorifi andrö nidönadöna niha Gizera'eli."
44028021	Ba lasofu khönia lamane, "Ma'ifu lö nitemama sura moroi ba Yudea sanandrösa khöu. Ba samösa lö si tohare moroi sa ba da'ö wame'e turia sanandrösa khöu ma zui turia si lö sökhi khöu.
44028022	Ba hiza omasi göi ndra'aga wamondrongo si faduhu dödöu, börö me no marongo no la'o'aya niha sato fefu wamahaö nifatimö andrö."
44028023	Börö da'ö lahonogöi samuza ma'ökhö wa'owulo. Ba ngaluo da'ö ato niha sangondrasi nahia Waulo. I'otarai zahulöwongi irugi tanö owi i'ombakha'ö ba ituriaigö khöra duria sanandrösa ba wamatörö Lowalangi. I'oigö dödönia Faulo ena'ö faduhu dödöra khö Yesu, ihalö ayati moroi ba Mbuku Moze awö Mbukubuku ndra Sama'ele'ö.
44028024	So zi faduhu tödö ba niw̃a'ö Waulo, ba so göi zi lö faduhu tödö.
44028025	Laröi nahia andrö lö fahasara dödö, me no aefa ibotokhi khöra Faulo si mane da'e, "Atulö sibai niw̃a'ö Geheha Lowalangi, nifa'ema Yesaya sama'ele'ö khö ndra tuami!
44028026	Imane Eheha Lowalangi andrö, 'Ae'e w̃a'ö ba soi andre: Lö mamalö mirongo, ba hiza lö aboto ba dödömi; lö mamalö mifaigi, ba hiza lö oroma khömi.
44028027	Börö me no abe'e dödö soi andre, no laduhö dögi dalingara, ba no laduhö höröra. Imane Lowalangi, na tenga si manö, tatu la'ila höröra ba larongo tögi dalingara aboto ba dödöra ba mangawuli ira khö-Gu, ba Ufadöhö ira.' "
44028028	Ba gafuriata imane Faulo, "Lö tola lö'ö aboto ba dödömi ira talifusö wa no teturiaigö ba soi tanö bö'ö si tenga niha Yahudi duria wangorifi andrö soroi Lowalangi. Ba la'o'ö ya'ira andrö dania." [
44028029	Me no aefa iw̃a'ö da'ö Faulo, laröi nahia andrö niha Yahudi faoma fasoso ira khö nawöra.]
44028030	Dua fakhe wa'ara toröi Waulo ba Roma, ba nomo nisew̃ania. Omuso dödönia wanema fefu niha sangondrasi ya'ia.
44028031	Faoma fa'abarani ituriaigö khöra zanandrösa ba wamatörö Lowalangi ba sanandrösa khö Yesu Keriso. Lö aiw̃ö Waulo wamalua da'ö ba lö sanenaw̃a ya'ia. Penyeragaman : Ning 1 Desember 2003
45001001	Ya'ami ira talifusö fefu ba Roma, ni'omasi'ö Lowalangi, ba si no Ikaoni Lowalangi tobali banua-Nia. No Ifili ba Ifataro ndra'odo Lowalangi ba wangombakha Turia Somuso Dödö.
45001002	Turia Somuso Dödö andrö, no Ifabu'u Lowalangi ba mböröta khö ndra sama'ele'ö khö-Nia, si mane si no tesura bakha ba Mbuku Ni'amoni'ö.
45001003	Turia Somuso Dödö andrö sanandrösa khö Nono Lowalangi, So'aya ya'ita Yesu Keriso si no nga'ötö Dawido molo'ö fa'aniha.
45001004	Ba hiza, molo'ö Eheha Lowalangi, no Ono Lowalangi Ia safönu kuaso. Oroma da'ö ba wemaoso-Nia moroi ba wa'amate.
45001005	Moroi khö-Nia utema halöw̃ö fa'asinenge andrö khö Lowalangi, ena'ö -- ba wamosumange Keriso -- u'ohe fefu niha dozi soi ba wamati ba ba wolo'ö.
45001006	Ba gotalua soi andrö fefu fao ami, ira talifusö si so ba Roma; no tekaoni göi ami wa'atobali banua Yesu Keriso.
45001007	Da'ö mbörö wa ube'e khömi zura. Ya Lowalangi Amada ba Yesu Keriso zame'e khömi howuhowu ba fa'ohahau dödö.
45001008	Si oföna sibai ba khö Yesu Keriso, u'andrö saohagölö khö Lowalangi börö ami fefu; no larongo ba zi sagörö ulidanö wa faduhu sibai dödömi khö Keriso.
45001009	Lö aetu itörö tödögu ami ba wangandrögu. Lowalangi zi tobali sasi wa sindruhu niw̃a'ögu. Moroi ba dödögu we'amöi enoni Lowalangi wangombakha Turia Somuso Dödö khö Nono-Nia.
45001010	U'andrö sibai khö Lowalangi ena'ö itehegö khögu we'amöi khömi.
45001011	Börö me omasi sibai falukha ndra'o khömi ena'ö tola ube'e khömi mbuala Geheha Lowalangi sangabölö'ö ya'ami.
45001012	Ohitö dödögu ya'ia da'ö, börö me faoma ita si faduhu tödö khö Yesu Keriso, ba sinangea si faoma ita wangabölö'ö awöda.
45001013	He ya'ami ira talifusö! Omasido ena'ö mi'ila wa no auli omasido we'amöi khömi, ba hiza so manö dahataha. Omasido na mowua halöw̃ögu ba gotaluami si mane bua halöw̃ögu ba gotalua zi tenga niha Yahudi ba nahia tanö bö'ö.
45001014	Mo'ömö ndra'o ba soi fefu; he ba zi no so huku ma zui ba zi lö huku nasa, he ba zi no atuatua, ma zui ba zi lö'ö nasa.
45001015	Da'ö mbörö wa omasi sibai ndra'o wangombakha Turia Somuso Dödö khö ndra talifusö si so ba Roma göi.
45001016	Faduhu sibai dödögu wa Turia Somuso Dödö andrö no fa'abölö Lowalangi, sohalöw̃ö ba wangorifi fefu niha si faduhu tödö; si föföna niha Yahudi, ba soi bö'ö göi.
45001017	Ba Duria Somuso Dödö andrö I'oroma'ö Lowalangi hewisa lala ena'ö tobali sökhi gamakhaita niha khö Lowalangi; lala ya'ia da'ö fa'afaduhu dödö khö Lowalangi, i'otarai mböröta irugi gamozua. Hulö si mane nisura ba Mbuku Ni'amoni'ö, "Niha si faduhu tödö khö Lowalangi irege te'a'azökhi mangawuli gamakhaitania khö Lowalangi, ba sauri!"
45001018	I'oroma'ö wönu-Nia moroi ba zorugo Lowalangi ba ngawalö horö fefu awö ba wa'alösökhi niha, me börö wa'alösökhi niha wa lö aboto ba dödöra Lowalangi.
45001019	Hadia zi tola aboto ba dödö niha sanandrösa khö Lowalangi, no oroma ba niha, börö me ifa'ele'ö da'ö Lowalangi ba niha.
45001020	I'otarai womböi Lowalangi ulidanö, no aboto ba dödö niha gamuata Lowalangi si lö oroma ba ngawalö nifazökhi-Nia. Börö da'ö tebai i'osatulö ia niha.
45001021	Aboto ba dödö niha Lowalangi, ba hiza i lö lafosumange Ia si no Lowalangi, ba lö göi la'andrö saohagölö khö-Nia. La'angeragö niha zi lö boto; no tobali ogömigömi dödöra.
45001022	Law̃a'ö tödöra satuatua ira, ba sindruhunia no si bodo.
45001023	Tenga Lowalangi si lö aetu nifosumangera, no la'ali faoma famaedo si no mate, ya'ia wamaedo niha, famaedo wofo, urifö si öfa ahe, awö guökuö sanana.
45001024	Börö da'ö Itehegö khöra Lowalangi ifatörö ira omasiö dödöra andrö wamalua si lö atulö, irege lalau zira'ira'iö ba nawöra niha.
45001025	La'ali Lowalangi sindruhu faoma Lowalangi fayafaya. Tenga samazökhi andrö nifosumangera ba si möi ira enoni, no nifazökhi andrö. Ba hiza sindruhunia samazökhi andrö zi lö tola lö nifosumangera irugi zi lö aetu! Yaduhu.
45001026	Börö me lalau niha zi manö, Itehegö khöra Lowalangi la'o'ö wangisöra andrö si lö boto. Lö adöni dödö ndra alawe ndra matua, si mane si to'ölö ba niha, hiza adöni dödö ndra alawe khö nawönia ira alawe.
45001027	Si manö göi ndra matua; no lö adöni dödöra wa'orudu ba ndra alawe si mane si to'ölönia, la'isö nawöra ira matua. Lalau gamuata saila ita ba nawöra ira matua, ba börö da'ö latema zulö nilaura si lö sökhi andrö.
45001028	Börö me lö omasi aboto ba dödö niha Lowalangi, andrö wa Itehegö tekiko gera'erara, irege lalau gamuata si tebai lalau ena'ö.
45001029	Afönu si lö sökhi gera'erara, si lö atulö; afönu fa'olu'alu'a, fa'afaito ba fatiusa; afönu fa'edöna ba wamunu niha, ba wasöndrata, ba walimosa ba fa'afökhö dödö. Omasi ira lafatoutou nawöra,
45001030	La'obousi döi nawöra; fayaw̃a ira ba lö la'ila wetahögö, lö omasi ira Lowalangi ba sebua lawukho ira. Onekhe ira wangalui lala si bohou ba wamalua si lö sökhi. Lalaw̃a zatuara;
45001031	lö ba dödöra niha bö'ö; salio faröi ira ba si lö fa'ahakhö dödö.
45001032	Aboto ba dödöra, wa molo'ö huku Lowalangi, niha solau si manö nihuku famunu. Ba hew̃a'ae si manö lalau sa'atö; ba fao na'i dödöra na lalau niha bö'ö zi manö.
45002001	Börö da'ö ya'ami ira talifusö, haniha ami wa mihuku niha bö'ö? Ma'ifu tebai mibu'a ba hulumi! Börö na mihuku niha bö'ö ba no mihuku ami samösa, börö me no milau samösa göi zi mane da'ö.
45002002	No ta'ila wa na Ibe'e wanguhuku Lowalangi ba niha solau si manö, fanguhuku satulö wanguhuku-Nia.
45002003	Ba hiza, milau samösa göi gamuata si mane ni'angadugömi ba niha tanö bö'ö andrö! Ba hadia, miwalinga tola aefa ami moroi ba wanguhuku Lowalangi andrö?
45002004	Ma zui mi'aohasi ba dödö wa'ebua dödö ba fa'asökhi dödö awö wa'ebolo dödö Lowalangi sebua andrö? No aboto ba dödömi wa no Iforoma'ö wa'asökhi dödö-Nia Lowalangi börö me omasi Ia na mifalalini gera'erami ba miröi horömi andrö.
45002005	Ba hiza sabe'e högö ami ba lö edöna miwu'ai gamuatami. Börö da'ö ya'ami samösa zangabua'ö hukumami ba Luo Safuria, na Ibe'e gangetula-Nia Lowalangi ba I'etu'ö wanguhuku.
45002006	Isulöni Lowalangi ba niha molo'ö amuatania.
45002007	Ibe'e wa'auri sindruhundruhu ba niha sanau ölö wolau si sökhi, sangalui solakhömi, soadu ba si lö aetu.
45002008	Ba ba niha sama'ua manö khönia faya'osa ba si lö molo'ö khö Lowalangi, solo'ö si lö sökhi, ba si göna fönu Lowalangi dania.
45002009	Dozi niha solau si lö sökhi ba si göna famakao ba fa'abu dödö; si föföna niha Yahudi, ba si manö göi soi tanö bö'ö.
45002010	Ba fefu niha samalua si sökhi Ibe'e khöra lakhömi Lowalangi, sumange ba fa'ohahau dödö; si föföna ba niha Yahudi, ba si manö göi ba soi tanö bö'ö.
45002011	Börö me no fagölögölö wolau Lowalangi ba niha fefu.
45002012	Niha soi bö'ö, lalau horö ba zi lö aboto ba dödöra huku agama niha Yahudi. Börö da'ö, tehuku ira, tenga molo'ö huku agama andrö. Ba hiza niha Yahudi si no aboto ba dödö huku andrö ba lafalua horö; andrö tebe'e huku khöra sodanedane ba huku da'ö.
45002013	Na te'atulö'ö niha mangawuli khö Lowalangi, tenga börö me no aboto ba dödö niha huku agama Yahudi andrö, hiza i börö me ifalua hadia niw̃a'ö huku andrö.
45002014	Lö la'ila soi bö'ö huku agama niha Yahudi. Ba hiza na nilau dödöra samösa lafalua niw̃a'ö ba goroisa andrö, tödöra samösa zanguhuku ya'ira, hew̃a'ae lö aboto ba dödöra huku agama niha Yahudi.
45002015	Amuatara zangoroma wa no tesura ba dödöra goroisa andrö. Tödöra zamaduhu'ö da'ö; börö me itaria isalaikö ira era'era dödöra ba itaria atulö ira göi ibe'e.
45002016	Si manö göi dania zalua ba ginötö si no muhonogöi andrö. Ba ngaluo da'ö -- molo'ö Turia Somuso Dödö ni'ombakha'ögu -- Ihuku dödö si tobini awö gera'era niha dania Lowalangi ba khö Yesu Keriso.
45002017	Ba iada'e hewisa ami ya'ami ira talifusö? Niha Yahudi ami miw̃a'ö. Manötöna ami ba huku agama Yahudi ba misuno ami börö gamakhaitami khö Lowalangi.
45002018	Tetuturu lala khömi moroi ba huku andrö irege aboto ba dödömi zomasi Lowalangi ba tola mihonogöi heza zi sökhi.
45002019	Aro dödömi wa sondrönia'ö sau'a ami ba same'e haga ba niha si so ba zogömigömi.
45002020	Samahaö niha si lö ngaroro ami ba samahaö niha si bodo. Aro dödömi wa ba huku agama niha Yahudi misöndra fefu wa'atuatua awö wa'aduhu.
45002021	Mifahaö niha bö'ö; ba hana wa lö mifahaö ami samösa? Mifahaö niha ena'ö lö managö, ba hiza ya'ami samösa zanagö?
45002022	Mifahaö niha ena'ö böi mohorö, ba hiza ya'ami samösa zorohö? Lö omasi ami nadu, ba hiza ya'ami samösa zanga'i gamagama moroi ba nomo'omo nadu?
45002023	Misunosuno ami wa so khömi goroisa Lowalangi nifa'ema Moze, ba hiza mi'o'aya Lowalangi ba lö mi'o'ö niw̃a'ö-Nia?
45002024	No tesura bakha ba Mbuku Ni'amoni'ö, "Börö ami, ya'ami niha Yahudi, wa te'o'aya döi Lowalangi ba gotalua soi bö'ö."
45002025	Na solo'ö huku agama niha Yahudi ami, ba moguna göi wamoto andrö khömi. Ba hiza, na tebai mio'o'ö niw̃a'ö bakha ba huku andrö, ba no lö eluaha wamoto andrö khömi.
45002026	Na so samösa soi bö'ö si lö muboto, ba ifalua i huku agama Yahudi, hadia tenga hulö zi no muboto ia khö Lowalangi?
45002027	Ba labali'ö si so sala ami niha Yahudi ya'ira si lö muboto andrö börö me so khömi huku agama Yahudi, ba no muboto ami, ba hiza misawö huku andrö. Ba lö muboto ira, ba hiza ya'ira na'i zolo'ö hukuhuku agama niha Yahudi.
45002028	Börö me niha Yahudi sindruhu tenga ha sangotöi manö niha Yahudi; ba niha si no muboto tenga ha famoto dali mboto manö.
45002029	Hiza'i niha Yahudi sindruhu ya'ia da'ö so tödö Yahudi; ba famoto sindruhu ya'ia da'ö famoto ba dödö, ni'ohalöw̃ögöi Geheha Lowalangi, tenga nisura bakha ba mbuku. Niha si manö, itema wanuno moroi khö Lowalangi, ba tenga moroi ba niha.
45003001	Na si manö, hadia hare tobali niha Yahudi? Ba hadia guna wolo'ö amakhoita wamoto?
45003002	Tatu manö oya gunania! Si föföna, börö me ba niha Yahudi Ifaduhusi tödö daroma li-Nia Lowalangi.
45003003	Ba hewisa na so ösa niha Yahudi salio faröi? Hadia faröi göi Lowalangi börö da'ö?
45003004	Tatu lö'ö! Börö me satulö manö Lowalangi, hew̃a'ae falimo dozi niha. No tesura bakha ba Mbuku Ni'amoni'ö, "Ena'ö satulö ndra'ugö ba wehedeu, ba si möna ndra'ugö ba ginötö wanguhuku."
45003005	Ba na itugu oroma wa'atulö Lowalangi, börö me talau zi lö atulö, hadia niw̃a'öda? Hadia tamane lö atulö Lowalangi börö me ihuku ita? (Fanofu da'e ba no sinangea na molo'ö fa'aniha.)
45003006	Ma'ifu lö'ö! Börö na lö atulö Lowalangi, hewisa wa Ihuku dania gulidanö andre?
45003007	Ba hiza na börö gamuata si lö atulö, itugu oroma wa'atulö Lowalangi, irege tefolakhömi Ia, ba hana nasa wa labe'e mosala niha, si mane niha si so horö?
45003008	Ba hana wa tebai tamane, "Lau, da tafazökhi zi lö sökhi ena'ö alua zi sökhi?" Sindruhu so niha sango'aya ya'o me lamane no uw̃a'ö zi manö. Niha si mane da'ö, ba no sinangea Ihuku Lowalangi.
45003009	Hadia tohude wa'asökhi wetaroda ya'ita niha Yahudi moroi ba niha soi bö'ö? Ma'ifu lö'ö! No uw̃a'ö wa he niha Yahudi ma zui niha soi bö'ö, no nifatörö horö fefu ira.
45003010	Si mane nisura bakha ba Mbuku Ni'amoni'ö, "Samösa lö satulö,
45003011	samösa lö saboto ba dödö ba samösa lö sanömba Lowalangi.
45003012	No la'aröu'ö ira niha khö Lowalangi, no elungu fefu. Samösa lö solau satulö; samösa lö'ö!
45003013	Hulö lewatö si no teboka dölötölöra. Mangele walimosa moroi ba lelara, ba alua wamöbögö ba mbewera, hulö zöfu gulö.
45003014	Afönu mbawara fangelifi ba fangotu'ö.
45003015	Alio mbekara ba wamunu niha.
45003016	Gofu heza misa, lafazaewe wa'atekiko ba fa'atosasa.
45003017	No balunö ira ba wangila lala fa'ohahau dödö,
45003018	ba ma'ifu lö fangata'ufira Lowalangi."
45003019	Aboto ba dödöda iada'e wa fefu nisura ba huku agama Yahudi, tebe'e ba niha si so barö wamatörö huku andrö. Börö da'ö samösa lö si tola mangeheta ba hulunia, ba Ihuku zi sagörö ulidanö fefu Lowalangi.
45003020	Samösa lö nibe'e Lowalangi aefa moroi ba zalania börö me no ilau niha andrö zi so bakha ba huku agama Yahudi. Ba zi tambai da'ö huku andrö ha ba wangoroma wa si so horö niha.
45003021	Iada'e no I'oroma'ö lala Lowalangi hewisa ena'ö tola sökhi mangawuli niha khö Lowalangi; ba lala andrö ma'ifu lö amakhaitania ba huku agama Yahudi. No la'ombakha'ö da'ö bukubuku Moze ba bukubuku ndra sama'ele'ö,
45003022	wa Itehegö Lowalangi ena'ö ifuli sökhi niha andrö khö Lowalangi, ha na mamati niha khö Yesu Keriso. Ilau da'ö Lowalangi ba niha fefu samati khö Keriso; börö me lö amaehutara:
45003023	Fefu niha no si so horö ba no aröu moroi khö Lowalangi sedöna mangorifi ya'ira.
45003024	Tobali, ha börö wa'ahakhö dödö Lowalangi manö nibe'e-Nia lö böli, wa ifuli sökhi mangawuli gamakhaita niha khö Lowalangi; ya'ia wa I'efa'ö niha Yesu Keriso.
45003025	Lowalangi zolulu Yesu Keriso andrö tobali höli ena'ö ba wa'amate-Nia te'efa'ö niha moroi ba zala na mamati ira khö-Nia. Ilau da'ö Lowalangi ba wangoroma fa'atulö-Nia. Börö me no Ibologö dödö-Nia Lowalangi ba zi no numalö ba horö niha, irege lö nihuku-Nia ya'ira.
45003026	Ba iada'e Ihalö halöw̃ö-Nia ba horö andrö ba wangoroma fa'atulö-Nia. Ba zi manö I'oroma'ö wa satulö Ia; ba dozi niha samati khö Yesu, tobali niha si no mu'atulö'ö khö Lowalangi.
45003027	Börö da'ö lö danedaneda sa'ae wanunonuno ya'ita. Hana wa si manö? Hadia, börö me no ta'o'ö zi so ba huku agama Yahudi? Tenga! Ha börö me mamati ita.
45003028	Rahurahunia: Te'atulö'ö niha ba khö Lowalangi. Isöndra wangefa andrö, tenga börö me i'o'ö hadia zi so ba huku agama Yahudi, ha börö me mamati ia khö Yesu Keriso.
45003029	Ma zui ha Lowalangi niha Yahudi Lowalangi andrö? Hadia, tenga Lowalangi soi bö'ö göi? Duhu, Lowalangi soi bö'ö göi!
45003030	Börö me ha samösa Lowalangi. Ya'ia zanguma'ö wa te'efa'ö niha Yahudi moroi ba zala börö me mamati ira. Ba Ya'ia göi zanguma'ö te'efa'ö niha soi bö'ö moroi ba zalara börö göi me mamati ira.
45003031	Hadia, da'e geluaha wa börö wamatida khö Keriso, taheta huku agama Yahudi? Ma'ifu tenga! Ma na'i börö wamatida andrö, tafosumange huku andrö.
45004001	Na si manö, hadia zi tola taw̃a'ö sanandrösa khö Gaberahamo, furugö soida? Hewisa nitörönia ba lala wa'aurinia?
45004002	Na ba zi no ilau zi tobali börö wa I'efa'ö ia Lowalangi moroi ba zala, tatu tola manö isuno ia samösa. Ba hiza, lö isuno ia föna Lowalangi.
45004003	No tesura ba Mbuku Ni'amoni'ö, "Mamati Gaberahamo khö Lowalangi, ba börö wamatinia andrö wa Itema ia Lowalangi tobali sangomusoi'ö tödö Lowalangi."
45004004	Latema gazi niha sohalöw̃ö; ba tebai muw̃a'ö buala gazinia andrö, börö me tana khönia da'ö.
45004005	Ba hiza so niha si lö manötöna ba halöw̃önia samösa; ifaduhusi tödö wa'aurinia khö Lowalangi sangetu'ö fa'aefa niha moroi ba zala. Börö wamatinia andrö wa Itema ia Lowalangi tobali sangomusoi'ö tödö Lowalangi.
45004006	Si manö göi molo'ö era'era Dawido; andrö wa sohahau tödö -- iw̃a'ö Dawido, niha nitema Lowalangi tobali sangomusoi'ö tödö-Nia, irege lö Itanö ba dödö-Nia sa'ae gamuata niha andrö,
45004007	"Ya'ahowu ni'efa'ö olalöw̃a ba si no ibalugö horönia Lowalangi!
45004008	Ya'ahowu niha si lö ihuku Lowalangi ba horönia!"
45004009	Hadia, famahowu'ö andrö ha ba niha solo'ö amakhoita wamoto? Hadia, si manö göi ba niha si lö molo'ö amakhoita wamoto? No maw̃a'ö mege, wa Itema Lowalangi Gaberahamo tobali sangomusoi'ö tödö-Nia, börö me mamati Gaberahamo khö Lowalangi.
45004010	Hamega iw̃a'ö Lowalangi da'ö? Hadia fatua lö muboto ia ma me no aefa muboto? Fatua lö muboto! Tenga me no aefa muboto.
45004011	Me no aefa da'ö awena muboto ia, ba famotonia andrö ha tandra wa no Itema ia Lowalangi tobali sangomusoi'ö tödö Lowalangi, börö me mamati ia khö Lowalangi. No Itema ia Lowalangi fatua lö ni'o'önia amakhoita famoto andrö. Ba tobali ama ba wamati Gaberahamo ba niha fefu samati khö Lowalangi, ba börö da'ö wa Itema'ö ira Lowalangi tobali niha sangomusoi'ö tödö-Nia, hew̃a'ae lö ni'o'öra amakhoita wamoto andrö.
45004012	Ba no göi ama ba wamati Gaberahamo ba niha solo'ö amakhoita wamoto. Tobali ama ba wamati ia tenga ha börö me no la'o'ö gamakhoita wamoto, börö göi ba wa'aurira no samati khö Lowalangi ira, si mane Aberahamo fatua lö nasa ni'o'önia gamakhoita wamoto.
45004013	Fawu'u li Lowalangi khö Gaberahamo ba ba nga'ötönia wa tobali okhöta Gaberahamo gulidanö andre. Ifabu'u zi manö Lowalangi tenga börö me i'o'ö huku agama Yahudi Aberahamo, hiza börö me mamati ia khö Lowalangi wa Itema ia Lowalangi tobali sangomusoi'ö tödö-Nia.
45004014	Börö na ha solo'ö huku agama Yahudi manö zanema nifabu'u Lowalangi dania, ba lö guna wamati khö Lowalangi, ba si lö boto wawu'usa li Lowalangi göi.
45004015	Huku agama Yahudi zama'aso fanguhuku Lowalangi. Ba na lö huku andrö, ba lö hadöi göi fanawö.
45004016	Tobali fawu'usa li Lowalangi andrö modanedane ba wamati niha khö-Nia. Tobali we'ewe'e dödö da'ö ba nga'ötö Gaberahamo fefu wa no buala saohagölö wawu'usa li andrö nibe'e Lowalangi khöra; tenga ha ba niha solo'ö huku agama Yahudi, hiza khöra göi samati khö Lowalangi, si mane Aberahamo samati khö Lowalangi. Ama ba wamati khöda Gaberahamo.
45004017	No Iw̃a'ö Lowalangi khö Gaberahamo, "No Ubali'ö ndra'ugö furugö ba soi fefu." Si manö wame'e Lowalangi khö Gaberahamo fawu'usa li andrö. Ba mamati Gaberahamo khö-Nia. Lowalangi sangorifi niha si no mate Ia; Ya'ia göi Lowalangi samazökhi si lö hadöi tobali so ha faoma fehede.
45004018	Ba hew̃a'ae lö lala mena'ö, ba lö mamalö Gaberahamo ba wanötöna ba ba wamati. Da'ö mbörö wa'atobali ia furugö soi soya. Si mane si no musura ba Mbuku Ni'amoni'ö, "Ato sibai dania nga'ötömö."
45004019	No i'ila Aberahamo me inötö da'ö lö lala wa isöndra nga'ötö, börö me atua mbotonia ba no arakha otu fakhe wa'anau ndröfinia; inönö nasa me lö tola tetabi wo'omonia Sara. Ba hiza lö awuwu wamati Gaberahamo.
45004020	Lö mamalö mamati ia ba lö fa'amuheu dödönia ba wawu'usa li Lowalangi. Famatinia zangabölö'ö ya'ia, irege isunosuno Lowalangi.
45004021	Faduhu sibai dödönia wa tola Ilau Lowalangi zi no Ifabu'u andrö.
45004022	Da'ö mbörö wa Itema Lowalangi Gaberahamo tobali sangomusoi'ö tödö-Nia.
45004023	Fehede, "tetema tobali sangomusoi'ö tödö Lowalangi" tesura tenga ha soguna khö Gaberahamo,
45004024	no khöda göi. Tetema ita göi dania tobali niha si no mangomusoi'ö tödö Lowalangi, börö me mamati ita khö Lowalangi sangorifi Yesu, So'aya ya'ita, moroi ba wa'amate.
45004025	No tebe'e nibunu Yesu andrö börö horöda; ba I'orifi Ia mangawuli Lowalangi, ena'ö ifuli sökhi gamakhaitada Lowalangi.
45005001	Börö wa'afaduhu dödöda wa sökhi mangawuli gamakhaitada khö Lowalangi iada'a. Börö da'ö wa auri ita ba wa'ohahau dödö khö Lowalangi, ba khö Zo'aya ya'ita Yesu Keriso.
45005002	Börö Ia awö wa'afaduhu dödöda wa tola tarasoi wa'omasi Lowalangi, ba börö wa'omasi da'ö wa auri ita iada'a. Börö da'ö, omuso dödöda me so wanötönada wa falukha ita lakhömi Lowalangi!
45005003	Ba si töra moroi ba da'ö, omuso göi dödöda bakha ba wamakao, börö me aboto ba dödöda wa famakao zolohe niha ba wa'aro dödö,
45005004	ba fa'aro dödö zangabölö'ö niha ba wanaha fanandraigö; da'e zamatumbu'ö fanötöna.
45005005	Lö ifatö dödöda fanötöna si mane, börö me no Ifo'ösi ita faoma fa'omasi-Nia Lowalangi. Ifalua da'ö Lowalangi ba Geheha-Nia, si no Ibe'e khöda.
45005006	Ba ginötö lö fa'abölöda, ba no mate Keriso börö ita, tefaudu ba ginötö si no Ihonogöi Lowalangi; hew̃a'ae no aröu ita khö-Nia.
45005007	Abua sibai gölö zi samösa niha sa wa'amate salahi niha, he salahi zatulö tödö na'i. Awai i, ma göi so niha sanehegö mate salahi niha si sökhi buabua.
45005008	Ba hiza, Iforoma'ö wa'omasi-Nia khöda Lowalangi, ya'ia me mate Keriso salahida, me niha si so horö ita nasa.
45005009	Ba iada'e no satulö gamakhaitada khö Lowalangi börö wa'amate Keriso andrö; börö da'ö ha ba ni'efa'ö ita göi moroi ba wönu Lowalangi andrö börö Keriso.
45005010	Na ba ginötö fa'udu ita khö Lowalangi te'atulö'ö ita khö-Nia ba wa'amate Nono-Nia, mendrua manö iada'e me no sökhi mangawuli gamakhaitada khö Lowalangi, tatu te'orifi göi ita börö Keriso.
45005011	Ba si töra moroi ba da'ö, omuso göi dödöda börö wa'asökhi dödö Lowalangi ba khö Zo'aya ya'ita Yesu Keriso. Börö Yesu Keriso, wa tasöndra gamakhaita si sökhi khö Lowalangi.
45005012	Börö niha si samösa wa so horö ba gulidanö, ba moroi ba horö andrö tumbu wa'amate. Lualua, ikhamö niha fefu fa'amate, börö me si so horö fefu niha.
45005013	No so horö ba gulidanö, fatua lö mube'e huku agama Yahudi. Ba lö mu'ila mu'etu'ö huku börö me lö goigoi nisawö.
45005014	No ifatörö fefu niha fa'amate i'otarai ginötö Gadamo irugi ginötö Moze. Ifatörö göi fa'amate niha si lö mamalua horö si mane nilau Gadamo. Adamo ba no khalakhala-Nia, si tohare dania.
45005015	Ba hiza, lö fagölö zi darua andrö; abölö ebua wa'ahakhö dödö Lowalangi moroi ba horö nifalua Gadamo andrö. Börö horö zi samösa wa mate zato. Ba hiza, abölö ebua nasa zinöndra börö wa'ahakhö dödö Lowalangi ba buala fa'auri nibe'e-Nia ba niha soya, börö wa'asökhi dödö zi samösa andrö, Yesu Keriso.
45005016	Abölö ebua nasa mbuala Lowalangi andrö moroi ba horö zi samösa andrö. Börö me no ilau horö si samösa niha, ba mu'etu'ö huku, "Fasala". Ba me no ato niha samazökhi horö, so wa'ahakhö dödö Lowalangi wanguma'ö, "Lö fasala".
45005017	Börö zala zi samösa, ikhamö fa'amate fefu niha börö zi samösa andrö. Ba abölö ebua nasa nilau zi samösa tanö bö'ö ba niha sato, ya'ia Yesu Keriso. Ibe'e khöra irege fahöna wa'ahakhö dödö-Nia Lowalangi ba I'efa'ö niha moroi ba zala lö sulö; mamatörö ira ba gulidanö andre börö Keriso.
45005018	Hiza, si mane börö zala zi samösa tehuku fefu niha, si manö göi börö gamuata zi samösa solo'ö somasi Lowalangi wa te'efa'ö fefu niha moroi ba golalöw̃a ba tebe'e khöra wa'auri.
45005019	Ba si mane börö wa lö folo'ö ba zi samösa mamalua horö fefu niha, si manö göi börö wolo'ö zi samösa khö Lowalangi wa tola te'a'azökhi mangawuli gamakhaita niha sato khö Lowalangi.
45005020	Lowalangi samösa zame'e huku agama Yahudi. Ba hiza itugu la'o'ö huku andrö niha, itugu lasawö ba lafalua horö khö Lowalangi. Hew̃a'ae si manö, itugu lafalua horö niha, ba lö mamalö wangomasi'ö Lowalangi ya'ira.
45005021	Ba itugu lafalua horö niha, itugu I'omasi'ö ita Lowalangi. Ba me no sökhi mangawuli gamakhaitada Lowalangi, Ibe'e khöda wa'auri sindruhundruhu börö Yesu Keriso, So'aya ya'ita.
45006001	Na si manö, hadia zi tola taw̃a'ö? Hadia tatohugö manö wolau horö ena'ö itugu I'omasi'ö ita Lowalangi?
45006002	Tatu tenga! Lö sa'ae kuaso horö khöda, tobali hewisa wa lö mamalö auri ita ba wamazökhi horö?
45006003	Hadia, aboto ba dödöda wa me tebayagö idanö ita, te'osambua'ö ita khö Keriso? Eluahania tobali ha sambua ita ba wa'amate-Nia.
45006004	Ba wamayagö idanö andrö teko'o ita awö Keriso ba si fao ita khö-Nia ba wa'amate, ena'ö hulö si mane wa'ate'orifi Keriso andrö moroi ba wa'amate börö wa'abölö Nama solakhömi, si manö göi ita tasöndra wa'auri si bohou.
45006005	Na no ha sambua ita Keriso börö me si fao ita ba wa'amate-Nia, ha sambua ita khö-Nia göi börö me si fao ita te'orifi mangawuli si mane Ya'ia.
45006006	Aboto ba dödöda wa amuatada si tohöna fa'aniha no muforöfa awö Keriso, ena'ö mufakiko wa'abölö gamuatada si so horö andrö; ba zi manö lö'ö sa'ae i'osawuyu ita horö.
45006007	Na mate zi samösa niha, te'efa'ö niha andrö moroi ba wa'abölö horö.
45006008	Na no mate ita awö Keriso, faduhu dödöda wa auri ita göi awö-Nia.
45006009	No aboto ba dödöda wa no te'orifi Keriso moroi ba wa'amate ba lö mate Ia sa'ae; lö mofa'abölö sa'ae wa'amate khö-Nia.
45006010	Fa'amate nitörö Keriso no fa'amate börö horö. Alua da'ö samuza irugi zi lö aetu. Ba fa'auri-Nia iada'e no fa'auri khö Lowalangi.
45006011	Si manö göi ami, lö tola lö mimane tödömi; mate ami börö horö, ba no auri ami ba gamakhaita saro khö Lowalangi börö Yesu Keriso.
45006012	Böi sa'ae mitehegö ifatörö wa'aurimi horö ba gulidanö andre irege mi'o'ö zomasi ia andrö si lö sökhi.
45006013	Böi göi milulu ndrotondroto mbotomi ba wa'abölö horö, fate'oguna'ö ba gohitö dödö si lö sökhi. Milulu sa wa'aurimi khö Lowalangi si mane niha si no mufawu'a moroi ba wa'amate numalö ba wa'auri. Milulu wa'aurimi ma'afefu khö Lowalangi fate'oguna'ö ba wamalua somasi Lowalangi.
45006014	Tebai ifatörö ami horö, börö me tenga sa'ae barö huku agama Yahudi auri ami, no barö wa'ahakhö dödö Lowalangi.
45006015	Iada'e, hadia gamarahutania? Hadia tola talau horö, börö me tenga barö huku agama Yahudi so ita, no barö wa'ahakhö dödö Lowalangi? Ma'ifu tenga!
45006016	Hadia aboto ba dödömi na milulu ami ba zi samösa niha wamalua somasi ia, ba no tobali sawuyunia ami ni'o'omi li -- he sawuyu horö solohe ya'ami ba wa'amate, ma zui sawuyu Lowalangi sangefa'ö ya'ami moroi ba horö.
45006017	Ba ta'andrö saohagölö khö Lowalangi! Sawuyu horö sa ami ba mböröta, ba iada'e tödömi ma'asambua zolo'ö famahaö satulö si no mube'e khömi.
45006018	No te'efa'ö ami moroi ba horö, ba iada'e sawuyu ba zomasi Lowalangi ami.
45006019	Ube'e dumaduma zawuyu andrö, ena'ö alio möi ba dödömi. No milulu ami fefu mböröta sawuyu ba zi ta'unö ba ba zi lö sökhi. Si manö göi iada'e, akha milulu sa'ae wa'aurimi fefu tobali sawuyu zomasi Lowalangi ba gohitö dödö nihonogöi Lowalangi.
45006020	Me i'osawuyu ami horö, tenga nifatörö zomasi Lowalangi ami.
45006021	Ba ginötö da'ö, hadia hare nitemami ba zoya ngawalö andrö saila ami wolau iada'e? Solohe ba wa'amate gamuata andrö!
45006022	Ba iada'e no te'efa'ö ami moroi ba horö, ba tobali enoni Lowalangi ami. Hadia zi tobali haremi, ya'ia da'ö wa auri ami ha khö Lowalangi, ba da'ö zolohe fa'auri sindruhundruhu ba si lö aetu.
45006023	Börö, fa'amate sa ba no luo horö; ba fa'auri sindruhu si lö aetu si fao Keriso Yesu, So'aya ya'ita, ba no buala nibe'e Lowalangi lö sulö.
45007001	He ya'ami ira talifusögu! No aboto ba dödömi fefu huku. Tobali, aboto göi ba dödömi fa'amokuaso huku ba zisamösamösa niha, ha gasagasa auri niha andrö.
45007002	Dumaduma, samösa ndra alawe si so fo'omo, tefaböbö molo'ö huku ia khö wo'omonia gasagasa auri wo'omonia andrö. Na mate wo'omonia, aefa ndra alawe andrö moroi ba huku samöbö ya'ia khö wo'omonia.
45007003	Na orudu ndra alawe andrö ba ndra matua bö'ö me auri na wo'omonia, ba lafotöi sohorö ndra alawe andrö. Ba na no mate wo'omonia, ba molo'ö huku, lö tabitabi ndra alawe andrö. Ba na mangowalu ia ba ndra matua bö'ö, lö law̃a'ö sohorö ia.
45007004	Si manö göi ami, ya'ami ira talifusögu. No mate ami ba huku agama Yahudi, börö me no ha sambua ami ba mboto Keriso si no muforöfa, ba tobali tana khö-Nia ami, si no mu'orifi moroi ba wa'amate. Te'orifi Ia moroi ba wa'amate ena'ö moguna ita khö Lowalangi ba wa'aurida.
45007005	Börö me mböröta, auri ita molo'ö amuata wa'aniha. Me inötö da'ö, omasiö dödö ba horö, si tumbu börö me so huku agama, zamatörö fa'aurida. Da'ö mbörö wa talau hadia ia zolohe ba wa'amate.
45007006	Ba hiza, iada'e lö tofesu ita ba huku agama Yahudi. No mate ita ba huku andrö samatörö ya'ita mböröta. Tebai sa'ae möi ita enoni ba lala si no ara, molo'ö huku nisura. Möi ita enoni iada'e ba lala si bohou ni'oroma'ö Geheha Lowalangi khöda.
45007007	Na si manö, ba hadia zi tola taw̃a'ö? Hadia, lö sökhi huku agama Yahudi? Tatu tenga! Ba hiza, huku andrö zamahaö ya'o sanandrösa ba horö. Lö u'ila hadia wa'olu'alu'a andrö na lö imane huku agama, "Böi olu'alu'a ami."
45007008	Börö huku agama, wa so ginötö ba horö wamatumbu'ö isö'isö dödö soya ngawalö ba wa'olu'alu'a bakha ba dödögu; börö na lö huku agama, no si mate horö andrö.
45007009	Lö huku agama me auri ndra'o mböröta. Ba me tohare huku agama andrö, ifuli auri zui horö,
45007010	ba mate ndra'odo. Ohitö dödö ba mböröta, wa huku agama andrö zame'e fa'auri, ba hiza no solohe fa'amate khögu.
45007011	Börö huku agama andrö, wa so ginötö ba horö wolimo ya'odo; ba ibunu ndra'odo.
45007012	Soroi Lowalangi huku agama andrö, ba dozi fareta bakha ba huku andrö soroi Lowalangi, tobali atulö ba sökhi.
45007013	Tobali, hadia si sökhi andrö zolohe fa'amate khögu? Tatu tenga! Horö zolohe fa'amate andrö. I'a'asogö khögu wa'amate horö andrö, i'odela zi sökhi, ena'ö oroma sibai gamuata horö. Ba goroisa Lowalangi te'oroma'ö wa'alösökhi horö andrö.
45007014	No ta'ila wa moroi ba Geheha Lowalangi huku agama Yahudi andrö; ba hiza, no niha si tebai ndra'odo. No te'amawa ndra'odo tobali sawuyu horö.
45007015	Lö aboto ba dödögu nilaugu. Ngawalö zomasido ulau, lö ufalua; ba hiza si lö omasido andrö nilaugu.
45007016	Ba na ulau zi lö faudu ba zomasido andrö, eluahania ufaduhu'ö wa sökhi huku agama Yahudi andrö.
45007017	Tobali, tenga ya'o sindruhunia zolau da'ö, no horö andrö samatörö ya'odo.
45007018	Aboto ba dödögu wa ma'ifu lö si sökhi ba khögu, ba gamuatagu fa'aniha. Börö omasido wamalua si sökhi, ba hiza no tebai ndra'o wamalua ya'ia.
45007019	Lö nilaugu si sökhi somasi ndra'o ufalua; hiza, no ulau ngawalö zi lö sökhi, si lö omasido ulau.
45007020	Na ulau ngawalö zi lö omasi ndra'o ufalua, eluahania tenga ya'o zamalua da'ö, no horö andrö samatörö ya'o.
45007021	Tobali, uhalö rahurahu wa huku andre mbörö: ya'ia na omasido ulau zi sökhi, ba ha si lö sökhi manö zi so khögu.
45007022	Omasi dödögu goroisa Lowalangi,
45007023	ba hiza aboto ba dödögu wa so huku bö'ö zabölö mamatörö ya'o -- ya'ia huku si lö faudu ba huku nifaduhu'ö gera'eragu. Da'ö mbörö wa tofesu ndra'o ba huku horö samatörö fa'aurigu.
45007024	Si mane zalua khögu: u'o'ö huku Lowalangi faoma era'eragu, ba hiza, fi'i wa'anihagu zondrönia'ö ya'o barö gamatöröw̃a horö. Niha si tekiko ndra'odo andre! Haniha zomasi mangorifi ya'o moroi ba mboto solohe ya'o ba wa'amate andre? U'andrö saohagölö khö Lowalangi! Omasi Ia I'orifi ndra'o ba khö Yesu Keriso andrö.
45008001	Iada'e lö'ö sa'ae fanguhuku khöra ya'ira sauri ba khö Yesu Keriso.
45008002	Huku Geheha Lowalangi zangorifi ya'ita ba khö Yesu Keriso, da'ö zangefa'ö ya'o moroi ba huku samobörö horö ba fa'amate.
45008003	Hadia zi tebai ilau huku agama, börö me niha sambö fa'abölö ita, no Ilau Lowalangi. I'alani wa'abölö horö Lowalangi bakha ba wa'auri niha, andrö wa Ifatenge Nono-Nia samösa, si tohare si mane niha si so horö, ba wangefa'ö horö.
45008004	Ilau da'ö Lowalangi ena'ö somasi Ia si so bakha ba huku agama Yahudi andrö, tola alua ba wa'aurida ya'ita sauri molo'ö Eheha Lowalangi, ba tenga molo'ö amuata niha.
45008005	Sauri solo'ö amuata wa'aniha zi lö aetu wo'era'era somasi dödö wa'aniha. Ba sauri solo'ö Eheha Lowalangi zi lö aetu wo'era'era somasi Geheha Lowalangi.
45008006	Na ifatörö ndra'ugö amuata wa'aniha, lualuania fa'amate. Ba na ifatörö gera'erau Eheha Lowalangi, lualuania fa'auri ba fa'ohahau dödö khö Lowalangi.
45008007	Fangerangera niha nifatörö gamuata wa'aniha, ba si fa'udu niha andrö khö Lowalangi; börö me lö i'o'ö goroisa Lowalangi; ba tebai i'o'ö goroisa Lowalangi andrö.
45008008	Niha sauri molo'ö amuata wa'aniha, tebai I'omusoi'ö dödö Lowalangi.
45008009	Ba ya'ami, tenga sauri molo'ö amuata wa'aniha. Auri ami molo'ö Eheha Lowalangi -- na duhuduhu mohalöw̃ö Geheha Lowalangi andrö ba wa'aurimi. Niha si lö hadöi Eheha Keriso, no tenga tana khö Keriso.
45008010	Ba na auri Keriso khömi, hew̃a'ae mate mbotomi börö horö, Ibe'e wa'auri khömi Eheha Lowalangi, börö me sökhi gamakhaitami khö Lowalangi.
45008011	Na Eheha Lowalangi andrö, sangorifi Keriso moroi ba wa'amate, auri bakha ba dödömi, ba Ya'ia, sangorifi Keriso moroi ba wa'amate, zangorifi göi botomi si mate andrö. Ilau da'ö faoma Eheha-Nia sauri ba khömi.
45008012	Da'ö mbörö ya'ami ira talifusö, wa so noro dödöda; ba tenga noro dödö ba gamuata wa'aniha; böi solo'ö somasi ia wa'aurida.
45008013	Börö na auri ami molo'ö amuata wa'aniha, ba mate ami dania; ba hiza na ba kuaso Lowalangi, lö mamalö mibunu gamuatami folau horö andrö, ba auri ami dania.
45008014	Niha nidönia'ö Geheha Lowalangi no iraono Lowalangi.
45008015	Börö me Eheha nibe'e Lowalangi khömi, tenga sombali'ö sawuyu ami, irege ba wa'ata'u auri ami. Eheha Lowalangi andrö zombali'ö iraono Lowalangi ami. Ba börö kuaso Geheha Lowalangi andrö wa tola takaoni khö Lowalangi tamane, "He Ama, he Amagu!"
45008016	Eheha Lowalangi si fao ehehada zangoroma'ö wa iraono Lowalangi ita.
45008017	Ba na iraono-Nia ita, ba sanema ondröita-Nia ita, sanema howuhowu nihenagö Lowalangi ba ndraono-Nia; si fao ita ba khö Keriso andrö wanema hadia zi no Ihenagö Lowalangi khö-Nia; na fao ita ba wamakao Keriso, ba tefolakhömi göi ita dania awö-Nia.
45008018	Fefu wamakao nitaögöda iada'e, molo'ö fangerangeragu, lö famaedonia ba lakhömi ni'oroma'ö khöda dania.
45008019	Ibalobaloi si fao fanötöna banua ma'asambua hawa'ara Ifaduhu'ö ndraono-Nia Lowalangi.
45008020	No tetehegö wa salio tekiko nifazökhi Lowalangi, tenga börö wa'edönania samösa, no börö Lowalangi zanehegö si manö. Ba hew̃a'ae si manö so göi wanötöna andre:
45008021	wa ba zi sambua inötö dania te'efa'ö nifazökhi Lowalangi andrö moroi ba zamakiko ya'ia ba si fao göi fefu dania ba wangefa'ö ba famolakhömi ndraono Lowalangi.
45008022	Aboto ba dödöda wa irugi da'e mangaröngarö fefu nifazökhi Lowalangi börö wamakao, hulö ndra alawe sanörö famakao na inötö tumbu ndraono.
45008023	Ba tenga ha nifazökhi Lowalangi zangaröngarö; mangaröngarö göi ita bakha ba dödöda. No tatema Geheha Lowalangi si no amaedola mbuala Lowalangi si föföna, ba hiza tabaloi nasa wangefa'ö Lowalangi ya'ita awö wombali'ö-Nia ya'ita iraono-Nia.
45008024	Börö wanötöna, wa te'orifi ita. Ba na no oroma khöda hadia nitötönada, tenga sa'ae fanötöna da'ö. Börö, haniha nasa zanötöna ba zi no i'ila?
45008025	Ba na tatötöna zi lö nasa ni'ilada, ba tabaloi da'ö si fao fa'ebolo dödö.
45008026	Si manö göi, tohare Geheha Lowalangi wanolo ya'ita na ambö fa'abölöda. Börö me lö ta'ila hewisa zinangea na mangandrö ita; ba Eheha andrö samösa zi möi föna Lowalangi ba wangandrö khöda si fao fanötöna si'oi dödö irege tebai alua baeha.
45008027	Lowalangi andrö sangila tödö niha, zangila somasi Geheha andrö; börö me Eheha andrö zangandrö khö Lowalangi soguna ba mbanua Lowalangi, si faudu ba zomasi Lowalangi.
45008028	Aboto ba dödöda wa Lowalangi zamöfö'ö fefu ngawalö hadia ia, irege alua zi sökhi ba niha sangomasi'ö Ya'ia ba nikaoni-Nia molo'ö si no I'era'era.
45008029	Ya'ira si no Ifili Lowalangi, no Ihonogöi moroi ba mböröta ena'ö tobali hulö si mane Ono-Nia, ya'ia Yesu Keriso. Ba zi manö, tobali si föföna Nono-Nia andrö ba gotalua dalifusö sato.
45008030	Dozi si no Ihonogöi ba mböröta, da'ö göi nikaoni-Nia. Dozi si no Ikaoni, da'ö ni'atulö'ö-Nia. Ba dozi si no I'atulö'ö, da'ö göi nifolakhömi-Nia.
45008031	Hadia zi tola muw̃a'ö iada'e ba da'ö fefu? Na fa'awö khöda Lowalangi, haniha zi tola molaw̃a ya'ita?
45008032	Ono-Nia samösa lö alimagö khö-Nia Ilulu soguna khöda; hewisa wa lö Ibe'e khöda ngawalö danö bö'önia?
45008033	Haniha zi tola manandraw̃aisi ya'ita si no Ifili Lowalangi, na Lowalangi samösa zanguma'ö wa si lö sala ita?
45008034	Hadia, so niha sanguma'ö sala ita? Keriso Yesu dania zobelegö ya'ita! Ya'ia zi no mate ba si no mu'orifi mangawuli moroi ba wa'amate, si so khö Lowalangi ba nahia si so fa'abölö.
45008035	Haniha zi tola momba'agö Keriso ba wangomasi'ö ya'ita? Hadia, tola iba'agö Ia famakao ma fa'afökhö, ma folohi, ma fa'olofo, ma fa'anumana, ma ameta'uö, ma zui fa'amate?
45008036	No tesura ba Mbuku Ni'amoni'ö, "Sandrohu si ma'ökhö auri ndra'aga bakha ba gameta'uö solohe ba wa'amate börö Ndra'ugö. Hulö mbiribiri sedöna mutaba ndra'aga."
45008037	Tenga! Bakha ba da'ö na'i fefu tasöndra wemöna so'ahonoa, börö Ia sangomasi'ö ya'ita!
45008038	Börö faduhu sibai dödögu wa ba zi sagörö ulidanö, he fa'amate ba he fa'auri, he mala'ika ba he samatörö, he ameta'uö iada'e ba ameta'uö dania ba he fa'abölö tanö bö'ö;
45008039	he ngawalö zi so ba mbanua, ba he ba gulidanö ma zui hadia ia danö bö'ö, tebai iba'agö Lowalangi ba wangomasi'ö ya'ita, si mane si no I'oroma'ö khö Yesu Keriso So'aya ya'ita.
45009001	Sindruhu hadia niw̃a'ögu andre dania börö me okhöta Keriso ndra'odo. Lö falimodo. Tödögu nifatörö Geheha Lowalangi, zanga'aro'ö tödögu wa sindruhu niw̃a'ögu.
45009002	Abu sibai dödögu ba tefakao gera'eragu,
45009003	börö ndra talifusögu si sambua soi khögu. Utehegö I'elifi ndra'o Lowalangi börö ira ba utehegö mufabali moroi khö Keriso.
45009004	Banua nifili ira ba no Ibali'ö ira Lowalangi tobali iraono-Nia ba Iforoma'ö wa'abölö-Nia khöra. I'a'asogö wawu'usa li khöra ba Ibe'e khöra huku agama. I'ombakha'ö khöra Lowalangi hewisa wamosumange Ya'ia ba no göi latema wawu'usa li-Nia.
45009005	Nga'ötö wurugöda ira. Ba molo'ö fa'aniha, khöra i'otarai Keriso. Abölö ebua Ia moroi khöra fefu. Nisuno Lowalangi irugi zi lö aetu. Yaduhu.
45009006	Lö omasi ndra'o uw̃a'ö wa no lö moguna sa'ae wawu'usa li Lowalangi; ba hiza tenga fefu niha Gizera'eli tobali banua nifili Lowalangi.
45009007	Tenga fefu nga'ötö Gaberahamo tobali iraono Lowalangi. Börö me no Iw̃a'ö Lowalangi khö Gaberahamo, "Ha nga'ötö Giza'aki nifotöi nga'ötöu dania."
45009008	Eluahania nga'ötö Gaberahamo nifotöi iraono Lowalangi ha nga'ötönia si tumbu börö wawu'usa li Lowalangi; ba tenga fefu nga'ötönia.
45009009	Si mane wawu'usa li Lowalangi, "Ba ginötö si no muhonogöi, mangawuli dania Ndra'odo, ba so khö Zara'i dania samösa nono matua."
45009010	Ba si mane göi da'e: Mo'ono Rebeka darua ono matua moroi ba zi samösa ama, ya'ia Giza'aki furugöda.
45009011	Fatua lö tumbu ndraono andrö, no Ihonogöi nifili-Nia dania Lowalangi. Fanuyu Lowalangi niha tenga börö me tola ifalua hadia ia si samösa niha, no börö wanuyu Lowalangi. Börö me fatua tebai lalau hadia ia zi sökhi ma si lö sökhi iraono Rebeka si darua andrö ono matua,
45009012	Imane Lowalangi khö Rebeka, "Möi barö mbawa nakhinia nono sia'a."
45009013	Ba Mbuku Ni'amoni'ö no musura wa Imane Lowalangi, "U'omasi'ö Yakobo, ba fa'udu ndra'o khö Gezau."
45009014	Hadia rahurahu iada'e? Hadia lö atulö Lowalangi andrö? No tatu wa atulö Lowalangi!
45009015	Börö me Imane Lowalangi khö Moze, "U'oroma'ö wa'asökhi dödö-Gu ba niha somasi-Do U'oroma'ö wa'omasi dödö-Gu, ba omasi-Do U'oroma'ö wa'ahakhö dödö-Gu ba niha somasi-Do Uhakhösi tödö."
45009016	Tobali tenga börö wa edöna niha, ba tenga börö wamorege niha, no nilau dödö Lowalangi da'ö ba nifili-Nia andrö.
45009017	Börö me no tesura ba Mbuku Ni'amoni'ö, "Imane Lowalangi ba razo Miserai, 'Ubali'ö ndra'ugö Razo börö gohitö dödö zi sambua andre, ya'ia ena'ö ba khöu, U'oroma'ö kuaso-Gu ba Ubali'ö tehöngö döi-Gu ba gulidanö ma'asagörö.' "
45009018	Tobali, ahakhö dödö Lowalangi ba zi samösa niha, na omasi Ia zi manö. Ba tola Ibali'ö hulö gara dödö niha, na omasi Lowalangi da'ö göi.
45009019	Lau, tatu mimane khögu, "Na si manö hana nasa wa Isalaikö niha Lowalangi? Hadia, tenga lö niha si tola momba'agö somasi Lowalangi?"
45009020	Hiza, ya'ami ira talifusö! No niha si to'ölö ami. Ba lö barani ami wanema li Lowalangi! Hadia tola manofu nahia mbunga ba zamazökhi ya'ia wanguma'ö, "Hana wa ömane wamazökhi ya'o?"
45009021	Hadia tenga ba zomasi dödö zamazökhi nahia mbunga andrö ifangamöi la'uri? Moroi ba zi sagokhö la'uri, hadia tola ifazökhi dombua nahia mbunga: sambua zi sökhi, ba sambua zambö sökhi.
45009022	Si manö göi nilau Lowalangi. Omasi Ia Itura'ö wönu-Nia ba I'oroma'ö kuaso-Nia. Ba hiza, ebolo dödö-Nia ba khöra si lö tola lö'ö nihuku me la'andrö wönu-Nia.
45009023	Ba omasi göi Lowalangi Iforoma'ö khöda wa'ohahau dödö sabölöbölö, niduwagö-Nia ba khöda ni'omasi'ö-Nia. No Ifa'anö ita ba wanema fa'ohahau dödö da'ö.
45009024	Ya'ita zi no Ikaoni, tenga ha moroi ba niha Yahudi, no ba soi bö'ö göi.
45009025	Börö bakha ba Mbuku Hosea sama'ele'ö Imane Lowalangi, "Niha si tenga banua-Gu, Ufotöi dania 'Banua-Gu'. Soi si lö U'omasi'ö, Ufotöi 'Omasiö-Gu'.
45009026	Ba ba nahia heza law̃a'ö ba niha, 'Tenga banua-Gu ami,' ba da'ö lafotöi ira iraono Lowalangi sauri."
45009027	No iw̃a'ö sibai Yesaya sama'ele'ö sanandrösa ba soi Gizera'eli, "Hew̃a'ae hulö gawu ba nasi wa'ato soi Gizera'eli, ha ma'ifu ni'orifi dania;
45009028	börö me lö ara tö I'etu'ö huku Lowalangi ba nösi gulidanö."
45009029	Imane nasa Yesaya sama'ele'ö, "Na lö ena'ö Ibe'e khöda nga'ötö Lowalangi, lö zi lö tobali ita hulö Zodoma ba Gomora."
45009030	Tobali si mane rahurahunia: Soi bö'ö si tenga soi Yahudi ba lö la'alui lala ena'ö sökhi mangawuli gamakhaitara khö Lowalangi. Ba hiza börö wa'afaduhu dödöra, andrö wa Ihaogö mangawuli Lowalangi gamakhaitara khö-Nia.
45009031	Ba zi tambai da'ö laforege wolo'ö huku ya'ira niha Yahudi ena'ö sökhi mangawuli gamakhaitara khö Lowalangi. Ba hiza lö lasöndra.
45009032	Hana wa lö lasöndra? Börö me lalau da'ö tenga börö wa'afaduhu dödöra khö Lowalangi, no ba wa'abölöra samösa manö. Andrö wa manendre ira ba "Gara Anendrea" andrö.
45009033	Sanandrösa ba gara andrö no musura bakha ba Mbuku Ni'amoni'ö, "Mitöngöni da'e: No Utaru'ö gara ba Ziona nitendre niha dania; kara sebua solaugö niha. Ba hiza niha si faduhu tödö khö-Nia tenga saila dania."
45010001	He ya'ami ira talifusögu! Omasi sibai ndra'o ena'ö te'orifi soigu. Sindruhundruhu mangandrö ndra'o khö Lowalangi salahira.
45010002	Lö aiw̃ö ndra'o uw̃a'ö wa la'oigö sibai dödöra wolo'ö khö Lowalangi. Ba hiza fangoigöra tödöra andrö lö modanedane ba wa'atuatua soroi Lowalangi.
45010003	Lö aboto ba dödöra lala khö Lowalangi ba wanga'azökhi mangawuli amakhaitara khö Lowalangi. Ba börö me lalau ba zomasi dödöra, andrö lö la'o'ö lala somasi Lowalangi.
45010004	No Ifönui Keriso huku agama andrö. Börö da'ö, dozi niha si faduhu tödö khö Keriso, tobali sökhi mangawuli gamakhaitara khö Lowalangi.
45010005	No isura Moze wa niha si sökhi amakhaita mangawuli khö Lowalangi börö huku agama andrö, itema wa'auri moroi ba huku andrö.
45010006	So'amakhaita ba lala wangatulö'ö niha khö Lowalangi sodanedane ba wa'afaduhu dödö khö-Nia, imane Buku Ni'amoni'ö, "Böi misofu ba dödömi, 'Haniha dania zi möi ba zorugo?' (eluahania solohe mitou Keriso),
45010007	'Ma zui haniha zi möi ba nahia niha si mate?' (eluahania solohe miyaw̃a Keriso moroi ba wa'amate)."
45010008	Si mane geluahania, "Ahatö sibai duria Lowalangi andrö khömi, ba mbawami ba ba dödömi." Da'ö duria ni'ombakha'öma; turia wa lö tola lö mamati niha.
45010009	Börö na öfaduhu'ö bawau wa "Yesu andrö So'aya," ba faduhu dödöu wa Lowalangi zangorifi Yesu moroi ba wa'amate, te'orifi dania ndra'ugö.
45010010	Börö me mamati niha faoma tödönia, ba Itema ia Lowalangi mane niha si no atulö khö Lowalangi. Ba faoma bawania mamaduhu'ö niha irege te'orifi ia.
45010011	No tesura ba Mbuku Ni'amoni'ö, "Lö aekhu gölö zi faduhu tödö."
45010012	Tefatörö ba niha fefu da'ö, börö me lö amaehutara niha Yahudi moroi ba niha soi bö'ö. Lowalangi si samösa andrö no So'aya niha fefu. Ibe'e howuhowu si lö harumani ba zangandrö tolo khö-Nia.
45010013	No tesura ba Mbuku Ni'amoni'ö, "Fefu niha so'angaröfili töi Zo'aya, te'orifi dania."
45010014	Ba hewisa la'angaröfili döi Zo'aya niha na lö si faduhu dödöra khö-Nia? Ba hewisa tola faduhu dödöra khö Zo'aya na lö nirongora turia-Nia? Ba hewisa göi larongo duria Zo'aya, na lö muturiaigö khöra?
45010015	Ba hewisa tola la'ohe duria andrö na lö tefatenge ira? No tesura ba Mbuku Ni'amoni'ö, "Ha wa'asökhi wa'atohare niha solohe Turia Somuso Dödö soroi Lowalangi!"
45010016	Ba hiza lö fefu niha latema Duria Somuso Dödö andrö. Börö me imane Yesaya, "He So'aya, haniha zi faduhu tödö ba duria ni'ohema?"
45010017	Da'ö mbörö wa tobali faduhu dödö niha, börö me no larongo duria andrö, ba larongo niha duria börö me so zangombakha Turia Keriso andrö.
45010018	Ba manofu ndra'o: Hadia lö nirongora turia andrö? Tatu noa! Börö me no tesura ba Mbuku Ni'amoni'ö, "No tehöngö ba zi sagörö ulidanö lira, no irugi zi föfö danö wehedenia."
45010019	Ufuli usofu zui; Hadia lö ni'ila soi Gizera'eli? Akha itema li wanofu andrö ua Moze. Imane Moze, "Si mane niw̃a'ö Lowalangi, 'Ubali'ö afökhö dödömi ba soi si tenga banua-Gu, ba mofönu ami ba soi si bodo.' "
45010020	Abölö barani nasa Yesaya. Imane, "Si mane niw̃a'ö Lowalangi, 'No lasöndra Ndra'o niha si lö mangalui Ya'o; ba no U'oroma'ö-Do ba niha si lö manofu Ya'o.' "
45010021	Imane Yesaya sanandrösa ba soi Gizera'eli, "Si mane niw̃a'ö Lowalangi, 'Ma'öma'ökhö manö U'oro'ö danga-Gu ba soi sabe'e högö ba si lö molo'ö.' "
45011001	Manofu ndra'o umane: Hadia no Itibo'ö mbanua-Nia Lowalangi? Tatu lö'ö! Ya'odo samösa no niha Gizera'eli nga'ötö Gaberahamo, moroi ba nga'ötö Mbeniami.
45011002	Lö'ö! Lö nitibo'ö Lowalangi mbanua-Nia si no Ifili i'otarai mböröta. No aboto ba dödömi nisura bakha ba Mbuku Ni'amoni'ö sanandrösa khö Gelia, me i'ombakha'ö khö Lowalangi zanandrösa ba niha Gizera'eli andrö. Imane Elia,
45011003	"He So'aya, no labunu ndra sama'ele'ö khö-U niha ba no lafakiko nahia wame'e sumange khö-U. Ha tö ya'o, ba omasi ira labunu ndra'odo göi."
45011004	Hadia wanema li nibe'e Lowalangi khö Gelia? Itema li Lowalangi Imane, "No Usaigö khö-Gu fitu ribu niha. Lö irai lafosumange Mba'ali."
45011005	Si manö göi iada'e: So mato ma'ifu niha si no Ifili Lowalangi börö me ahakhö dödö-Nia ira.
45011006	Ifili ira börö wa'ebua dödö-Nia ba tenga börö nilaura. Börö na Ifili Lowalangi modanedane ba nilau niha, ba fa'ebua dödö Lowalangi andrö tenga sa'ae fa'ebua dödö sindruhundruhu.
45011007	Tobali, hewisa? Lö lasöndra hadia ni'aluira banua Gizera'eli. Lö ato zanöndra, ha mato ma'ifu niha si no Ifili Lowalangi. Oi abe'e högö danö bö'ö andrö ba wogaoni Lowalangi ya'ira.
45011008	Börö me no tesura bakha ba Mbuku Ni'amoni'ö, "Ibali'ö si lö era'era ba si lö tödö ira Lowalangi; ba irugi da'e lö la'ila höröra ba lö larongo tögi dalingara."
45011009	Imane göi Dawido, "Akha tobali tandraw̃a khöra wemanga ba gowuloa andrö, ba lösulösu nahia wa'ate'ala, ba fa'atekiko!
45011010	Akha ogömigömi wamaigira ena'ö lö tola la'ila; ba akha lö mamalö aöndrö hulura."
45011011	Manofu zui ndra'o. Me alau niha Yahudi, hadia, ena'ö tekiko ira wa alua da'ö? Ma'ifu tenga! Hiza börö me si so horö ira, wa soi bö'ö ni'orifi, irege afökhö dödö niha Yahudi ba soi bö'ö andrö.
45011012	Börö me mosala niha Yahudi ba lö la'o'ö zomasi Lowalangi, andrö wa Ifahowu'ö soi bö'ö Lowalangi. Mendrua manö sa'ae na ifuli sökhi mangawuli gamakhaita niha Yahudi khö Lowalangi; tatu abölö ebua nasa howuhowu nibe'e Lowalangi khöra.
45011013	Ba hiza iada'e da fahuhuo ndra'o ba dalifusö si tenga niha Yahudi! Ba zi lalö, no u'odödögö sibai halöw̃ögu, we'amöi sinenge ba soi bö'ö si tenga niha Yahudi.
45011014	Utötöna wa so wa'afökhö dödö ba soigu samösa, ena'ö börö da'ö tola u'orifi ira ösa.
45011015	Börö me no Itimba ira Lowalangi, andrö wa ifuli sökhi mangawuli gamakhaita niha gulidanö khö Lowalangi! Mendrua manö sa'ae na Itema ira Lowalangi! Tatu hulö niha si mate si fuli auri zi manö!
45011016	Na no mube'e sambua fanaba roti khö Lowalangi, tatu fefu roti andrö no mube'e khö Lowalangi göi. Ba na okhöta Lowalangi w̃a'a geu, tatu dahadaha geu andrö no okhöta-Nia göi.
45011017	Ma'ifu moroi ba ndraha zaitu -- ya'ia niha Yahudi -- no mutaba. Ba ba mbalö zi no mutaba andrö mufalemba ndraha zaitu du'u, ya'ia ndra talifusö soi bö'ö si tenga niha Yahudi. Mufalemba ami ba da'ö ena'ö misöndra zi sökhi moroi ba hogu zaitu sindruhu andrö, ya'ia ndra niha Yahudi.
45011018	Böi mifayaw̃a ba ndraha andrö! Na fayaw̃a ami, mitörö tödömi wa tenga ya'ami zanundreheni w̃a'a, no w̃a'a zanundreheni ya'ami.
45011019	Ba ömane dania, "Ya'ia, ba hiza tetaba ndrahandraha andrö ena'ö tola mufalemba ndra'o ba döla geu!"
45011020	Sindruhu da'ö. Latibo'ö ira börö me lö faduhu dödöra, ba hiza tetema ami börö me faduhu dödömi. Tobali böi fayaw̃a ami börö da'ö; si sökhinia na ata'u na'i ami.
45011021	Börö na lö alimagö khö Lowalangi wanibo'ö niha Yahudi hulö ndraha sindruhu andrö, ba böi miw̃a'ö dödömi alimagö dania khö-Nia wanibo'ö ya'ami!
45011022	Tobali, ba da'e ta'ila ha wa'asökhi dödö Lowalangi ba ha wa'abe'e-Nia göi. Abe'e ia ba niha si so horö, ba hiza sökhi dödö-Nia khömi na lö mamalö auri ami moroi ba wa'asökhi dödö Lowalangi. Na lö'ö, ba nitibo'ö göi dania ami.
45011023	Ba sanandrösa ba niha Yahudi, na labato wa lö faduhu dödö andrö, ba tetema ira mangawuli; börö me so wa'abölö khö Lowalangi wanema ya'ira.
45011024	Ya'ami si tenga soi niha Yahudi hulö ndraha zaitu du'u. Na tola mufalemba ami ba döla zaitu sindruhu andrö si tenga ngenolimi, mendrua manö ndra niha Yahudi si no amaedola ndraha sindruhu andrö. Abölö aoha khö Lowalangi wamuli ya'ira ba döla zaitu andrö khöra.
45011025	He ya'ami ira talifusö! Utötöna wa böi hulö mi'ila fefu hadia ia. Börö me so zomasi Lowalangi, si lö aboto ba dödö niha. Ba omasi ndra'o na mi'ila; ya'ia: Abe'e högö ösa niha Yahudi, ba hiza tenga si'ogötö'ö gamuatara andrö, irugi mo'ahonoa wa'ato niha si tenga niha Yahudi sangondrasi Lowalangi.
45011026	Aefa da'ö te'orifi dania fefu niha Yahudi. Börö me no tesura bakha ba Mbuku Ni'amoni'ö, "Tohare dania moroi ba Ziona Razo Sangorifi; Iheta fefu wa'alösökhi moroi ba nga'ötö Yakobo.
45011027	Ulau dania fawu'u li khöra na inötö U'efa'ö horöra."
45011028	Börö me lö omasi latema Duria Somuso Dödö soroi Lowalangi, tobali udu Lowalangi ira; ba tobali haremi da'ö ya'ami si tenga niha Yahudi. Ba hiza börö wamili Lowalangi, wa lö mamalö I'omasi'ö niha Yahudi Lowalangi ndra tuara.
45011029	Börö na Ifili niha Lowalangi ba Ifahowu'ö niha andrö, lö irai mangandrauli dödö Lowalangi ba zi no Ifalua.
45011030	Si lö molo'ö khö Lowalangi ami mböröta. Ba iada'e no Iw̃a'ö Lowalangi wa aefa ami moroi ba zala, börö me lö molo'ö niha Yahudi.
45011031	Si manö göi ba niha Yahudi andrö, lö molo'ö ira khö Lowalangi iada'e, ena'ö te'efa'ö ami moroi ba zala. Ba hiza te'efa'ö moroi ba zala ira dania.
45011032	No Itehegö Lowalangi ba niha fefu ifatörö ira fa lö molo'ö, ena'ö tola I'oroma'ö wa'ahakhö dödö-Nia khöra fefu.
45011033	Fondrege wa'akayo Lowalangi! No fondrege wa'atuatua awö wangi'ila-Nia! Haniha zi tola mamareso angetula-Nia? Haniha zi tola aboto ba dödö lala halöw̃ö-Nia?
45011034	Me no musura ba Mbuku Ni'amoni'ö, "Haniha zangila era'era dödö Zo'aya? Haniha zi tola mame'e menemene khö-Nia?
45011035	Haniha zi no irai mame'e hadia ia khö Zo'aya irege tola i'andrö zulö?"
45011036	Lowalangi zomböi fefu hadia ia. Moroi khö-Nia hadia ia fefu ba no khö-Nia fefu hadia ia. Nisuno Lowalangi irugi zi lö aetu! Ya'aduhu.
45012001	He ya'ami ira talifusö! No fondrege wa'asökhi Lowalangi khöda. Da'ö mbörö wa u'andrö sibai khömi ena'ö mibe'e sumange sauri ami ni'oniagö khö Lowalangi ba sangomusoi'ö tödö-Nia. Si manö zi lö tola lö'ö wamosumangemi Lowalangi.
45012002	Böi hulö wa'auri niha gulidanö andre wa'aurimi. Mitehegö Ibohouni wa'aurimi Lowalangi ena'ö tehaogö ami. Ba zi manö tola mi'ila zomasi Lowalangi -- hadia zi sökhi, ba hadia zangomusoi'ö tödö-Nia ba hadia zo'ahonoa.
45012003	No Ibe'e khögu wa'ebua dödö Lowalangi. Da'ö mbörö wa u'amenesi ami fefu: Ba miw̃a'ö tödömi abölö ebua ami moroi ba zindruhunia. Akha mifaigi ami si fao fangidengide'ö; ya dozi mifaigi ami molo'ö fa'ebua wamati nibe'e Lowalangi.
45012004	No oya ndrotondroto ba mbotoda. Ero ndrotondroto ba mboto so halöw̃önia.
45012005	Si manö göi ita. Hew̃a'ae ato fefu ita, ba hiza ha sambua boto ita börö me ha sambua ita khö Keriso. Ba dozi ita faoma fariawö zamösana hulö ndrotondroto ba zi sambua boto.
45012006	Dozi ita so mbuala si faehufaehu. Ibe'e khöda mbuala andrö Lowalangi molo'ö fa'asökhi dödö-Nia khöda. Börö da'ö lö tola lö ta'oguna'ö mbuala andrö. Si so buala ba wangombakha turia soroi Lowalangi, lö tola lö i'ombakha'ö duria andrö molo'ö fa'afaduhu dödö si so khönia.
45012007	Si so buala fanolo niha bö'ö, akha sindruhundruhu itolo niha bö'ö. Niha si so buala ba wamahaö, akha i'osindruhugö wamahaö.
45012008	Niha si so buala ba wamarou tödö niha bö'ö, akha i'osindruhugö wamarou tödö niha bö'ö. Niha si so buala ba wame'e ba niha bö'ö hadia zi so khönia, akha ilau si fao fa'ahakhö dödö sindruhundruhu. Niha si so buala ba wondrönia'ö, akha i'osindruhugö wondrönia'ö. Niha si so buala wangahakhösi tödö niha bö'ö akha i'osindruhugö wohakhösi tödö niha bö'ö si fao fa'omuso dödö.
45012009	Lau wa'omasi soroi dödö. Uduni zi lö sökhi, ba olembai zi sökhi.
45012010	Ya faoma mi'omasi'ö nawömi hulö zi fatalifusö bakha ba zi sambua omo, ba ya faoma fahulö ami ba wamosumange awömi.
45012011	Ya'owölö'ölö ami wohalöw̃ö. Böi areu ami. Mi'ohalöw̃ö khö Lowalangi börö wamarou Geheha Lowalangi.
45012012	Mi'anötöna khö Lowalangi si fao fa'omuso dödö, mibologö dödömi ba wamakao ba böi atage ami wangandrö.
45012013	Mitolo ba wanga'asogö soguna ba niha samati khö Lowalangi ba mitema ira si fao fa'omuso dödö ba nomomi.
45012014	Mi'andrö khö Lowalangi ena'ö Ifahowu'ö niha samakao ya'ami. Mi'andrö ena'ö Ifahowu'ö ira Lowalangi, böi ya mu'elifi.
45012015	Mifao wa'omuso dödö awö niha somuso tödö, ba mi'ege'ege awö zege'ege.
45012016	Ya faoma ha sara dödömi. Böi mifayaw̃a, mifaogö ami si mane niha side'ide. Böi miw̃a'ö tödömi abölö atuatua ami moroi ba zindruhunia.
45012017	Na lalau zi lö sökhi khömi niha, böi misulöni faoma si lö sökhi. Milau zi sökhi ba niha fefu.
45012018	Moroi khömi, mi'odödögö ena'ö atulö wa'aurimi ba niha fefu.
45012019	He ya'ami ira talifusögu! Ma'ifu böi misulöni hadia ia, akha Lowalangi zi tobali sanguhuku. Börö me no musura bakha ba Mbuku Ni'amoni'ö, "Ya'odo zanguhuku. Ya'odo dania zanulöni, Iw̃a'ö Lowalangi."
45012020	Ba na olofo nudumi, mibe'e gönia; na owökhi dödönia, mifabadugö nidanö. Ba wolau si manö, no mibe'e aila ia.
45012021	Böi mitehe i'alani ami si lö sökhi, akha mi'alani zi lö sökhi faoma si sökhi.
45013001	Dozi niha lö tola lö la'o'ö li zamatörö, börö me lö samatörö sanöndra kuaso si tenga moroi khö Lowalangi. Ba samatörö iada'e, ifalua wamatörö börö wareta soroi Lowalangi.
45013002	Da'ö mbörö wa solaw̃a samatörö, no ilaw̃a zi no Ihonogöi Lowalangi. Solau si manö itema dania huku.
45013003	Börö me lö moguna ata'u khö zamatörö niha solau si sökhi. Ha niha solau si lö sökhi zata'u. Na lö omasi ndra'ugö ö'ata'ufi zamatörö, ba lau zi sökhi, ba tesuno ndra'ugö.
45013004	Börö me sawuyu Lowalangi zamatörö andrö ba wamalua si sökhi khömi. Ba na milau zi lö sökhi, ba tatu manö wa ata'u ami khönia, börö me tenga zayazaya gölö wa so khönia kuaso wanguhuku niha. Sawuyu Lowalangi ia sangetu'ö huku soroi Lowalangi ba niha si lö sökhi.
45013005	Da'ö mbörö wa lö tola lö mi'o'ö li zamatörö -- tenga ha börö ena'ö böi tehuku ami, no börö göi wehede dödömi side'ide.
45013006	Da'ö göi zi tobali danedane wamu'a beo, börö me fagaw̃e khö Lowalangi zamatörö, samalua halöw̃ö ni'oniagö andre.
45013007	Tobali bu'a khö zamatörö hadia zi lö tola lö mibu'a khönia. Bu'a mbeo, na samu'a beo ami; ba bu'a mbe'elö na samu'a be'elö ami. Ata'ufi ndra si lö tola lö mu'ata'ufi ba fosumange ndra si lö tola lö mufosumange.
45013008	Böi mo'ömö ami hadia ia ma gofu ha'ökhö; baero gömö fa'omasi ba nawö faoma fatambai. Börö me sangomasi'ö awönia niha, no ifönui fefu goroisa Lowalangi nifa'ema Moze.
45013009	Börö me huku agama niha Yahudi, ya'ia: Böi ohorö, böi amunu niha, böi anagö, böi isö hadia ia zi so khö nawöu, no terahugö tobali ha sambua huku manö, ya'ia, "Omasi'ö nawöu niha si mane fangomasi'öu ya'ugö."
45013010	Sangomasi'ö niha bö'ö, lö ilau zi lö sökhi ba niha andrö. Tobali sangomasi'ö awönia, no niha si no mamönui fefu amakhoita ba huku agama.
45013011	Baero da'ö fefu, mi'ila wa inötö iada'e no inötö khömi wemaoso moroi ba wemörö. Börö me no ahato ginötö wangorifi ya'ita iada'e moroi ba ginötö me awena ibörötaigö faduhu dödöda.
45013012	No aefa zi bongi; ba lö ara tö moluo sa'ae. Tobali sökhi na tabato wamazökhi amuata zogömigömi. Tafa'anö ita fangöna haga.
45013013	Lö tola lö talau hadia ia zolakhömi si mane si to'ölö lalau niha ba zi ma'ökhö; tenga folau owuloa si töra su'asu'a, ma femabu. Böi mohorö, ma zui molau si lö enahöi. Böi fabago, ma zui fa'afökhö dödö.
45013014	Akha So'aya Yesu Keriso zangahonogöi hadia zi tola lö milau. Ba böi mi'o'ö zomasi nösi niha andrö si so horö ba wangabusoi'ö ya'ira fangisö.
45014001	Lö tola lö mihaogö wanema ba gotaluami niha sambö famati. Böi mifakaraisi ia ba lala gera'erania.
45014002	So zanguma'ö tola i'a gofu hadia ia. Ba so niha bö'ö sambö famati; iw̃a'ö tödönia wa gulegule bulu ndru'u zi tola i'a.
45014003	Böi ya mu'aohasi zi tola manga gofu hadia ia niha si ha mato ha'uga ngawalö gö si tola i'a, ba niha si manga ha'uga ngawalö gö i'a böi mube'e sala niha si tola manga fefu hadia ia, börö me no Itema ia Lowalangi.
45014004	Haniha ndra'ugö talifusö wa tola ö'etu'ö huku zawuyu niha bö'ö? Ha na alau ma zui maoso zawuyu andrö no noro dödö zokhö ya'ia. Ba musindro zawuyu andrö, börö me Lowalangi zi tola mamesindro ya'ia.
45014005	So niha sanguma'ö tödönia, so ngaluo sebua moroi ba ngaluo tanö bö'ö, ba so niha bö'ö zui sanguma'ö tödönia fagölö manö ngaluo andrö. Akha ihonogöi samösa lala gera'erania zamösana.
45014006	Niha sanguma'ö tödönia abölö ebua ngaluo ösa, ilau zi manö ba wamosumange Lowalangi. Niha si tola manga fefu hadia ia, ilau zi manö ba wamosumange So'aya, börö me i'andrö saohagölö khö Lowalangi ba gö andrö. Si manö göi zi manga gö ösa; ifosumange Zo'aya göi niha andrö ba i'andrö saohagölö khö Lowalangi.
45014007	Samösa lö ba gotaluada sauri khönia samösa; ba samösa lö si mate khönia samösa.
45014008	Na auri ita, ba khö Zo'aya wa'aurida. Ba na mate ita, mate ita göi khö Zo'aya. Börö da'ö, he sauri ba he si mate, no okhöta Lowalangi ita.
45014009	No mate Keriso ba no ifuli auri mangawuli. Da'ö mbörö wa tobali So'aya Ia ba niha sauri awö ba niha si no mate göi.
45014010	Tobali, he ya'ami ira talifusö! Hadia guna wa mibe'e sala dalifusömi si faoma faduhu tödö khö Yesu So'aya? Ba hana wa mi'aohasi ia? Fefu ita möi föna Lowalangi ena'ö te'etu'ö huku.
45014011	No tesura bakha ba Mbuku Ni'amoni'ö, Imane So'aya, "Sindruhundruhu wa dozi niha dania latuhi danö wangalulu föna-Gu; ba la'akui dozi niha dania wa Ya'o Lowalangi."
45014012	Tobali dozi ita ta'ohulugö ngawalö gamuatada khö Lowalangi.
45014013	Börö da'ö böi tabe'e sala nawöda. Ena'ö na'i mi'osindruhugö ba böi milau zi tobali börö wa te'ala awö wa ifazökhi horö talifusö si faoma faduhu tödö khö Yesu So'aya.
45014014	Börö me ha sambua ndra'aga Yesu, wa faduhu sibai dödögu wa ma'ifu lö hadöi si ra'iö; ba hiza ra'iö ia ba zi samösa niha börö me imane tödönia ra'iö da'ö.
45014015	Ba hiza, na tetutu dödö zi samösa talifusö si faduhu tödö khö Yesu So'aya ba ni'ami, no tenga modanedane fa'omasi sa'ae nilaumi. Na no mate Keriso ba zi samösa niha, böi mitehegö tekiko niha andrö börö ni'ami.
45014016	Da'ö mbörö wa böi mitehegö hadia zi sökhi khömi, tobali lö sökhi ba niha bö'ö.
45014017	Börö me ba gamatöröw̃a Lowalangi, hadia zi tola i'a niha, ma hadia zi tola ibadu niha, tenga sa'ae da'ö zabölö moguna. Hadia zabölö moguna ya'ia da'ö wa i'o'ö niha zomasi Lowalangi, isöndra wa'ohahau dödö niha ba isöndra wa'owuawua dödö nibe'e Geheha Lowalangi.
45014018	Niha si möi enoni Keriso zi manö, sangomusoi'ö tödö Lowalangi ba ni'ata'ufi niha bö'ö.
45014019	Börö da'ö ohitö dödöda ena'ö gofu hadia ia lö tola lö aekhu ba wame'e fa ha sara dödö ba fa'atedoudou.
45014020	Böi ha börö gö mifakiko hadia zi no I'ohalöw̃ögöi Lowalangi. Tola mu'a fefu ngawalö gö ba hiza na börö ni'ami ifalua horö si samösa niha, ba no ya'ami zi sala.
45014021	Abölö sökhi böi mi'a nagole gurifö ma zui mibadu nagu ma zui hadia ia nilaumi tanö bö'ö na börö da'ö samösa ba gotalua ndra talifusö si faoma faduhu tödö khö Yesu So'aya, tobali ilau horö.
45014022	Akha föna Lowalangi samösa milau, hadia nifaduhusimi tödö andrö ba khömi. Owuawua dödö niha si lö mosala ba dödönia ba ngawalö hadia zatulö iw̃a'ö.
45014023	Ba niha sanufa tödö wemanga hadia ia, ba i'a sa'atö gö andrö, niha da'ö nibali'ö Lowalangi mosala, börö me lö ilau molo'ö fa'afaduhu dödönia khö Lowalangi. Ba gofu hadia ia manö nilau na tenga börö wa'aro dödö no horö.
45015001	Ya'ita si no aro tödö ba wamati, tabologö dödöda ba da'aw̃ada'aw̃a niha si lö abe'e famati nasa. Böi ha ta'omusoi'ö dödöda samösa.
45015002	Abölö sökhi na dozi ita lö tola lö ta'omusoi'ö dödö dalifusöda, soguna khönia, ena'ö itugu abe'e wamatinia khö Lowalangi.
45015003	Börö me Keriso samösa tenga ha soguna khö-Nia I'era'era. No tesura bakha ba Mbuku Ni'amoni'ö si mane, "Fefu wango'aya nilau khö-U no tehare'ö khögu."
45015004	Fefu zi no musura bakha ba Mbuku Ni'amoni'ö no ba wamahaö ya'ita. Börö me famahaö bakha ba Mbuku Ni'amoni'ö zombali'ö sebolo tödö ita ba abölö irege tola manötöna ita khö Lowalangi.
45015005	Lowalangi zame'e fa'ebolo dödö ba fondrara dödö ba niha, sanolo ena'ö auri ami ha sambua dödö, molo'ö dumaduma Keriso Yesu.
45015006	Ba wa ha sara dödö tola fao fefu ami ba wamolakhömi Lowalangi, Ama Zo'aya ya'ita Yesu Keriso.
45015007	Börö da'ö mifaoma mitema nawömi, hulö Keriso sanema ya'ami ba wamolakhömi Lowalangi.
45015008	Mitörö tödömi, wa no möi enoni niha Yahudi Keriso ba wangoroma wa lö faröi Lowalangi ba wamönui fawu'usa li-Nia khö ndra tuada.
45015009	Yesu andrö göi mbörö wa lafolakhömi Lowalangi soi bö'ö börö wa'asökhi dödö-Nia khöra. No tesura ba Mbuku Ni'amoni'ö si mane, "Börö da'ö dania usuno Ndra'ugö ba gotalua soi si tenga niha Yehuda, u'anunöisi dania wanuno töi-Mö."
45015010	No tesura göi si mane, "Mi'omusoi'ö dödömi si fao banua Lowalangi nituyu, ya'ami soi si tenga niha Yehuda!"
45015011	Ba da'e göi, "Misuno Lowalangi, ya'ami si tenga niha Yehuda, misuno Ia, ya'ami fefu soi!"
45015012	Da'e göi niw̃a'ö Yesaya, "So dania moroi ba nga'ötö Giza'i zamatörö fefu soi si tenga niha Yehuda; khö-Nia dania manötöna soi andrö."
45015013	Lowalangi ba no nahia wanötöna khömi. Akha Ya'ia zamo'ösi tödömi faoma fa'omuso dödö ba fa'ohahau dödö börö me faduhu dödömi khö-Nia, ena'ö börö kuaso Geheha Lowalangi wa itugu manötöna ami khö Lowalangi.
45015014	He ya'ami ira talifusögu! Faduhu dödögu wa oya sibai ngawalö zi sökhi khömi. Mi'ila fefu hadia ia, ba tola faoma mifahaö nawömi.
45015015	Ba hiza so ösa nifangelamagu ya'ami, abe'e wehedegu ba zura andre, börö Lowalangi zi no mamuala khögu halöw̃ö andre.
45015016	No Ibali'ö enoni Keriso Yesu ndra'o ena'ö tefatenge ba soi si tenga niha Yahudi. Ba ulau halöw̃ögu si mane ere, sangombakha Turia Somuso Dödö soroi Lowalangi, ena'ö niha si tenga niha Yahudi tobali sumange khö Lowalangi nitema Lowalangi. Ya Eheha Lowalangi zombali'ö sumange ni'oniagö ira khö Lowalangi.
45015017	Tobali börö me ha sambua ndra'aga Keriso Yesu, andrö wa usuno ndra'o ba halöw̃ögu khö Lowalangi.
45015018	Lö ata'u ndra'o wanguma'ö si manö sanandrösa ba zi no Ifalua Keriso ba khögu wombali'ö niha si tenga niha Yahudi tobali solo'ö li Lowalangi. Ufalua da'ö faoma fehede ba faoma amuata,
45015019	si fao sahölihöli dödö ba ngawalö zi lö harumani; fefu da'ö börö wa'abölö Geheha Lowalangi. Turia Somuso Dödö sanandrösa khö Keriso no uturiaigö fefu ba niha, i'otarai Yeruzalema numalö ba Iliriku.
45015020	Ohitö dödögu ya'ia wanuriaigö Turia Somuso Dödö soroi Lowalangi ba nahinahia si lö nasa samondrondrongo turia Keriso. Börö me lö omasi ndra'o u'otomosi halöw̃ö ba danedane nibe'e niha bö'ö.
45015021	No tesura ba Mbuku Ni'amoni'ö, "La'ila dania niha si lö irai mamondrongo turia-Nia; ba aboto ba dödöra zi lö irai larongo."
45015022	Da'ö mbörö wa asese so dahataha we'amöigu khömi.
45015023	Ba hiza iada'e no awai halöw̃ögu ba mbanua andrö. No ha'uga fakhe sa'ae omasido u'ondrasi ami.
45015024	Na utörö dania mbanuami ba we'amöigu ba Spanyol, utötöna wa tola falukha ita ba u'omusoi'ö dödögu awömi ba zi lö arara. Aefa da'ö utötöna wa mitolodo ba wofanögu andrö numalö ba Spanyol.
45015025	Ba iada'e omasi ndra'o möi ba Yeruzalema ba wolohe fanolo ba mbanua Lowalangi ba da'ö.
45015026	Börö me no fao dödö mbanua Niha Keriso ba Makedonia ba ba Akhaya wame'e buala khö ndra talifusö si numana ba gotalua mbanua Lowalangi ba Yeruzalema.
45015027	Si fao fa'omuso dödö lahalö gangetula wolau si manö. Sindruhu wa faudu na latolo ndra talifusö si numana ba Yeruzalema andrö börö me moroi ba niha Yehuda latema howuhowu soroi Lowalangi si tenga niha Yahudi andrö. Tobali, faudu na si tenga niha Yahudi andrö latolo ndra niha Yahudi faoma howuhowu okhöta.
45015028	Na no u'asiwai halöw̃ögu andre, ba ube'e ba niha Yeruzalema wanolo si no la'owuloi andrö, ba mofanö ndra'o numalödo ba danö Spanyol ba utörö mbanuami.
45015029	Na möi ndra'odo khömi, lö tola lö tohare ndra'o si fao howuhowu soya moroi khö Keriso soguna khömi.
45015030	Börö Zo'aya ya'ita Yesu Keriso, ba börö wa'omasi nibe'e Geheha Lowalangi, u'andrö sibai khömi ya'ami ira talifusö, ena'ö mi'osindruhugö wangandrö salahigu khö Lowalangi ba khögu.
45015031	Mi'angandrö ena'ö I'efa'ö ndra'o Lowalangi moroi ba danga niha si lö faduhu tödö ba Yudea, ba ena'ö latema si fao fa'omuso dödö halöw̃ögu wolohe buala andrö ba Yeruzalema ya'ira banua Lowalangi ba da'ö.
45015032	Ba zi manö, na omasi Lowalangi, tola möi ndra'o khömi ba wa'omuso dödö. Ba usöndra wondrara dödö ba gotaluami.
45015033	Ya Lowalangi, same'e fa'ohahau dödö ba niha, zi faofao khömi fefu. Yaduhu.
45016001	Omasi ndra'o u'ombakha'ö khömi Wo'ibe andrö talifusöda alawe. Ilului halöw̃ö mbanua Niha Keriso ba Kengekirea.
45016002	Mitema ia si mane samösa ba gotalua ndrotondroto mbanua Zo'aya. Börö me si manö zi faduhu tödö khö Lowalangi faoma latema'ö nawöra. Mitolo ia, na moguna khönia watolosami, börö me no ato itolo niha ba fao ndra'o ba da'ö.
45016003	Mifa'ema wangowaigu khö Wirisikila ba Akila, awögu si fao wohalöw̃ö khö Yesu Keriso.
45016004	Arakhagö mate ira ba wangefa'ö ya'odo. Mangandrö saohagölö dödögu khöra -- ba tenga ha ya'odo, fefu mbanua Niha Keriso ba soi bö'ö si tenga niha Yahudi göi mangandrö saohagölö khöra.
45016005	Mifa'ema wangowaigu göi ba mbanua Niha Keriso sowulo ba nomora. U'owai Gafaineto andrö ni'omasi'ögu. Ya'ia andrö niha si föföna zi faduhu tödö khö Keriso ba danö Asia.
45016006	U'owai göi Maria. No erege dödönia wohalöw̃ö khömi.
45016007	Mifa'ema göi wangowaigu khö Gandroniko ba khö Yunio. Iwagu ira ba no irai fao ndra'aga ba gurunga. Fatua lö si faduhu dödögu khö Keriso, no oföna faduhu dödöra. Si teturia ira ba gotalua ndra sinenge.
45016008	U'owai Gambeliato, ni'omasi'ögu börö me si fao ndra'aga ha sambua khö Zo'aya.
45016009	Mifa'ema zumange fangowaigu khö Guribano, awöda sohalöw̃ö khö Keriso. Si manö göi zumange fangowaigu khö Sitakhi ni'omasi'ögu.
45016010	U'owai Gafele. No oroma wa'alöfaröinia khö Keriso. U'owai göi zi sambua omo Garisobulu,
45016011	ba Herodiano, iwagu. U'owai göi zi sambua omo Narikiso, si fao wa'afaduhu dödö khö Zo'aya.
45016012	Sumange fangowaigu khö Derifena ba Terifosa sangeregesi tödö wohalöw̃ö we'amöi enoni Zo'aya. Awö khö Weresi ni'omasi'ögu, si no göi erege tödö wohalöw̃ö khö Zo'aya.
45016013	U'owai Rufo ba inania, si hulö ninagu göi. Rufo no niha nifili Lowalangi si tesuno.
45016014	Mifa'ema wangowaigu khö Gasi-Kerito, Felego, Hereme, Fateroba ba Herema, awö ndra talifusö Niha Keriso bö'ö si fao khöra.
45016015	U'owai Wilologo ba Yulia; khö Nereo ba talifusönia alawe; khö Golifa awö ba zi faduhu tödö fefu awöra.
45016016	Faoma mira'u danga nawömi ba fa'agosa bawa dalifusö. Lafa'ema wangowaira khömi banua Niha Keriso fefu.
45016017	He ya'ami ira talifusö! U'andrö sibai: mi'angelama ba niha samatumbu'ö fa'aboto dödö awö zamawukaisi fa'afaduhu dödö niha khö Zo'aya. Lö faudu da'ö ba zi no lafahaö ya'ami. Miheta ami moroi ba niha si manö.
45016018	Börö me niha solau si manö tenga sohalöw̃ö khö Keriso So'aya ya'ita, no ba zomasi dödöra manö. Lalimo niha si lö aboto ba dödö hadia ia ba wehede nihaogöhaogö khöra awö wa'asökhi li.
45016019	No oi aboto ba dödö niha fefu wa si lö faröi ami ba wamahaö sanandrösa ba Duria Somuso Dödö soroi Lowalangi. Ba omuso dödögu khömi ba da'ö. Omasido na atuatua ami ba zi sökhi, ba si bodo ami ba zi lö sökhi.
45016020	Lowalangi zame'e fa'ohahau dödö ba niha, ya'ia dania zame'e Afökha barö wamatörömi ba samakiko ya'ia. Ya Ifahowu'ö ami Yesu Keriso So'aya ya'ita!
45016021	Ifa'ema khömi wangowainia awögu Timoteo. Si manö göi Lukio, Yaso ba Sosifatero, iwagu.
45016022	Ya'odo Toretio zanura sura andre. U'owai ami fangowai fa'atalifusöta.
45016023	Ifa'ema wangowainia khömi Gayo. Ba nomonia so ndra'odo ba ba da'ö göi gosali nahia wamosumange Lowalangi khöma. I'owai ami Eraso, satua sololohe kefe ba mbanua. Si manö göi Kurato. [
45016024	Ya lö mamalö Ifahowu'ö ami fefu So'aya ya'ita Yesu Keriso. Yaduhu.]
45016025	Nisuno Lowalangi! Khönia wa'abölö ba wangabölö famatimi molo'ö Turia Somuso Dödö soroi Lowalangi nituriaigögu sanandrösa khö Yesu Keriso. U'ombakha'ö duria andrö molo'ö niforoma'ö Lowalangi khögu; ya'ia ba ni'era'era dödö Lowalangi si no ngaotu fakhe lö saboto ba dödö niha.
45016026	Ba hiza, iada'e, börö goroisa Lowalangi si lö aetu, no teforoma'ö ni'era'era dödö andrö ba te'ombakha'ö ba soi fefu ba zinura ndra sama'ele'ö, ena'ö fefu oi faduhu dödö ba la'o'ö li Lowalangi.
45016027	Ha ya'ia Lowalangi fondrege zatuatua. Ya'ia ni'alaw̃a'ö irugi zi lö aetu khö Yesu Keriso! Yaduhu.
46001001	Ira talifusö banua Lowalangi ba Gorindro! Ya'ami zi no tefili tobali banua Lowalangi ni'oniagö, börö me okhöta Yesu Keriso ami! Si manö göi ndra talifusö gofu heza so zamosumange So'aya ya'ita Yesu Keriso, So'aya ba khöra ba So'aya ba khöda göi fefu. Ya'odo, Faulo ba talifusöda Sotene, manötöna ndra'aga wa Amada Lowalangi ba So'aya ya'ita Yesu Keriso zamuala khömi howuhowu ba fa'ohahau dödö khö-Nia. Usura zura andre ba wa'asinenge Yesu Keriso, nifataro Lowalangi samösa ba somasi dödö-Nia göi.
46001004	Lö mamalö u'andrö saohagölö khö Lowalangi ba khömi, börö me no mitema wa'ebua dödö soroi Lowalangi ba khö Yesu Keriso.
46001005	Me tana khö Keriso ami, andrö wa si fahöna wa'aurimi ba ngawalö hadia ia. Abakha sibai wa'atuatuami ba zoya ngawalö fefu ba onekhe ami wamahaö fa'atuatua andrö.
46001006	Da'ö zangoroma wa no mangurakha ba dödömi duria Keriso andrö.
46001007	Irege lö ambö ami howuhowu fatua mibaloi wa'atohare Zo'aya ya'ita Yesu Keriso, ba la'ila ami fefu niha.
46001008	Keriso samösa zanga'aro'ö ya'ami irugi gamozua; ena'ö na mangawuli Ia dania, lö hadia ia sinegu nisöndra-Nia khömi.
46001009	Tola mifaduhusi tödö Lowalangi. No Ya'ia Lowalangi si no mogaoni ya'ami tobali ha sambua ba khö Nono-Nia, Yesu Keriso, So'aya ya'ita.
46001010	He ya'ami ira talifusö! Ba döi Zo'aya ya'ita Yesu Keriso, u'andrö khömi ena'ö si ha sara tödö ami; ena'ö böi so wa'aboto dödö ba gotaluami. Akha ha sambua ami ba dödö ba ba wangerangera.
46001011	La'ombakha'ö khögu ira talifusö moroi ba zoroiyomo Kheloe wa so wakarasa ba gotaluami.
46001012	Sedöna uw̃a'ö ya'ia da'ö wa so ba gotaluami zanguma'ö, "Solo'ö Faulo ndra'odo," so göi zanguma'ö, "Solo'ö Afolo ndra'odo," ba lamane niha bö'ö, "Khö Wetero u'o'ö," ba lamane nasa tanö bö'ö, "Solo'ö Keriso ndra'odo."
46001013	Hewisa wa mubagibagi Keriso? Tenga Faulo zi mate ba röfa salahimi! Ba tenga göi ena'ö tobali solo'ö khö Waulo ami wa tebayagö idanö ami, lö?
46001014	U'andrö saohagölö me samösa lö nibayagögu idanö ba gotaluami, baero Gerifo ba Gayo andrö.
46001015	Samösa böi so zanguma'ö wa no ubayagö idanö ia ena'ö tobali solo'ö ya'o. (
46001016	Ee, ya'ia da'ö! Sitefana ba si sambua omo ya'ira no ya'o zombayagö idanö. Baero da'ö, na lö olifudo lö hadöi sa'ae nibayagögu idanö.)
46001017	Ifatenge ndra'o Keriso tenga ba wombayagö idanö niha, no ba wame'e Turia Somuso Dödö soroi Lowalangi; ba hiza lö tola lö ulau da'ö tenga si fao fa'onekhe ba wahuhuo dali niha, ena'ö lö tobali zayazaya gölö wa'abölö moroi ba wa'amate Keriso ba röfa.
46001018	No teatea mbewe duria wa'amate Keriso andrö ba niha sedöna tekiko. Ba hiza, ba khöda ni'orifi Lowalangi, turia andrö ba no lala Lowalangi wangoroma kuaso-Nia.
46001019	No Iw̃a'ö Lowalangi ba Mbuku Ni'amoni'ö, "Ufawukaisi wa'atuatua niha satuatua, ba uheta wa'onekhe niha sonekhe."
46001020	Lau, hadia guna niha satuatua andrö? Hadia guna wa onekhe ira? Hadia guna zagatuatua ba ginötö andre? No I'oroma'ö Lowalangi wa no fa'abodo manö wa'atuatua gulidanö andrö!
46001021	Gofu hewisa wa'atuatua niha, ba tebai aboto ba dödönia Lowalangi na ha fa'atuatuania manö. Ba me no satuatua Lowalangi, andrö wa omasi Ia I'orifi niha si faduhu tödö khö-Nia ba duria andrö si no teatea mbewe ba niha gulidanö.
46001022	La'andrö sibai dandra sahölihöli dödö ira niha Yahudi si tobali fangoroma, ba la'alui niha Yunani wa'atuatua gulidanö andre.
46001023	Ba ha Yesu Keriso si mate ba röfa nituriaigöda andre. Tetutu dödö ndra niha Yahudi ba duria andrö, ba labali'ö fa'abodo soi si tenga niha Yahudi.
46001024	Ba ba niha si no Ikaoni Lowalangi -- he niha Yahudi ba he si tenga niha Yahudi -- turia andrö no lala khö Lowalangi wangoroma'ö kuaso ba fa'atuatua-Nia.
46001025	Börö me si bodo ba khö Lowalangi, abölö atuatua moroi ba wa'atuatua niha gulidanö; ba si lö abölö khö Lowalangi, ba no abölö moroi ba wa'abölö niha.
46001026	He ya'ami ira talifusö! Mitörö tödömi hewisa ami me Ikaoni ami Lowalangi. Ha mato ma'ifu ba gotaluami zatuatua, ma si so fa'abölö, ma si so ba dadaoma zalaw̃a molo'ö fa'aniha.
46001027	Ba hiza, no I'odödögö Lowalangi wamili si bodo ba gulidanö andre, ena'ö te'ailasi zatuatua. Si manö göi wa Ifili zi lö fa'abölö molo'ö ulidanö andre, ena'ö te'ailasi zabölö andrö.
46001028	Ifili Lowalangi zi lö guna ba ni'ositengagö niha gulidanö, ena'ö Ifakiko Lowalangi zabölö moguna iw̃a'ö ulidanö andre.
46001029	Börö da'ö tebai ifayaw̃a'ö ia niha föna Lowalangi.
46001030	Lowalangi samösa mbörö wa tobali ha sambua ami ba khö Keriso Yesu. Ba khö Keriso Ibali'ö atuatua ita Lowalangi. Ba ba khö Keriso göi Ihaogö mangawuli gamakhaitada Lowalangi ba khö-Nia, Ibali'ö ita banua ni'oniagö khö-Nia ba I'amualagö khöda wangefa.
46001031	Tobali, si mane si no musura ba Mbuku Ni'amoni'ö, "Na so zanuno ya'ia, ya musuno ia ba zi no Ifalua Lowalangi."
46002001	He ya'ami ira talifusö! Me möi ndra'o khömi wangombakha nifakhoi Lowalangi andrö si lö ni'ila niha gulidanö, lö u'oguna'ö wa'atuatua gulidanö andre ba ma huhuo ni'alösöini.
46002002	No u'osambua'ö gera'eragu wa götö so ndra'o khömi, lö u'ombakha'ö hadia ia baero zanandrösa khö Yesu Keriso; sabölönia sanandrösa wa no mate Ia ba röfa.
46002003	Me so ndra'o khömi no sambö fa'abölö ndra'o ba sanizinizi wa'ata'u.
46002004	Turia nifa'emagu khömi tenga fao fehede sadönidöni dödö molo'ö fa'atuatua niha ufa'ema. Ufa'ema ia molo'ö fangoroma'ö wa'abölö Geheha Lowalangi, ba no mi'ila.
46002005	Ulau zi manö, ena'ö fa'afaduhu dödömi khö Lowalangi tenga modanedane ba wa'atuatua niha, no sodanedane ba kuaso Lowalangi.
46002006	Ba hew̃a'ae si manö, ba gotalua niha si no mo'ahonoa fa'auri ba wa'alowalangi, fahuhuo ndra'o göi sanandrösa ba wa'atuatua. Ba hiza tenga fa'atuatua gulidanö nifatunögu andrö, ba ma fa'atuatua zamatörö ba götö da'e si taya dania fa'abölönia.
46002007	Fa'atuatua niw̃a'ögu ya'ia wa'atuatua soroi Lowalangi. Lö aboto ba dödö gulidanö wa'atuatua andrö, ba hiza iada'e no Ihönagö khöda Lowalangi, fatua lö muwöwöi gulidanö andre, soguna ba wa'ohahau dödöda.
46002008	Ma'ifu samösa moroi ba gotalua zamatörö ba götö da'e zangila fa'atuatua da'ö. Börö, na no aboto ba dödöra mena'ö, ba tatu manö lö laforöfa Zo'aya fondrege zolakhömi andrö.
46002009	Ba hiza, salua andrö si mane nisura ba Mbuku Ni'amoni'ö, "Hadia zi lö irai i'ila ba ma irongo niha, ba si lö irai tumbu ba wangerangera niha, da'ö nihönagö Lowalangi ba niha sangomasi'ö Ya'ia."
46002010	Ba no Iforoma'ö khöda Lowalangi da'ö ba Geheha-Nia. Eheha Lowalangi andrö zangalui fefu hadia ia, irugi ba nifakhoi dödö Lowalangi si tobini göi.
46002011	Hadia tenga eheha niha andrö zangila ösi dödö niha? Si manö göi zanandrösa khö Lowalangi. Ha Eheha Lowalangi zangila ösi dödö Lowalangi!
46002012	Tenga eheha gulidanö andre nibe'e khöda, no Eheha soroi Lowalangi, ena'ö aboto ba dödöda fefu zi no I'amualagö Lowalangi khöda.
46002013	Börö da'ö, na ma'ombakha'ö zanandrösa khö Lowalangi ba niha sangokhögö Eheha Lowalangi, lö mafa'ema da'ö molo'ö fa'atuatua niha, hiza i molo'ö famahaö Geheha Lowalangi.
46002014	Niha si lö Eheha Lowalangi, tebai itema'ö niforoma'ö Geheha andrö, börö me fa'abodo zi manö ba niha si manö. Lö tola aboto ba dödö niha si lö Eheha andrö, me ha ba wamati tola mu'ila zanandrösa ba khö Lowalangi andrö.
46002015	Tola isu'a gofu hadia ia niha sangokhögö Eheha Lowalangi, ba hiza, samösa lö si tola manu'a ya'ia.
46002016	No tesura bakha ba Mbuku Ni'amoni'ö, "Haniha zangila era'era Zo'aya? Ba haniha zi tola mo'amenesi Ya'ia?" Ba hiza no so khöda gera'era si fagölö ba gera'era Keriso!
46003001	Ya'ami ira talifusö, sindruhunia, tebai fahuhuo ndra'o khömi hulö na ba niha si so Eheha Lowalangi. Awai tola fahuhuodo khömi, si mane na fahuhuodo ba niha solo'ö somasi fa'a'ulidanö; hulö nono sawuyu ba wamati khö Keriso.
46003002	Ba mböröta ha ö ndraono sawuyu ube'e khömi, tenga ö zi no ebuabua; börö me ambö fa'abölömi ba da'ö nasa. Ba hiza iada'e nasa, ba no ambö fa'abölömi ba da'ö,
46003003	börö me fa'aurimi ba no solo'ö amuata wa'aniha. Na so nasa wa'afökhö dödö khömi ba fabagosa khö nawömi, hadia tenga da'ö zangoroma wa fa'aurimi ba no solo'ö amuata wa'aniha nasa, si mane niha si lö fa'aboto ba dödö Lowalangi?
46003004	Na imane si samösa, "Si fao khö Waulo ndra'odo," ba imane si samösa, "Si fao khö Afolo ndra'odo," hadia tenga fangoroma da'ö wa hulö gamuata niha gulidanö gamuatami?
46003005	Haniha Afolo andrö? Ba haniha Waulo? Ha enoni Lowalangi ndra'aga, si no molohe ya'ami ba wa'afaduhu dödö khö Keriso. Ha sombambaya halöw̃ö nibe'e Zo'aya khöma zamösana ndra'aga.
46003006	Ya'odo zananö ba Afolo zowuwui idanö ba hiza, Lowalangi samösa zamatumbu'ö sinanö andrö.
46003007	Tobali, Lowalangi zabölö moguna, me Ya'ia zamatumbu'ö. Lö moguna zananö ba sowuwui;
46003008	no falaw̃alaw̃a zi darua andrö. Latema luora molo'ö halöw̃öra.
46003009	No fagölö sohalöw̃ö ndra'aga khö Lowalangi; ba hulö nowi Lowalangi ami. Hulö domosa khö Lowalangi ami göi.
46003010	Ba wa'onekhe nibe'e Lowalangi khögu, no utou'ö danedane domosa andre hulö duka domosa, ba niha bö'ö zangotomosi yaw̃a ba danedane da'ö. Dozi niha moguna ihaogö wanehesi hewisa wangehao tomosa yaw̃a ba danedane andrö.
46003011	Börö me no Ihonogöi Lowalangi wa ha Yesu Keriso manö danedane ba domosa andrö, lö danedane bö'ö baero-Nia.
46003012	So zangotomosi yaw̃a ba danedane andrö faoma ana'a, so zangoguna'ö firö, ba so zamake feremata, ba so göi zamake eu, du'u soköli ba ma töla wakhe soköli.
46003013	Oroma dania halöw̃ö dozi niha na inötö mangawuli Keriso. Ba ngaluo da'ö iforoma'ö alitö halöw̃ö zamösana. Alitö andrö zanandraigö ba sangahonogöi fa'asökhi halöw̃ö andrö.
46003014	Na lö akhozi ba galitö domosa ni'otomosi yaw̃a ba danedane andrö, ba itema dania luonia niha andrö.
46003015	Ba na akhozi ba galitö halöw̃önia, te'ala ia dania; te'orifi sa ia dania, ba hulö niha nifatörö ba galitö.
46003016	Hadia aboto ba dödömi wa Omo Lowalangi ami? Ba wa no nahia Geheha Lowalangi ami?
46003017	Na so niha samakiko Omo Lowalangi, ba Ifakiko göi dania niha andrö Lowalangi. Börö me ha khö Lowalangi Nomo Lowalangi andrö, ba ya'ami nomo andrö.
46003018	Böi so zolimo ya'ia samösa. Na so zanguma'ö tödönia atuatua ia molo'ö ulidanö andre, lö tola lö tobali bodo niha andrö, ena'ö sindruhundruhu tobali atuatua ia.
46003019	Börö me satuatua molo'ö ulidanö andre, no si bodo föna Lowalangi. No tesura ba Mbuku Ni'amoni'ö, "Itandraw̃aisi Lowalangi niha satuatua faoma fa'onekhe niha andrö ya'i."
46003020	No tesura göi si mane, "Aboto ba dödö Lowalangi wa era'era dödö niha satuatua no era'era dödö si lö guna."
46003021	Börö da'ö, böi so zanunonuno niha, börö me gofu hadia ia ba no mube'e okhötami:
46003022	He Faulo, Afolo, Fetero, ulidanö andre, fa'auri ba fa'amate, iada'e ba inötö dania, no okhötami fefu da'ö.
46003023	Ba okhöta Keriso ami, ba okhöta Lowalangi Keriso.
46004001	Mifaduhusi tödö wa enoni Keriso ndra'aga, sangonorogö tödö wanuriaigö ohitö dödö Lowalangi si lö aboto ba dödö niha gulidanö nasa.
46004002	Si föföna sibai ni'andrö ba genoni si manö ya'ia wa'alöfaröi khö zokhö ya'ia.
46004003	Na ya'o, lö faduligu gofu hadia miw̃a'ö -- ba ma zui law̃a'ö niha -- sanandrösa khögu. Si manö göi, lö faduligu hadia uw̃a'ö zanandrösa khögu samösa.
46004004	Uw̃a'ö tödögu lö mosala ndra'o ba ngawalö hadia ia, ba hiza tenga lohelohe da'ö wa sindruhundruhu lö mosala ndra'o. So'aya samösa zangahonogöi hadia fasala ndra'o ma zui lö'ö.
46004005	Börö da'ö, na tenga inötönia böi alio sibai mihonogöi hadia fasala zi samösa niha andrö ba ma zui lö'ö. Mibaloi irege tohare dania Zo'aya. Ya'ia dania zamokai ngawalö zi tobini bakha ba zogömigömi. Ya'ia dania zangoroma'ö ohitö dödö niha si tobini. Ba ginötö da'ö awena dozi niha latema moroi khö Lowalangi wanuno sinangea latema.
46004006	He ya'ami ira talifusö! No utandrösaigö fefu da'ö khö Afolo ba ba khögu samösa börö ami. Eluahania, ena'ö moroi ba dumaduma andrö khöma, tola aboto ba dödömi wamahaö sanguma'ö, "Mi'odanedane goigoi si so." Ba zi manö samösa lö ba gotaluami zanunonuno si samösa, ba sangeherai tanö bö'ö.
46004007	Haniha zombali'ö tohude ami moroi ba danö bö'ö? Hadia tenga moroi khö Lowalangi mitema gofu hadia ia? Hana wa fayaw̃a ami, hulö na tenga nibualagö fefu zi so khömi andrö?
46004008	Duhu wa lö moguna khömi hadia ia sa'ae! No kayo ami! No tobali razo ami! Ba tenga si manö ndra'aga. Ha wa'asökhi na sindruhundruhu no tobali razo ami, ena'ö tola fao ndra'aga khömi wamatörö.
46004009	Molo'ö era'eragu, no ibali'ö ndra'aga, ira sinenge andre Lowalangi, maimai nifaigifaigi föna niha ba he föna mala'ika. Hulö niha ni'o'aya ndra'aga, ni'etu'ö huku famunu föna zato, ba niheraherai gulidanö.
46004010	Börö Keriso wa no niha si bodo ndra'aga, ba ya'ami no Niha Keriso sonekhe! Si tebai ndra'aga, ba sabölö ami! Niherai ndra'aga ba nisunosuno ami!
46004011	Irugi da'e matörö wa'olofo ba fa'owökhi dödö; nukhama ha tö si so ba mboto; lafakao ndra'aga niha; lö nahiama so'ahonoa;
46004012	ma'eregesi tödö wangalui soguna khöma. Na la'elifi ndra'aga, masulöni howuhowu; na lagohi ndra'aga, ebolo dödöma;
46004013	na la'obousi ndra'aga, masulöni fehede si sökhi. Lö töra moroi ba zasao gulidanö ndra'aga; irugi da'e no lafaigi ndra'aga hulö ndra'i gulidanö.
46004014	Usura da'e khömi tenga ba wangailasi ya'ami, hiza no ba wo'amenesi ya'ami si mane iraonogu samösa.
46004015	Ya'odo nama ba khömi, hew̃a'ae ba wa'aniha Keriso, no so khömi fulu ribu guru. Ba wa ha sambuami ba khö Keriso, ya'odo zi tobali ama khömi, me ya'o zolohe Turia Somuso Dödö ba khömi, sanandrösa khö Keriso andrö.
46004016	Börö da'ö, u'andrö sibai ena'ö mi'o'ö dumaduma khögu.
46004017	Börö da'ö no ufatenge Dimoteo khömi. Ba wolo'ö Keriso, no ubali'ö onogu samösa ia, ni'omasi'ögu. No ono si tola mufaduhusi tödö ia. Ifasugi ba dödömi dania gamuata wa'auri nifaluagu me no faduhu dödögu khö Keriso, ya'ia da'ö amuata wa'auri nifahaögu ba zi dozi banua Niha Keriso gofu heza.
46004018	So ösa ba gotaluami zi fayaw̃a, börö me lawalinga lö möi ndra'odo khömi dania.
46004019	Hiza, na Itehegö Lowalangi, lö ara tö ba möi ndra'o khömi. Ba ginötö da'ö dania u'ila hadia zi tola lalau niha si fayaw̃a andrö; böi ha li manö khöra.
46004020	Börö na Lowalangi zamatörö fa'auri niha, oroma da'ö ba wa'abölö wa'auri niha andrö, tenga ha ba wehedenia.
46004021	Börö da'ö, mifili heza zabölö omasi ami! Hadia omasi ami möi ndra'o khömi dania ba wamahaö ya'ami faoma fa'abe'e ma zui möi ndra'o dania wamahaö ya'ami faoma nihaogöhaogö ba fao fa'omasi?
46005001	Sindruhunia no utema wamoturia, wa so ba gotaluami zolau horö sabölöbölö: So ba gotaluami zangohoröni fo'omo namania tanö bö'ö. Lö lalau na'i zi manö niha si lö fa'aboto ba dödö Lowalangi!
46005002	Hew̃a'ae si manö, ba fayaw̃a nasa ami. Si lö tola lö sabu tödö ami mena'ö ba miheta ba gotaluami niha samalua si manö.
46005003	Na dali mboto, aröu ndra'o ba khömi, ba hiza ba dödögu no so ndra'o ba gotaluami. Börö da'ö, omasido ufalua hadia ia, hulö na ba gotaluami so ndra'o, "Ba döi Zo'aya Yesu Keriso uw̃a'ö khömi wa niha solau amuata si ra'iö si manö, lö tola lö lahuku!" Na owulo ami ba miw̃a'ö tödömi wa so ndra'odo tödögu ba gotaluami, ba fao fa'abölö Zo'aya ya'ita Yesu,
46005005	mibe'e niha andrö khö Gafökha ena'ö ifakiko mboto niha andrö, irege te'orofi gehehania na inötö mangawuli Zo'aya.
46005006	Tenga sinangea fayaw̃a ami! Te no mi'ila gamaedola andre, "Laru si ma'ifu ibe'e kamba fefu danömö roti!"
46005007	Tibo'ö ua laru si no ara andrö, ya'ia laru horö, ena'ö tobali tanömö roti si bohou ami, si lö ta'unö börö laru horö si no ara andrö, ba oroma göi khögu wa si manö da'ö ami. No te fa'anö Gowasa Fasa khöda, börö Keriso si tobali biribiri Wasa andrö no mutaba.
46005008	Andrö, da talau gowasa andrö faoma roti si lö laru, ya'ia roti sangoroma'ö fa'aduhu ba fefu zomasi dödö Lowalangi. Böi ta'owasaini Wasa andrö faoma roti si so laru si no ara, ya'ia laru horö ba fa'alösökhi.
46005009	Bakha ba zuragu ba zi lalö, no u'ombakha'ö khömi ena'ö böi fariawö ami ba niha sohorö.
46005010	Sedöna uw̃a'ö, tenga niha sohorö ma solu'alu'a, ma zui si falimo, ma samosumange adu, si lö manö aboto ba dödö Lowalangi. Tenga! Tenga ya'ira niw̃a'ögu; börö na mi'arou'ö ami khö ndra niha solau da'ö, tatu moguna miheta ami moroi ba gulidanö andre.
46005011	Niw̃a'ögu ya'ia da'ö, böi fariawö ami ba niha sanguma'ö Niha Keriso ia, ba hiza no sohoröhorö ia, ma solu'alu'a, ma samosumange adu ma sangobousi awönia, ma si mabumabu, ba ma zui sanagönagö. Böi mifao wedadao manga awö niha andrö!
46005012	Lö kuasogu wangetu'ö huku ba zi tenga Niha Keriso. Lowalangi samösa zangetu'ö huku khöra. Ba sanandrösa ba ndrotondroto mbanua Niha Keriso khömi, hadia tenga ya'ami zinangea mangetu'ö huku ba khöra andrö? No tesura bakha ba Mbuku Ni'amoni'ö, "Mifofanö moroi ba gotaluami niha si lö sökhi andrö."
46006001	Hana wa so ba gotaluami zi barani we'amöi khö zanguhuku si lö faduhu tödö khö Zo'aya, ba wangadugö talifusönia si faoma faduhu tödö khö Zo'aya, na so gamadöniw̃ania khö dalifusönia andrö? Hana wa lö i'andrö ba mbanua Lowalangi ba wangasiwai amadöniw̃a da'ö?
46006002	Hadia lö mi'ila wa banua Lowalangi zangetu'ö huku gulidanö andre dania? Tobali, na sindruhu sangetu'ö huku gulidanö ami dania, ba hadia tebai ami wangasiwaligö amadöniw̃a si lö boto andrö?
46006003	Hadia lö mi'ila wa ya'ita andre zamalua fanguhuku khöndra mala'ika? Mendrua manö horö gera'era ba wa'auri sero ma'ökhö!
46006004	Na so gamatunöw̃a warakaro si manö, hadia omasi mibe'e dania ba niha, si lö taroma bakha ba gotalua niha samati?
46006005	Fondrege wangaila! Tatu so ba gotaluami zatuatua ba wangasiwai fatötöisa andrö ba gotalua ndra talifusö si fagölö Niha Keriso!
46006006	Ba hiza, salua i, möi Niha Keriso khö zi tenga Niha Keriso ba wangadugö farakaronia khö dalifusönia Niha Keriso göi.
46006007	Böi mi'ae mifaduhusi gamatunöw̃a khömi ba zi tenga Niha Keriso; no sambua fa'ate'ala khömi na'i na so wa'udusa ba gotaluami. Abölö sökhi lalau zi fahole khömi, ba ma la'alaini ami.
46006008	Ba hiza, ya'ami samösa ya'i zolau ba niha bö'ö zi lö atulö. Ya'ami göi zame'e te'ala niha bö'ö. Ba milau da'ö ba dalifusö si faoma Niha Keriso!
46006009	Hadia aboto ba dödömi wa niha si lö molo'ö somasi Lowalangi, lö tola tobali ndrotondroto mbanua Lowalangi? Böi telimo ami. Tebai tobali banua Lowalangi fefu niha sohoröhorö, samosumange adu, sohoröni si tenga dongania, sohoröni si fagölö nga'eu khönia,
46006010	sanagönagö, solu'alu'a ba si mabumabu, sangobousi niha bö'ö, ba sorabu niha bö'ö. Dozi niha solau si manö, tebai tobali ono wabanuasa Lowalangi.
46006011	So ösa ba gotaluami zi manö amuata mböröta. Ba hiza iada'e no tesasai ami moroi ba horö. No tobali okhöta ni'oniagö ami khö Lowalangi. No sökhi ba gotaluami Lowalangi iada'e, me faduhu dödömi khö Zo'aya Yesu Keriso ba börö wa'abölö Geheha moroi khö Lowalangida.
46006012	So zanguma'ö wa tola manö ifalua gofu hadia ia. Ba hiza molo'ö ya'o lö fefu oi moguna. Hew̃a'ae tola ulau fefu hadia ia, ba hiza lö utehegö ifatörö ndra'o hadia ia.
46006013	So göi zanguma'ö wa ö no soguna ba dalu, ba wa so dalu börö gö. Ba hiza Iheta fefu da'ö Lowalangi. Tebai la'oguna'ö mboto niha ba wohoröhorö, hiza i ba wangai halöw̃ö Zo'aya. Ba So'aya zondrorogö boto andrö.
46006014	No I'orifi Lowalangi Zo'aya Yesu moroi ba wa'amate, si manö göi wa I'orifi ita dania faoma fa'abölö-Nia.
46006015	Aboto ba dödömi wa ndrotondroto ba mboto Keriso mbotomi. Tobali, hadia tola uhalö ndrotondroto mboto Keriso andrö ba ubali'ö ia ndrotondroto zohoröhorö? Ma'ifu lö'ö.
46006016	Ba te lö saboto ba dödömi wa sorudu ba zohoröhorö ba no tobali ha sambua ia ba zohoröhorö andrö! Si mane si no tesura ba Mbuku Ni'amoni'ö, "Tobali ha sambua zi darua andrö."
46006017	Ba hiza niha sangosambua'ö ya'ia khö Zo'aya, tobali ha sambua geheha niha andrö ba Geheha Lowalangi.
46006018	Mi'aröu'ö ami ba wolau fohoröhorö. Börö me fefu horö bö'ö nilau niha, baero mboto niha alua da'ö. Ba hiza solau fohorö, ba no ifalua horö ba mbotania samösa!
46006019	Lö tola lö aboto ba dödömi wa nahia Geheha Lowalangi mbotomi! Ba khömi I'iagö Eheha andrö. Ba Lowalangi zame'e Eheha andrö khömi. Tenga okhötami mbotomi, no okhöta Lowalangi da'ö.
46006020	No Ibu'a fefu mbölimi Lowalangi. Börö da'ö, mi'oguna'ö mbotomi andrö irege molakhömi Lowalangi.
46007001	Iada'e omasido ufaehagö zanandrösa ba zi no miw̃a'ö bakha ba zurami khögu. Na so ndra matua si lö mangowalu, ba sökhi da'ö.
46007002	Ba hiza, ena'ö böi göna ia fanandraigö ba wolau si lö enahöi, abölö sökhi dozi ira matua so ndrongania samösa, ba dozi ira alawe so göi wo'omonia samösa.
46007003	Lö tola lö ifönui halöw̃ö wa'afo'omo ira matua khö ndrongania ira alawe, ba ira alawe ifönui gömönia fa'afo'omo khö wo'omonia ira matua; dozi ira faoma lafönui gömöra faoma fatambai.
46007004	Lö kuaso ndra alawe ba mbotonia samösa; no fo'omonia zi so kuaso ba mbotonia. Si manö göi ndra matua, lö kuasonia ba mbotonia samösa; no fo'omonia zi so kuaso ba mbotonia.
46007005	Böi ya lafandröndröu ira ya'ira si faronga. Tola sa ba zi lö ara, asala si fatehe dödöra darua ira. Ba zi manö dozi ira tola ahono ba wangandrö. Ba aefa da'ö i, lö tola lö mifuli mifahatö'ö ami khö naw̃ömi si mane si faronga. Na lö si manö, tola adöni dania dödömi ba wehede gafökha, börö me no ambö fa'abölömi ba wanaha fangisö.
46007006	Tenga fareta wanguma'ögu da'e, ha menemene.
46007007	Sindruhunia abölö omasido na hulö si mane ya'o fefu niha. Ba hiza, dozi niha no manema howuhowu si faehufaehu moroi khö Lowalangi. Fabö'ö mbuala khö da'a, ba fabö'ö göi khö da'ö.
46007008	Si mane menemenegu ba niha si lö sangowalu awö ba ndra alawe si no lakha mbanua: Abölö sökhi na lö mangowalu sa'ae ami si mane ya'odo.
46007009	Ba hiza, na tebai mitaha wangisö andrö, abölö sökhi na milau mangowalu. Abölö sökhi na mangowalu ami, moroi na mo'alitö wangisö dödömi.
46007010	Si mane göi waretagu khö ndra si no mangowalu: (Sindruhunia tenga ya'o zame'e fareta andre no So'aya.) Ira alawe si no mangowalu, böi ya muröi wo'omonia.
46007011	Ba hiza na no iröi ia fo'omonia ira matua andrö, böi ya möi nihalö ia sa'ae, sökhi na mangawuli ia khö wo'omonia. Ba ira matua, tebai ifabali wo'omonia.
46007012	Ba danö bö'ö si mane menemenegu: -- menemenegu samösa da'e, tenga moroi khö Zo'aya -- na ira matua Niha Keriso i'owalu ndra alawe si lö faduhu tödö khö Keriso, ba fao dödö ndra alawe andrö orudu ira ba wa'auri, tebai ifabali ira matua wo'omonia andrö.
46007013	Ba na so ndra alawe Niha Keriso sangowalu ba ndra matua si lö faduhu tödö khö Keriso, ba fao dödö ndra matua andrö orudu ira ba wa'auri, tebai ifabali wo'omonia andrö ira alawe Niha Keriso da'ö.
46007014	Börö me tetehegö tobali ndrotondroto mbanua Lowalangi wo'omo ira matua andrö börö wangowalunia khö ndra alawe si no tana khö Lowalangi. Si manö göi wo'omo ira alawe si lö faduhu tödö andrö, tetehegö tobali ndrotondroto mbanua Lowalangi börö wangowalunia khö wo'omonia ira matua si no tana khö Lowalangi. Na lö si manö, hulö nono niha baero dania nonora, hew̃a'ae taw̃a'ö tana khö Lowalangi ira.
46007015	Ba na iröi wo'omonia ira matua si no Niha Keriso ma fo'omonia ira alawe si no Niha Keriso niha si lö faduhu tödö andrö, ba böi mutaha ia. Ba zi mane da'e ya'ami ira talifusö ira matua ba talifusö ira alawe, lö toböbö ami, börö me sabölö omasi Lowalangi na ha sara dödömi.
46007016	Börö me ya'ugö fo'omo ira alawe -- si no faduhu tödö khö Zo'aya -- hewisa wa ö'ila wa tebai ö'orifi wo'omou ira matua? Si manö göi ndra'ugö talifusö fo'omo ira matua Niha Keriso, hewisa wa ö'ila wa tebai ö'orifi wo'omou ira alawe?
46007017	Akha lafakhoi wa'aurira zamösana molo'ö famatörö Lowalangi, si mane si no Ihonogöi Lowalangi khönia me inötö Ikaoni ia Lowalangi ena'ö faduhu dödö khö-Nia. Da'ö gamakhoita nifahaögu ba zi dozi banua Niha Keriso.
46007018	Dumaduma, na no muboto niha me itema wogaoni Lowalangi ya'ia, ba böi ya muheta dandratandra wamoto andrö. Si manö göi niha si lö muboto me itema wogaoni Lowalangi ya'ia, böi ya mu'andrö ena'ö laboto ia.
46007019	Börö he na mu'o'ö gamakhoita wamoto ba he na lö'ö, fagölögölö lö eluaha. Hadia zabölö moguna ya'ia da'ö folo'ö oroisa Lowalangi.
46007020	Akha itema'ö manö wa'aurinia niha si mane me awena itema wogaoni Lowalangi ya'ia.
46007021	Na sawuyu ami me tekaoni, böi mibusi dödömi wo'angeragö da'ö. Ba hiza, na so ginötö dania ösöndra wangefa, oguna'ö ginötö andrö.
46007022	Börö me sawuyu si faduhu tödö khö Zo'aya, no niha Zo'aya si no mu'efa'ö. Ba niha ni'efa'ö si faduhu tödö khö Zo'aya, no sawuyu Keriso.
46007023	No I'öli ami Lowalangi, ba no abu'a mbölimi Ibe'e. Börö da'ö, böi tehegö tobali sawuyu niha ami.
46007024	Tobali gofu hewisa ami me tekaoni ami khö Lowalangi, akha lö mamalö: si manö ami ba khö Lowalangi.
46007025	Iada'e sanandrösa ba niha si lö sangowalu. Sanandrösa ba da'ö, ma'ifu lö nitemagu fareta moroi khö Zo'aya. Ba hiza, me niha nifaduhusi tödö börö wa'ebua dödö Zo'aya, omasi ndra'o ube'e menemenegu.
46007026	Ba wo'angeragö fefu ngawalö wa'abu dödö sameta'u niha iada'e, molo'ö ya'o, abölö sökhi na lö tebulö niha wanörö lala wa'aurinia si mane si so ya'ia iada'e.
46007027	Na so wo'omomi ira alawe, böi mi'odödögö wangefa'ö ya'ami khönia. Ba na lö sangowalu ami, akha böi mi'alui ena'ö so wo'omomi ira alawe.
46007028	Ba hiza na mangowalu sa ami, tenga horö da'ö. Si manö göi na mangowalu nono alawe, tenga horö da'ö. Awai i, oya latörö wamakao dania ya'ira si no mangowalu andrö. Ba omasido na aefa ami moroi ba wamakao andrö.
46007029	Si mane gohitö dödögu ira talifusö: Lö oya tö ginötö khöda. I'otarai iada'e, niha si no so fo'omo ira alawe, akha hulö zi lö fo'omo ia;
46007030	niha sege'ege, akha hulö zi tenga sabu tödö ia; niha sa'iki'iki, akha hulö zi lö omuso dödö, niha si no mowöli, akha hulö zi lö mangokhögö hadia ia;
46007031	ba niha samaogö ya'ia ba wa'a'ulidanö andre, akha hulö zi lö ifawukaisi dödönia da'ö fefu. Börö me ba zi mane iada'e, lö ara tö taya gulidanö andrö!
46007032	Omasi ndra'o na aefa ami fefu moroi ba wa'abu dödö. Ira matua si lö fo'omo tola i'osambua'ö dödönia ba ngawalö zanandrösa khö Zo'aya, me omasi ia i'omusoi'ö dödö Zo'aya.
46007033	Ba hiza, ira matua si so fo'omo oi i'angeragö gulidanö andre, börö me omasi ia i'omusoi'ö dödö wo'omonia;
46007034	lualuania mangeraha dödönia. Ira alawe si lö fo'omo ba ma ono alawe, tola abölö i'angeragö ngawalö zanandrösa khö Zo'aya, me omasi ia na tobali okhöta Lowalangi mboto ba nosonia. Ba hiza, ira alawe si so fo'omo, abölö i'angeragö ngawalö hadia ia ba gulidanö andre, me omasi ia i'omusoi'ö dödö wo'omonia.
46007035	Usura fefu da'e soguna khömi samösa, tenga ba wanenaw̃a da'e ba ma zui da'ö. Somasi ndra'o ena'ö milau zatulö ba si faudu, ba ena'ö tola mi'osambua'ö dödömi khö Zo'aya.
46007036	Ba na iw̃a'ö tödönia niha lö nilaunia si faudu khö dunangania, na tebai itaha wangisö dödönia, ba omasi ia mangowalu khö nono alawe andrö, akha ifalua zi sökhi molo'ö ya'ia. Lö mosala ia na mangowalu ira.
46007037	Ba hiza na no ihalö gangetula niha ba dödönia wa lö mangowalu ia khö nihania, ba tenga nifaso gangetula da'ö, no si sökhi nilaunia, na so wa'abölönia wamalua si manö.
46007038	Tobali, niha sangowalu no sökhi nilaunia, ba niha si lö mangowalu abölö sökhi nasa nilaunia.
46007039	Ira alawe si no mangowalu, tefaböbö ia khö wo'omonia gasagasa auri wo'omonia na. Na mate wo'omonia, tola mangowalu ia mangawuli ba niha somasi ia, asala fangowalu ba wa'aniha Keriso.
46007040	Ba abölö moharazaki ia na lö ilau mangowalu sa'ae. Era'era dödögu samösa da'ö, ba umane tödögu Eheha Lowalangi göi zamatörö ya'o ba wanguma'ö da'ö.
46008001	Sanandrösa ba gö si no tebe'e sumange ba nadu niw̃a'ögu iada'e. Duhu si mane niw̃a'ö niha, "No onekhe ita fefu." Ba fa'onekhe andrö ibali'ö fayaw̃a niha, ba hiza i'a'azökhi niha fa'omasi.
46008002	Niha sanguma'ö no oya ni'ilania, sindruhunia lö abakha wa'aboto ba dödönia.
46008003	Ba sangosindruhugö wangomasi'ö Lowalangi, aboto ba dödö Lowalangi ia.
46008004	Sanandrösa ba gö si no tebe'e sumange ba nadu, ta'ila wa adu andrö no dumaduma ba zi lö boto. Ba ta'ila göi wa ha samösa Lowalangi; lö hadöi tanö bö'ö.
46008005	Duhu oya nifotöi lowalangi ma so'aya; he si so ba mbanua si yaw̃a ba he si so ba gulidanö.
46008006	Ba ba khöda, ha sambua Lowalangi. Ama Ia somböi fefu hadia ia. Khö-Nia auri ita. Ba ha samösa göi Zo'aya, ya'ia Yesu Keriso. Khö-Nia tewöwöi fefu hadia ia, ba börö Ia wa auri ita.
46008007	Hew̃a'ae si manö, lö fefu niha aboto ba dödöra da'ö. So zi to'ölö mamosumange adu mböröta. Tobali irugi iada'e lamane tödöra wa ö si no tebe'e sumange ba nadu, no ö nadu. Andrö na la'a gö da'ö, mosala ira law̃a'ö; me ambö aro wa'afaduhu dödöra.
46008008	Sindruhunia lö ihatö'ö ita khö Lowalangi ö andrö. Na ta'a gö andrö, lö hareda khönia. Si manö göi na lö ta'a gö andrö, lö te'ala ita hadia ia.
46008009	Hiza mi'angenanö! Böi irege alua wa tobali si so horö niha bö'ö -- börö me ambö abölö wa'aro dödönia -- me milau manö hadia ia zomasi ami.
46008010	Sedöna uw̃a'ö si mane: Na ya'ami, si no aro fa'afaduhu dödö, milau mudadao wemanga ba nomo nadu. I'ila ami niha bö'ö mudadao manga ba da'ö. Na lö aro wa'afaduhu dödö niha sangila ya'ami andrö, hadia tenga tobali barani niha andrö wemanga si no labe'e ba nadu andrö?
46008011	Börö da'ö, fa'afaduhu dödömi andrö zamaelungu niha si lö aro tödö andrö. Ba hiza, ba khönia göi no mate Keriso andrö.
46008012	Ba na milau zala si manö khö ndra talifusömi Niha Keriso tanö bö'ö -- ya'ia wa mifakiko wamati zambö aro tödö andrö -- ba faoma no mifalua horö khö Keriso.
46008013	Börö da'ö, na ifatumbu'ö horö khö dalifusögu ö andrö, ba lö omasido sa'ae wemanga nagole da'ö. Ma ifatumbu'ö horö khö dalifusögu börö ndra'o.
46009001	Hadia, lö tola ulau hadia ia? Hadia, tenga sinenge ndra'o? Hadia lö irai u'ila Yesu So'aya ya'ita? Hadia tenga bua halöw̃ögu ami khö Lowalangi?
46009002	Hew̃a'ae lö la'akui sinenge ndra'o niha bö'ö, ba si lö'ölö'önia mi'akui da'ö! Ya'ami ba wa'aniha Kerisomi, no sangoroma wa sinenge ndra'o.
46009003	Na lakata'ö ndra'o niha, ba umane wanema li:
46009004	Hadia tebai utema gö awö nibadu börö halöw̃ögu?
46009005	Hadia tebai u'ohe wo'omogu Niha Keriso awögu ba wofanögu, si mane nilau ndra talifusö Zo'aya Yesu, awö ndra sinenge tanö bö'ö, ba he Fetero?
46009006	Ma zui ha ya'o ba Baranaba zi lö tola lö mangalui samösa balazoma?
46009007	Lö hadöi saradadu sangalui soguna khönia samösa ba gotalua ngawawa zi fasuwö! Lö hadöi sananö agu ba mbenuania si lö manga bua nagu moroi ba kabu andrö! Lö hadöi kubalo sondrorogö biribiri, si lö mamadu susu mbiribiri andrö.
46009008	Tenga ha so'amakhaita ba zi falukha sero ma'ökhö niw̃a'ögu andre, hiza Buku Ni'amoni'ö zangombakha da'ö göi.
46009009	No tesura ba Mbuku Moze, "Böi muböbö mbawa zaw̃i samöbörö fakhe." Hadia, saw̃i ni'osisi'ö Lowalangi?
46009010	Ma zui khöda Iw̃a'ö da'ö? No khöda musura da'ö. Niha sohalöw̃ö ba nowi awö niha sangehao fakhe, manötöna ira wa tola latema ösa mbua wohalöw̃öra.
46009011	No mafazaewe danömö fa'alowalangi bakha ba wa'aurimi. Ba na mabasi mbuala soguna ba mboto moroi khömi, hadia no ma'andrö zi töra moroi khömi?
46009012	Na tola latötöna niha bö'ö zi mane moroi khömi, hadia tenga ya'aga zabölö faudu manema ya'ia? Ba hiza lö ni'oguna'ögu sinema andrö. Abölö sökhi utaögö fefu hadia ia moroi na alua zi tobali ba'aba'a ba wamazaewe Turia Somuso Dödö sanandrösa khö Keriso.
46009013	Tatu no mi'ila wa sohalöw̃ö ba Nomo Lowalangi lasöndra göra moroi ba Nomo Lowalangi andrö. Ba sangehao nahia wame'e sumange, latema ösa moroi ba zumange nibe'e ba da'ö.
46009014	Si manö göi wa no Ihonogöi So'aya wa latema mbalazora sangombakha Turia Somuso Dödö moroi ba wangombakhara andrö.
46009015	Ba hiza ma'ifu lö irai u'oguna'ö zinema andrö. Ba usura göi zura andre tenga ena'ö labe'e khögu da'ö iada'e. Abölö sökhi mate ndra'o moroi na taya khögu mbörö gomusola dödögu.
46009016	Na ha ba wangombakha Turia Somuso Dödö soroi Lowalangi, lö enahöi na usunosuno ndra'o, börö me no halöw̃ögu da'ö nifaretakö Lowalangi. Alai ndra'o, na lö u'ombakha'ö Duria Somuso Dödö andrö!
46009017	Na u'ohalöwögöigö halöw̃ö andrö ba nilau dödögu manö, ba tola manötöna dödögu ba wanema luo. Ba hiza u'ombakha'ö Duria Somuso Dödö andrö börö me si lö tola lö u'ohalöwögöigö ia. Ibe'e noro dödögu Lowalangi wamalua halöw̃ö da'ö.
46009018	Na si manö, hadia luogu? Da'e luo andrö: Tola u'ombakha'ö Duria Somuso Dödö andrö ba lö ubusi dödö niha wangasogö balazogu, börö me lö u'andrö sibai zinangea sinemagu ba wangombakha Turia Somuso Dödö andrö.
46009019	Tenga sawuyu niha ndra'odo, lö böbögu. Ba hew̃a'ae si manö, no ubali'ö sawuyu niha sato ndra'o. Ulau da'ö ena'ö tola ato udönisi niha khö Keriso.
46009020	Ba niha Yahudi, ubali'ö ndra'o hulö niha Yahudi, ena'ö tola u'ohe niha Yahudi khö Keriso. Ba niha solo'ö oroisa Lowalangi nifa'ema Moze, ubali'ö ndra'o hulö zi no tofesu ba goroisa andrö, hew̃a'ae sindruhunia lö si tofesu ndra'o khönia. Ulau da'ö ena'ö tola u'ohe ira khö Keriso.
46009021	Ba niha soi bö'ö si tenga niha Yahudi, ba hulö soi bö'ö si tenga niha Yahudi ndra'o, sauri baero goroisa Lowalangi nifa'ema Moze. Ulau da'ö ena'ö tola u'ohe niha soi bö'ö andrö khö Keriso. Ba hiza, tenga da'ö geluaha wa no lö u'o'ö goroisa Lowalangi; no na'i nifatörö goroisa Keriso ndra'o.
46009022	Ba gotalua niha si lö aro fa'afaduhu dödö, hulö zi lö aro fa'afaduhu dödö göi ndra'o ena'ö tola u'ohe ira khö Keriso. Tobali, ubali'ödo gofu hadia ia ba niha fefu, ena'ö tola u'orifi ira ösa, gofu hadia ia lala nitörö.
46009023	Ulau da'ö fefu börö Duria Somuso Dödö soroi Lowalangi andrö, ba ena'ö göi tefahowu'ö ndra'o.
46009024	Tatu no aboto ba dödömi, wa ba watandrisa fagohi, tola fagohi fefu niha, ba hiza ha samösa zanema buala. Börö da'ö mi'abölögö wagohisa ena'ö mitema mbuala.
46009025	Fefu niha si so barö wamahaö, moguna lataha dödöra ba ngawalö fefu hadia ia. Fefu da'ö moguna börö me omasi ia na mube'e ba mbaginia mbunga wemöna, ya'ia mbunga salio aleu. Ba hiza, tataha dödöda ba ngawalö fefu hadia ia börö me omasi ita na tebe'e ba mbagida mbunga si lö aleu dania.
46009026	Da'ö mbörö wa fagohi ndra'o börö me so gohitö dödögu. Hulö zi fatandri tezu, lö ulau dezugu ba dalu mbanua.
46009027	Utehegö tefangamöi mbotogu irege tola ufatörö ia. Ulau zi manö börö me lö omasi ndra'o na no aefa ukaoni niha fao ba watandrisa töla andrö, tobali si lö guna ndra'o.
46010001	He ya'ami ira talifusö! Mitörö tödömi hadia zalua khö ndra tuada me la'o'ö Moze. Ilumö'ö ira lawuo, irege tola latörö Nasi Soyo, lö hadia ia khöra.
46010002	Tebayagö ira bakha ba lawuo awö ba nasi ena'ö tobali ira fefu solo'ö khö Moze.
46010003	Fefu ira fagölögölö la'a gö fa'alowalangi,
46010004	ba labadu nidanö fa'alowalangi göi. Fefu ira oi samadu idanö moroi ba hili kara fa'alowalangi andrö si fao khöra; hili kara andrö ya'ia Keriso samösa.
46010005	Hew̃a'ae si manö, ato ira zi lö omasi Lowalangi, da'ö mbörö wa tefazaewe gamatelara ba danö si mate.
46010006	Tobali dumaduma khöda da'ö fefu, ba wamangelama ya'ita ena'ö böi ta'isö zi lö sökhi si mane nilaura.
46010007	Ena'ö göi böi tafosumange nadu si mane nilaura ösa. No tesura ba Mbuku Ni'amoni'ö, "Manga ba mamadu soi andrö, ba manari ira wamosumange adu."
46010008	Böi talau wohorö si mane nilaura ösa. Me lalau zi manö, dua wulu a tölu ribu niha ira zi mate ba zi ha ma'öma'ökhö.
46010009	Böi tatandraigö Zo'aya si mane nilaura ösa mböröta, irege mate ira nidou gulö sosöfu.
46010010	Böi mukökökökö göi ita; si mane nilaura ösa mböröta irege mate ira nibunu Mala'ika Wa'amate andrö.
46010011	Alua khöra da'ö fefu ena'ö tobali dumaduma ba niha bö'ö. Ba tesura da'ö fefu ena'ö tobali ira fanörö tödö khöda. Börö me ba ginötö safuria auri ita iada'e.
46010012	Niha sanguma'ö tödönia no aro gahenia, akha mangelama; ena'ö böi alau ia.
46010013	Fefu wanandraigö si falukha ami no fanandraigö si'ogötö'ö niha da'ö. Ba hiza lö faröi Lowalangi ba wawu'usa li-Nia. Lö Ibe'e tetandraigö ami, töra moroi ba zi tola mitaha. Ba ginötö göna ami fanandraigö, Ibokai lala ena'ö tola abölö ami ba tola mitaha.
46010014	Börö da'ö, ya'ami iratalifusö ni'omasi'ögu, abölö sökhi na fatuwu khömi wamosumange adu.
46010015	Huhuogu khömi ba no huhuo ba zatuatua. Mitimba tödömi wehedegu andre.
46010016	Ba ginötö tabadu nagu si fao fangandrö saohagölö khö Lowalangi, hadia tenga sangoroma da'ö wa ha sambua ita khö Keriso ba wa'amate-Nia? Ba ba ginötö tabagibagi roti ba wemanga, hadia tenga sangoroma da'ö wa ha sambua ita ba mboto Keriso?
46010017	Börö me ha sambua roti, ba manga ita moroi ba roti si sambua andrö göi, andrö wa ya'ita sato andre no ha sambua boto.
46010018	Mitandraigö mifaigi ndra niha Yahudi. Si manga gö si no mube'e sumange yaw̃a ba nahia wame'e sumange, no ha sambua ira ba nahia andrö.
46010019	Hadia gohitö dödögu ba da'ö? Adu ba ma zui ö fasömbata ba nadu lö manö eluahania.
46010020	Hadia nibe'e ba naha zumange nadu, tenga mube'e khö Lowalangi da'ö, no khö geheha si lö sökhi. Ba lö omasido na ha sambua ami khö geheha si lö sökhi andrö.
46010021	Tebai mamadu ami moroi ba mako nagu khö Zo'aya, ba moroi ba mako khö geheha si lö sökhi göi. Tebai manga ami ba meza Zo'aya, ba ba meza geheha si lö sökhi göi.
46010022	Hadia edöna ita tabe'e afökhö dödö Zo'aya? Hadia töra abölö ita moroi khö Zo'aya?
46010023	Lamane niha, "Tola talau nilau dödöda." Duhu! Ba hiza lö fefu moguna nilau dödöda andrö. "Tola talau nilau dödöda" -- ba hiza lö fefu nilau dödöda andrö tobali fanga'azökhi wa'aurida.
46010024	Böi ha soguna khönia samösa ifalua niha. Akha dozi niha ifa'ua zoguna ba niha bö'ö.
46010025	Tola mi'a hadia ia fefu ni'amawa ba ona samawa nagole. Lö moguna wamareso ua, hew̃a'ae itegutegu ami tödömi.
46010026	No tesura ba Mbuku Ni'amoni'ö, "No okhöta Lowalangi gulidanö andre awö nösinia."
46010027	Na ikaoni manga ami si tenga Niha Keriso, ba na mitema'ö wogaoni andrö, mi'a hadia ia nibe'e fönami. Böi mizofuzofu he moroi gö andrö, ena'ö böi so wanegunegu soroi dödömi.
46010028	Ba hiza na so zanguma'ö khömi, "No tebe'e sumange ba nadu gö andre," böi mi'a gö andrö, me da'ö zoguna ba niha andrö awö ba wehede dödö.
46010029	Sedöna uw̃a'ö, tenga fehede dödömi, no fehede dödö niha andrö. Ma so zanofu, "Ee, hana wa i'olaini nilau dödögu fehede dödö niha bö'ö?
46010030	Na u'a gögu si fao fangandrö saohagölö khö Lowalangi, hana wa laherai ndra'o niha bö'ö ba gö andrö, hiza no u'andrö saohagölö Lowalangi khönia?"
46010031	Gofu hadia nilaumi -- he si manga ba he samadu -- milau ia ba wamolakhömi Lowalangi.
46010032	Fa'aurimi böi tobali börö wa mosala niha bö'ö; he niha Yahudi ba he göi si tenga niha Yahudi, ma zui ndrotondroto mbanua Lowalangi.
46010033	Ya si mane fa'aurigu wa'aurimi. U'ositölagö wangomusoi'ö tödö niha fefu ba ngawalö hadia ia nilaugu, tenga börö wangalui soguna khögu samösa. Ohitö dödögu ena'ö tola te'orifi ira fefu.
46011001	Mi'odumadumagö ndra'odo, si mane ya'odo sangodumadumagö Keriso.
46011002	Usuno ami me itörö tödömi ndra'odo ba mi'o'ö wamahaö nibe'egu khömi.
46011003	Ba hiza omasi ndra'o mi'ila sambalö tö, ya'ia wa högö ndra matua ya'ia Keriso; högö wo'omo ira alawe ya'ia ndra matua, ba högö Keriso ya'ia Lowalangi.
46011004	Na ifake mbalubalu högö ira matua na inötö mangandrö ma na inötö wama'ema turia soroi Lowalangi föna zato, no i'o'aya Keriso niha andrö.
46011005	Ba na lö ifake mbalubalu högö ira alawe na inötö mangandrö ma na inötö ifa'ema duria soroi Lowalangi föna zato, no i'o'aya wo'omonia si no högö khönia. Eluahania hulö nitöwö mbu ndra alawe andrö.
46011006	Na lö ifake mbalubalu högö ira alawe, abölö sökhi na teguti mbunia. Ba na tetöwö ma zui teguti mbu ndra alawe, no fango'aya da'ö khönia. Andrö abölö sökhi na ifake mbalubalu högö.
46011007	Lö moguna ifake mbalubalu högö ira matua, börö me fangoroma nga'eu Lowalangi ia awö lakhömi Lowalangi. Ba hiza no fangoroma lakhömi ndra matua ndra alawe andrö,
46011008	börö me tenga moroi ba ndra alawe tefazökhi ndra matua, no ira alawe nifazökhi moroi ba ndra matua.
46011009	Tefazökhi ndra matua tenga soguna khö ndra alawe, ba hiza tefazökhi ndra alawe soguna ba ndra matua.
46011010	Börö da'ö, ena'ö lafaduhu'ö göi ira mala'ika andrö wa lö tola lö ifake mbalubalu högö ira alawe, si tobali tandra wa barö mbawa wo'omonia so ia.
46011011	Ba hew̃a'ae si manö, ba wa'aurida ya'ita Niha Keriso, lö tefa'aso ndra alawe ha ya'iya'ia, faefa moroi ba ndra matua, ba lö göi tefa'aso ndra matua ha ya'iya'ia, faefa moroi ba ndra alawe.
46011012	Börö hew̃a'ae tefazökhi ndra alawe si föföna moroi ba ndra matua, ba hiza aefa da'ö tumbu ndra matua moroi ba ndra alawe; ba fefu ngawalö hadia ia no moroi ba Lowalangi.
46011013	Mitandraigö mitimba tödömi da'e: Hadia sökhi na mangandrö ndra alawe khö Lowalangi föna zato, lö balubalu högö?
46011014	Si to'ölönia, no labe'e wamahaö wa lö faudu na anau mbu ndra matua.
46011015	Ba ndra alawe tebe'e mbu ba wombalugö högönia, ba no fanuno khönia mbu sanau andrö.
46011016	Lau, na so zomasi fasoso ba da'e, ba ha sambua wehedegu ya'i, ya'ia wa so khöda wa'ato'ölö si manö, he ba khöda ba he göi ba mbanua Lowalangi tanö bö'ö; lö hadöi fa'ato'ölö bö'ö.
46011017	Ba niw̃a'ögu fanete da'e, lö tola usuno ami. Angowuloami tenga ba wamatumbu'ö si sökhi, no si lö sökhi.
46011018	Si föföna sibai urongo, wa ba gowuloa mbanua Niha Keriso khömi tesöndra gorahua si lö fa ha sara dödö faoma fatambai. Ba faduhu dödögu wa atulö ösa duria andrö.
46011019	Si to'ölö sa wa alua wabalisa gera'era khömi, ena'ö oroma dania haniha nono mbanua Keriso sindruhu.
46011020	Ba hiza, na owulo ami, tenga falulusa manga khö Zo'aya nifaluami da'ö.
46011021	Börö, na manga ami, oi zara fahulö ami wanga'i gömi samösa, irege so zi lö irugi hadia ia, ba irege mabu sa danö bö'ö.
46011022	Hana wa si manö? Hadia, tenga si so omo ami? Tola manga ami ba mibadu hadia ia ba da'ö! Ba hadia omasi ami mi'o'aya mbanua Lowalangi ba mi'o'aya niha si numana? Hadia zi lö tola lö uw̃a'ö khömi? Hadia, usuno ami? Lö'ö! Ma'ifu lö usuno ami.
46011023	Nifahaögu khömi, no nitemagu moroi khö Zo'aya: me bongi andrö, me te'a mböli, Yesu, So'aya ya'ita, Ihalö roti,
46011024	ba me no aefa I'andrö saohagölö khö Lowalangi ba roti andrö, Iboboto roti andrö faoma tanga-Nia, aefa da'ö Imane, "Boto-Gu da'e, nibe'e salahimi. Milau da'e ba wanörö tödö Ya'o."
46011025	Si manö göi me no aefa manga, Ihalö mako nagu aefa da'ö Imane, "Amabu'ula li Lowalangi si bohou nagu andre, nifaduhu'ö ba ndro-Gu. Ero na mibadu da'e, milau ia ba wanörö tödö Ya'o."
46011026	Ero na mi'a roti ba mibadu nagu andre, no mituriaigö wa'amate Zo'aya, irugi wa'atohare-Nia.
46011027	Börö da'ö, si manga roti Zo'aya ba samadu agu Zo'aya ba zi tenga lala sinangea, no mosala ia ba mboto awö ba ndro Zo'aya.
46011028	Tobali, dozi niha akha isekhegö ia ua, awena tola i'a roti ba ibadu nagu andrö.
46011029	Na so zi manga roti ba samadu agu ba si lö ba dödö sa wa falulusa manga andrö mo'amakhaita ba mboto Zo'aya, no i'a ba ibadu huku khönia samösa soroi khö Lowalangi.
46011030	Da'ö mbörö wa ato ba gotaluami zofökhö ba si lö döladöla, ba so göi zi no mate.
46011031	Ba hiza, na tasekhegö ita ua, lö Ihuku ita Lowalangi.
46011032	Na Ihuku ita Lowalangi, ba Ya'ia zamöbözi ya'ita, ena'ö lö tehuku ita awö gulidanö andre.
46011033	Börö da'ö, ya'ami ira talifusögu, na owulo ami ba walulusa manga khö Zo'aya, mifaoma mibaloi nawömi.
46011034	Na so zolofo, akha manga ua ia ba nomo. Na mi'angenanöi da'e, ba lö tobali fanguhuku khömi wa'owulowulomi ba wangandrö andrö. Sanandrösa ba danö bö'ö, u'ombakha'ö khömi, na tohare ndra'o dania.
46012001	Iada'e sanandrösa ba mbuala nibe'e Geheha Lowalangi. Sanandrösa ba da'ö, omasido na mi'ila zindruhunia.
46012002	Mitörö tödömi wa me lö saboto ba dödömi Zo'aya, no adöni ami ba wolo'ö adu si lö hede andrö.
46012003	Lö tola lö mibotokhi ba dödömi wa nifatörö Geheha Lowalangi, lö tola iw̃a'ö, "Ni'elifi Yesu!" Si manö göi lö tola iw̃a'ö niha, "No So'aya Yesu!" na tenga nifarou Geheha Lowalangi.
46012004	Oya ngawalö mbuala moroi ba Geheha Lowalangi, ba ha sambua Geheha same'e da'ö fefu.
46012005	Oya ngawalö halöw̃ö ba we'amöi enoni Zo'aya, ba Lowalangi si möi ita enoni andrö, no Lowalangi si ha samösa!
46012006	Oya ngawalö lala wamalua halöw̃ö Zo'aya, ba same'e fa'abölö ba zi dozi niha ba wombambaya da'ö ya'ia Lowalangi si ha samösa andrö.
46012007	Soguna ba wanga'azökhi ya'ita fefu wa mohalöw̃ö Geheha Lowalangi andrö ba zi dozi niha si fabö'öbö'ö.
46012008	Ba zi samösa, Ibe'e Eheha andrö wa'abölö ba wahuhuosa solakhömi. Eheha da'ö göi zame'e ba danö bö'ö fa'abölö ba wangombakha sanandrösa khö Lowalangi.
46012009	Eheha da'ö zui zame'e fa'abölö si lö harumani ba niha ba wamati khö Keriso; ba ba danö bö'ö Ibe'e Eheha andrö kuaso ba wamadöhö fökhö niha.
46012010	Ba zi samösa Ibe'e kuaso ba wolau sahölihöli dödö, ba ba danö bö'ö Ibe'e mbuala ba wangombakha era'era dödö Lowalangi. Ba zi samösa Ibe'e wa'abölö ba wamaehusi buala soroi Geheha Lowalangi ba heza zi tenga. So nibe'e fa'abölö wahuohuosa ba ngawalö li sahölihöli dödö, ba so göi nibe'e fa'abölö ba wamo'eluaha li soya ngawalö andrö.
46012011	Eheha si sambua da'ö manö zangohalöw̃ögöi da'ö fefu; dozi niha tebe'e mbuala si fabö'öbö'ö molo'ö somasi Geheha andrö.
46012012	Hulö mboto Niha Keriso andrö; ha sambua mboto, ba oya sa ndrotondroto. Fefu ndrotondroto andrö, hew̃a'ae oya, no ha sambua boto.
46012013	Si manö göi ita fefu, he niha Yahudi ba si tenga niha Yahudi, he sawuyu ba ma si tenga sawuyu; no ibayagö ita Eheha si fagölö andrö, ena'ö tobali ha sambua ita ba mboto Keriso andrö. No falukha ita göi Geheha si ha sambua andrö fefu.
46012014	Boto andrö tenga ha sambua ndrotondroto, hiza no oya ndrotondroto.
46012015	Na imane ahe, "Tenga tanga ndra'odo, börö da'ö tenga si fao ba mboto andrö ndra'o," tenga da'ö geluaha wa tenga si fao ba mboto gahe andrö.
46012016	Na imane talinga, "Börö me tenga hörö ndra'o," andrö wa tenga ndrotondroto ba mboto ndra'o.
46012017	Na ha hörö manö zi sageu boto, hewisa wa tola i'ago hadia ia boto andrö? Ma zui na ha talinga manö fefu mboto andrö, hewisa wa tola i'ila hadia ia boto andrö?
46012018	Ta'ila wa Lowalangi zamonaha ndrotondroto andrö ba mboto. Ifonaha Lowalangi dozi ndrotondroto molo'ö si sökhi ba dödö Lowalangi.
46012019	Na ha sambua ndrotondroto manö fefu, hezo nifotöi boto?
46012020	Tobali, oya ndrotondroto, ba hiza ha sambua mboto andrö.
46012021	Börö da'ö, tebai imane hörö ba danga, "Lö moguna ndra'ugö khögu!" Ba ma högö iw̃aö ba gahe, "Lö moguna ndra'ugö khögu."
46012022	Hiza ndrotondroto niw̃a'ö dödöda sambö fa'abölö, no moguna sibai khöda.
46012023	Ba ndrotondroto niw̃a'öda lö tafosumange, no da'ö ndrotondroto sinangea abölö tafosumange. Ndrotondroto si lö sökhi wamaigi, no da'ö zinangea abölö tafaigi.
46012024	Ndrotondroto si sökhi famaigi, lö moguna tafaduligö sibai. No Ifa'anö Lowalangi mbotoda irege ndrotondroto sambö mufosumange, da'ö zoguna abölö mufosumange.
46012025	Ba zi manö lö tebagibagi mboto andrö; dozi ndrotondroto oi zara larorogö nawöra.
46012026	Na so zafökhö ba zi sambua ndrotondroto, fefu ndrotondroto tanö bö'ö oi afökhö göi; na tesuno zi sambua ndrotondroto, fefu ndrotondroto tanö bö'ö oi omuso dödö.
46012027	Fefu ami no boto Keriso, ba dozi ami göi no ndrotondroto ba mboto andrö.
46012028	Si manö göi bakha ba mbanua Niha Keriso, no Ihonogöi Lowalangi nahia dozi ngawalö niha: Si föföna ira sinenge; aefa da'ö sama'ele'ö, ira guruguru, awena ya'ira samazökhi tandra sahölihöli dödö, aefa da'ö ya'ira nibe'e buala ba wamadöhö fökhö niha, ma zui ba wanolo niha bö'ö, ma zui ba wondrönia'ö, ma zui ba wahuhuosa ba ngawalö li sahölihöli dödö.
46012029	Tenga sinenge ira fefu, ma zui sama'ele'ö, ma zui guru. Lö fefu lasöndra kuaso ba wolau tandra sahölihöli dödö,
46012030	ma zui wamadöhö niha, ma zui fahuhuosa ba ngawalö li sahölihöli dödö, ma zui ba wamo'eluaha li andrö.
46012031	Börö da'ö, akha mi'odödögö sibai ba wanöndra buala fondrege zebua andrö. Ba hiza, ba ganete da'e ufaehagö khömi lala fondrege zi sökhi.
46013001	Hew̃a'ae tola fahuhuo ndra'odo ba li soya ngawalö, ma zui ba li mala'ika na'i, ba na lö u'omasi'ö niha bö'ö, no hulö garamba so li wehedegu.
46013002	Hew̃a'ae so khögu wa'abölö ba wama'ema turia soroi Lowalangi, ba aboto ba dödögu ngawalö zagabakha eluaha, ba u'ila hadia ia fefu, awö wa faduhu sibai dödögu khö Lowalangi irege tola ufawu'a hili, ba na lö u'omasi'ö niha bö'ö, ba no si lö eluaha ndra'odo!
46013003	Hew̃a'ae fefu zi so khögu ube'e buala ba niha si numana, ba hew̃a'ae utehegö nitunu ndra'odo, ba na lö u'omasi'ö niha bö'ö, ba ma'ifu lö guna da'ö fefu.
46013004	Niha sangomasi'ö niha bö'ö ba no sebolo tödö ba si sökhi tödö. Lö falawu khönia wa'olohu, lö molau faya, ba lö asilöyaw̃a.
46013005	Lö fangosebua, lö fa'ara'iö, lö ifaso niha wolo'ö nilau dödönia, lö alio abao dödö, ba lö itanö ba dödönia zala zi fasala khönia.
46013006	Niha sangomasi'ö niha bö'ö, lö omasi ia zi lö atulö, ha sindruhu zomasi ia.
46013007	Sanaha tödö ia ba ngawalö hadia ia, ba faduhu dödönia ba wondrege zi sökhi ba zi dozi niha; si lö aetu fanötöna niha sangomasi'ö andrö he gofu hewisa zalua, ba sebolo tödö ia wombaloi ngawalö zalua.
46013008	Lö irai alua wa lö moguna lafalua wangomasi'ö niha faoma fatambai. Ba ginötö andre so niha sonekhe wama'ema turia soroi Lowalangi, ba ibato manö dania wama'ema turia andrö. Iada'a so zonekhe fahuhuo ba ngawalö li sahölihöli dödö, ba ibato manö dania fahuhuo ba li da'ö fefu. Iada'a so niha sangila ma'afefu, ba hiza hadia dania zi no la'ila andrö la'olifuagö.
46013009	Börö me fa'atuatuada ba fa'abölöda wama'ema turia soroi Lowalangi, ambö mo'ahonoa nasa.
46013010	Ba ginötönia dania Ifo'ahonoa Lowalangi, ba si lö mo'ahonoa taya.
46013011	Me iraono ndra'o, fahuhuodo hulö ndraono, tödö ndraono dödögu ba era'era ndraono gera'eragu. Iada'e no satua ndra'odo; no utibo'ö gamuata wa'airaonogu.
46013012	Hadia ni'ilada iada'e hulö lumölumö si ndrundrumö ba zörömi. Ba hiza ta'ila samösa dania zindruhunia. Iada'a lö nasa u'ila hadia ia fefu, ba hiza u'ila ma'afefu dania si mane Lowalangi sangila ya'odo ma'afefu.
46013013	Ba hiza, gasagasa da'ö tölu ngawalö zi lö tola lö tafalua: mamati, manötöna ba mangomasi'ö. Fondrege zebua moroi ba zi tölu balö andrö ya'ia wangomasi'ö niha bö'ö.
46014001	Mi'odödögö wamalua fangomasi'ö niha bö'ö andrö. Ba mi'odödögö göi wanöndra buala nibe'e Geheha Lowalangi andrö, mendrua manö wa'abölö ba wama'ema era'era dödö Lowalangi ba niha.
46014002	Si fahuhuo ba ngawalö li sahölihöli dödö andrö, tenga ba niha fahuhuo ia; no khö Lowalangi fahuhuo ia. Lö saboto ba dödö hadia niw̃a'önia, börö me Eheha Lowalangi zangabölö'ö ya'ia wanguma'ö si ha sinangea Lowalangi zangila.
46014003	Ba zi tambai da'ö, niha sama'ema turia soroi Lowalangi, ba niha ifa'ema da'ö; ba wangabölö'ö ya'ira, ba ba wamarou tödöra awö wondrara tödöra.
46014004	Si fahuhuo ba ngawalö li sahölihöli dödö andrö, ha ya'ia samösa i'abölö, ba hiza, sama'ema turia soroi Lowalangi, da'ö zanolo banua Niha Keriso ena'ö si tedou ira miföna.
46014005	Ha wa'asökhi na tola fahuhuo ami fefu ba ngawalö li sahölihöli dödö andrö. Ba hiza, sabölö sökhi na tola mituriaigö gera'era dödö Lowalangi ba niha. Börö me abölö ebua zama'ema turia soroi Lowalangi, moroi ba zi fahuhuo ba ngawalö li sahölihöli dödö andrö; fabö'ö na si fahuhuo ba ngawalö li sahölihöli dödö andrö tola ifo'eluaha hadia niw̃a'önia, ena'ö lasöndra gunania banua Niha Keriso.
46014006	Na möi ena'ö ndra'odo khömi ba fahuhuo ndra'o ba ngawalö li sahölihöli dödö, hadia guna khömi da'ö? Ma'ifu lö hadöi gunania! Fabö'ö na u'ombakha'ö khömi gera'era dödö Lowalangi, ma zui ufa'ema ni'ilagu sanandrösa khö Lowalangi, ma zui u'ombakha'ö hadia nilau Lowalangi ba niha, ma zui mamahaö ndra'odo.
46014007	Si manö göi ba ngawalö zo li si lö noso, si mane surune, ba kezafi. Na lö lahaogö wamoli, hewisa wa la'ila niha hadia ni'anunöisi?
46014008	Sambua tö dumaduma tanö bö'ö: Na telau dorofe si lö atatua, haniha zama'anö ya'ia ba wanuwö?
46014009	Si manö göi ba wa'abölömi wahuhuosa ba ngawalö li sahölihöli dödö andrö. Na mitötöi wehede si lö eluaha ba wa'abölö da'ö, ma'ifu lö sangila hadia niw̃a'ömi. Taya manö wehedemi da'ö muzawili.
46014010	Oya ngawalö li ba gulidanö andre, ba lö hadöi moroi ba gotalua li andrö zi lö hadöi eluaha.
46014011	Ba hiza, na lö aboto ba dödögu li niw̃a'ö zi samösa niha, ba sangoguna'ö li da'ö hulö niha bö'ö ia khögu; si manö göi ndra'odo khönia.
46014012	Aboto ba dödögu wa omasi sibai ami misöndra mbuala moroi ba Geheha Lowalangi. Ba si föföna sibai, mi'odödögö wangoguna'ö fa'abölö andrö, soguna ba wanolo banua Niha Keriso ena'ö tedou miföna.
46014013	Da'ö mbörö wa lö tola lö i'andrö khö Lowalangi si fahuhuo ba ngawalö li sahölihöli dödö andrö ena'ö Ibe'e wa'abölö khönia göi ba wangombakha hadia ia niw̃a'önia andrö.
46014014	Börö na mangandrö ndra'o ba li sahölihöli dödö, mangandrö sa gehehagu, ba hiza lö mohalöw̃ö i gera'eragu.
46014015	Tobali, hadia nilaugu? Da'e nifaluagu dania: Mangandrö ndra'o dania faoma ehehagu ba mangandrö göi ndra'o faoma era'eragu. Manunö ndra'o faoma ehehagu, ba manunö göi ndra'o faoma era'eragu.
46014016	Börö na mi'andrö saohagölö khö Lowalangi ha faoma ehehami manö, ba na so niha bö'ö si lö aboto ba dödö li sahölihöli dödö soroi Geheha Lowalangi andrö, ba tebai imane niha andrö, "Fao dödögu" ba wangandrö saohagölö andrö khömi; börö me lö aboto ba dödönia hadia niw̃a'ömi.
46014017	Hew̃a'ae sökhi sibai wangandrö saohagölömi andrö khö Zo'aya, ba hiza ma'ifu lö guna wangandrömi andrö ba niha bö'ö.
46014018	U'andrö saohagölö khö Lowalangi börö me tola fahuhuo ndra'o ba ngawalö li sahölihöli dödö andrö töra moroi ba khömi fefu.
46014019	Ba hiza, ba wa'owulowulo ba wamosumange So'aya, abölö omasi ndra'o u'oguna'ö lima ngawua wehede si tola aboto ba dödö niha, moroi na ufake ngahöngahönö wehede ba li sahölihöli dödö. Abölö omasi ndra'o ena'ö tola ufahaö niha.
46014020	He ya'ami ira talifusö! Böi hulö wangerangera ndraono wangerangerami. Ba wa'alösökhi, akha lö mamalö hulö ndraono side'ide ami. Ba ba wangerangera, ena'ö tobali niha satua ami.
46014021	No tesura ba Mbuku Ni'amoni'ö, "Imane So'aya, 'Fahuhuo Ndra'o dania ba mbanua-Gu andre, ba niha si fahuhuo ba li sahölihöli dödö. Ba fahuhuo Ndra'o dania ba mbanua-Gu nifa'ema niha bö'ö; hew̃a'ae si manö, ba lö omasi ira sa'atö lafondrondrongo wehede-Gu.' "
46014022	Ba hiza, buala fahuhuosa ba ngawalö li sahölihöli dödö no sambua tandra ba niha si lö faduhu tödö, tenga ba niha si no faduhu tödö. Ba buala wangombakha era'era Lowalangi ba niha, no tandra ba zi faduhu tödö, tenga ba zi lö faduhu tödö.
46014023	Börö da'ö, na ba wa'owulo mbanua Niha Keriso, fahuhuo fefu ndrotondroto mbanua Niha Keriso ba ngawalö li sahölihöli dödö, ba tohare niha moroi baero, ma zui si tenga Niha Keriso, tatu lawalinga no owöhö ami fefu!
46014024	Ba hiza na nifa'emami turia soroi Lowalangi, ba na tohare samösa zi tenga Niha Keriso ma zui niha moroi baero, ba fanuriagömi andrö dania zangoroma'ö fefu horö niha andrö, irege aboto ba dödöra horöra.
46014025	Lafaehagö fefu zi tobini bakha ba dödöra, ba la'ide'ide'ö ira wamosumange Lowalangi. Lafaduhu'ö wa sindruhundruhu so Lowalangi ba gotaluami.
46014026	Tobali, hadia geluaha da'ö fefu, ya'ami ira talifusö? Na owulo ami ba wamosumange Lowalangi: so zanunö, so zangombakha hadia ia zoroi Lowalangi, so zi hede ba li sahölihöli dödö, ba so zangombakha hadia ia geluaha niw̃a'ö andrö. Ba hiza, lö tola lö'ö mulau da'ö fefu ba wamahaö saekhu ba zi sökhi.
46014027	Na so zi hede ba li sahölihöli dödö, fondrege wa'ato darua ba ma datölu ya'i zamalua da'ö lafalalilali. Ba lö tola lö'ö so zamo'eluaha hadia niw̃a'ö zi fahuhuo andrö.
46014028	Na lö hadöi si tola mamo'eluaha akha lahonogö ira ya'ira si fahuhuo ba li sahölihöli dödö andrö. Akha fahuhuo ira bakha ba dödöra manö khö Lowalangi.
46014029	Darua ma datölu zama'ema turia soroi Lowalangi ba latimba tödöra tanö bö'ö nifa'ema andrö.
46014030	Ba na tohare duria soroi Lowalangi andrö ba zi samösa niha ba gotalua zi dadao ba gangowuloa andrö, akha ibato fahuhuo si fahuhuo andrö.
46014031	Ba zi manö, tola mifa'ema duria soroi Lowalangi andrö, dozi ami: ena'ö fefu oi manema famahaö ba tobali itugu abölö wamati.
46014032	Fa'abölö soroi Geheha ba wama'ema turia soroi Lowalangi tola lafatörö ya'ira sama'ema turia andrö.
46014033	Lowalangi ba no Lowalangi somasi fa'atoföfö; tenga Lowalangi somasi fawukasa Ia. Bakha ba gotalua mbanua Lowalangi,
46014034	akha lahonogö ira ira alawe ba gowuloa mbanua Niha Keriso. Lö tetehegö fahuhuo ira. Tebai tobali sondrönia'ö ira; no tesura da'ö ba huku agama.
46014035	Na omasi ira la'ila hadia ia, akha lasofu khö wo'omora ba nomo. Fangaila sindruhundruhu na fahuhuo ndra alawe bakha ba gowuloa mbanua Niha Keriso.
46014036	Hadia moroi khömi daroma li Lowalangi? Ma zui ha khömi tefa'ema daroma li andrö?
46014037	Na so zanguma'ö tödönia so mbuala khönia wama'ema turia soroi Lowalangi, ma zui so mbuala tanö bö'ö moroi ba Geheha Lowalangi, akha aboto ba dödö niha andrö wa no fareta soroi Zo'aya nisuragu andre.
46014038	Ba hiza na so zi lö manema da'e, böi mi'onangegö ia.
46014039	Börö da'ö, mi'osindruhugö wama'ema turia soroi Lowalangi, ya'ami ira talifusögu, ba hiza, böi mitenaw̃a niha si fahuhuo ba ngawalö li sahölihöli dödö andrö.
46014040	Akha mulau fefu da'ö faoma fangenanö ba famöfö'ö.
46015001	Iada'e ya'ami ira talifusö, omasi ndra'o mitörö tödömi Duria Somuso Dödö soroi Lowalangi ni'ombakha'ögu khömi luo no. No mitema Duria andrö ba faduhu dödömi khö Keriso börö Duria Somuso Dödö andrö.
46015002	Na lö miböhöli faduhu dödömi ba nituriagögu andrö khömi, ba i'orifi ami Turia Somuso Dödö andrö; ha tö na lö khömi fa'aboto ba dödö, he wa'ae faduhu dödömi.
46015003	Hadia nifa'emagu khömi no nitemagu göi. Ba sabölö moguna, si mane nisura ba Mbuku Ni'amoni'ö, ufa'ema khömi wa no mate Keriso börö horöda;
46015004	no muko'o Ia, ba hiza no mu'orifi Ia mangawuli ba ngaluo si tölu. No tesura göi da'ö ba Mbuku Ni'amoni'ö.
46015005	No u'ombakhaö göi khömi wa Keriso si no auri mangawuli andrö, no I'oroma'ö Ia khö Wetero, ba aefa daö khö ndra sinenge si felendrua.
46015006	Aefa da'ö Iforoma'ö Ia göi ba zi töra lima ngaotu nifahaö-Nia. Ato ba gotaluara zauri irugi iada'e, ha ma'ifu zi no mate.
46015007	Aefa daö I'oroma'ö Ia Keriso khö Yakobo ba aefa da'ö khö ndra sinenge fefu.
46015008	Afuriata sibai Iforoma'ö Ia khögu göi -- hulö ndraono sawuyu si tumbu ba zi tenga baw̃ania ndra'o!
46015009	Sinenge Zo'aya fondrege zide'ide ndra'o. Tenga sinangea latötöi ndra'odo sinenge, börö me no ufakao mbanua Lowalangi.
46015010	Ba börö wa'ahakhö dödö Lowalangi no tobali ndra'odo si mane ya'odo iada'e. Ba hiza, tenga zayazaya gölö Lowalangi wangefa'ö ya'o. Ma na'i ya'o zabölö abua halöw̃ö ba gotalua ndra nifahaö bö'ö fefu. Ba tenga fa'abölögu da'ö; no fa'abölö Lowalangi sangomasi'ö ya'o si fao khögu wohalöw̃ö.
46015011	Tobali, gofu heza moroi mitema Duria Somuso Dödö andrö -- he moroi khögu ma zui moroi ba zinenge bö'ö -- lö hanania. Sabölö moguna ya'ia wa mafa'ema duria andrö ba faduhu dödömi wa no Turia Somuso Dödö da'ö soroi Lowalangi.
46015012	Ba na nituriaigöma andrö no sanandrösa ba wa'auri Keriso sangawuli moroi ba wa'amate, ba hana wa so ba gotaluami zanguma'ö lö te'orifi mangawuli niha si no mate?
46015013	Na sindruhu lö te'orifi mangawuli niha moroi ba wa'amate, eluahania lö te'orifi mangawuli Keriso göi moroi ba wa'amate.
46015014	Ba na lö auri mangawuli Keriso moroi ba wa'amate, ba no lö guna wanuriaigöma, ba no si lö guna göi wamatimi, börö me lö danedane wamatimi andrö.
46015015	Mendrua manö falimo ndra'aga khömi sanandrösa khö Lowalangi na si manö, börö me maturiaigö wa no I'orifi Lowalangi mangawuli Keriso moroi ba wa'amate, ba sindruhunia sa lö'ö -- na sindruhu lö te'orifi mangawuli niha si no mate!
46015016	Börö, na lö mu'orifi mangawuli niha si no mate, ba lö göi te'orifi Keriso mangawuli moroi ba wa'amate.
46015017	Ba na lö te'orifi Keriso mangawuli ba no ha fangifi wamatimi; eluahania lö mamalö si so horö ami ba si lö fanötöna sa'ae.
46015018	Da'ö geluaha göi nasa wa niha si no mate si faduhu tödö khö Keriso no si lö fanötöna, tehuku göi.
46015019	Na ha ba wa'aurida ba gulidanö andre manötöna ita khö Keriso, no fondrege si lö harazaki ita moroi ba danö bö'ö!
46015020	Ba hiza, no te'orifi mangawuli Keriso moroi ba wa'amate. Da'e zi tobali lohelohe wa te'orifi mangawuli dania niha si no mate.
46015021	Börö zi samösa niha andrö wa so wa'amate ba gulidanö, si manö göi wa börö zi samösa niha wa tola auri ita moroi ba wa'amate.
46015022	Fefu niha no mate börö me farahu khö Gadamo, ba si manö göi te'orifi fefu, börö me farahu khö Keriso.
46015023	Ba hiza, te'orifi mangawuli molo'ö ngenolinia: si föföna Keriso; aefa da'ö ngenoli niha si no okhöta Keriso, na inötö tohare Yesu mangawuli ba gulidanö.
46015024	Aefa da'ö alua luo safuria. Ba ginötö andrö Ibe'e barö mbawa-Nia Keriso fefu wamatörö, fefu kuaso ba fefu wa'abölö; ba aefa da'ö Itou'ö kuaso wa'arazo-Nia khö Lowalangi, Amada.
46015025	Lö mamalö mamatörö Keriso irege möi barö mbawa Keriso fefu nudu-Nia Ibe'e Lowalangi.
46015026	Udu afuriata, nifatörö-Nia ya'ia wa'amate.
46015027	No tesura ba Mbuku Ni'amoni'ö zi mane da'e, "No Ibe'e barö mbawa-Nia Lowalangi fefu hadia ia." Eluaha "fefu hadia ia" ba da'e, lö farahu Lowalangi, sombali'ö fefu hadia ia andrö mangalulu barö mbawa Keriso.
46015028	Ba hiza me aefa tebe'e fefu barö wamatörö Keriso, ibe'e Ia samösa Ono Lowalangi andrö barö mbawa Lowalangi, si no mame'e fefu hadia ia barö wamatörö-Nia. Ba Lowalangi samösa dania zamatörö fefu hadia ia.
46015029	Na lö te'orifi mangawuli niha si no mate, hana wa so nibayagö idanö ba khö niha si no mate? Hadia nitötöna moroi ba niha andrö? Na duhu lö te'orifi mangawuli niha si no mate, hadia guna mulau zi manö?
46015030	Ba hadia guna göi wa mafaondragö de'ala ero inötö?
46015031	He ya'ami ira talifusö! Ero ma'ökhö utaögö wamakao börö me omuso dödögu ba wa'aurimi, me no faduhu dödömi khö Keriso So'aya ya'ita.
46015032	Na ha ba wa'aniha manö da'ö fefu, hadia haregu ba wolow̃a zi hulö gurifö samu'i ba da'e, ba Nefeso? Na lö mu'orifi mangawuli niha si no mate, abölö sökhi da tago'ö niw̃a'ö andrö: "Da talau mangamanga ba mamadumadu, ta'omusoi'ö dödöda, börö me mate sa'atö ita mahemolu."
46015033	Böi telimo ami! Na fa'awö ami ba zi lö sökhi, ba tobali lö sökhi gamuatami si sökhi.
46015034	Ya'aboto ba dödömi iada'e, ba böi milau horö sa'ae. Sinangea aila ami sa, me so ba gotaluami zi lö mangila Lowalangi.
46015035	Te so zanofunofu, "Hewisa wangorifi si no mate? Hewisa nga'eu nibe'e khöra, na no auri ira mangawuli?"
46015036	Bodo sibai ami! Na mitanö danömö bakha barö danö, lö tumbu danömö andrö dania, na lö mate ua.
46015037	Ba tanömö nitanö bakha ba danö andrö -- he gandru ma zui tanömö bö'ö -- ha hunö danömö andrö, tenga ma'afefu zinanö si tumbu andrö dania.
46015038	Lowalangi samösa zame'e ba danömö andrö nga'eu si sökhi wa'atobali sinanö andrö molo'ö famaigi-Nia. Ero'ero sambua danömö, Ibe'e Lowalangi nga'eu ba danömö andrö.
46015039	Lö fagölö fefu nga'eu zaliw̃aliw̃a si so noso. Fabö'ö nga'eu niha, fabö'ö nga'eu gurifö; fabö'ö göi nga'eu wofo, ba fabö'ö nga'eu gi'a.
46015040	Si manö göi ba ngawalö zi so ba dalu mbanua awö ba gulidanö. Dozi oi so wa'amoadu he ba zi so ba mbanua si yaw̃a, ba si manö göi ba zi so ba gulidanö.
46015041	Fabö'ö wa'asökhi haga luo moroi ba haga mbaw̃a. Dozi döfi oi so wa'amoadunia. Oi fabö'öbö'ö na'i wa'asökhi ndröfi andrö.
46015042	Si manö göi dania niha si mate ni'orifi mangawuli. Boto sobou mboto niko'o andrö; ba boto ni'orifi mangawuli no boto si lö obou.
46015043	Me muko'o mboto andrö, no si lö sökhi ba si lö abölö; ba me mu'orifi mangawuli, boto si sökhi ia ba sabölö.
46015044	Me muko'o mboto andrö, no boto gulidanö ia; ba na no auri mangawuli dania, no boto nibe'e Geheha Lowalangi mboto andrö. So mboto soroi gulidanö ba so mboto soroi Lowalangi.
46015045	No tesura ba Mbuku Ni'amoni'ö, "Niha si föföna andrö, Adamo, no saliw̃aliw̃a si so noso," ba hiza Adamo safuria andrö no Eheha same'e fa'auri.
46015046	Si föföna so ya'ia mboto, tenga noso. Afuriata so noso andrö.
46015047	Tewöwöi moroi ba danö Gadamo si föföna, ba Adamo si mendrua no moroi ba zorugo.
46015048	Niha gulidanö andre no hulö Gadamo si föföna, niwöwöi moroi ba danö, ba niha zorugo, no hulö si mane Ya'ia si tohare soroi zorugo.
46015049	Si mane ya'ita iada'e hulö Gadamo niwöwöi moroi ba danö, ba tobali dania ita si mane Ya'ia soroi zorugo andrö.
46015050	Ohitö dödögu, ya'ami ira talifusö, ya'ia da'ö: tebai tobali ono mbanua amatöröw̃a Lowalangi mboto nifangamöi moroi ba nagole ba do; boto si mate tebai tobali boto si lö mate.
46015051	Mitöngöni zi tobini andre: lö fefu ita mate dania, ba hiza fefu ita sa tefabö'öini.
46015052	Alua da'ö ba zi lö mudönadöna, ba zi ha mamö'i hörö, na inötö mufoli dorofe safuria. Na terongo li dorofe andrö, mu'orifi mangawuli niha si no mate faoma boto si lö mate, ba tefabö'öini fefu ita.
46015053	Botoda si tola mate andre mu'ali faoma boto si tebai mate, ba boto soroi gulidanö andre lö tola lö mu'ali faoma boto soroi zorugo.
46015054	Na boto andrö si tola mate no mu'angali'ö faoma boto si tebai mate, ba boto soroi gulidanö te'angali'ö faoma boto soroi zorugo, ba ginötö da'ö awena alua nisura ba Mbuku Ni'amoni'ö, "No mu'alani wa'amate andrö; ba no musöndra wemöna!"
46015055	"Hezo wemönamö, fa'amate? Hezo zöfumö, fa'amate?"
46015056	Söfu wa'amate horö, ba ilau halöw̃önia horö andrö ba goroisa.
46015057	Ba ta'andrö saohagölö khö Lowalangi; no Ibe'e khöda wemöna ba khö Yesu Keriso So'aya ya'ita!
46015058	Börö da'ö, ya'ami ira talifusö ni'omasi'ö, mi'abölö'ö ami ba mi'a'aro'ö dödömi. Böi mifamalö wohalöw̃ö khö Lowalangi soroi ba dödö, börö me aboto ba dödömi wa fefu nilaumi khö Zo'aya, no tenga zayazaya gölö.
46016001	Iada'e, sanandrösa ba gefe somasi ami mibe'e buala ba niha si faoma faduhu tödö khö Keriso, ufarou ami ena'ö milau si mane nifarougu banua Niha Keriso ba Galatia.
46016002	Mi'oniagö ma'ifu gefe ero luo migu, molo'ö wa'abölö zamösana. Mi'irö'ö gefe andrö, irege tohare ndra'o, ena'ö lö sa'ae mu'owuloi dania na inötö da'ö.
46016003	Na no tohare ndra'o dania, ufatenge niha si no ha sara dödömi. Ube'e khöra zura famasao, ena'ö la'ohe gefe fanolo andrö ba Yeruzalema.
46016004	Ba na sökhi nasa na möi ndra'o awöra, ba möi ndra'odo awöra dania.
46016005	Möi ndra'o ufalukhaisi ami na no aefa utörö Makedonia, börö me omasido utörö da'ö.
46016006	Ma tebato ndra'o khömi sabata dania, gasagasa mbaw̃a sokafukafu. Aefa da'ö mitolodo ena'ö utohugö wofanö ba nahia ganete da'ö.
46016007	Lö omasido ufalukhaisi ami ha molombase manö. Na Itehegö So'aya, omasido toröi khömi, ara ma'ifu.
46016008	Gasagasa da'ö toröi ndra'o dania ba da'e, ba Nefeso, irugi ngaluo Wendrakose.
46016009	Oya ginötö si sökhi ba da'e ba wanga'i halöw̃ö soguna, hew̃a'ae ato niha si lö fao tödö.
46016010	Na tohare Dimoteo, mihaogö mitema'ö ia ena'ö terou dödönia wa'atoröi khömi, börö me sohalöw̃ö khö Zo'aya ia si mane ya'odo.
46016011	Böi so zangositengagö ya'ia. Mitolo ia ena'ö tola itohugö mangawuli wofanönia irugi ba nahia si so ya'o lö hadia ia, börö me no ubaloi ia awö ndra talifusö bö'ö.
46016012	Sanandrösa khö dalifusöda Afolo, no ha'uga kali ufarou ia ena'ö möi ia wangondrasi ya'ami awö ndra talifusö bö'ö. Ba hiza lö fa'edöna khönia we'amöi ba da'e. Tatu möi ia dania, na so ginötö tanö bö'ö.
46016013	Böi arörö ami ba mi'abe'e'ö wamatimi. Akha barani ba abölö ami.
46016014	Milau hadia ia fefu ba wa'omasi.
46016015	Tatu mi'ila Zitefana awö nösi nomonia; ya'ira zi föföna tobali Niha Keriso ba Akhaya. La'oigö sibai dödöra wohalöw̃ö ba mbanua Lowalangi.
46016016	Ufarou sibai dödömi ena'ö mi'o'ö wondrönia'ö niha si manö, awö danö bö'ö si fa'awö wohalöw̃ö awöra.
46016017	Omuso dödögu ba wa'atohare Zitefana, Fotunato ba Akhaiko. No salahi dalifusö ira khögu.
46016018	Sindruhundruhu no la'omusoi'ö dödögu, si manö göi dödömi. Lö tola lö'ö mufosumange niha si manö.
46016019	Lafa'ema wangowaira khömi banua Niha Keriso ba Asia. Lafa'ema wangowai fa'aniha Keriso soroi dödö ira Akila ba Firisikila awö mbanua Niha Keriso sowulo ba nomora.
46016020	Lafa'ema wangowaira khömi ira talifusö ba da'e. Mifa'ema wangowaimi faoma fa'agosa bawa fa'atalifusöta soroi dödö.
46016021	Unönö ba da'e wangowaigu nisuragu samösa: Ya'odo Faulo, u'owai ami.
46016022	Akha Ihuku Lowalangi niha si lö mangomasi'ö So'aya Yesu! Maranatha -- So'aya ya'aga, aine khöma!
46016023	Ya'ifahowu'ö ami So'aya Yesu.
46016024	Si fao fa'omasi ba khömi fefu si ha sambua ba khö Keriso.
47001001	Ya'ami ira talifusö banua Lowalangi ba Gorindro awö fefu mbanua Lowalangi ba zi sagörö Akhaya. Ya'odo, Faulo, sinenge Yesu Keriso, molo'ö somasi Lowalangi, awö dalifusöda Timoteo.
47001002	Matötöna ena'ö Lowalangi Amada awö Zo'aya Yesu Keriso zame'e khömi howuhowu awö wa'ohahau dödö.
47001003	Nisuno Lowalangi, Ama Zo'aya ya'ita Yesu Keriso. Ama si sökhi sibai tödö Ia, ba Ya'ia zame'e fa'aro dödö ba niha.
47001004	I'a'aro'ö dödöma bakha ba galangua dödö nitöröma, ena'ö börö wa'abölö nitemama moroi khö Lowalangi andrö, tola ma'a'aro'ö dödö niha fefu bakha ba galangua dödö.
47001005	No oya nitöröma göi famakao andrö si no Itaögö Keriso. Da'ö mbörö wa khö Keriso te'a'aro'ö sibai dödöma.
47001006	Na matörö galangua dödö, no ba wangaro'ö tödömi da'ö, soguna ba wangorifi khömi. Na te'a'aro'ö dödöma, ba si fao ami ni'abölö'ö irege anau gölömi bakha ba galangua dödö si mane nitaögöma göi.
47001007	Lö irai mangiwa dödöma sanandrösa ba wanötönama khömi, börö me ma'ila wa fao ami tefakao awöma. Ba börö da'ö, te'abölö'ö göi ami awöma.
47001008	He ya'ami ira talifusö! Omasiga mi'ila galangua dödö nitaögöma ba danö Asia. Itambuaisi sibai ndra'aga famakao nitaögöma andrö, irege lö manötöna wa auri ndra'aga nasa;
47001009	hulö zi no mu'etu'ö huku famunu ndra'aga worasoima. Alua zi manö, ena'ö lö matendro'ö wanötönama khöma samösa, hiza ena'ö khö Lowalangi, sangorifi niha si no mate.
47001010	Ya'ia zangefa'ö ya'aga moroi ba lumö wa'amate sebua andrö. Ba Ya'ia göi zangorifi ya'aga dania ba ginötö si so föna, börö me no khö-Nia manötöna ndra'aga.
47001011	Aro dödöma börö wangandrömi salahima wa i'orifi zui dania ndra'aga Lowalangi moroi ba lumö wa'amate. Ba ato niha si no mangandrö salahima, la'andrö saohagölö dania khö Lowalangi, börö me Ifondrondrongo wangandröra ba Ifahowu'ö ndra'aga Lowalangi.
47001012	Tola masuno ndra'aga börö me aro wehede dödöma sanga'aro'ö ya'aga wa fefu nilauma ba gulidanö andre -- mendrua manö gamakhaitama khömi -- no mafalua si fao ohitö dödö si sökhi ba sindruhu soroi Lowalangi. Mafalua da'ö, tenga molo'ö fa'atuatuama wa'aniha, no ba wa'abölö nibe'e Lowalangi khöma.
47001013	Nisurama khömi sanandrösa ba ngawalö zi tola mibaso ba saboto ba dödömi. Lö aboto sibai ba dödömi ndra'aga iada'e, ba hiza manötöna dödögu wa sindruhundruhu aboto ba dödömi dania. Ba zi manö misuno ami börö ndra'aga dania na inötö wa'atohare Zo'aya Yesu si mane fanunoma ya'aga börö ami.
47001015	Börö wa'aro dödö si manö wa no u'era'era we'amöi khömi ena'ö mitema dua winaeta howuhowu.
47001016	Omasido ufalukhaisi ami ba we'amöigu ba Makedonia, ba ufuli utörö na mangawulido, ena'ö tola mitolo ndra'o wanohugö fofanögu numalö ba Yudea.
47001017	Ba hiza no uwu'ai gera'eragu andrö; hadia, fangoroma da'ö wa lö mo'arota wangerangeragu? Me inötö ufakhoi lalagu, hadia ufakhoi ia molo'ö somasi ndra'o samösa, itaria umane "Ya'ia", ba itaria umane, "Tenga"?
47001018	Ba döi Lowalangi si lö faröi, bu'u ligu khömi si no uw̃a'ö, tenga ha "Ya'ia" ma zui "Tenga".
47001019	Börö me Yesu Keriso, Ono Lowalangi, nituriaigö Zila, Timoteo ba ya'odo samösa khömi tenga niha si "Ya'ia" ma "Si tenga". Hiza i no fanema li soroi Lowalangi wa "Ya'ia".
47001020	Börö me khö-Nia no Iw̃a'ö "Ya'ia" Lowalangi ba ngawalö fefu wawu'usa li-Nia. Modanedane ba da'ö tamane "Yaduhu" khö Lowalangi börö Yesu Keriso. Malau zi manö ena'ö tefolakhömi Lowalangi.
47001021	Lowalangi samösa zanga'aro'ö fa ha sambuada khö Keriso; ba Ya'ia andrö zamili ya'ita tana khö-Nia.
47001022	No Ibe'e khöda dandra wa okhöta-Nia ita ba no Ibe'e ba dödöda zi tobali lohelohe ba ngawalö hadia Ia.
47001023	Lowalangi sasigu -- börö me I'ila nösi dödögu -- wa lö alua möi ndra'o ba Gorindro, börö me lö omasi ndra'o na abu dödömi.
47001024	Lö omasi ndra'o ufatörö ami ba zi faduhu dödömi, börö me no mamati sibai ami khö Keriso. Omasi ndra'o falulu halöw̃ö khömi ena'ö itugu owuawua dödömi.
47002001	Börö da'ö no uhalö gangetula wa lö möi sa'ae ndra'o khömi wolau falukhata sobusi tödömi.
47002002	Börö na ubusi dödömi, haniha zondrara tödögu, na tenga niha andrö nibusigu tödö?
47002003	Da'ö mbörö wa usura zura andre khömi. Lö omasi ndra'o ufalukhaisi ami, ba labusi dödögu ira niha sangomusoi'ö tödögu ena'ö. Börö me faduhu dödögu wa na omuso dödögu ba omuso dödömi fefu.
47002004	Usura khömi zura ba wa'abu dödö awö ba wa'abua gölö ba oya mowöi daw̃a hörö. Tenga ena'ö abu dödömi, hiza ena'ö aboto ba dödömi wa fondrege wa'omasigu ami.
47002005	Na so fa samösa zi tobali börö wa'abu dödö andre, ba tenga khögu ilau da'ö, hiza no ilau khömi fefu ba ma si lö'ölö'önia khömi ösa. Lö omasido abe'e sibai ba niha solau si manö.
47002006	Ba niha si manö, no tobönö huku nibe'emi khönia.
47002007	Iada'e lö tola lö mi'efa'ö zalania ba mifarou dödömi ena'ö böi abu sibai dödönia ba böi aetu wanötönania.
47002008	Börö da'ö u'andrö, mi'oroma'ö mangawuli khönia wa sindruhundruhu mi'omasi'ö ia.
47002009	Usura zura andre ba wanandraigö ya'ami, hadia lö mamalö mi'o'ö wanuturugu lala khömi.
47002010	Na mi'efa'ö horö zi no mamazökhi sala khömi, ba u'efa'ö göi horö niha andrö. Börö me hadia zi no u'efa'ö -- na sindruhu so ni'efa'ö -- u'efa'ö horö andrö föna Keriso si sökhi khömi.
47002011	Ulau da'ö ena'ö böi i'oguna'ö ginötö andrö Afökha ba wamatörö ya'ita, börö me ta'ila ni'era'era dödönia.
47002012	Me urugi Deroa ba wanuriaigö Turia Somuso Dödö sanandrösa khö Keriso, no Ibokai lala khögu So'aya wohalöw̃ö ba nahia andrö.
47002013	Ba hiza, lö fa'ahono dödögu, börö me lö falukhado dalifusöda Tito ba da'ö. Andrö wa u'andrö ndra'o ba niha si so ba nahia andrö numalödo ba Makedonia.
47002014	Ma'andrö saohagölö khö Lowalangi, me lö mamalö I'ohe ndra'aga wefao bakha ba wa'omuso dödö ba wa'amöna Keriso. I'oguna'ö ndra'aga Lowalangi ena'ö teboloso duria sanandrösa khö Keriso hulö zamohua sangoroma'ö huania gofu heza.
47002015	Hulö gumöyö samohua ndra'aga, nitunu Keriso khö Lowalangi. Ba niha saekhu ba wa'atekiko, hulö hua wa'amate ndra'aga samunu niha; ba hiza ba niha ni'orifi, hulö zamohua solohe fa'auri ndra'aga. Lau, haniha zi tola mamönui halöw̃ö andre?
47002017	Tenga si mane sato bö'ö ndra'aga sombali'ö amawaö duria soroi Lowalangi andrö. Satulö gohitö dödöma, börö nibe'e Lowalangi halöw̃öma. Ba I'ila göi Lowalangi wa mafa'ema duria andrö si mane sawuyu Keriso. 29 Januari 2004
47003001	Hadia ba zi manö hulö masunosuno zui ndra'aga? Hadia moguna khöma zura wamaduhu'ö sanandrösa khömi, ma zui si otarai ami, si mane ni'oguna'ö niha bö'ö göi.
47003002	Sura wamaduhu'öma ami, nisura bakha ba dödöma, ba si tola aboto ba dödö ba si tola ibaso dozi haniha.
47003003	No la'ila wa ya'ami zi tobali sura Keriso nisurama, sura andrö tenga taw̃a wanura ya'ia, no Eheha Lowalangi sauri; tenga göi yaw̃a ba dete gara wanura musura, no bakha ba dödö niha.
47003004	Maw̃a'ö zi mane, börö wanötönama khö Lowalangi soroi Keriso.
47003005	Sambalö lö hadöi soroi ndra'aga zi tola mangabölö'ö ya'aga wangohalöwögöigö halöw̃ö da'e, no Lowalangi zame'e fa'abölö andrö khöma.
47003006	Ya'ia zombali'ö ya'aga tola tobali enoni ba gamabu'ula li si bohou andrö; amabu'ula li si bohou andrö si otarai Geheha Lowalangi, tenga ba huku si no musura. Börö me mamunu zi no musura andrö, ba mangorifi zoroi ba Geheha Lowalangi andrö.
47003007	Me luo tefazökhi gamabu'ula li samunu andrö nisura ba gara, muhaga Lowalangi andrö ba mbawa Moze. Fondrege wa'atakile haga-Nia andrö irege tebai latöngö mbawa Moze soi Gizera'eli, hew̃a'ae me luo da'ö ibörötaigö ahoe haga mbawa Moze. Na famazökhi amabu'ula li samunu andrö mulau faoma lakhömi sebua,
47003008	tatu famazökhi amabu'ula li nibe'e Geheha Lowalangi andrö göi no abölö ebua wa'amolakhöminia.
47003009	Na molakhömi wame'e amabu'ula li sama'ala niha andrö, tatu abölö molakhömi nasa wame'e amabu'ula li si tola mangatulö niha khö Lowalangi.
47003010	Tola taw̃a'ö, hadia zolakhömi mböröta, no lö molakhömi sa'ae börö wa'amolakhömi zi so iada'a.
47003011	Na so hadia ia zaro si lö arara ölönia ba wa'amolakhömi, tatu abölö molakhömi zi lö tebulö andrö.
47003012	Börö me so khöma wanötöna si mane da'ö, andrö wa barani ndra'aga maw̃a'ö zi manö.
47003013	Tenga si mane Moze ndra'aga sombalugö bawania faoma balubalu, ena'ö böi la'ila soi Gizera'eli lakhömi Zo'aya sarakhagö mate ba taya ba mbawania.
47003014	No teduhö gera'erara. Irugi ma'ökhö andre göi ba no teduhö manö wangerangerara faoma balubalu andrö ba ginötö labaso mbuku sanandrösa ba gamabu'ula li si föföna andrö. Awai tola aheta mbalubalu andrö ha na ha sambua boto niha khö Keriso.
47003015	He iada'e, na labaso mbuku Moze andre, ba no manö ibalugö wangerangerara balubalu andrö.
47003016	Ba na ifuli ia samösa niha khö Zo'aya, awena aheta mbalubalu andrö moroi ba mbawania.
47003017	So'aya niw̃a'ö bada'e ba ya'ia Geheha. Ba heza so Geheha Zo'aya andrö, ba ba da'ö göi so wangefa.
47003018	Ba bawada fefu iada'e lö tebalu balubalu andrö, taforoma'ö wa'amohaga Zo'aya Yesu andrö. Börö da'ö lö aetu'aetu tebohouni ita si mane Ya'ia; itugu ara ita ba itugu molakhömi ita. Fa'amolakhömi andrö no moroi ba Geheha, ba Eheha andrö no So'aya. Penyutingan : Ning 29 Januari 2004
47004001	Ma'ohalöw̃ögöigö halöw̃ö da'e si fao fanolo Lowalangi. Ya'ia zame'e halöw̃ö da'e khöma. Da'ö mbörö wa lö aetu wanötönama.
47004002	Lö ma'oguna'ö lala zogömigömi sangailasi Lowalangi. Lö omasi ndra'aga falimo ba wohalöw̃öma, ba ma mafaelungu niw̃a'ö Lowalangi. Mahalö halöw̃ö andrö si fao tödö safusi molo'ö somasi Lowalangi. Börö da'ö madönadöna wa lasu'a sökhi ndra'aga fefu niha soroi ba dödöra.
47004003	Na Turia Somuso Dödö ni'ombakha'öma andrö lö nasa saboto ba dödö niha, ba ha niha sanaw̃a fa'atekiko zi lö nasa aboto ba dödö ya'ia.
47004004	Eheha si lö sökhi samatörö ulidanö da'e zombalugö fangerangera niha si lö famati. Ya'ia zomba'aba'agö ya'ira ena'ö lö la'ila haga Duria Somuso Dödö sanandrösa ba lakhömi Keriso andrö; si no khalakhala Lowalangi.
47004005	Turia nifa'emama andrö tenga turiama samösa, no turia Yesu Keriso; wa Ya'ia Zo'aya ba ya'aga genoni börö Yesu Keriso;
47004006	Lowalangi zanguma'ö, "Ya tumbu haga moroi bakha ba zogömigömi," Lowalangi andrö göi zamatumbu'ö haga andrö bakha ba dödöda, ena'ö mohaga wangerangerada, afu aboto ba dödöda lakhömi Lowalangi andrö si haga ba mbawa Keriso.
47004007	Ba harato noso si sökhi andrö ma'ohe ia ba mbotoma si lö harago andre nifazökhi moroi ba danö. Börö da'ö oroma wa lakhömi wa'abölö Lowalangi andrö no so ba khö-Nia, ba tenga moroi ba khöma.
47004008	Fefu gofu heza ba lafakao ndra'aga, ba lö tolazi ndra'aga, tosasa ndra'aga, ba lö sa'atö teduhö dödöma.
47004009	La'uduni ndra'aga niha ba alukhö sa'atö ha samösa ndra'aga. Ba hew̃a'ae asese labözi ndra'aga irege alau tou ba danö, ba lö sa'atö mate ndra'aga.
47004010	Ba gofu heza so ndra'aga ba marasoi manö wa'amate Yesu ba mbotoma, ena'ö oroma göi wa auri Yesu ba mbotoma.
47004011	Sagötö fa'aurima, lö aetu'aetu i'alani ndra'aga fa'amate börö Yesu, ena'ö oroma göi wa'auri Yesu ba mbotoma andre si mate.
47004012	Eluahania wa ba mbotoma andre mohalöhalöw̃ö wa'amate, ba ba mbotomi mohalöhalöw̃ö wa'auri.
47004013	Bakha ba Mbuku Ni'amoni'ö so wanguma'ö, "No faduhu dödögu, da'ö mbörö wa humede ndra'o." Börö wa'afaduhu dödöma si manö da'ö göi wa humede ndra'aga.
47004014	Manötöna ndra'aga wa Lowalangi, si no mangorifi So'aya Yesu, da'ö göi dania zangorifi ya'aga awö Yesu, I'ohe ami ba ya'aga göi tanö föna-Nia.
47004015	Fefu da'ö ba soguna khömi. Börö me itugu ato niha si falukha fa'omasi Lowalangi, itugu ato göi niha sangandrö saohagölö nifa'ema khö Lowalangi; börö zi manö tefolakhömi Lowalangi.
47004016	Da'ö mbörö wa lö maduhö dödöma. Hew̃a'ae itugu tekiko ndra'aga dali mboto andre, ba tödöma bakha tebohouni ero ma'ökhö.
47004017	Ba fa'abu dödö si lö abölöbölö andre, si falukha ndra'aga si lö arara, ba i'a'asogö khöma lakhömi sebua ba si lö aetu. Abölö ebua lakhömi andrö na tafaedogö ia faoma fa'abu dödö andrö.
47004018	Börö me nitöngönima, ya'ia ngawalö zi lö oroma, ba tenga soroma. Soroma andrö sa ba lö arara, ba si lö oroma andrö ba irugi zi lö aetu.
47005001	Noa sa ma'ila, na tedudugö nomo -- ya'ia mboto -- ni'iaigöda ba gulidanö andre, I'a'asogö khöda sambua nomo Lowalangi ba zorugo, ni'otomosi Lowalangi samösa ba saro irugi zi lö aetu.
47005002	Ba nomo si so iada'e, mangaröngarö ita, börö me omasi sibai ita toröi ba nomoda andrö si so ba zorugo.
47005003	Omo andrö no botoda si bohou.
47005004	Sagötö fe'asoda ba nomo si otarai gulidanö andre, mangaröngarö ita, börö me abua noroda. Tenga börö me omasi ita aefa moroi ba mbotoda si otarai gulidanö andre wa mangaröngarö ita, no börö me omasi ita ta'owaru mboto soroi zorugo andrö, ena'ö botoda si tola mate andre i'okhögö ia sauri.
47005005	Sama'anö ya'ita ba da'ö ya'ia Lowalangi samösa, Ibe'e Geheha-Nia khöda tobali we'ewe'e dödö.
47005006	Börö da'ö lö mamalömalö terara dödöma. No ma'ila wa sagötö so ndra'aga ba mboto andre, no aröu ndra'aga ba nomo ni'onahiama dania si fao awö Zo'aya.
47005007	Ba wamati auri ndra'aga, ba tenga dali ni'ila hörö. Da'ö mbörö wa terara dödöma.
47005008	Ba abölö omasiga sa aefa ndra'aga ba mbotoma andre, ena'ö tola ahono ndra'aga khö Zo'aya.
47005009	Andrö maforege wangomusoi'ö tödö-Nia, he fatua so ndra'aga ba nonoma ba da'e, he na zui ba da'ö.
47005010	Lö'ö sa tola lö te'ohe ita fefu föna dadaoma ba wanguhuku andrö khö Keriso, ba itema zulö nilaunia zamösana ba gulidanö, he si sökhi, ba he si lö sökhi.
47005011	No aboto ba dödöma hadia geluaha wangata'ufi Lowalangi; da'ö mbörö wa ma'odödögö ena'ö faduhu dödö niha ba khöma. Noa sa I'ila ndra'aga Lowalangi, ba madönadöna göi wa ba dödömi no mi'ila ndra'aga.
47005012	Lö omasiga ma'andrö ena'ö misuno ndra'aga. Ha da'ö zomasiga, mabe'e khömi danedane si sökhi wanunomi ya'aga, ena'ö mi'ila hewisa wanemami li niha sangoföna'iö mamaigi rufo moroi ba gamuata.
47005013	Na sindruhu hulö zowöhö ndra'aga, ba no ba zoguna khö Lowalangi da'ö. Ba na hulö zi so era'era ndra'aga, ba no ba zoguna khömi.
47005014	Fa'omasi Keriso zi no mangu'uni ya'aga; ba no aboto ba dödöma wa na no mate samösa salahi zato fefu, da'ö geluahania no mate zato fefu.
47005015	No mate Keriso salahi zato, ena'ö dozi sauri, tenga sa'ae khöra auri ira, no khö Keriso si no mate ba si no ifuli auri, börö ira.
47005016	Andrö börö da'ö lö sa'ae masu'a niha dali zu'asu'a ba niha. Ba mböröta no irai masu'a Keriso dali zu'asu'a wa'aniha, ba lö'ö sa'ae malau da'ö iada'e.
47005017	Niha si no ha sambua khö Keriso, niha da'ö no tobali si bohou mufazökhi ia. No aheta zi tohöna sa'ae, ba hiza no tobali bohou ma'afefu.
47005018	Fefu da'ö Lowalangi zangohalöw̃ögöigö. Lowalangi zangohalöw̃ögöigö irege atulö ita khö-Nia, börö Keriso, Ifatenge göi ita mohalöw̃ö ena'ö atulö göi niha bö'ö khö Lowalangi.
47005019	Andrö maturiagö wa ba khö Keriso I'ohalöw̃ögöigö wangatulö Lowalangi, irege atulö niha khö Lowalangi. Lowalangi zamalua da'ö, lö Isofu ngawalö zala si no ifalua niha khö-Nia. Ba no Ifohalöw̃ö ndra'aga Lowalangi ba wanuriaigö turia andrö.
47005020	Börö da'ö ya'aga andre ba no sinenge Keriso. Ba fahuhuo ndra'aga khömi hulö na Lowalangi samösa zi fahuhuo khömi. Andrö börö da'ö, ba döi Keriso ma'andrö sibai, ena'ö mitema wa'ahakhö dödö Lowalangi si tola mangatulö'ö ya'ami khö-Nia.
47005021	Lö horö Keriso, ba no Ibali'ö Ia Lowalangi solu'i horöda, ena'ö börö wa ha sambua khö Keriso, tobali sökhi gamakhaitada khö Lowalangi.
47006001	Me no fao khöma Lowalangi ba wohalöw̃ö andrö, ba ma'andrö sibai ena'ö böi mibe'e aekhu wa'ebua dödö Lowalangi andrö.
47006002	Ba Mbuku Ni'amoni'ö, Iw̃a'ö Lowalangi, "No Ufondrondrongo we'aomö, me baw̃a si sökhi, ba no Utolo'ö, me luo wangorifi." Mihaogö wanöngöni! Iada'e mbaw̃a si sökhi andrö, iada'e luo wangorifi andrö.
47006003	Lö omasiga lasalaikö wohalöw̃öma! Börö da'ö lö moguna mafatunö ba niha hadia mbörö wa mahalö halöw̃ö andrö.
47006004	Ba ngawalö nilauma i, ma'oroma'ö wa enoni Lowalangi ndra'aga. No oya ngawalö wamakao si no mataögö si fao fanaha tödö:
47006005	lafakao ndra'aga, lafakuru'ö, ba laböbözi; ma'oigö dödöma ba halöw̃öma, asese lö mörö ba asese göi lö manga.
47006006	Ba ba wa'ohauhau, ba wa'aboto ba dödö, ba wa'ebolo dödö ba ba wa'asökhi dödö, ma'oroma'ö wa enoni Lowalangi ndra'aga. Si fao fangodaligö fanolo Geheha Lowalangi, ba fa'omasi si lö famini tödö,
47006007	fao fanuriaigö turia soroi Lowalangi, ba si fao fa'abölö Lowalangi, ma'oroma'ö wa ya'aga andre enoni Lowalangi. Lö mabulö'öga ba gohitö dödö Lowalangi si no tobali fakakema ba wolaw̃a ba ma ba wanolo ya'aga.
47006008	Lafosumange ndra'aga, ba la'o'aya göi; lasuno ba la'o'aya göi. Hew̃a'ae adölö dödöma, ba law̃a'ö sa'atö niha si falimolimo ndra'aga.
47006009	Law̃a'ö si lö la'ila niha ndra'aga, ba noa sa la'ila ndra'aga niha fefu. Law̃a'ö no mate ndra'aga, ba sindruhunia auri nasa ndra'aga. Hew̃a'ae laböbözi ndra'aga, ba lö sa'atö mate ndra'aga.
47006010	Hew̃a'ae labusi dödöma, ba lö mamalömalö wa'omuso dödöma. Hulö zi numana ndra'aga, ba no ato niha mabali'ö kayo. Hulö niha si lö hadia ia ndra'aga, ba sindruhunia no a'oi so khöma.
47006011	He ya'ami ira talifusö ni'omasi'ö ba Gorindro! Maw̃a'ö fefu hadia ia khömi. Fefu nösi dödöma ba no a'oi ma'ombakha'ö khömi.
47006012	Tödöma mabokai sindruhundruhu khömi, ha ya'ami zondruhö tödömi khöma.
47006013	Iada'e, akha fahuhuo ndra'o khömi hulö na ba ndraonogu samösa. Andrö mibokai dödömi khöma.
47006014	Böi omasi ami fao awö niha si lö mamati khö Yesu; lö faudu zi manö. He wa tola niha samalua somasi Lowalangi orudu ba niha solaw̃a khö Lowalangi! Lö tola orudu haga ba zogömigömi.
47006015	Lö tola fao Keriso khö Gafökha. Hadia zi fagölönia Niha Keriso ba si tenga Niha Keriso?
47006016	Hadia faoma ira Nomo Zo'aya ba omo nadu? Ya'ita andre ba no Omo Zo'aya sauri. Lowalangi samösa zanguma'ö, "Ba khöra toröi Ndra'o ba fao Ndra'o awöra ba wa'auri. Lowalangira Ndra'o, ba banua-Gu ira.
47006017	Börö da'ö, miheta ami ba niha si lö aboto ba dödö Lowalangi andrö, ba mifabali ami khöra. Böi mibabaya zira'ira'iö, ba Utema ami dania.
47006018	Amami Ndra'o, ba ono-Gu ami, Iw̃a'ö So'aya andrö si lö ambö fa'abölö."
47007001	He ya'ami ira talifusö ni'omasi'ö! Khöda ibe'e mbu'u li da'ö. Andrö börö da'ö da tahaogö ita moroi ba ngawalö zana'unöi boto awö nosoda. Da ta'ata'ufi Lowalangi, ena'ö mo'ahonoa ita ba wa'auri khö-Nia.
47007002	Mitema'ö nasa ndra'aga bakha ba dödömi. Lö salama ba niha, ba lö göi irai ma'alani niha. Lö manö omasi ndra'aga mangai hare ba niha.
47007003	Uw̃a'ö zi mane, tenga ba wanguhuku ya'ami. Börö si mane si no uw̃a'ö föna, ma'omasi'ö sibai ami, ba no awö fao ba wa'auri ba ba wa'amate ita.
47007004	Faduhu sibai dödögu khömi. Ma na'i usuno ndra'o ba khömi andrö! Hew̃a'ae oya zagafökhö si falukha ya'aga, ba terara sa'atö dödögu börö ami. Oi so wa'omuso dödögu.
47007005	Me no marugi Makedonia, lö mo'aetufa wa'erege dödöma. Gofu heza ba fa'abasaki zi falukha ya'aga: fasosota moroi ba niha bö'ö, ba fa'ata'u si otarai dödöma samösa.
47007006	Ba ta'andrö saohagölö! Lowalangi zondrara tödö niha saetu fanötöna; i'omusoi'ö dödöma fa'atohare Dito.
47007007	Terara dödöma, tenga si'ai börö me no so Dito, no göi börö me i'ombakha'ö khöma hewisa wa'aterara dödönia börö ami. I'ombakha'ö khöma, wa no humulu sibai dödömi falukha khögu; i'ombakha'ö wa maniasa sibai ami ba gamuatami föna, ba iada'e moroi ba wa'ohauhau dödö omasi ami mitolodo. Da'ö fefu no tobali fondrou'ö wa'omuso dödögu.
47007008	Ba hew̃a'ae no ubusi dödömi ba zuragu, ba lö maniasa ndra'o wanura sura andrö. Sindruhunia, me inötö u'ila wa suragu andrö tobali fombusi dödömi -- hew̃a'ae lö arara wa'abu dödömi andrö -- ba maniasa zui sa'atö ndra'o.
47007009	Ba omuso dödögu iada'e -- tenga börö wa no abu dödömi, no börö wa fa'abu dödömi andrö no tobali famalalini gera'erami. Omasi göi Lowalangi na mirasoi wa'abu dödö si manö. Börö da'ö, lö ma'alani ami.
47007010	Börö me fa'abu dödö na dali Lowalangi ba i'a'sogö wamalalini era'era ba wangorifi. Ba lö maniasa dödö niha ba da'ö. Ba zi tambai da'ö, fa'abu dödö dali gulidanö andre ba fa'amate.
47007011	Mitandraigö mifaigi hadia mbuania khömi wa'abu dödö soroi Lowalangi! Buania ya'ia wa sindruhundruhu mi'oigö dödömi ba wangohauhau'ö si no olotu! Anuzu sa'ae dödömi wamalua horö, ata'u ami, humulu sibai dödömi, so wehi'a dödö, mitehegö nihuku zi fasala! Bakha ba gamatunöw̃a da'e fefu, no mi'oroma'ö wa lö si fasala ami.
47007012	Börö da'ö, hew̃a'ae no usura zura andrö, ba sura da'ö musura ia tenga börö wa so niha si no fasala. Tenga göi börö wa so niha si no manaögö fa'afökhö, börö zala! Usura zura andrö ena'ö tanö föna Lowalangi, oroma khömi samösa ha wa'ebua dödömi khöma.
47007013	Da'ö mbörö wa terara dödöma. Ba tenga ha terara manö dödöma, no abölöbölö nasa omuso dödöma, ba wamaigi fa'omuso dödö Dito; me ya'ami fefu no mirara dödönia.
47007014	Sindruhunia no usunosuno ndra'o khönia ba khömi andrö. Ba ta'andrö saohagölö, lö ni'ailasimi ya'o. Fefu zi no irai maw̃a'ö khömi ba no duhu. Si manö göi hadia zi no masunosunoga ba khömi andrö khö Dito, no si duhu.
47007015	Iada'e ba itugu i'omasi'ö ami, börö me i'angeragö tödönia hewisa wolo'ömi fondrönia'önia ba hewisa wanemami ya'ia si fao famosumange ba folo'ö.
47007016	Omuso si'ai dödögu, me no abe'e dödögu ami fefu, gofu heza.
47008001	Ya'ami ira talifusö, omasi ndra'aga na ma'ila göi hewisa wa'ebua dödö Lowalangi ba mbanua Niha Keriso ba Makedonia.
47008002	No oya wanandraigö sagafökhö si göna ya'ira! Ba gotalua wa'afökhö andrö, la'omusoi'ö dödöra ba labe'e game'ela, ebua ma'ifu, ba wanolo niha bö'ö, hew̃a'ae numana sibai ira.
47008003	No u'ila samösa ira me labe'e zi khamö fa'abölöra, ma na'i töra moroi ba da'ö. Lö hadöi sango'ou ya'ira.
47008004	Ba la'andrö sibai khöma na tola fao ira ba wame'e ame'ela fanolo ba mbanua Lowalangi si so ba Yudea.
47008005	Ya'ira labe'e manö da'ö, tenga börö wa no matötöna da'ö moroi khöra. Si oföna latou'ö ira ba danga Zo'aya, aefa da'ö ba khöma göi me no omasi Lowalangi zi manö.
47008006	Da'ö mbörö wa mafarou sibai Dito -- samörötaigö halöw̃ö da'e -- ena'ö itohugö halöw̃ö si sökhi andre ba khömi göi.
47008007	No fahöna khömi fefu hadia ia. No fahöna khömi wamati, he fa'onekhe ba wehedehede, he ba wa'atuatua, he ba ngawalö halöw̃ö, ba he fa'omasimi ndra'aga. Börö da'ö, ena'ö göi sia'a ami ba halöw̃ö si sökhi andre.
47008008	Lö uw̃a'ö khömi sambua oroisa da'ö. No ba wangoroma'ö ha wa'aterou dödö niha ba wame'e tolotolo ba niha, omasido göi u'ila heza ndrege irugi fa'omasimi andrö.
47008009	Noa sa aboto ba dödömi wa no I'omasi'ö sibai ita Yesu Keriso, So'aya ya'ita: Hew̃a'ae no fahöna khö-Nia, ba no Ifa'anumana Ia börö ami, ena'ö ba wa'anumana-Nia andrö, fahöna khömi.
47008010	Molo'ö era'eragu, enahöi na mi'asiwalisi hadia zi no mifobörö ba ndröfi si no numalö. No ya'ami zi oföna sibai wamörötaigö wo'angeragö halöw̃ö si mane da'e.
47008011	Me si manö, ba mitohugö wamalua iada'e, molo'ö si tola ami. Ya terou dödömi ba wangasiwalisi halöw̃ö da'ö, si mane fa'aterou dödömi me luo mifa'anö lala gera'era ba mböröta.
47008012	Na so khömi wa'aohagölö ba wame'e, ba Itema dania Lowalangi mbe'elömi dali zi so khömi, tenga dali zi lö'ö khömi.
47008013	Lö manö ohitö dödögu ba wangefa'ö niha bö'ö moroi ba noro dödö, ba mutambuasi khömi. Lö tola lö fagölögölö.
47008014	Ba me ya'ami na iada'e bakha ba wa'afahöna, no sinangeania ya'ami zombönökhi so'amböta ira. Na mo'amböta göi dania ami, ba ya'ira, ba wa'afahönara, latolo göi dania ami. Börö da'ö faoma falali fanolo.
47008015	Bakha ba Mbuku Ni'amoni'ö no tesura, "Niha soya manöndra, ba lö fa'atöra, ba ba niha si lö oya'oya manöndra, ba lö fa'ambö."
47008016	Ba masuno Lowalangi, me no Ibe'e ba dödö Dito wa'owölö'ölö si mane ya'aga ba wanolo ya'ami.
47008017	Me Tito andre tenga ha mamalua somasi ndra'aga manö, no ya'ia göi zabölöbölö terou tödö ba wanolo ya'ami, irege ba wehulu dödönia samösa ihalö gangetula we'amöi khömi.
47008018	Ba no mafatenge awönia samösa dalifusö si sökhi turia ba mbanua Niha Keriso misa fefu, sanuriaigö Turia Somuso Dödö si otarai Lowalangi.
47008019	Ba zi tambai da'ö nasa, no latuyu göi dalifusö andrö banua Niha Keriso awöma ba wofanöma. Mofanö ndra'aga ba wama'ema tolotolo andrö, ena'ö tefolakhömi Zo'aya, ba ena'ö mi'ila wa omasi göi ndra'aga manolo.
47008020	Mangenanö sibai ndra'aga ena'ö böi so niha samöbögö si lö duhu khöma, ba wama'ema tolotolo sebua andrö.
47008021	Si sökhi sa mafalua, tenga ha tanö föna Zo'aya, no tanö föna niha göi.
47008022	Fao khö Dito ba talifusö andrö, mafatenge zui samösa dalifusö tanö bö'ö. No asese matandraigö ia, ba oroma khöma wa no somasi manö manolo ia. Ba iada'e, owölö'ölö sibai ia wanolo ya'ami, me manötöna dödönia khömi.
47008023	Sanandrösa khö Dito, ba awögu ia, si fao khögu wohalöw̃ö ba wanolo ya'ami. Ba sanandrösa khö ndra talifusöda si darua, si möi awönia fao, ba no niha nifatenge mbanua Niha Keriso -- lakhömi khö Keriso.
47008024	Matötöna khömi wa mi'oroma'ö wa'omasimi khöra, ena'ö la'ila fefu banua Niha Keriso wa mi'omasi'ö ira ba wa si duhu hadia ia zi no masunosuno ba khömi. Januari 2004
47009001	Sindruhunia, lö moguna sa'ae usura zura khömi sanandrösa ba dolotolo nifa'ohe'öma ba mbanua Niha Keriso si so ba Yudea.
47009002	Aboto ba dödögu wa no somasi manolo ami, ba no usunosuno ami ba mbanua Makedonia. No uw̃a'ö khöra, wa ira talifusöda si so ba Nakhaya i'otarai ndröfi si lalö no mama'anö ira ba wame'e tolotolo. Ba fa'aterou dödömi andrö no möi famarou dödö zato khöra.
47009003	Iada'e ufatenge Dito ba darua dalifusö tanö bö'ö andrö khömi, ena'ö hadia zi no usunosuno ba khömi böi tobali fayafaya. Börö da'ö, ena'ö no mama'anö ami, no uw̃a'ö khöra wa no mama'anö ami ba halöw̃ö dolotolo andre.
47009004	Ba mangiwa sibai dödögu, ma so niha Makedonia si fao khögu dania ba ginötö wangondrasigu ya'ami. Ba na la'ila wa lö nasa sama'anö ami, alai wa'ailama dania, börö me no maw̃a'ö wa faduhu sibai dödöma khömi! Ba ya'ami göi ösa zaila dania.
47009005	Andrö wa no uw̃a'ö tödögu moguna ufowaöwaö dalifusö andre khömi, ba wo'urusi tolotolo si no mifabu'u andrö. Ufalua da'ö, ena'ö na so ndra'odo dania, ba no awai mi'owuloi mbe'elömi andrö. Börö zi manö, oroma wa be'elömi andrö, mibe'e ia faoma fa'aohagölö, ba tenga börö wa nifaso.
47009006	Mitöngöni! Niha si lö oya'oya mamazaewe tanömö, ha ma'ifu ibasi göi mbua. Ba niha soya mamazaewe tanömö, da'ö zoya mamasi mbua dania.
47009007	Balazi dödö zamösana ba wame'e. Böi ibe'e si fao fa'abu dödö, ba ma zui hulö nifaso, börö me I'omasi'ö Lowalangi niha same'e ba wa'aohagölö.
47009008	Ba no abölö Lowalangi ba wame'e khömi howuhowu irege fahöna, ena'ö oi so manö khömi hadia ia ni'oguna'ö; ba ena'ö so zi töra khömi, ba wolau si sökhi, ba ba wamuala.
47009009	Si mane si so ba Mbuku Ni'amoni'ö, "No Ifazaewe wame'e ba niha si numana; fa'asökhi dödö-Nia lö mamalömalö irugi zi lö aetu."
47009010	Lowalangi zame'e tanömö ba zanaru, ba ö ni'a soguna khöda. Lowalangi göi zame'e ba sangoya'ö bua zinanömi, ena'ö monönö mbua wa'oböwömi andrö.
47009011	Börö zi manö, fahöna khömi fefu hadia ia irege tola manö mibe'e wanolo si fao fa'oböwö. Ba nibe'emi andrö nifaosafaosama, no möi börö wa ato niha sangandrö saohagölö khö Lowalangi.
47009012	Me amuata si sökhi si no mifalua andre tenga ha famönökhi zo'amböta mbanua Niha Keriso manö, no tobali börö wa ato niha sangandrö saohagölö khö Lowalangi.
47009013	Ba moroi ba wanolo ni'oroma'ömi andrö, ba ato Niha Keriso ba Yudea zanuno Lowalangi, börö me la'ila wa lö faröi ami ba Duria Somuso Dödö andrö sanandrösa khö Keriso, ni'o'ömi andrö. Lasuno göi Lowalangi börö me sökhi mböwömi ba wamuala khöra ba ba niha bö'ö fefu, hadia ia zi so khömi.
47009014	Ba mangandrö ira salahimi si fao tödö fangomasi'ö ya'ami, börö Lowalangi si sökhi sibai tödö andrö khömi.
47009015	Ya tasuno Lowalangi ba mbuala-Nia andrö, si tebai taw̃a'ö wa'ebua!
47010001	Ba ya'odo, Faulo, omasido uw̃a'ö zi sambua huhuo khömi. Ya'odo andre, molo'ö fehede niha, ba no sohauhau na fatahö khömi, ba hiza, barani na ba zaröu. Börö wa'ohauhau ba fa'asökhi dödö Keriso,
47010002	utötöna sibai böi mi'andrö ena'ö abe'e ndra'odo khömi na luo sodo. Börö no so ba dödögu wolau sabe'e ba niha sanguma'ö, wa fohalöw̃öma ba ba wangalui ösi gulidanö.
47010003	Duhu, wa ba gulidanö nasa so ndra'aga andre, ba hiza fasöndratama tenga molo'ö fa'a'ulidanö.
47010004	Fangöna ni'oguna'öma ba wasöndrata andre, tenga fangöna soroi gulidanö, no fangöna si otarai Lowalangi sabölö. Faoma fangöna da'ö madudugö ngawalö watahana niha; mataha fefu ngawalö huhuo fasosota,
47010005	ba madudugö ngawalö wa'aganuno ni'otomosi ba wolaw̃a sindruhu khö Lowalangi. Mafa'u'u ngawalö gera'era niha ba wombali'ö ya'ira solo'ö khö Keriso.
47010006	Ba na no a'oi so wolo'ömi, no mafa'anö ndra'aga ba wangotu'ö fefu niha si lö molo'ö.
47010007	Ya'aboto ba dödömi zindruhunia. Na aro dödö zi samösa niha wa tana khö Keriso ia, ba ya'ifareso ia mangawuli awö wa ibotokhi ba dödönia wa ya'aga göi no tana khö Keriso si mane ya'ia.
47010008	Lö ailado na usuno ndra'o ba wa'abölö andrö si no Ibe'e So'aya khöma, börö me ba wanga'azökhi ya'ami Ibe'e wa'abölö andrö, ba tenga ba wamakiko.
47010009	Lö omasi ndra'o na miw̃a'ö tödömi hulö ufeta'uta'u ami ba zuragu.
47010010	Law̃a'ö niha, "Surasura Waulo andrö abe'e ba molakhömi, ba na so ia ba gotaluada sa, ba no sambö fa'abölö ia, ba huohuonia ba lö eluaha!"
47010011	Ba ena'ö aboto ba dödö niha si mane da'ö wa na so ndra'aga ba gotaluami dania, ba fenahöi si mane si so ba zurasurama andrö nifaluama.
47010012	Tatu göi lö barani ndra'aga mafaomagö ba ma mafaedogö ndra'aga ba niha sanguma'ö sebua ira. Ha wa'abodonia ira! La'ehao samösa zu'asu'a ba la'anu'a'ö khöra ya'i zu'asu'a da'ö.
47010013	Tenga si manö ndra'aga. Na masunosuno ndra'aga, ba lö matalu'i nola. No so ndra'aga ba nola'ola halöw̃ö si no Ihonogöi Lowalangi khöma. Ba farahu ami bakha ba nola halöw̃ö andrö.
47010014	Börö da'ö, me ma'ondrasi ami awö wa ma'ohe Duria Somuso Dödö sanandrösa khö Keriso ba khömi, sindruhunia lö nitalu'ima nola'ola halöw̃öma andrö.
47010015	Lö masunosuno ndra'aga ba halöw̃ö niha bö'ö si so baero nola'ola si no Ihonogöi Lowalangi khöma. Ba madönadöna wa na tedoudou wamatimi, ba ebua halöw̃ö ni'ohalöw̃ögöima ba khömi, molo'ö ola'ola si no Ifakhoi Lowalangi andrö khöma.
47010016	Börö zi manö tola göi mafa'ema Duria si sökhi andrö ba mbanua bö'ö misa, hew̃a'ae lö moguna mangosebua ndra'aga ba halöw̃ö nifalua ba nahia wohalöw̃ö niha bö'ö.
47010017	Bakha ba Mbuku Ni'amoni'ö no tesura, "Niha somasi manunonuno hadia ia, ba ya musunosuno hadia ia zi no Ifazökhi So'aya."
47010018	Börö me niha nisuno ya'ia niha nisuno Zo'aya, ba tenga niha zanuno ya'ia. Penyeragaman : Ning 29 Januari 2004
47011001	Mibologö dödömi khögu, akha hulö zambö tödö ndra'o ma'ifu.
47011002	No akharikhari sibai dödögu khömi, si mane fa'akharikhari dödö Lowalangi ndra'odo. Hulö nono alawe si lö sangowalu ami, si no ufabu'u wa ufangowalu ba khö nono matua, ya'ia Keriso.
47011003	Ba mangiwa dödögu na elungu wangerangerami, ba wa'afaröi khö Keriso, hulö si mane Khawa meföna göi nifaelungu ba wa'onekhe gulö.
47011004	Börö me oroma wa omasi manö ami mitema niha si möi khömi, samahaö Yesu bö'ö -- tenga Yesu ni'ombakha'öma khömi. Ba omasi manö göi ami mitema geheha ba "turia somuso dödö" si faehu sibai moroi ba Geheha Lowalangi ba ba Duria Somuso Dödö si no irai mitema moroi khöma.
47011005	Ba dödögu sa, ba ma'ifu lö ide'ide ndra'o moroi ba "zinenge" tanö bö'ö andrö sebua!
47011006	Ba he no ambö onekhenekhe ndra'o fahuhuo, ba hiza, sanandrösa ba wa'aboto ba dödö Lowalangi, ba tenga niha sambö tödö ndra'o. No ma'oroma'ö khömi da'ö ba ngawalö hadia ia.
47011007	Me luo u'ombakha'ö Duria Somuso Dödö andrö soroi Lowalangi khömi, ma'ifu lö ni'andrögu khömi wobalazoi ya'o; ba börö zi manö no u'ide'ide'ö ndra'o khömi. Ufalua zi manö ba wangalaw̃a'ö ya'ami. Hadia tobali horögu da'ö khömi?
47011008	Me luo mohalöw̃ö ndra'o khömi, labe'e zoguna khögu banua Niha Keriso bö'ö. Tola taw̃a'ö no ubusi dödö mbanua Niha Keriso bö'ö andrö, ba wanolo ya'ami.
47011009	Na mo'amböta ndra'o me luo da'ö, samösa lö nibusigu tödö ba khömi. Fefu ngawalö ni'oguna'ögu no labönökhi ira talifusö soroi Makedonia. No u'angenanöi sibai, ena'ö lö ubusi dödömi ba ngawalö hadia ia, ba omasido utohugö zi manö ena'ö lö ubusi dödömi dania.
47011010	Fanunogu ya'odo andre tebai mutayaigö gofu heza ba mbanua Nakhaya misa, börö me so khögu wamahaö Keriso sindruhu andrö.
47011011	Hana wa uw̃a'ö zi manö? Hadia börö me lö omasido ami? I'ila Lowalangi u'omasi'ö ami!
47011012	Hadia nilaugu iada'e, ba utohugö, ena'ö "sinenge" bö'ö andre lö danedanera ba wa nunonuno ya'ira, ba law̃a'ö wa mohalöw̃ö ira si mane ya'aga.
47011013	Niha si mane da'ö, ba no sinenge sofaya. Sohalöw̃ö si falimo ira, sanagö fa'atöi zinenge Keriso.
47011014	Ba lö sa ahölihöli dödöda me lalau zi manö, börö me Afökha samösa göi, ifaedogö ia ba mala'ika haga!
47011015	Andrö lö tobali sibai dödöda, na ifaedogö ia enoni Gafökha khö ndra enoni samalua somasi Lowalangi. Ba gamozuania latema zulö si faudu ba ngawalö nilaura.
47011016	Samuza tö uw̃a'ö: Böi so niha sanguma'ö sambö tödö ndra'odo. Ba na miw̃a'ö nasa tödömi sambö tödö ndra'odo, ba mitehegö atö khögu, ya'odo sambö tödö andre, da usunodo göi ma'ifu.
47011017	Ba da uw̃a'ö zi tobali fanunogu ya'o, ba hiza tenga sa So'aya zango'ou ya'o ba wanguma'ö ya'ia. Ba zanandrösa ba da'e, fahuhuo ndra'odo si mane sibai niha sambö tödö.
47011018	Duhu ato niha sanunonuno ngawalö wa'a'ulidanö, ba omasido göi usunodo ma'ifu.
47011019	Ba mibologö dödömi ba niha sambö tödö andre, börö me ya'ami oi niha sagatuatua!
47011020	No milulu manö i'osawuyu ami niha, ma i'a gölömi ba ihalö harenia khömi, ba fayaw̃a ira khömi, ba barani lafalisi mbawami!
47011021	Aila ndra'odo wamaduhu'ö, wa ya'aga andre no ambö fa'abölö ba wamalua si manö. Ba hadia zi barani lasuno niha bö'ö ba barani göi ndra'o usuno! (Fahuhuo ndra'o hulö niha sambö tödö.)
47011022	Niha Heberai'o ira? Ya'odo göi niha Heberai'o. Niha Gizera'eli ira? Ya'odo göi niha Gizera'eli. Nga'ötö Gaberahamo ira? Ya'odo göi si manö!
47011023	Enoni Keriso ira? Ba wamondrongomi hulö zi no taya fangerangera ndra'odo, ba sindruhunia no enoni sabölö sökhi ndra'o moroi ba danö bö'ö fefu! No abölö wa'erege dödögu wohalöw̃ö, no asese lakurudo, no oya kali laböbözi ndra'o ba asese arakhagö mate.
47011024	No melima kali laböbözi ndra'o niha Yahudi faoma bözibözi ue tölu ngafulu a siw̃a kali.
47011025	Tölu kali labözi ndra'o niha Roma; no irai latebu kara ndra'odo. No medölu falukhado wa'ahöndrö nowo ba nasi, ba sara luo ba sara mbongi alömö ndra'o ba nasi.
47011026	No oya kali falukha ndra'o gameta'uö ba wofanöfanögu: ameta'uö molö, ameta'uö sorabu, ameta'uö moroi ba niha Yahudi, ba he göi moroi ba zi tenga niha Yahudi, ameta'uö bakha ba mbanua, ameta'uö baero mbanua, ameta'uö ba nasi, ba ameta'uö moroi ba dalifusö sofaya, sangotöi ya'ia Niha Keriso, ba tenga sa.
47011027	No u'ösiagö wa'abölögu ba wohalöw̃ö ba ba wa'erege dödö: asese lö mörö, lö si manga, lö samadu idanö, asese falukha wa'olofo, fa'o'afu börö wa lö nukha, ba fa lö nahia omo.
47011028	Baero da'ö fefu, ero ma'ökhö u'abusi tödö mbanua Niha Keriso misa fefu.
47011029	Na so zi no amomo, ba urasoi göi wa'amomo. Ba na so zaekhu ba horö, ba arasa bakha dödögu.
47011030	Ba hiza, na lö tola lö usuno hadia ia, ba nisunogu ya'ia ngawalö zangoroma'ö wa ambö fa'abölögu.
47011031	Lö falimo ndra'odo; Lowalangi, Ama Zo'aya Yesu, Ya'ia zamaduhu'ö da'ö! Nisunosuno döi-Nia irugi zi lö aetu.
47011032	Me luo so ndra'o ba Ndramaseko, ba mbanua da'ö, gubernur samatörö si so barö mbawa gamatöröw̃a Razo Areta, ifatenge zaradadu ba wanaro bawa ndruhö mbanua, ba wondra'u ya'o.
47011033	Ba ladada ndra'o niha mitou ba ragaraga baero göli kara. Irege aefa ndra'o ba danga gubernur andrö. 29 Januari 2004
47012001	Sindruhunia lö gunania na usuno ndra'o. Ba omasido göi usunodo ba ngawalö ni'oroma'ö Lowalangi khögu ba wama'ele'ö ma ba gangilata.
47012002	So ni'ilagu samösa Niha Keriso me mewele'öfa fakhe si no numalö, te yaw̃a ba nahia wondrege zalaw̃a ba zorugo. (Lö u'ila hadia botonia sindruhundruhu tefazaw̃a, ba na ha angilata manö, ha Lowalangi zangila.)
47012003	Ba ufuli uw̃a'ö samuza tö: No u'ila wa niha andrö mufazaw̃a ba Waradaiso. (Ba lö u'ila hadia botonia sindruhundruhu mufazaw̃a, ma ha angilata manö -- Lowalangi manö zangila). Ba da'ö irongo niha andrö ngawalö hadia ia zi tebai law̃a'ö niha, ba si lö tola iw̃a'ö göi, gofu haniha ia.
47012005	Niha da'ö zomasido usuno, tenga ya'o samösa. Na sanandrösa ba khögu, ha ba ngawalö zangoroma'ö wa lö fa'abölögu zomasido usuno.
47012006	Na edönado sa usunodo, ba lö omasido tobali niha solau faya; ha sindruhu zomasido uw̃a'ö. Ba hiza utaha dödögu, börö me lö omasido na so niha sanguma'ö ebua ndra'o moroi ba zi no i'ila nilaugu, ba ma ba zi no irongo fehedegu.
47012007	Ba ena'ö böi fayaw̃a ndra'o börö wama'ele'ö sebua andrö khögu, ba no mube'e wökhö ba nösigu, si no amaedola fakake Zatana. Fökhö da'ö tebe'e khögu, ena'ö igukhugukhui ndra'o, fa böi fayaw̃a ndra'o.
47012008	No medölu kali mangandrö ndra'odo khö Zo'aya ena'ö teheta khögu wökhö andrö.
47012009	Ba Iw̃a'ö khögu So'aya, "No U'ebua'ö dödö-Gu khöu ba abönö khöu da'ö; no fondrege wa'abölö-Gu andrö na bakha ba wa'atebai so ndra'ugö." Da'ö mbörö wa abölö omasido usuno wa'atebaigu, börö me ba wa'atebaigu, ba ba ginötö da'ö urasoi wondrorogö Keriso ya'o faoma fa'abölö-Nia.
47012010	Andrö omuso göi dödögu ba wa'atebaigu andrö. Omuso dödögu na lafakao ndra'o, na falukhado wa'afökhö, na lagohigohi ndra'o, na falukhado wa'atosasa börö Keriso. Börö me ba ginötö ambö fa'abölögu, ba da'ö abölödo.
47012011	Noa sa tobali niha sambö era'era ndra'odo -- ba ya'ami mbörö wa si manö ndra'odo. Sindruhunia ya'ami ena'ö zi lö töla lö manuno ya'o. Hew̃a'ae lö eluahania ndra'odo, ba lö sa'atö ide'ide ndra'o moroi ba "zinenge" andrö sebua!
47012012	Tandra ba ngawalö zahölihöli dödö awö halöw̃ö segebua no mafalua ba khömi, ba wangoroma'ö wa ya'odo göi sinenge.
47012013	Ba hadia nasa ni'ambösimi, na mufaedogö ba mbanua Niha Keriso bö'ö ami? Awai maö, ha ba da'e: lö nibusigu tödömi ba wame'e soguna khögu. Mibologö dödömi khögu ba zalagu andrö.
47012014	Iada'e ba zi medölu no ufa'anö ndra'o ba we'amöi khömi. Ba lö omasido ubusi dödömi, börö me tenga haratomi zomasido, ha ya'ami. Börö me tenga iraono sa zangalui soguna khö zatuara, no satua andrö zangalui soguna ba ndraono.
47012015	Börö da'ö, ba wa'ohauhau dödö utehegö te'ala fefu hadia ia ba khömi, botogu samösa na'i göi utehegö te'ala ba khömi. Na si manö wa'omasigu ami, hadia atulö na mi'ambösi wangomasi'ö ya'o?
47012016	Ba hiza fao dödömi wa lö irai ubusi dödömi. Ba hew̃a'ae si manö, so niha sanguma'ö wa ya'odo andre niha sonekhe; wa no abölö oya usöndra hare khömi, börö wa'onekhegu andrö.
47012017	Lö wa tola da'ö! Hadia, börö niha nifatengegu khömi andrö wa usöndra hare khömi?
47012018	No ufatenge Dito we'amöi mangondrasi ya'ami, ba no ufatenge awönia dalifusö Niha Keriso andrö. Hadia ihalö harenia Dito khömi? Ya'ia ba ya'o faoma ha sara dödöma wohalöw̃ö, ba faoma matara lahe nawöma!
47012019	Tola manö miw̃a'ö tödömi ba zi lalö irugi da'e, wa sango'awögö ya'aga ndra'aga? Sindruhunia lö'ö, ya'ami ni'omasi'ö! Lowalangi zangila wa fefu zi no maw̃a'ö andrö no molo'ö somasi Keriso. Ba fefu zi no mafalua no ba wanga'azökhi fa'aurimi.
47012020	Mangiwa dödögu alai na ba ginötö wangondrasigu ya'ami dania, tenga somasi ndra'o nisöndragu khömi, ba ya'ami göi tenga somasi ami nisöndrami khögu. Ma no awai so waguaguasa dania, ba ma fa'afökhö dödö ba ma fönu, ba ma fasosota, ba ma famöbögö si lö duhu, ba ma fangöngöngöngösa, ma fayaw̃asa, ba fa'udusa.
47012021	Ata'u ndra'o, ma Ihöndrögö ndra'o Lowalangigu fönami, ba ginötö wangondrasigu ya'ami, ba se'e ndra'o dania börö me ato ba gotaluami zi no mamazökhi horö föna, lö famalalini era'era ba lö tofalali ira ba lö labatobato wamalua amuata fohorö, si ta'unö ba si lö enahöi.
47013001	Fe'amöigu si medölu da'e ba khömi. No musura ba Mbuku Ni'amoni'ö, "Na so hadia ia ni'angadugö, ba lö tola lö so sasi samaduhu'ö darua irugi datölu niha, awena aro dania fefu hadia ia."
47013002	Niha si no mamazökhi hörö föna, ba fefu göi niha bö'ö, no uhönagö ufangelama ira, me möi ndra'o khömi no si mendrua kali. Iada'a, fatua ba zaröu so ndra'o, ufuli ufangelama ami, wa na so ndra'o samuza tö, samösa lö ba gotaluara zi tola aefa ba wanguhuku.
47013003	Mi'ila dania dandra, wa sindruhu Keriso zi hede ba wehedegu andrö. Na Keriso zamalua hadia ia ba khömi, lö Ilau ba wa'ombuyumbuyu, hiza i Iforoma'ö göi kuaso-Nia khömi.
47013004	Duhu, me luo teforöfa Ia, ba lö fa'abölö-Nia, ba iada'a no auri Ia, börö wa'abölö Lowalangi. No sambö fa'abölö göi ndra'aga ba wa ha sambua ba khö Keriso, ba ba watahösa khömi, ba abölö ndra'aga si fao Keriso, börö wa'abölö Lowalangi andrö.
47013005	Mitandraigö misekhegö dödömi ba mifareso, hadia sindruhu sauri ami molo'ö famatimi khö Keriso! Lö tola lö aboto ba dödömi wa Keriso Yesu no so ba khömi! -- fabö'ö na lö faduhu dödömi.
47013006	Ba manötöna ndra'o wa aboto ba dödömi, wa ya'aga andre tenga niha si tebai manaha fanandraigö.
47013007	Ba mangandrö ndra'aga khö Lowalangi, ena'ö Itolo ami ba wa lö mamalua si lö atulö. Tenga sa ba wangoroma'ö, wa ya'aga andre niha sonekhe ba wamalua halöw̃ö, no ena'ö milau hadia zomasi Lowalangi mifalua -- akha hulö zi kala ndra'aga, lö salania!
47013008	Tebai malau zi lö faudu ba zomasi Lowalangi; lö tola lö ma'o'ö zahulö.
47013009	Ebua sa dödöma, na sambö fa'abölö ndra'aga, ba na abölö ami. Mangandrö ndra'aga göi, ena'ö mo'ahonoa ami.
47013010	Da'ö mbörö wa usura zura andre, ba ginötö lö ya'o ba gotaluami. Börö da'ö, na so ndra'o dania, lö moguna abe'e ndra'o khömi wangoguna'ö fa'abölö si no Ibe'e So'aya khögu. No Ibe'e wa'abölö andrö soguna ba wanga'azökhi ya'ami, tenga ba wanudugö.
47013011	Ba baero da'ö, ya'ami ira talifusö, ba mi'omusoi'ö dödömi ba mi'alui wamo'ahonoa. Mitema fefu menemenegu andre. Ya ha sara dödömi ba atulö ami khö nawömi. Lowalangi wa'omasi andrö, ba Lowalangi sangatulö andrö zi faofao khömi.
47013012	Faoma mi'owai nawömi si fao fa'omasi. La'owai ami banua Niha Keriso sato fefu.
47013013	Ya So'aya Yesu Keriso zi lö mamalö mamahowu'ö ya'ami, ba Lowalangi zi lö mamalö mangomasi'ö ya'ami, ba ya Eheha Lowalangi zi lö tebulö fao khömi fefu!
48001001	Ya'ami ira talifusö banua Niha Keriso ba Galatia. Ya'odo, Faulo, ba fefu dalifusö Niha Keriso si fao khögu ba da'e, manötöna ndra'aga khö Lowalangi Amada ba So'aya ya'ita, Yesu Keriso zamahowu'ö ya'ami ba same'e khömi fa'ohahau dödö. Tobali ndra'o sinenge, tenga börö wa no latuyu ndra'o niha, ma nifa'ema niha, no moroi khö Yesu Keriso ba Lowalangi Amada si no mangorifi Yesu moroi ba ngai zi mate.
48001004	Ba wolo'ö somasi Lowalangi Amada, no Itehegö mboto-Nia Keriso tobali sumange nitaba ba horöda, ena'ö I'efa'ö ita ba nösi gulidanö andre, si lö sökhi.
48001005	Nisuno Lowalangi irugi zi lö aetu! Yaduhu.
48001006	Ahölihöli sibai dödögu wamaigi ya'ami ira talifusö! No Ikaoni ami Lowalangi moroi ba wa'ebua dödö Keriso, ba hiza iada'e ba no alio sibai mi'erogö Lowalangi ba mi'otahögö "duria somuso" dödö bö'ö, moroi ba Duria Somuso Dödö si otarai Lowalangi.
48001007	Sindruhunia lö hadöi "duria somuso dödö bö'ö". Ni'ombakha'ö niha andrö si möi khömi, ya'ia "turia somuso dödö" sanandrösa khö Keriso si no lafabalia'ö, irege abu dödömi.
48001008	Ba he na ya'aga, ba ma mala'ika moroi ba zorugo zangombakha khömi "turia somuso dödö" bö'ö andrö, si tenga Turia Somuso Dödö ni'ombakha'öma khömi, ba si göna fangelifi Lowalangi zi manö.
48001009	Si mane si no uw̃a'ö föna, si manö göi ufuli uw̃a'ö iada'e: Na so niha sangombakha khömi "turia somuso dödö bö'ö" si lö faudu ba Duria Somuso Dödö si no mitema andrö moroi khöma, ba ya göna ia fangelifi Lowalangi!
48001010	Hadia, da'ö nitötönagu ena'ö lafaduhu'ö ndra'o niha? Ma'ifu tenga! Ha da'ö nitötönagu, ya'ia ena'ö Ifaduhusi tödö ndra'o Lowalangi. Hadia, bawangai tödö niha ena'ö la'omasi'ö ndra'o ni'aluigu? Na si manö mbuabuagu, ba no tenga enoni Keriso ndra'o.
48001011	Ya'aboto ba dödömi, ya'ami ira talifusö, wa Turia Somuso Dödö andrö ni'ombakha'ögu, ba tenga turia si otarai niha.
48001012	Tenga moroi ba niha utema duria andrö, ba tenga göi nifaha'ö niha ndra'odo. No Yesu Keriso samösa, si otarai zorugo zangombakha Turia Somuso Dödö andrö khögu.
48001013	Noa sa mirongo gamuatagu föna, me solo'ö huku agama niha Yahudi ndra'odo. Aboto ba dödömi hewisa wa'afaitogu ba wolohi banua Lowalangi, ba hewisa wa'abe'egu ba wamakiko.
48001014	Ba wolo'ö huku agama niha Yahudi andrö, no ato utalu'i niwama si faziazia'a khögu. No uforege wolo'ö ngawalö hada ndra tuama.
48001015	Ba hiza, börö wa'omasi Lowalangi no I'obini ndra'o me lö na si tumbu ndra'o, ba Ikaonido enoni-Nia.
48001016	Ifa'ele'ö Nono-Nia andrö khögu Lowalangi, ena'ö uturiaigö Duria Somuso Dödö sanandrösa khö Nono-Nia andrö ba niha baero. Me luo da'ö lö omasido wangandrö menemene ba niha.
48001017	Lö göi si möido ba Yeruzalema khöra si no oföna sinenge moroi khögu. Möido ba danö ndrawa Arabi, i'otarai da'ö mangawulido zui ba Ndramaseko.
48001018	Tölu fakhe me no aefa Ikaoni ndra'o Lowalangi enoni-Nia, awena möi ndra'odo ba Yeruzalema ba wamalukhaisi Fetero. Toröi ndra'o khönia dua migu wa'ara.
48001019	Lö si falukha ndra'o khö ndra sinenge bö'ö, ha Yakobo, talifusö Zo'aya.
48001020	Sindruhu nisuragu andre. Lö molau faya ndra'odo, anehe Lowalangi!
48001021	Aefa da'ö awena möido ba mbanua Ziria misa, ba ba mbanua Gilikia.
48001022	Me inötö da'ö, ba lö la'ilado nasa banua Niha Keriso moroi ba Yudea.
48001023	Ha larongo ba niha sanguma'ö, "Niha solohi ya'ita föna, ba ituriaigö iada'e wamati andrö, nifakikonia föna."
48001024	Ba lasuno Lowalangi börö ndra'o.
48002001	Fele'öfa fakhe furi ö, mangawuli ndra'o ba Yeruzalema, awö Mbaranaba, ba u'ohe göi awögu Dito andrö.
48002002	Möi ndra'o ba Yeruzalema, börö me no Ifa'ele'ö khögu Lowalangi, wa si lö tola lö möi ndra'o. Ba walukhata khö ndra sondrönia'ö si so ba da'ö, ubotokhi khöra Duria Somuso Dödö andrö si no u'ombakha'ö ba niha si tenga niha Yahudi. Lö omasi ndra'o na halöw̃ögu föna, he göi halöw̃ögu iada'e tobali zayazaya gölö.
48002003	Tito andrö awögu, no niha Yunani, lö mu'o'ou ia ba wolo'ö famoto,
48002004	hew̃a'ae so niha zangöhöndrögö sibai da'ö. Niha andrö no samasoli ya'ira ba gorahuada, ba sanguma'ö talifusö ira. Lafasoli ira ba gorahuada, ya'ia ba wamareso fangefa andrö si no tasöndra, börö me ha sambua ita ba khö Keriso Yesu. Omasi ira lafangawuli ita ba lagu föna si mane sawuyu.
48002005	Ba ma'ifu lö alulu dödöma khöra, börö omasiga marorogö Duria Somuso Dödö, ni'amoni'ö ba khömi.
48002006	Hew̃a'ae si manö, lö hadöi ngawalö zi bohou ni'andrö khögu moroi khö ndra si so töi na dali wa'aniha -- me molo'ö ya'o, lö hadöi amaehuta zi so töi faoma si lö töi, börö me lö Ifaigi mbawa niha Lowalangi.
48002007	Ba zi tambai da'ö, niha si so töi andrö lafaduhu'ö wa no Ifohalöw̃ö ndra'o Lowalangi ba wangombakha Turia Somuso Dödö ba niha baero, si mane si no Ifohalöw̃ö Fetero ba wangombakha Turia Somuso Dödö andrö ba niha Yahudi.
48002008	Lowalangi zi no mame'e fa'abölö khö Wetero ba halöw̃ö tobali sinenge andrö ba niha Yahudi, da'ö göi zame'e khögu fa'abölö ba halöw̃ö tobali sinenge ba niha baero.
48002009	Yakobo, Fetero ba Yohane, si no amaedola zondrönia'ö mbanua Niha Keriso, aboto ba dödöra wa Lowalangi zi no mame'e khögu halöw̃ö da'e. Ba fara'u tanga ira khö Mbaranaba ba ba khögu, tandra wa'atalifusöta. Ya'ira ba ya'aga faoma fatehe dödöma, wa ya'aga zohalöw̃ö ba gotalua soi niha baero, ba ya'ira ba gotalua niha Yahudi.
48002010	So zabölö la'andrö khöma, ya'ia ena'ö böi olifu ndra'aga zi numana. Ba omuso sibai dödögu, me somasido sibai wamalua halöw̃ö da'ö.
48002011	Me möi ba Gandriokhia Wetero, ba no utegu ia, börö me lö atulö wolaunia.
48002012	Ba mböröta, orudu manga ia ba dalifusö si no niha baero. Ba me no so niha andrö nifatenge Yakobo, ba iheta ia ba dalifusö niha baero andrö; lö sa'ae omasi ia orudu manga khöra, börö me ata'u ia niha sanguma'ö, wa niha baero lö tola lö laboto.
48002013	Ba talifusö niha Yahudi tanö bö'ö, fao göi mamini tödö si mane Fetero, irege adöni göi Mbaranaba ba wamini tödö si mane ya'ira.
48002014	Ba me u'ila wa lö sökhi wolaura, lö faudu ba Duria Somuso Dödö andrö, ba muhededo khö Wetero föna niha si so ba da'ö fefu, "Na ya'ugö niha Yahudi no ö'o'ö lala wa'auri si mane niha si tenga niha Yahudi, ba hana wa öfaso niha bö'ö ba wolo'ö si mane niha Yahudi?"
48002015	Duhu molo'ö ba wa'atumbu, no niha Yahudi ndra'aga, ba tenga göi, "niha si tenga niha Yahudi si so horö".
48002016	Hew̃a'ae si manö, ba aboto ba dödöma wa atulö niha khö Lowalangi, tenga börö ba wolo'ö huku agama (oroisa), ha ba wamati khö Yesu Keriso. Mamati ndra'aga khö Yesu Keriso, ena'ö atulö ndra'aga khö Lowalangi, börö me famatima andrö, tenga börö wa ma'o'ö huku agama. Samösa lö satulö niha khö Lowalangi, börö wolo'ö huku agama.
48002017	Ba wa ha sambua khö Keriso, mohalöw̃ö ndra'aga, ena'ö atulö ndra'aga khö Lowalangi. Ba na no aefa mafalua zi manö, ba oroma nasa ndra'aga wa "niha si so horö" göi si mane niha baero, hadia Keriso mbörö wa niha si so horö ndra'aga me si manö? Tenga si manö!
48002018	Na ufuli sa ufazökhi huku agama si no ududugö, ba tobali solalö ndra'o, no ufalua zi lö atulö.
48002019	Ba no mate ndra'o, ba huku agama andrö -- ena'ö khö Lowalangi auri ndra'o. No muforöfa ndra'o awö Keriso.
48002020	Ba sauri iada'e tenga sa'ae ya'o, no Keriso zauri ba khögu. Ba fa'aurigu iada'e, ba fa'auri ba wamati khö Nono Lowalangi, si no mangomasi'ö ya'o, ba si no mame'e Ya'ia salahigu.
48002021	Lö u'aohasi wa'ebua dödö Lowalangi andrö. Na börö wolo'ö huku agama, wa tola atulö niha khö Lowalangi, ba no tobali zayazaya gölö wa no mate Keriso!
48003001	He ya'ami talifusö banua Galatia! Si lö tödötödö ami! Lö ta'ila haniha zi no mamaelungu ya'ami? No ubotokhi sibai ba dödömi geluaha wa'amate Keriso andrö ba röfa!
48003002	Mi'ombakha'ö we khögu: Hadia moroi ba wolo'ö oroisa wa no mitema mege Geheha Lowalangi, ba ma börö wa no mirongo Duria Somuso Dödö andrö si otarai Lowalangi ba mamati khö Keriso?
48003003	Hana ami wa lö tödötödö! No ba Geheha Lowalangi mibörötaigö wa'aurimi si bohou andrö, ba hana iada'e wa mi'alui wamo'ahonoa moroi ba wa'abölömi samösa?
48003004	Hadia zayazaya gölö fefu zi no mitörö andrö? Lö wa tola zayazaya gölö!
48003005	Ibe'e Geheha-Nia khömi Lowalangi, ba wanga'asogö fa'abölö sahölihöli dödö ba khömi. Hadia, Ifalua Lowalangi da'ö, börö wolo'ömi huku agama, ba ma börö wa no mirongo Duria Somuso Dödö andrö ba wamati khö Keriso?
48003006	No si mane nisura bakha ba Mbuku Ni'amoni'ö sanandrösa khö Gaberahamo, "Mamati Gaberahamo khö Lowalangi, ba börö wamatinia andrö, Itema ia Lowalangi si mane niha samalua somasi Lowalangi."
48003007	Ba ya'aboto sa'ae ba dödömi, wa niha sindruhu ma'uwu Gaberahamo, ya'ia niha samati khö Lowalangi.
48003008	No oföna i'ila Buku Ni'amoni'ö, wa Lowalangi zamali'ö niha si tenga niha Yahudi atulö khö Lowalangi na mamati ira khö-Nia. No oföna mu'ombakha'ö khö Gaberahamo Duria Somuso Dödö andrö ba wawu'usa li da'e, "Moroi ba khöu, Ifahowu'ö dania Lowalangi fefu soi niha ba gulidanö."
48003009	Mamati Gaberahamo, ba tefahowu'ö ia. Si manö göi niha samati fefu, tefahowu'ö ira awö Gaberahamo.
48003010	Niha solo'ö huku agama, no so barö wangelifi. Noa sa so ba Mbuku Ni'amoni'ö, "Dozi niha si lö molo'ö fefu Huku Agama si no so bakha ba zura, niha da'ö ni'elifi Lowalangi!"
48003011	Samösa lö göi niha satulö khö Lowalangi, börö wolo'ö huku agama. Da'ö no mu'oroma'ö bakha ba Mbuku Ni'amoni'ö, "Ha niha si faduhu tödö khö Lowalangi, irege sökhi mangawuli gamakhaitania khö Lowalangi, da'ö zauri!"
48003012	Ba tenga moroi ba wamati modanedane huku agama andrö. Bakha ba Mbuku Ni'amoni'ö no musura, wa haniha zolo'ö huku agama, da'ö zauri ba huku agama andrö.
48003013	No I'efa'ö ita Keriso moroi ba wangelifi huku agama andrö. Ifalua da'ö ba wanehegö Ya'ia ni'elifi salahida. Börö no musura ba Mbuku Ni'amoni'ö, "Ni'elifi dozi niha si mate nitaw̃i ba döla geu."
48003014	Ifalua zi manö, ena'ö howuhowu si no Ifabu'u Lowalangi khö Gaberahamo, tebe'e göi ba niha baero. Ba zi manö, ya'ita göi samati khö Lowalangi, tatema Geheha andrö si no Ifabu'u Lowalangi.
48003015	He ya'ami ira talifusö! Da ube'e dumaduma moroi ba lala wa'auri sero ma'ökhö. Na lalau fawu'u li niha, ba fawu'usa li da'ö no mu'aro'ö, ba samösa göi lö niha si tola mowu'ai fawu'usa li andrö, ba ma sonönö hadia ia göi khönia.
48003016	Fawu'usa li Lowalangi, ba no Iw̃a'ö khö Gaberahamo ba ba ma'uwunia. Lö musura ba Mbuku Ni'amoni'ö "ba khö ndra ma'uwu Gaberahamo", eluahania niha sato. Nisura ba da'ö ya'ia "ba khö ma'uwumö", eluahania ha samösa niha, ya'ia Keriso andrö.
48003017	Sedöna uw̃a'ö, ya'ia da'e: No fawu'u li Lowalangi, ba no oföna mu'a'aro'ö. Huku agama nibe'e ba zi öfa ngaotu a tölu ngafulu fakhe aefa da'ö, tebai iwu'ai zi no mu'a'aro'ö andrö awö wa itayaigö wawu'usa li Lowalangi andrö.
48003018	Na buala Lowalangi andrö modanedane ba huku agama, ba tenga buala amabu'ula li da'ö. Ba hiza, börö me no Lowalangi zi no fawu'u li khö Gaberahamo, andrö wa I'amualagö Lowalangi da'ö khönia.
48003019	Na si manö, hadia guna wa tebe'e huku agama andrö? Fanema li ya'ia da'ö, wa tenönö wame'e huku andrö ba wangoroma'ö olalöw̃a niha gulidanö. Fa'amoguna huku agama andrö ba ha irugi we'aso ma'uwu Gaberahamo andrö, si no mutötöi ba gamabu'ula li Lowalangi khö Gaberahamo. Mala'ika zama'ema huku agama andrö, nifa'ema zi samösa niha.
48003020	Na si manö, lö tola lö dombua fetaro zi so, awena moguna samösa zama'ema. Ba hiza, lö moguna khö Lowalangi zama'ema, börö me Ya'ia samösa zangohalöw̃ögöigö.
48003021	Hadia, da'ö geluahania wa si fa'udu huku agama faoma amabu'ula li Lowalangi andrö? Tenga si manö! Na tebe'e huku agama ena'ö falukha niha wa'auri, ba no satulö niha khö Lowalangi, börö huku agama andrö.
48003022	Ba hiza, si mane niw̃a'ö ba Mbuku Ni'amoni'ö, no tefa'u'u manö fefu niha barö mbawa horö. Da'ö mbörö wa amabu'ula li andrö sodanedane ba wamati khö Yesu Keriso, tebe'e ba niha samati khö-Nia.
48003023	Fatua lö irugi inötö ba wa'afaduhu dödö khö Yesu Keriso, no itarogö manö ita huku agama; hulö nikuru ita irege te'oroma'ö wamati andrö.
48003024	Andrö börö da'ö, tobali samamaha ya'ita huku agama andrö irugi we'aso Keriso, ena'ö moroi ba wamati khö Keriso atulö ita khö Lowalangi.
48003025	Iada'e me no inötönia mamati niha khö Keriso, ba tenga sa'ae samamaha huku agama andrö.
48003026	Börö me mamati ami khö Yesu Keriso, ba no sambua ami ba khö-Nia; börö da'ö tobali ami ono Lowalangi.
48003027	Ba no mubayagö idanö ami ba döi Keriso, börö da'ö no mitema mbuabua Keriso ba wa'aurimi.
48003028	Ba lö sa'ae amaehuta ba gotaluara niha Yahudi faoma si tenga niha Yahudi, sawuyu ba si tenga sawuyu, ira matua ba ira alawe. Ya'ami fefu ha sambua ba khö Keriso Yesu.
48003029	Na khö Keriso ami ba no ma'uwu Gaberahamo ami. Börö da'ö ya'ami zanema hadia ia gondröita si no Ifabu'u Lowalangi.
48004001	Ba moguna uhöndrögö wangombakha wa na ba wa'a'iraono nasa so zanema ondröita, so niha samaigimaigi ba sondrorogö ya'ia gasagasa wa irugi döfi nihonogöi namania. Lafalua khönia zi mane nifalua ba zawuyu, hew̃a'ae ya'ia zindruhunia zokhö harato andrö fefu.
48004003	Si manö göi ita: Götö wa iraono ita, no i'osawuyu ita fa'abölö geheha gulidanö andrö.
48004004	Me no irugi inötönia andrö, Ifatenge Nononia Lowalangi ba gulidanö. Ono-Nia andrö no ni'adonogö ndra alawe ba no si so barö mbawa huku agama.
48004005	Börö da'ö ihöli niha si so barö mbawa huku agama; ba ena'ö tobali ono ita khö Lowalangi.
48004006	Ba me no ono ami khö Lowalangi, ba no Ifatenge Lowalangi Geheha Nono-Nia andrö bakha ba dödöda, ya'ia Geheha si'ao andrö, "Ama, he Amagu."
48004007	Tobali, tenga sa'ae sawuyu ami, no ono. Ba me ono ami khö Lowalangi, Ibe'e khömi Lowalangi ngawalö zi no Ifa'anö ba ndraono-Nia.
48004008	Me föna ba lö saboto ba dödömi Lowalangi, da'ö mbörö wa no tobali ami sawuyu wa'abölö lowalangi bö'ö, ba sindruhunia tenga Lowalangi.
48004009	Iada'e, ba no aboto ba dödömi Lowalangi. Ba hana wa mifuli ami nasa ba geheha wa'a'ulidanö andre, si lö fa'abölö ba si numana? Hana wa omasi ami nasa ni'osawuyu geheha gulidanö andrö?
48004010	Oi so ngaluo ni'owasainimi, si manö göi mbaw̃a awö ndröfi.
48004011	Aombö dödögu, alai na tobali zayazaya gölö wa'erege dödögu wohalöw̃ö ba khömi!
48004012	He ya'ami ira talifusö! U'andrö sibai khömi, ena'ö mi'o'ö zi mane ya'o, me no si mane ya'ami göi ndra'odo. Lö nilaumi khögu hadia ia ngawalö zi lö sökhi.
48004013	Lö solifu nasa ami hadia ia mbörö wa uturiagö Duria Somuso Dödö andrö khömi, ba mböröta, ya'ia me no gönado fökhö.
48004014	Me luo da'ö lö sanuzu dödömi ndra'o, hew̃a'ae fökhö ba mbotogu andrö no tobali fanandraigö sebua khömi. No mitema ndra'o si mane wanema'ö mala'ika Lowalangi, ba ma si mane wanema'ömi Yesu Keriso.
48004015	Odöw̃adöw̃a sibai dödömi me luo da'ö. Iada'e, heza so wa'odöw̃adöw̃a dödömi andrö? Aboto ba dödögu wa meluo da'ö mitehegö manö mikoe hörömi ba mibe'e khögu, na tola mena mifalua da'ö.
48004016	Hadia, no mibali'ö udu ndra'o khömi, börö me no uw̃a'ö khömi zi duhu?
48004017	Ya'aboto ba dödömi wa no terou sibai dödö niha bö'ö andrö ba wangalui ya'ami, ba hiza no si lö sökhi gohitö dödöra. Edöna ira lafabali ami khögu, ena'ö terou sibai dödömi ba wolo'ö khöra.
48004018	Sökhi sa na si terou tödö ba wangalui ngawalö zi sökhi, na lö mamalömalö, ba tenga ha na so ndra'odo khömi.
48004019	He ya'ami iraonogu ni'omasi'ögu! Iada'e, no so ndra'o ba wangabu dödö ba wo'angeragö ya'ami. Fa'afökhö zi falukha ya'odo andrö, si mane fa'afökhö ba ndra alawe na luo tumbu nononia. Ba si lö aetu wanaögögu fa'afökhö, na lö mofa'auri mbuabua Keriso ba dödömi.
48004020	Humulu sibai dödögu, ena'ö na sodo khömi iada'e, fa tola fahuhuo ndra'odo khömi faoma ngawua wehede bö'ö si sökhi ba soadu, me lö u'ila sa'ae hadia nilaugu khömi.
48004021	Ya'ami ira talifusö somasi nifatörö huku agama (oroisa), mifondrondrongo hadia niw̃a'ögu! U'ombakha'ö khömi hadia zindruhunia zi no musura ba zura Huku Moze.
48004022	Ba da'ö no musura wa dombua nono Gaberahamo: Ina nono zi sambua ya'ia zawuyu andrö, ba ina nono tanö bö'ö ya'ia zi tenga sawuyu.
48004023	Ono moroi ba ndra alawe si tobali sawuyu, no si tumbu börö wa'omasi niha. Ba ono, moroi ba ndra alawe si tenga sawuyu, tumbu me no amabu'ula li Lowalangi.
48004024	Tola ni'oguna'ö da'e tobali amaedola. Darua ndra alawe si no amaedola dua ngawalö wawu'usa li: si sambalö, moroi ba Hili Zina'i -- ya'ia Hagara; iraono ni'adonogönia tobali sawuyu.
48004025	Tobali, Hagara no amaedola Hili Zina'i andrö, ba danö Arabi. No famaedo mbanua Yeruzalema awö nösinia fefu iada'e ia, no tobali sawuyu.
48004026	Ba Yeruzalema si so ba zorugo, ya'ia Yeruzalema si tenga sawuyu, ba ya'ia ninada, ya'ita fefu.
48004027	Noa sa musura ba Mbuku Ni'amoni'ö, "Omusoi'ö dödöu ya'ugö ira alawe si lö ono, si lö irai wadono! Owuawua'ö dödöu ba lau a'iki, he ya'ugö si lö irai afökhö wodono! Me ira alawe si no iröi fo'omonia isöndra dania oya ndraono moroi ba ndra alawe si so ira matua."
48004028	He ya'ami ira talifusö! No ono Lowalangi ami, ni'adonogö börö gamabu'ula li Lowalangi; hulö si mane Giza'aki ami.
48004029	Me luo da'ö ono si tumbu molo'ö fa'omasi niha, ifa'ala nono si tumbu börö wa'omasi Geheha Lowalangi, si manö göi iada'a.
48004030	Ba hadia zi no musura bakha ba Mbuku Ni'amoni'ö? Ba da'ö no musura si mane: "Tibo'ö ndra alawe sawuyu andrö awö nononia, börö me ono zawuyu andrö tenga sanema ondröita, si mane nono ndra alawe si tenga sawuyu andrö."
48004031	Andrö ya'ami ira talifusö. Ya'ita andre tenga ono zawuyu, no ono zi tenga sawuyu, ma ono wangali mbörö sisi. Pernyeragaman : Ning 29 Januari 2004
48005001	Tenga sawuyu ita iada'e, börö me no I'efa'ö ita Keriso! Andrö böi mitehe ni'osawuyu ami, mi'a'aro'ö ami ba wangefa andrö si no mi'okhögö.
48005002	Mitöngöni, na mifaboto'ö ami, ba lö eluahania Keriso ba khömi. Ya'odo samösa, Faulo, zanguma'ö da'e.
48005003	Samuza tö ufangelama niha somasi niboto, wa ya'ia andrö lö tola lö i'o'ö huku agama ma'afefu!
48005004	Na ba wolo'ö huku agama mi'alui wa'atulö khö Lowalangi, ba no mifabali ami khö Keriso. Börö zi manö, tenga barö wa'ahakhö dödö Lowalangi so ami.
48005005	Na ya'aga, ba madönadöna wa börö wa'awösa Geheha Lowalangi ba famati khö Keriso, wa tola atulö ndra'aga khö Lowalangi.
48005006	Börö, na khö Keriso Yesu so ita, ba tenga sa'ae amatunöw̃a sanandrösa ba wamoto ba fa lö muboto. Ha famati khö Yesu Keriso zabölö moguna, ba oroma da'ö ba wa'omasida niha bö'ö.
48005007	No si sökhi wolo'ömi föna! Iada'e, hana wa lö mi'o'ö zomasi Lowalangi? Haniha zi no mondrönisi ya'ami?
48005008	Samalua da'ö tenga Lowalangi si no mogaoni ya'ami!
48005009	"Ha ma'ifu danömö roti (ragi) ba ahori i'aisöni gomböila roti ma'afefu," law̃a'ö niha.
48005010	Hew̃a'ae si manö ba faduhu dödögu nasa khömi wa lö tödömi bö'ö baero zi mane tödögu andre, börö me no ha sambua ita khö Keriso. Ba faduhu dödögu göi gofu haniha zamakuyu era'erami, lö tola lö Ihuku ia Lowalangi dania.
48005011	Ba ya'odo andre, ya'ami ira talifusö, hana wa lö mamalö la'uduni ndra'o na u'ombakha'ö wa moguna wamoto andrö? Na duhu u'ombakha'ö zi manö, ba fanuriaigögu röfa Keriso lö tobali amatunöw̃a.
48005012	Abölö sökhi niha samawukaisi tödömi andrö laheta ira ndrotondroto Niha Keriso!
48005013	No tekaoni ami, ena'ö tobali ami niha si tenga sawuyu. Ba böi mi'oguna'ö wangefa andrö ba wolulu botomi nifatörö wa'omasi wangisö. Ba zi tambai da'ö, ya faoma mitolo nawömi si fao fa'omasi.
48005014	Me huku agama ma'afefu no te'osambua'ö ba zi sambua li andre, "Omasi'ö nawöu si mane fa'omasiu ndra'ugö."
48005015	Ba na faoma fasawi ami khö nawömi, ba mitöngöni, wa si faoma tekiko ami dania.
48005016	Si so ba dödögu si mane: Mitehegö nifatörö Geheha Lowalangi ami, ba böi mi'o'ö wa'omasimi wangisö andrö.
48005017	Me fa'udu wangisö andrö ba wa'edöna Geheha Lowalangi, ba si manö göi wa'edöna Geheha Lowalangi andrö fa'udu ba wa'edöna niha. Faoma sa fa'udu zi dombua andrö, irege tebai milau hadia zomasi ami andrö.
48005018	Ba na Eheha Lowalangi zondrönia'ö ya'ami, ba tenga barö mbawa huku agama so ami.
48005019	Ba oroma ba ngawalö nifalua wa'edöna niha andrö, ya'ia wohorö, fa'ara'ira'iö, fohokha,
48005020	famosumange adu ba fakelemusa; fatiusa, fasosota, fa'olohu, alio mofönu, fa'udusa, ba faya'osa; lö fa ha sara dödö ba mangoningonia,
48005021	fa'afökhö dödö, femabumabu, femangamanga, ba hadia na ngawalö danö bö'ö. Ba zanandrösa ba da'ö fefu, ba ufangelama ami iada'e si mane famangelamagu ami föna göi, wa niha solau si manö, lö tola tobali banua Lowalangi.
48005022	Ba zi tambai da'ö, na Eheha Lowalangi zamatörö, ba buania ya'ia wa'omasi, ba fa'omuso dödö, ba fa'ohauhau, ba fa'ebolo dödö, ba fa'asökhi dödö, ba fa'ebua dödö, ba fa lö faröi,
48005023	ba so wangidengide'ö ba famoni. Lö hadöi huku agama sanenaw̃a si manö.
48005024	Niha si no tobali tana khö Keriso, ba no ibunu mbuambua nösi andrö awö ngawalö wangisö.
48005025	No Ibe'e khöda wa'auri si bohou Eheha Lowalangi; börö da'ö Ya'ia zi lö tola lö mamatörö fa'aurida.
48005026	Böi fayaw̃a ita, böi ta'arö'arö nawöda, ba böi afökhö dödöda khö nawöda.
48006001	He ya'ami, ira talifusö! Na tesöndra so niha samalua horö, ba ena'ö ya'ami si so Eheha Lowalangi, mifuli mi'ohe ba lala si sökhi zi manö. Mifalua da'ö si fao fa'ohauhau, ba mifaigi fa böi tetandraigö ami.
48006002	Ya faoma mi'onoro noro dödö nawömi, ena'ö ba zi manö no mi'o'ö goroisa Keriso.
48006003	Na so samösa zanguma'ö tödönia sebua ia, hew̃a'ae lö'ö, niha da'ö no ilimo ia samösa.
48006004	Ya mufareso dozi zamösana hadia sökhi mbuambuania, ma lö'ö. Na si sökhi atö, ba ya mu'omusoi'ö dödönia zamösana ba ngawalö zi sökhi si no ifalua. Lö moguna ifaedofaedogö ia ba ngawalö zi no lalau niha bö'ö.
48006005	Börö me ilu'ilu'i noronia zamösana.
48006006	Niha si no manema famaha'ö Keriso, ya mululu khö zamaha'ö ya'ia ngawalö zi sökhi si so khönia fefu.
48006007	Böi elungu ami. Lö ibe'e ni'o'aya Ia Lowalangi! Hadia nitaru niha sa, da'ö göi nibasinia dania.
48006008	Na itaru molo'ö amuata niha, ba moroi ba gamuata niha ibasi dania wa'amate. Ba na itaru molo'ö Eheha Lowalangi, ba moroi ba Geheha ibasi dania wa'auri si lö aetu.
48006009	Börö da'ö, böi atage ita wolau si sökhi andrö; na lö atage ita wolau ngawalö zi sökhi andrö, samuza inötö dania ba tabasi mbuania.
48006010	Börö da'ö, da talau sa'ae zi sökhi ba niha fefu, fatua so ginötö khöda, si oföna sibai ba dalifusöda si ha sara lala wamati khö Yesu.
48006011	Ba mihaogö wanöngöni faosatö da'e, nisuragu samösa ba da'e.
48006012	Niha somasi mangofönai'ö dali zoroma ba hörö, da'ö zango'ou ya'ami ba wolo'ö famoto andrö. Ba lalau da'ö, ena'ö lö la'uduni ira ya'ira niha Yahudi börö röfa khö Keriso andrö.
48006013	Niha si no mamalua famoto manö na'i ba lö lago'ö huku agama. Ba omasi sa ira na mifaboto'ö ami, ena'ö lasuno ira me mi'o'ö wamoto andrö.
48006014	Ba ya'o lö manö ufa'amöi ba dödögu wanuno ya'o, baero Zo'aya ya'ita Yesu Keriso, si no mate ba röfa. Börö me no mate Ia ba röfa, wa lö eluahania khögu nösi gulidanö andre. Ba sanandrösa ba nösi gulidanö andre, hulö zi no mate ndra'o.
48006015	Muboto ba ma lö muboto, lö moguna. Ha niha si bohou zoguna.
48006016	Ba niha sanörö lala si mane, ba si manö göi ba mbanua Lowalangi fefu, manötöna ndra'o khö Lowalangi wa Ibe'e wa'ohahau dödö ba fa'ahakhö dödö-Nia.
48006017	U'andrö khömi, böi ya mubusi sa'ae dödögu niha, haniha ia. Börö me ba nösigu andre so dandratandra wa solo'ö Yesu ndra'o.
48006018	Ya mufahowu'ö ami fefu So'aya ya'ita Yesu Keriso. Yaduhu.
49001001	Banua Niha Keriso ba Nefeso, si lö faröi ba khö Yesu Keriso!
49001002	Ya'o, Faulo, sinenge Yesu Keriso, börö nilau dödö Lowalangi, utötöna wa Lowalangi Amada ba So'aya ya'ita Yesu Keriso zangomasi'ö ya'ami ba same'e fa'ohahau dödö khömi.
49001003	Nisuno Lowalangi, Ama Zo'aya ya'ita Yesu Keriso! No I'amualagö khöda ngawalö howuhowu Geheha soroi zorugo, börö me ha sambua ita khö Keriso.
49001004	No Ituyu ita Lowalangi ba khö Keriso, föna wanga'asogö ulidanö andre, ena'ö tobali ita tana khö Lowalangi, sohauhau ba si lö sinegu föna-Nia. Börö wa'omasi Lowalangi,
49001005	no Ihönogöi ita, ena'ö tobali ita ono khö-Nia, ba khö Yesu Keriso. No da'ö zomasi Ia Ifalua.
49001006	Nisuno Lowalangi solakhömi andrö me I'omasi'ö sibai ita ba khö Nono-Nia.
49001007	Börö wa'amate Keriso, no I'efa'ö ita Lowalangi; eluahania no I'efa'ö horöda fefu Lowalangi.
49001008	I'falua khöda da'ö, börö me no I'omasi'ö ita, ba fa'omasi da'ö Ihöna khöda safönu fa'atuatua ba fa'aboto ba dödö.
49001009	Ba zomasi dödö-Nia samösa, no I'ombakha'ö khöda Lowalangi nilau dödö-Nia andrö si tobini; ohitö dödö si tobini andrö si no Ihonogöi i'otarai mböröta, I'asiwalisi dania fefu ba khö Keriso.
49001010	Ohitö dödö-Nia andrö ya'ia ba wamarahugö fefu hadia ia, he si so ba zorugo ba he si so ba gulidanö, ha sambua ba khö Keriso si no högö ba khöra. Na no irugi inötönia dania ba I'asiwalisi Lowalangi gohitö dödö-Nia andrö.
49001011	I'ohalöw̃ögöigö hadia ia fefu Lowalangi dali zomasi Ia ba angetula-Nia samösa. No Ituyu ita i'otarai mböröta, börö wa'omasi-Nia ita ba khö Keriso, tobali banua-Nia;
49001012	börö da'ö, ena'ö ya'ita si oföna manötöna khö Keriso, tasuno Lowalangi andrö solakhömi!
49001013	Ya'ami göi ba no tobali banua Lowalangi ami, me mirongo goroisa Lowalangi andrö, ya'ia Duria Somuso Dödö andrö same'e fangorifi khömi. No faduhu dödömi khö Yesu Keriso, andrö wa Ibe'e dandra wa tana khö-Nia ami Lowalangi, ya'ia Geheha-Nia si no ara Ifabu'u.
49001014	Eheha andrö we'ewe'e dödöda, wa tatema hadia zi no Ifabu'u Lowalangi khö dana khö-Nia andrö. Ba Eheha göi andrö zamofanötöna ya'ita, wa no tobali ita tana khö Lowalangi, nifo'ahonoa-Nia fangefa'ö dania. Nisuno Lowalangi börö lakhömi-Nia andrö!
49001015	Börö da'ö, i'otarai me no urongo wa mamati ami khö Zo'aya Yesu, ba fa'omasimi mbanua Lowalangi fefu,
49001016	ba lö ubatobato wangandrö saohagölö khö Lowalangi ba khömi andrö. Ero na mangandrö ndra'o ba itörö tödögu ami.
49001017	U'andrö ena'ö Lowalangi Ama Solakhömi, ba So'aya ya'ita Yesu Keriso, zame'e Eheha-Nia khömi. Eheha andrö dania zangatuatua'ö ya'ami ba sangoroma'ö dania Lowalangi khömi, irege aboto ba dödömi Ia.
49001018	U'andrö ena'ö Ibokai wangerangerami Lowalangi, muhaga; ena'ö aboto ba dödömi hadia nidönadönami khö Lowalangi, si no mogaoni ya'ami. Ba ena'ö mi'ila göi ha wa'afahöna howuhowu si sökhi andrö, si no Ifabu'u Lowalangi ba mbanua-Nia;
49001019	ba ha wa'ahölihöli dödöda wohalöw̃ö Lowalangi si fao fa'abölö-Nia ba khöda, ya'ita samati. Fa'abölö da'ö si mane fa'abölö
49001020	ni'oguna'ö-Nia me Isusugi Keriso moroi ba ngai zi mate, ba me Ibe'e khö Keriso andrö dadaoma fondrege zalaw̃a si fagölögölö khö Lowalangi ba zorugo.
49001021	Fetaro Keriso andrö no alaw̃a moroi ba wetaro zamatörö fefu, yaw̃a zalaw̃a andrö, yaw̃a zabölö fefu, yaw̃a duha, ba yaw̃a zi so töi fefu; he sauri ba ginötö da'e ba he sauri ba ginötö si so föna.
49001022	No Ifa'u'u fefu hadia ia barö wa'abölö Keriso, ba no Ibe'e Keriso khö ndra banua Niha Keriso, ena'ö tobali högö ba ngawalö hadia ia fefu.
49001023	Banua Niha Keriso andrö ya'ia mboto Keriso, nifo'ahonoa-Nia börö me ya'ia samösa zamo'ahonoa hadia ia fefu.
49002001	No si mate ami föna, börö wanawönawö oroisa Lowalangi, ba no si so horö ami.
49002002	Me luo da'ö no mi'o'ö huku si to'ölö ba gulidanö andrö; eluahania no mi'o'ö wamatörö zokhö fa'abölö ba dalu mbanua, ya'ia geheha si so iada'e sondrönindrönisi tödö niha si lö omasi molo'ö khö Lowalangi.
49002003	Me föna, ya'ita fefu no si mane ya'ira göi; no solo'ö fangisö nösida ita ba wamalua somasi nösi awö gera'erada si lö sökhi. Me luo da'ö göi no niha si göna fönu Lowalangi ita, si mane niha bö'ö.
49002004	Ba no fondrege wa'ebua wa'asökhi dödö Lowalangi! I'omasi'ö sibai ita,
49002005	irege me luo no mate ita börö golalöw̃ada, ba no I'orifi ita awö Keriso. Tobali, ha börö wa'ahakhö dödö Lowalangi, wa no auri ami.
49002006	Börö me ha sambua ita ba khö Keriso Yesu, no I'orifi ita Lowalangi awö-Nia, ena'ö samatörö göi ita awö-Nia ba zorugo.
49002007	Ifalua da'ö Lowalangi, ena'ö ba ginötö si so föna, oroma ba niha ha wa'ebua wa'ahakhö dödö Lowalangi andrö nibe'e-Nia khöda ba khö Yesu Keriso.
49002008	Fa'ahakhö dödö Lowalangi, wa no auri ami, börö wamati khö Yesu Keriso. Ba tenga moroi khömi da'ö, no buala Lowalangi. Tenga moroi ba mbuabua fa böi isuno ia niha.
49002010	Nifazökhi Lowalangi sa ita, nifazökhi ba khö Yesu Keriso, ba wamalua buabua si sökhi si no Ihonogöi Lowalangi khöda.
49002011	Ira talifusö si tenga niha Yahudi! Mitörö tödömi ami ba ginötö föna: Ya'ami no "niha si lö muboto", dali niha Yahudi, sanguma'ö si no muboto ira (eluahania, si no so tandra nifazökhi niha ba nösira).
49002012	Me luo da'ö lö si sambua ami Keriso, no niha bö'ö ami si lö farahu ba mbanua Lowalangi andrö si no mutuyu. Lö si te'u'u ami ba gamabu'ula li andrö, nilau Lowalangi ba mbanua-Nia. No si lö tötönafö ami ba gulidanö andre ba si lö Lowalangi.
49002013	Ba iada'e, me no ha sambua ami Keriso, ya'ami si no aröu föna, no tobali ahatö börö wa'amate Keriso andrö.
49002014	Keriso samösa wangatulöda. No I'orudugö niha Yahudi awö zi tenga niha Yahudi tobali ha sambua soi. Fa'udusa si no amaedola goto'oto öli samabali ya'ira, no Idudugö Keriso ba wa'amate-Nia.
49002015	Huku agama Yahudi awö gamakhoita andrö no Iheta Keriso, ena'ö si dombua soi andrö tobali ha sambua soi niha si bohou, tobali sambua ba khö Keriso. Da'ö lala Keriso ba wanga'asogö fangatulö.
49002016	No i'osambua'ö Keriso zi dua ngasi niha andrö ba wa'amate-Nia ba röfa, ba I'atulö'ö ira khö Lowalangi, irege taya ngawalö wa'udusa andrö.
49002017	Da'ö mbörö wa so Keriso ba wangombakha Turia Somuso Dödö fangatulö andrö ba khömi, he ba khömi si tenga niha Yahudi si no aröu khö Lowalangi föna, ba he göi ba niha Yahudi si no ahatö khö Lowalangi.
49002018	Ba khö Keriso, ya'ita fefu -- he niha Yahudi ba he niha si tenga niha Yahudi -- tola tefahatö ba khö Nama börö Geheha Lowalangi andrö.
49002019	Börö da'ö, tenga sa'ae niha bö'ö ami, ma si fatewu. No fagölögölö ono Mbanua Lowalangi ami fefu iada'e. No ndrotondroto zoroiyomo Lowalangi ami.
49002020	Ni'otomosi ba dete danedane si no latou'ö ira sinenge ba ira sama'ele'ö ami, ba zi no tobali danedane ba watalinga Keriso Yesu.
49002021	Ya'ia zama'anö ma'asambua domosa andrö tobali omo (osali) Lowalangi ni'amoni'ö ba khö Zo'aya.
49002022	Börö me ha sambua ami ba khö Keriso, ba te'otomosi ami göi awö niha bö'ö, tobali sambua omo khö Lowalangi, ba da'ö toröi Lowalangi awö Geheha-Nia.
49003001	Andrö börö da'ö, ya'odo, Faulo, niha nikuru börö Keriso, soguna khömi ya'ami niha si tenga niha Yahudi.
49003002	Tatu no mirongo wa Lowalangi ba wa'ebua dödö-Nia andrö, zame'e khögu halöw̃ö soguna khömi.
49003003	No Ifa'ele'ö ba I'ombakha'ö khögu nikhoi dödö-Nia andrö si tobini. (Sanandrösa ba da'e no musura moroi yaw̃a ba wa'adogodogo,
49003004	ba na mibaso, ba tola aboto ba dödömi zi tobini andrö khö Keriso, si mane fangi'ilagu.)
49003005	Ba götö föna lö irai la'ombakha'ö ba niha zi tobini andrö, ba iada'e Eheha Lowalangi zi no mangoroma'ö khö ndra sinenge ba ira sama'ele'ö khö-Nia.
49003006	Da'e zi tobini andrö: Ba Duria Somuso Dödö andrö fao niha si tenga niha Yahudi wanema howuhowu soroi Lowalangi nihönagö khö ndra niha Yahudi; faoma ndrotondroto mboto andrö ira si ha sambua, ba fao göi ira wanema hadia zi no Ifabu'u Lowalangi ba khö Keriso Yesu.
49003007	No Ibe'e khögu mbuala Lowalangi -- ya'ia halöw̃ö -- fanuriaigö Turia Somuso Dödö andrö. Utema mbuala andrö ba wa'abölö Lowalangi si no mohalöw̃ö bakha ba mbotogu.
49003008	Ba gotalua mbanua Lowalangi ma'afefu, ya'o wondrege zide'ide. Ba hew̃a'ae si manö no Ibe'e khögu Lowalangi mbuala da'e; ya'ia da'ö halöw̃ö ena'ö u'ombakha'ö ba zi tenga niha Yahudi Duria Somuso Dödö wa no a'oi so hadia ia khö Keriso, ba lö ahorihori;
49003009	ba ena'ö göi börö ndra'o tola aboto ba dödö niha fefu hewisa Lowalangi, somböi fefu hadia ia andrö, wamalua si no Ifakhöi, si no tobini i'otarai mböröta ba niha gulidanö.
49003010	Somasi Lowalangi, ena'ö börö mbanua Niha Keriso, aboto ba dödö zamatörö ba dalu mbanua ngawalö wa'atuatua Lowalangi.
49003011	Ifalua da'ö fefu Lowalangi dali zi no Ihonogöi götögötö wa'ara, nifalua-Nia ba khö Yesu Keriso, So'aya ya'ita.
49003012	Moroi ba wamati khö Yesu Keriso, ba ba wa ha sambua khö-Nia, lö aiw̃ö ita wangondrasi Lowalangi si fao famati.
49003013	Börö da'ö, angandröw̃agu ya'ia da'ö: böi abu dödömi ba wamakao si göna ya'o, börö ami; börö me da'ö fefu, no ba wanga'azökhi ya'ami.
49003014	Andrö börö da'ö ubalöduhini tou danö föna Nama.
49003015	Moroi khö-Nia latema gamuata si faehu, he ngambatö ba zorugo ba he ngambatö ba gulidanö.
49003016	Mangandrödo, ena'ö Ibe'e khömi wa'abölö dödö Lowalangi fondrege zolakhömi, ba Geheha-Nia.
49003017	Ena'ö börö wamatimi khö Yesu Keriso, I'onahia dödömi Keriso, ba mufodanedane awö wa mufatörö wa'aurimi ba wa'omasi.
49003018	Mangandrö ndra'odo, ena'ö tola aboto ba dödö mbanua Lowalangi fefu, ha wa'ebolo ba ha wa'anau awö wa'alaw̃a ba wa'abakha wa'omasi Keriso,
49003019	si tebai ikhamö era'era niha ba wangi'ila. Ena'ö aboto ba dödömi wa'omasi Keriso andrö, irege fahöna khömi wa'auri Lowalangi andrö si no mo'ahonoa.
49003020	Ba wa'abölö Lowalangi sohalöw̃ö bakha ba dödöda, tola Ifalua Lowalangi zi töra moroi ba ni'andröda, ba ma ni'era'erada.
49003021	Ya nifosumange Lowalangi ba mbanua Niha Keriso sagötö fa'ara, ba khö Yesu Keriso. Nisuno Lowalangi irugi zi lö aetu! Yaduhu.
49004001	Andrö börö da'ö -- ya'o nikuru andre, nikuru börö halöw̃ö Zo'aya -- u'andrö sibai khömi: mitörö zinangea lala molo'ö fetaromi, si mane niha si no Ikaoni Lowalangi.
49004002	Ya'a'oi so khömi wa lö fayaw̃a, awö wa'asökhi dödö ba fa'ebolo dödö. Miforoma'ö wa'omasimi ba wanolo awömi.
49004003	Mi'oigö dödömi, ena'ö lö mamalö ami ba wa'atulö, ba ena'ö terorogö wa ha sara dödömi si no Ifatumbu'ö Eheha Lowalangi.
49004004	Ha sambua mboto, ba ha sambua Geheha. Ba zi ha sambua fanötöna göi tekaoni ami.
49004005	Ha samösa Zo'aya, ba ha sambua wamati, ha sambua wamayagö idanö,
49004006	ba ha sambua Lowalangi si tobali Ama ba niha fefu. Ya'ia Zo'aya gulidanö, sohalöw̃ö ba ngawalö hadia ia fefu, ba samatörö fefu hadia ia.
49004007	Ba dozi ita, no mube'e wa'ebua dödö dali ndrohundrohu mbuala Keriso andrö.
49004008	Bakha ba Mbuku Ni'amoni'ö no musura, "Me numalö Ia miyaw̃a ba nahia salaw̃a, ato I'ohe nikuru; ba no Ibe'e mbuala ba niha."
49004009	Na law̃a'ö numalö "Ia miyaw̃a" eluahania ba mböröta no numalö Ia mitou irugi nahia wondrege tanö si tou gulidanö andre.
49004010	Ba Ya'ia si no numalö mitou andrö, Ya'ia göi zi numalö miyaw̃a irugi nahia wondrege zalaw̃a moroi ba mbanua si yaw̃a, irege mo'ösi gölia ma'afefu ba we'aso-Nia.
49004011	Ba Ya'ia "zame'e buala ba niha"; so nibali'ö-Nia sinenge ösa, sama'ele'ö ösa; sangombakha Turia Somuso Dödö ösa, samahaö ösa, ba sondrorogö banua Niha Keriso.
49004012	Ifalua da'e fefu ba wama'anö banua Lowalangi fefu, ena'ö tobali sohalöw̃ö khö Lowalangi, ba ba wangotomosi boto Keriso andrö.
49004013	Ba zi manö, ha sambua ita fefu börö wamati si fagölö andrö, ba fa'aboto ba dödöda Nono Lowalangi. Ba tobali ita niha so'ahonoa fa'ebua, i'tugu ara ba itugu mo'ahonoa si mane Keriso.
49004014	Ba tenga sa'ae iraono ita nifaheuheu ba nifangöröngörö nangi wamahaö andrö soya ngawalö moroi ba niha sobou tödö. Lafaelungu niha ba walimosara.
49004015	Lö'ö! Lö tola lö ta'oroma'ö zindruhu si fao fa'omasi, ena'ö ba ngawalö hadia ia fefu itugu mo'ahonoa ita si mane Keriso, si no högö khöda.
49004016	Barö wamatörö-Nia, tefa'anö sökhi fefu ndrotondroto mboto andrö, ba dozi oi tefakhaikhai zamösana. Ba na dozi ndrotondroto oi mohalöw̃ö dali zinangeania, ba fefu ndrotondroto mboto andrö manöi tobali mo'ahonoa, ba abölö ba wa'omasi.
49004017	Börö da'ö ba döi Zo'aya, da'e niw̃a'ögu ba nihöndrögögu fanguma'ö: böi sa'ae si mane amuata niha si lö aboto ba dödö Lowalangi gamuatami, so'angeragö fayafaya.
49004018	Fangerangerara no ogömigömi. Lö saboto ba dödöra wa'auri andrö si no Ibe'e Lowalangi, börö me ma'ifu lö fa'atuatuara ba wangila hadia ia khö Lowalangi. No si manö ira börö wa'abe'e högöra.
49004019	No lö fa'ailara sa'ae, irege saila ita gamuatara, ba somasi dödöra wamalua horö.
49004020	Ba niha si no aboto ba dödö Keriso, tenga si manö!
49004021	No mirongo zanandrösa khö-Nia! Ba si mane ira nifahaö-Nia, no mufahaö göi ami sanandrösa ba mbuabua Lowalangi si so khö Yesu!
49004022	Börö da'ö miheta niha si tohöna andrö khömi, sanörö lala föna, nifakiko wangisö andrö samaelungu.
49004023	Ya tebohouni dödömi ba era'erami ma'afefu.
49004024	Ena'ö amuata niha si bohou gamuatami, niwöwöi molo'ö khilikhili Lowalangi; ya'ia wa'atulö dödö, fa lö sinegu, ba fa'aduhu.
49004025	Andrö börö da'ö, ya'ami fefu, faoma sindruhu miw̃a'ö khö nawömi. Böi sa'ae milau waya khö nawömi, börö me no faoma ndrotondroto mboto Keriso ita.
49004026	Na mofönu ami, böi tobali umbu wa mifazökhi horö. Böi mi'oma'ökhöi'ö wofönu,
49004027	ena'ö lö monaha Gafökha.
49004028	Niha sasese managönagö, lö tola lö ibato wanagönagö sa'ae. Abölö sökhi na mohalöw̃ö ia si fao fa'atulö, ena'ö isöndra gönia, ba ena'ö tola ibe'e wanolo ba zi numana.
49004029	Ba na fahuohuo ami, ba böi mi'oguna'ö wehede sogoro ita. Mifake wehede si sökhi, soguna ba wanga'azökhi ba ba wanolo niha bö'ö. Fehede si manö da'ö i'a'asogö zi sökhi ba dödö niha samondrongo.
49004030	Böi mibusi dödö Geheha Lowalangi. No mufotandra ami Eheha, tandra wa tana khö Lowalangi ami. Eheha da'ö göi we'ewe'e dödö khömi wa i'ondrasi dania ami Luo Wangefa andrö.
49004031	Miheta ba dödömi wa'afökhö dödö, fa'abao dödö ba fönu. Böi sa'ae fasosososo ami ba falelelele. Böi so sa'ae wa'afatuwu khömi nawömi, awö danö bö'önia.
49004032	Ba zi tambai da'ö, ya faoma sökhi dödömi ba mihaogöhaogö li khö nawömi, ba faoma mi'efa'ö zala nawömi, si mane fangefa'ö Lowalangi olalöw̃a khömi ba khö Keriso.
49005001	Ya'ami no ono omasi'ö khö Lowalangi, börö da'ö lö tola lö mi'oigö dödömi wolo'ö tulada Lowalangi.
49005002	Mitörö lala wa'omasi andrö, si mane fangomasi'ö Keriso ya'ita. No Itehegö Ia salahida, si tobali ame'ela ba sumange samohua khö Lowalangi.
49005003	Banua tana khö Lowalangi ami. Börö da'ö, ngawalö wohorö, ngawalö gamuata si lö sökhi, ma zui fa'eröhö, tenga sinangea so ba gotaluami. Böi so niha sanguma'ö wa no mifalua zi manö.
49005004	Tenga sinangeania khömi wanötöi fehede sogoro ita, ba ma fehede sanandrösa ba wohoröhorö, ba ma fehede si lö enahöi. Si sökhinia na mangandrö saohagölö ami khö Lowalangi.
49005005	Mihaogö wanöngöni: niha sohoröhorö, ma so'amuata si lö sökhi, ma fa'eröhö (amuata si manö da'ö faoma ira zamosumange adu), lö tola tobali ia ono mbanua ba gamatöröw̃a Keriso ba Lowalangi.
49005006	Böi ya mufaelungu ami huohuo si lö boto. Da'e zamobörö fönu Lowalangi ba niha si lö molo'ö khö-Nia.
49005007	Börö da'ö, böi manö fahuwu ami ba niha so'amuatagö si manö.
49005008	Noa sa ba zogömigömi so ami föna. Iada'e no tobali ami banua Zo'aya, börö da'ö no ba haga so ami. Andrö börö da'ö mitörö lala haga andrö.
49005009	Moroi ba haga andrö tumbu ngawalö gamuata si sökhi ba satulö föna Lowalangi.
49005010	Mi'oigö dödömi wangalui somasi Zo'aya.
49005011	Böi mifalua gamuata si lö boto, nifalua niha sauri ba zogömigömi. Abölö sökhi na mifaehagö ba haga gamuata ba zogömigömi andrö. (
49005012	Börö me nilaura andrö ba zi tobini, ba no saila ita wamatunö.)
49005013	Fefu hadia ia nifa'ele'ö ba haga, ba oi oroma dania.
49005014	Ba fefu hadia ia zoroma, ba no muhaga. Da'ö mbörö wa law̃a'ö, "Faoso, he ya'ugö si no mörö, ba fazaw̃a'ö moroi ba wa'amate! No humaga Keriso yaw̃amö."
49005015	Börö da'ö, mi'angenanöi sibai gamuatami. Böi hulö niha si bodo ami; ya si mane niha satuatua ami.
49005016	Mihaogö wangoguna'ö inötö andrö si so khömi, börö me no si lö sökhisökhi ginötö da'e.
49005017	Böi bodo ami, ba mifareso hadia zomasi Zo'aya.
49005018	Böi mabu ami agu, börö me ifakiko dania ami da'ö. Ya Eheha Lowalangi zangolohuni ya'ami.
49005019	Mi'oguna'ö wehede moroi ba zinunö, moroi ba zinunö fanuno khö Zo'aya, ba ngawalö wahuhuosa nifaluami. Mi'anunö si fao fa'omuso dödö ba wanunonuno So'aya.
49005020	Ba gofu hadia ia, böi mifamalömalö wangandrö saohagölö khö Lowalangi Ama, ba döi Yesu Keriso, So'aya ya'ita.
49005021	Ba wamosumange Keriso, ena'ö faoma mifosumange nawömi.
49005022	Fo'omo ira alawe, ya'i'o'ö li ndra matuania, hulö na li Zo'aya.
49005023	Börö me no högö ndra alawe ndra matua andrö, si mane Keriso göi, no högö mbanua Niha Keriso, ba Ya'ia samösa göi Razo Sangorifi ba mbanua Niha Keriso, si no boto-Nia.
49005024	Hulö si mane folo'ö mbanua Niha Keriso li Keriso, si manö göi ndra alawe ba ngawalö hadia ia fefu, lö tola lö la'o'ö li ndra matua.
49005025	Ya'ami ira matua, mi'omasi'ö ndra alawemi, si mane fangomasi'ö Keriso mbanua Niha Keriso, awö wa no Itehegö mboto-Nia salahi mbanua Niha Keriso andrö.
49005026	Ifalua da'ö Keriso ba wangehaogö banua Niha Keriso faoma famahaö-Nia ba famayagö idanö, ena'ö Ibe'e ira khö Lowalangi, tobali banua-Nia ni'amoni'ö.
49005027	Ba zi manö, Ibali'ö molakhömi ba ohauhau mbanua Niha Keriso andrö tanö föna-Nia, si lö sinegu ba fango'aya hadia ia.
49005028	Si manö göi ndra matua, lö tola lö i'omasi'ö wo'omonia ira alawe, hulö mbotonia samösa. (
49005029	Lö irai so niha si lö mangomasi'ö botonia. Hiza i, irorogö ba ihaogöhaogö, si mane fondrorogö Keriso göi banua-Nia.
49005030	Aboto ba dödöda da'ö, me no ndrotondroto mboto Keriso ita.)
49005031	Ba Mbuku Ni'amoni'ö no musura, "Andrö iröi namania awö ninania ira matua, ba molemba dödönia khö wo'omonia ira alawe, ba tobali ha sambua zi darua andrö."
49005032	Abakha sibai geluaha wehede da'ö. Ba ufakhai da'ö ba gamakhaita Keriso ba mbanua-Nia.
49005033	Ba daroma li da'ö so göi gamakhaitania ba khömi: Ya mu'omasi'ö wo'omonia ira alawe dozi zamösana, si mane fangomasi'önia botonia samösa, ba si manö göi wo'omo ira alawe ya mu'oigö dödönia wamosumange fo'omania ira matua.
49006001	He ya'ami iraono! Me no solo'ö Keriso ami, ba lö tola lö mi'o'ö li ndra satuami, me da'ö zinangea mifalua.
49006002	"Fosumange namau awö ninau" da'ö zi föföna goroisa nibe'e Lowalangi si fao amabu'ula li:
49006003	"Ena'ö ohauhau dödöu ba anau nosou ba gulidanö".
49006004	Ba ya'ami, ira ama! Böi mi'andrö wönu ndraonomi. Tobali, mi'ebua'ö ira ba goigoi si sökhi ba ba wamahaö Zo'aya.
49006005	He ya'ami sawuyu! Mi'o'ö li zokhö ya'ami ba gulidanö andre. Milau da'ö si fao famosumange ba folo'ö, awö wangodödögö, hulö na khö Keriso milau.
49006006	Böi ha na lafaigifaigi ami milau zi manö, ena'ö lasuno ami niha. Ena'ö na si mane enoni Keriso ami, solo'ö somasi Lowalangi moroi ba dödö.
49006007	Halöw̃ö nifaluami ba wa'a'sawuyu andrö, ba ya mi'ohalöw̃ögöigö ia si fao fa'omuso dödö, hulö na khö So'aya, ba tenga ba niha.
49006008	Mitöngöni wa dozi niha, he sawuyu, ba he si tenga sawuyu, itema zulö dania moroi khö Zo'aya, ba ngawalö zi sökhi si no ifalua.
49006009	Ba ya'ami sokhö sawuyu! Ena'ö si manö göi ami ba zawuyumi. Miböhöli wametameta'u ya'ira. Mitöngöni, wa he ya'ami ba he sawuyumi andrö, faoma ha sambua zokhö ya'ami, ya'ia Zo'aya ba zorugo. Lö khö-Nia famaigi bawa niha.
49006010	Afuriatania, ba mi'abe'e'ö ami ba wa'abölö si no misöndra khö Zo'aya, börö me no ha sambua ami khö-Nia.
49006011	Mi'oguna'ö fefu wangöna ba wasuwöta andrö, si no Ibe'e Lowalangi khömi, ena'ö abe'e ami ba wolaw̃a fa'onekhe Gafökha.
49006012	Börö me fasöndratada tenga ba wolaw̃a niha, no ba wolaw̃a ngawalö wa'abölö zatana sangokhögö inötö si lö sökhisökhi andre. Talaw̃a wa'abölö geheha si lö sökhisökhi, samatörö talu mbanua si yaw̃a.
49006013	Börö da'ö, iada'e, mi'oguna'ö fefu wangöna ba wasuwöta andrö si otarai Lowalangi, ena'ö ba ginötö si lö sökhisökhi andrö tola milaw̃a wa'abölö nudu. Ba ena'ö na no awai wasöndratami irugi gafuriata, sabölö nasa ami.
49006014	Ba mifa'anö ami. Mibali'ö böbölöwimi wa lö faröi khö Lowalangi, ba baru si'öli khömi wa'atulö dödö.
49006015	Badagahemi ya'ia wama'anömi ya'ami ba wangombakha Turia Somuso Dödö, solohe fa'ohahau dödö.
49006016	Ero inötö mi'oguna'ö wa'afaduhu dödömi andrö khö Zo'aya tobali fangöna ba watelesa; fao famati tola mibunu nono wana zatana andrö so'alitö.
49006017	Takula si'öli khömi wangorifi, ba föda Eheha Lowalangi khömi daroma li-Nia.
49006018	Milau da'ö fefu si fao fangandrö, ba wangandrö fanolo soroi Lowalangi. Ero inötö mi'angandrö molo'ö fondrönia'ö Geheha Lowalangi ya'ami. Böi mamalö mi'amanö, awö wa lö mitehe mitou'ö ami ba danga nudu. Mi'angandrö salahi mbanua Lowalangi fefu.
49006019	Ba mi'angandrö göi salahigu, ena'ö ba ginötö fahuhuo ndra'o, Ibe'e khögu Lowalangi wehede si fenahöi. Ba ena'ö lö aiw̃ö ndra'o ba wangombakha si tobini andrö moroi ba Duria Somuso Dödö.
49006020	Börö Duria Somuso Dödö andrö wa no tobali tengetenge ndra'o, ba iada'e no so bakha ba gurunga. Mi'angandrö ena'ö lö aiw̃ö ndra'o fahuhuo, ba wangombakha Turia Somuso Dödö andrö, si mane si lö tola lö uw̃a'ö.
49006021	Tikhiko andrö, talifusöda ba enoni si lö faröi ba halöw̃ö Zo'aya, i'ombakha'ö khömi dania ngawalö hadia ia zanandrösa khögu, ena'ö aboto ba dödömi hewisa ndra'odo awö halöw̃ögu.
49006022	Da'ö mbörö wa ufatenge ia khömi, ba wangombakha ya'aga khömi fefu, ena'ö terara dödömi.
49006023	Ya Lowalangi Ama, ba So'aya ya'ita, Yesu Keriso zame'e fa'abölö khömi ena'ö ha sambua ami ba faoma mi'omasi'ö nawömi, awö wa lö faröi ami ba wamati ba khö Keriso.
49006024	Ya'Ifahowu'ö Lowalangi ami fefu sangomasi'ö So'aya ya'ita Yesu Keriso, fa'omasi si lö tola taya.
50001001	Ya'ami ira talifusö banua Lowalangi ma'afefu si so ba Wilifi, si no ha sambua ba khö Keriso Yesu. He göi ira talifusö sondrönia'ö ba enoni mbanua Niha Keriso! Ya'o, Faulo, awö Dimoteo, enoni Keriso Yesu,
50001002	matötöna wa Lowalangi, Amada, ba So'aya Yesu Keriso zamahowu'ö ba same'e fa'ohahau dödö khömi.
50001003	Ero na itörö tödögu ami, ba lö mamalömalö u'andrö saohagölö khö Lowalangi.
50001004	Ba ero na mangandrö ndra'odo salahimi fefu, ba omuso dödögu wangandrö.
50001005	U'andrö saohagölö khö Lowalangi, börö me no mitolo ndra'o wangombakha Turia Somuso Dödö soroi Lowalangi i'otarai mböröta irugi iada'e.
50001006	Si no mamörögö mege halöw̃ö si sökhi andrö khömi ya'ia Lowalangi. Ba faduhu dödögu wa Ya'ia dania zanohugö halöw̃ö si sökhi andrö irugi awai ba Luo Wangawuli Yesu Keriso.
50001007	No so so ba dödögu ami fefu. Tobali no sinangeania na si manö dödögu khömi, me no fao ami fefu awögu ba wanema buala Lowalangi andrö nibe'e-Nia khögu, he iada'e, ba we'asogu bakha ba gurunga, ba he göi ba ginötö na so ndra'odo baero ba wamaduhu'ö awö wanga'aro'ö Turia Somuso Dödö andrö.
50001008	No humulu sibai dödögu falukha khömi, börö wa'omasi andrö soroi Yesu Keriso samösa. Lowalangi zamaduhu'ö, wa sindruhu fefu niw̃a'ögu andrö.
50001009	Da'e wangandrögu salahimi: ena'ö itugu tedou wa'omasimi Lowalangi andrö ba fangomasi'ö awö ba fa'aboto ba dödö sindruhu, ba ba ngawalö wa'atuatua fefu.
50001010	Ba da'ö mi'ila mitimba tödömi hadia zi sökhi, ba sökhi göi wa'aurimi, lö ta'unöw̃a, ma fangadugö hadia ia na Luo wangawuli Keriso andrö.
50001011	Ba ena'ö fahöna khömi mbuabua wa'atulö dödö andrö soroi Yesu Keriso; irege nifolakhömi ba nisuno Lowalangi.
50001012	Omasi ndra'o na aboto ba dödömi, wa ngawalö zi no alua khögu, no tobali börö wa abölö teboloso Duria Somuso Dödö andrö.
50001013	Lualuania, fefu zaradadu sanaro omo razo ba ha wa'ato niha bö'ö si so ba da'e, aboto ba dödöra, wa lakuru ndra'o, börö me enoni Keriso ndra'odo.
50001014	Ba ba wa'asogu ba ba gurunga andrö no tobali ato dalifusö samati si tedou fa'afaduhu dödö khö Zo'aya, irege lö fa'ata'ura ba wangombakha taroma li Lowalangi andrö.
50001015	Duhu, so sa ösa ba gotaluara zangombakha Keriso börö wa'afökhö dödö ba somasi fasoso, ba hiza tanö bö'ö ösa sa la'ombakha'ö Keriso moroi ba wa'asökhi dödö.
50001016	Lafalua da'ö börö wa'omasira Lowalangi ba he ya'o, me aboto ba dödöra wa no Lowalangi zi no mamatenge ya'o ba wamaduhu'ö wa atulö Duria Somuso Dödö andrö.
50001017	Niha bö'ö la'ombakha'ö Keriso börö me so gohitö dödöra si lö sökhi; la'ombakha'ö Keriso ba wangalui harera samösa. Law̃a'ö tödöra, na lalau da'ö, ba itugu monönö wa'abu dödögu bakha ba gurunga.
50001018	Ba hiza lö salania! Gofu helawisa sa'atö, he lalau da'ö börö gohitö dödö si sökhi, ba he göi börö gohitö dödö si lö sökhi, ba te'ombakha'ö sa'atö Keriso; börö da'ö omuso manö dödögu. Ba lö mamalö si manö wa'omuso dödögu,
50001019	me aboto ba dödögu, wa börö wangandröngandrömi ba fanolo Geheha Yesu Keriso andrö, tola aefa ndra'o dania.
50001020	Somasi dödögu ba nitötönagu ya'ia ena'ö böi tobali zayazaya gölö wohalöw̃ögu. Hiza i, utötöna ena'ö ero inötö, lö mendrua manö iada'e, lö manö fa'aiw̃ö khögu, irege ba zi ma'afefu fa'aurigu -- he sauri ba he si mate ndra'o -- tefolakhömi Keriso.
50001021	Ohitö wa'aurigu, ya'ia Yesu Keriso! Ba hare khögu wa'amate.
50001022	Ba na ba wa'auri ba gulidanö andre, tola ufalua halöw̃ö sabölö moguna, ba lö u'ila hadia nifiligu.
50001023	Lafadöni ndra'o ba zi dombua balö andrö. Omasido uröi gulidanö andre ba sodo khö Keriso, me no da'ö zi sökhi sibai;
50001024	ba abölö sökhi göi na so ndra'o ba da'e soguna khömi.
50001025	Faduhu sibai dödögu ba da'ö. Börö da'ö, u'ila, wa sinangea toröi ndra'o ba khömi, ba wanolo ya'ami, ena'ö abölö ami ba omuso dödömi ba wamati khö Zo'aya.
50001026	Börö da'ö, na mangawulido zui khömi dania, ya'ami si no ha sambua khö Keriso, ba fahöna khömi gumbu wa'omuso dödömi ba khögu.
50001027	Soguna iada'e, ya'ia ena'ö mihaogö mbuabuami si faudu ba Duria Somuso Dödö andrö khö Keriso. Ba zi manö, he lö u'ila na tola falukha ndra'o khömi ba na lö'ö, urongo wa no aro wa ha sara dödömi ba fagohisami ba gohitö dödö andrö si ha sambua, ya'ia ba wamati molo'ö Turia Somuso Dödö soroi Lowalangi.
50001028	Ba ena'ö lö manö aiw̃ö ami; böi mi'ata'ufi nudumi. Ba wolau si manö no mi'oroma'ö khöra wa ya'ira zi te'ala, ba ya'ami zi möna. Lowalangi samösa zame'e fa'amöna andrö khömi.
50001029	No Ibe'e khömi mbuala Lowalangi, tenga ha ena'ö mamati ami khö Keriso, ena'ö göi mitaögö wamakao andro börö Keriso.
50001030	Iada'e fao göi ami awögu ba wasöndrata; ya'ia wasöndrata si no irai mi'ila khögu föna, ba si lö aetu u'ohalöw̃ögöigö irugi iada'e, si mane si no mirongo iada'e.
50002001	No sabölö ami, me no ha sambua ami Keriso. Terara dödömi ba ngawalö hadia ia, börö me I'omasi'ö ami Keriso! No nifatörö Geheha Lowalangi ami, ba no göi faoma mi'omasi'ö ba mihakhösi tödö nawömi.
50002002	Na si manö, ba mi'osindruhugö wangomusoi'ö tödögu göi ba ngawalö da'e: Ya ha sara dödömi, si fao fa'omasi ba fangerangera ba ohitö dödö si ha sambua.
50002003	Böi milau hadia ia börö wangalui tana khönia zamösana, ma ba wanuno ya'ia. Ena'ö moroi ba wangidengide'ö ya'ebua dödö zamösana khö nawönia moroi khönia.
50002004	Böi ha soguna khönia i'angeragö zamösana, soguna khö nawönia ya mu'angeragö.
50002005	Ya simane tödö Yesu Keriso, ya simanö göi dödömi:
50002006	Sindruhunia no si fagölö Ia khö Lowalangi, ba hiza, lö Irasoi wa fa'alowalangi-Nia andrö sinangea murorogö.
50002007	Hiza i, Iheta khö-Nia da'ö fefu, ba tobali fagölö Ia si mane sawuyu, tobali si mane niha Ia, auri si mane niha göi.
50002008	I'ide'ide'ö Ia, ba molo'ö Ia khö Lowalangi irugi wa'amate -- fa'amate ba röfa.
50002009	Da'ö mbörö wa no Ibali'ö salaw̃a sebua Ia Lowalangi, awö wa no I'amualagö khö-Nia kuaso andrö sebua moroi ba kuaso bö'ö fefu.
50002010	Ba ba wamosumange Yesu, fefu zi so ba zorugo, ba he si so ba gulidanö awö zi so barö danö, latuhi danö ba wangalulu khö-Nia.
50002011	Ba fefu da'ö oi law̃a'ö bewera wa no So'aya Yesu Keriso; ba zi manö no tefolakhömi Lowalangi.
50002012	Börö da'ö, ya'ami ira talifusö ni'omasi'ö, si mane folo'ömi ligu me luo so ndra'o khömi, ena'ö si manö göi abölö mi'o'ö ligu iada'e me no fandröndröu nahiada. Böi faröi ami wolo'ö khögu. No I'orifi ami Lowalangi, andrö mi'osindruhugö ena'ö mo'ahonoa wa'ohahau dödömi. Ba milau da'ö si fao famosumange ba folo'ö khö Lowalangi,
50002013	börö me Lowalangi samösa zanga'asogö ba dödömi he fa'edöna ba he famalua somasi dödö Lowalangi.
50002014	Ba mi'ohalöw̃ögöigö fefu hadia ia, ba böi mikökökökö ba ma fasoso.
50002015	Ba zi manö no mi'oroma'ö wa ono Lowalangi ami si lö sinegu, sohauhau ba satulö ba gotalua niha sabila tödö andre si lö sökhi ba si so horö. Ba ba ginötö mifa'ema khöra duria wangorifi andrö, ya tobali ami haga khöra, sohagaini ulidanö. Na auri ami si mane da'ö, ba so dania danedanegu ba wangomusoi'ö tödögu ba khömi, na luo mangawuli Keriso. Da'ö dandrania, wa tenga zayazaya gölö wa'erege dödögu ba halöw̃ögu andrö, so mbuania.
50002017	Hew̃a'ae labunu ndra'o, ba labe'e ndrogu tobali fasumangeta nifaduwa yaw̃a ba dete zumange nibe'emi khö Lowalangi, tandra wa faduhu dödömi khö-Nia. Na duhu lö tola lö zi manö, ba u'andrö saohagölö ba da'ö ba omuso dödögu awömi.
50002018	Ba ya simanö göi ami, mi'andrö saohagölö ba mi'omusoi'ö dödömi awögu.
50002019	Ba faduhu dödögu, wa börö wanolo Zo'aya Yesu, ba wa'alio ufatenge khömi Dimoteo andrö, ena'ö terara dödögu na urongo duriami.
50002020	Ha Timoteo niha si so ba da'e si fagölögölö tödö khögu, ba sindruhundruhu mangonorogö tödö ya'ami.
50002021	Fefu niha bö'ö, ba ha soguna khöra samösa la'onorogö tödö, ba lö la'onorogö tödö zoguna khö Keriso.
50002022	Ya'ami samösa zi no mangila tandra, wa moguna Timoteo andrö. No i'odödögö sibai wohalöw̃ö awögu ba wanuriaigö Turia Somuso Dödö andrö soroi Lowalangi. Ya'aga si darua andrö hulö manö nono ba ama.
50002023	Andrö börö da'ö, me no aboto ba dödögu hewisa lualua farakarogu andre, i'anema'ö ufatenge ia dania khömi.
50002024	Faduhu dödögu, wa börö wanolo Zo'aya, ba wa'alio göi so ndra'o ba wangondrasi ya'ami.
50002025	Ba sanandrösa khö dalifusöda Efaforodito, si no mifatenge ba wanolo ya'o, uw̃a'ö tödögu moguna ufatenge ia mangawuli khömi. Talifusöda andrö no awögu ba halöw̃ö ba awögu ba wasöndrata.
50002026	No humulu sibai dödönia khömi fefu, ba abu dödönia me no mirongo duria wa mofökhö ia.
50002027	Ba duhu sa, wa no mofökhö ia, arakhagö mate. Ba no Ihakhösi tödö ia Lowalangi; ba tenga ha ya'ia, no ya'odo göi ösa, ena'ö böi itugu abölö wa'abu dödögu.
50002028	Da'ö mbörö wa abölö sibai omasido göi wamatenge ya'ia mangawuli khömi, ena'ö ifuli omuso dödömi, na mi'ila ia, ba ahono göi dödögu.
50002029	Andrö mitema'ö ia si fao fa'omasi dödö, me no talifusö ba wamati. Mifosumange fefu niha si mane ya'ia.
50002030	Ba wangai halöw̃ö Keriso, no irai arakhagö mate ia; ibe'e nosonia salahimi ba wanolo ya'o.
50003001	Baero da'ö, ya'ami ira talifusö, mi'omusoi'ö dödömi börö me no ha sambua ami Zo'aya. Lö sa abua gölögu ba wamuli manura khömi hadia zi no usura khömi; börö me soguna ba wangorifi ya'ami.
50003002	Mi'angelama ba 'nasu' andrö, ya'ia niha samalua si lö atulö, samorege ba niha wamoto andrö.
50003003	Ba sindruhunia ya'ita sa zi no manema famoto si lö tebulö andrö, tenga ya'ira. Tafosumange Lowalangi si fao fondrönia'ö Geheha Lowalangi samösa, ba ta'andrö saohagölö börö me no ha sambua ita Yesu Keriso. Ba lö faduhu dödöda ba ngawalö wamalua halöw̃ö si ha soroma baero.
50003004	Sindruhunia tola manö faduhu dödögu ba wamalua halöw̃öhalöw̃ö da'ö. Börö na so zanguma'ö tödönia wa so danedanenia saro ba wamaduhusi tödö halöw̃ö si ha soroma ba hörö andrö, ba no mendrua manö ndra'o.
50003005	No laboto ndra'o me irugi w̃alu bongi ndröfigu. Niha Gizera'eli ndra'odo, mado Mbeniami; niha Heberai'o sindruhu ndra'odo. Ba ngawalö wolo'ö huku agama Yahudi, ba Farizai'o ndra'odo.
50003006	Abölö sibai na'i muhi'a dödögu ba wamakao banua Niha Keriso. Na lafaigi dali huku agama niha Yahudi, ba no ya'o zabölö atulö, lö sinegu khögu.
50003007	Tobali börö Keriso, wa fefu niw̃a'ö dödögu föna haregu, no tobali te'alagu iada'e.
50003008	Ba tenga sibai ha da'ö; fefu hadia ia, ba no tobali fa'ate'alagu, uw̃a'ö tödögu. Ba hadia ia zi so khögu iada'e ba no sebua böli: ya'ia wa'aboto ba dödögu Yesu Keriso, So'aya ya'o. Börö Keriso, wa no utayaigö fefu hadia ia. Ba uw̃a'ö tödögu sasao da'ö fefu, ena'ö tola usöndra Keriso,
50003009	awö wa sindruhundruhu ha sambua ndra'o khö-Nia. Amakhaita si sökhi khö Lowalangi lö sa'ae u'alui si fao folo'ö huku agama. Iada'e, no si sökhi gamakhaitagu khö Lowalangi, me faduhu dödögu khö Keriso. Amakhaita si sökhi andrö moroi khö Lowalangi so, sodanedane ba wamati khö Keriso.
50003010	Ha sambalö wondrege zomasido sibai ya'ia ena'ö aboto ba dödögu Keriso, ba falukhado wa'abölö sanusugi Ya'ia moroi ba ngai zi mate. Omasido fao ba wamakao andrö khö-Nia, ba fagölögölö ndra'o khö-Nia ba wa'amate-Nia.
50003011	Ba udönadöna wa tesusugi ndra'o dania moroi ba ngai zi mate, ba wa'auri andrö.
50003012	Lö uw̃a'ö wa no ukhamö, ba ma no mo'ahonoa ndra'odo. Ba utohugö i wolohi ba wanöndra buala andrö si no Ihönagö Yesu Keriso. Ba da'ö no Ira'u ndra'odo, ena'ö tobali ndra'odo tana khö-Nia.
50003013	Tatu manö, he ya'ami ira talifusö, lö uw̃a'ö tödögu wa no usöndra mbuala andrö. Ba ha sambalö nilaugu, ya'ia da'ö u'olifuagö zi no numalö ba ugohi zi so fönagu.
50003014	Da'ö mbörö wa fagohi manö ndra'o ba wogamö saw̃atö afuriata andrö, ba wanöndra femöna, ya'ia wa'auri ba zorugo; ba da'ö Ikaoni ita Lowalangi ba khö Yesu Keriso.
50003015	Ba fefu ita si no mo'ahonoa dali wa'auri ba wa'alowalangi, lö tola lö si manö ita. Ba na so ba gotaluami zo'era'era bö'ö, ba Lowalangi dania zamotokhi ba dödömi.
50003016	Hew̃a'ae si manö, ba mitöngöni da'e: Lö tola lö ta'o'ö dumaduma si no tatema irugi ginötö da'e.
50003017	He ya'ami ira talifusö fefu! Mi'ohia'ö wangodumadumagö ya'odo. No mabe'e dumaduma sindruhu, börö da'ö mihaogö wanöngöni niha sangodumadumagö ya'aga.
50003018	No asese u'ombakha'ö khömi, ba ufuli uw̃a'ö nasa si fao fe'e, wa ato niha si fatiu tödö khö Keriso, niforöfa andrö.
50003019	Amozua wa'auri niha si manö ba fa'atekiko, börö me somasi nösira ni'olowalangigöra. Ba solohe ya'ira ba wa'aila da'ö ni'omusoi'öra tödö; ha so'amakhaita ba ngawalö hadia ia zi so ba gulidanö ni'era'erara.
50003020	Ba ya'ita, no ono mbanua zorugo. Moroi ba da'ö dania göi tohare Razo Sangorifi ya'ita, So'aya Yesu Keriso. Ya'ia nidönadönada si fao fehulu dödö.
50003021	Botoda si lö mofa'abölö andre ba si tola tekiko, da'ö nibali'ö Keriso dania tobali si mane boto-Nia andrö solakhömi. Tola Ifalua da'ö fefu, börö me so khö-Nia wa'abölö ba wame'e barö mbawa-Nia fefu hadia ia.
50004001	Andrö börö da'ö, ya'ami ira talifusögu ni'omasi'ö, ya simanö wehulu dödömi ba wamati khö Zo'aya. No humulu sibai dödögu khömi! Ya'ami wuawua dödö khögu, irege omuso dödögu.
50004002	Talifusö Gowedia ba Zitikhe! U'andrö sibai khömi ena'ö ha sambua dödömi si mane niha samati khö Keriso.
50004003	Ba u'andrö göi khöra awögu si lö faröi, ena'ö mitolo ndra alawe si darua andre. No la'oigö dödöra wohalöw̃ö awögu ba wangombakha Turia Somuso Dödö soroi Lowalangi; si mane Kelemeno awö danö bö'ö fefu aw̃ögu wohalöw̃ö. Töitöira no so bakha ba Mbuku Niha Ni'orifi.
50004004	Ya lö mamalö wa'omuso dödömi börö me no ha sambua ami Zo'aya, ufuli uw̃a'ö: mi'omusoi'ö dödömi!
50004005	Ya'aboto ba dödö niha fefu wa'asökhi dödömi andrö. No ahatö we'aso Zo'aya.
50004006	Ba böi mibusi tödö hadia ia. Ba ngawalö hadia ia, mi'angandrö ba miw̃a'ö ba wangandrö ni'andrömi andrö khö Lowalangi. Hadia zoguna khömi, ba mi'ombakha'ö manö khö Lowalangi, si fao fangandrö saohagölö.
50004007	Ba hiza, fa'ohahau dödö khö Lowalangi si lö ikhamö fa'abölö gera'era niha, zondrorogö tödömi ba era'erami si no ha sambua ba khö Keriso andrö.
50004008	Aefa da'ö, ba mifo'ösi wangerangerami ngawalö zi sökhi ba sinangea nisuno: ya'ia ngawalö zindruhu, soadu, satulö, sadölö, sami ba dödö niha, ba buabua si sökhi.
50004009	Ba mifalua gofu hadia zi no mitema ba wamahaö moroi khögu; he moroi ba wehedegu ba ma moroi ba mbuabuagu. Ya faofao khömi Lowalangi, sokhö fa'ohahau dödö.
50004010	Ba lala wa'aurigu si no ha sambua ba khö Zo'aya andrö, urasoi sibai wa'omuso dödö, ba zi lalö ba awena iada'e so ginötö khömi wo'angeragö ya'odo. Tenga da'ö zedöna uw̃a'ö wa no mi'olifugö ndra'o; noa sa mifatoutou tödömi ndra'odo, ba hiza lö inötö khömi wangoroma'ö fa'omasimi andrö.
50004011	Uw̃a'ö da'e, tenga me mo'ambö'amböta ndra'o, noa sa to'ölö ndra'o ba wamönökhi ya'o ba ngawalö zi so.
50004012	No utörö wo'ambö'amböta, ba he göi fa'afalawu. Ba no aboto ba dödögu lala ba wamaondragö gofu hadia ia göi; he fa'amokhö, ba he fa'anumana, he fa'afahöna ba he fo'amböta.
50004013	Utörö da'ö fefu, si fao fa'abölö si no Ibe'e khögu Keriso.
50004014	Ba no mitolo ndra'odo bakha ba wa'abu dödögu; ba fefu nilaumi andrö ba no si sökhi.
50004015	Ya'ami ira talifusö si so ba Wilifi! Mi'ila samösa, me uröi Makedonia mböröta, me awena sibai te'ombakha'ö Duria Somuso Dödö andrö, ha ya'ami zi lö aefa'aefa manolo ya'o; ha ya'ami zi fao awögu ba wanaögö hare ba fa'ate'ala.
50004016	Me so ndra'o ba Desalonika, ba udönadöna sibai wanolo, no töra samuza mifa'ohe'ö wanolo khögu.
50004017	Ba tenga da'ö geluaha wa ha somasi manema buala ndra'odo. Somasi ndra'o ena'ö u'ila mbua same'e hare khömi.
50004018	Noa sa ahori utema fefu -- ma töra na'i moroi ba zabönö khögu! Fefu mbuala si no mifa'ohe'ö khögu andrö, no utema moroi khö Gefaforodito. Iada'e no a'oi so zoguna khögu. Buala si otarai ami andrö no sumange samohua si sökhi sibai, nibe'e khö Lowalangi, ba nitema Lowalangi si fao fa'omuso dödö.
50004019	Lowalangi nifosumangegu andrö, si fahöna fokhö ba khö Yesu Keriso, zame'e fahöna dania zoguna khömi.
50004020	Nisuno Lowalangi Amada, götögötö wa'ara! Yaduhu.
50004021	Mifa'ema wangowaigu ba mbanua Niha Keriso si ha sambua ba khö Keriso. La'owai göi ami fefu ira talifusöda si fao awögu ba da'e.
50004022	Ba la'owai ami fefu banua Niha Keriso si so ba da'e, ba si oföna sibai moroi ba zi so yomo ba gödo Kaisaro andrö.
50004023	Ba ya So'aya ya'ita, Yesu Keriso zamahowu'ö ya'ami fefu.
51001001	Ya'ami banua Lowalangi si so ba Kolose si lö faröi ba si ha sambua ba khö Keriso! Ya'odo, Faulo, sinenge Yesu Keriso, -- si no Ituyu Lowalangi -- awö dalifusö andrö Timoteo, madönadöna wa falukha ami wa'ebua dödö ba fa'ohauhau dödö khö Namada Lowalangi.
51001003	No marongo wamatimi khö Yesu Keriso ba fa'omasimi mbanua Lowalangi fefu. Da'ö mbörö na inötö mangandrö ndra'aga salahimi, lö mamalömalö ma'andrö saohagölö khö Lowalangi, Ama Zo'aya ya'ita Yesu Keriso.
51001005	Mamati ami ba so khömi wa'omasi, börö me mitötöna hadia zi no Ihönagö Lowalangi ba zorugo khömi. No mirongo zanandrösa ba da'ö, me te'ombakha'ö khömi Duria Somuso Dödö sindruhu andrö soroi Lowalangi.
51001006	Turia Somuso Dödö andrö soroi Lowalangi teboloso ba gulidanö ma'asagörö, ba no tefahowu'ö wa'auri niha börö Duria Somuso Dödö andrö, si mane si no alua ba wa'aurimi. I'otarai ba mböröta me mirongo duria wa'omasi Lowalangi andrö, ba no fatöfa ba dödömi, ba da'ö no tefahowu'ö wa'aurimi.
51001007	Da'ö ni'ombakha'ö Gefafera khömi, awöma ni'omasi'ö andrö. Enoni Keriso ia si lö faröi ba halöw̃ö soguna khöda.
51001008	Moroi khönia marongo wa'omasimi andrö soroi ba Geheha Lowalangi, irege mi'omasi'ö mbanua Lowalangi.
51001009	Da'ö mbörö wa lö mabato wangandrö salahimi, i'otarai me marongo duriami. Ma'andrö khö Lowalangi ena'ö I'amualagö khömi wa'atuatua ba fa'aboto ba dödö Eheha Lowalangi, irege mi'ila hadia zomasi Lowalangi.
51001010	Börö da'ö mifaudugö ba zomasi Lowalangi gamuatami, ba böi mifamalömalö wangomusoi'ö tödö-Nia, irege ba ngawalö hadia ia fefu mi'owua mbuabua si sökhi. Ba ena'ö monönö göi wa'aboto ba dödömi Lowalangi.
51001011	Ena'ö ba wa'abölö soroi Lowalangi andrö solakhömi te'abölö'ö ami, ba wanaha ngawalö wamakao, si fao fa'ebolo dödö ba fa'omuso dödö
51001012	awö wangandrö saohagölö khö Nama. Börö me Ama andrö zama'anö ya'ami wanema hadia ia zi no Ihönagö Lowalangi ba mbanua-Nia ba gamatöröw̃a-Nia si no muhaga.
51001013	No I'efa'ö ita Lowalangi ba wa'abölö zogömigömi, I'ohe ita ba wa'abölö wamatörö Nono ni'omasi-Nia andrö.
51001014	Ba Ono-Nia andrö zangefa'ö ya'ita; eluahania no te'efa'ö fefu horöda.
51001015	Lowalangi ba lö oroma, ba hiza Yesu Keriso zi no famaedo Lowalangi si tola oroma ba niha. Me lö mu'a'asogö fefu hadia ia, ba no so Keriso si no sia'a ba nifazökhi fefu.
51001016	Ba khö-Nia sa Ifazökhi fefu hadia ia Lowalangi, he si so ba zorugo awö zi so ba gulidanö, soroma ba si lö oroma, fao göi geheha sabölö ba samatörö. Fefu hadia ia ba no börö Keriso wa tefazökhi, ba oi ba khö Keriso.
51001017	Me lö si so fefu hadia ia, ba no oföna so Keriso. Ba börö Ia göi wa so ba nahiania fefu hadia ia.
51001018	Ya'ia högö mboto-Nia andrö, ya'ia mbanua Niha Keriso, börö me Ya'ia zame'e fa'auri ba mbanua Niha Keriso andrö. Ya'ia nono sia'a, si oföna ni'orifi moroi ba ngai zi mate, ena'ö ha Ya'ia manö ni'ofönai'ö moroi ba danö bö'ö fefu.
51001019	Lowalangi samösa zomasi, ena'ö fefu hadia ia zi so khö Lowalangi, tesöndra göi ba fahöna khö Nono-Nia.
51001020	Ba khö Nono andrö göi, I'atulö'ö Lowalangi fefu hadia ia mangawuli ba khö-Nia -- he si so ba gulidanö, ba he göi si so ba zorugo. Lowalangi zamalua da'ö fefu ba wa'amate Nono-Nia ba röfa.
51001021	Meföna ba no aröu ami khö Lowalangi. Mi'uduni Ia, börö gamuatami ba era'erami si lö sökhi.
51001022	Iada'e, ba wa'amate Nono-Nia, no I'atulö'ö ami Lowalangi ba khö-Nia, irege sökhi mangawuli. Ba zi manö tola mu'ohe ami föna Lowalangi, me no te'amoni'ö ami, safusi, ba si lö sinegu.
51001023	Börö da'ö ena'ö lö faröi ami ba wamati ba aro ba danedane wamati andrö. Böi tebulö ami ba wanötöna si no mube'e khömi me luo mitema Duria Somuso Dödö andrö soroi Lowalangi. Turia Somuso Dödö andrö te'ombakha'ö ba niha fefu ba gulidanö ma'asagörö. Ba da'ö göi tobali enoni ndra'odo, ya'odo andre Faulo.
51001024	Iada'e omuso dödögu ba wanaha famakao andre soguna khömi. Me famakao andre si no so ba mbotogu, no ba wobönökhi hadia nasa zambö ba wamakao Keriso andrö salahi mboto-Nia, ya'ia mbanua Niha Keriso.
51001025	No Ifatenge ndra'o Lowalangi tobali enoni ba mbanua-Nia ba soguna khömi. Lö tola lö u'ombakha'ö Duria andrö si otarai Lowalangi, ma'afefu;
51001026	ya'ia duria si no tobini andrö si lö oroma ba niha fefu götögötö wa'ara ba zi lalö, iada'e ba no te'ombakha'ö ba mbanua-Nia.
51001027	Ba mbanua-Nia I'ombakha'ö Lowalangi ha wa'asökhi ba ha wa'amolakhömi zi no tobini andrö khö-Nia ba soi niha ma'afefu. Si tobini andrö ya'ia: Ba wa'aurimi so Keriso, ba da'ö tola fao ami wanandra lakhömi Lowalangi.
51001028	Keriso da'ö ni'ombakha'öma misa dozi niha. Mafarou dödöra ba mafahaö ira fefu, faoma fa'atuatua si so khöma. Ohitö dödöma ya'ia ena'ö dozi niha tola te'ohe föna Lowalangi, si mane niha si no mo'ahonoa ba ngawalö wa'alowalangi, me no ha sambua ba khö Keriso.
51001029	Ba wanöndra da'ö u'abölö'ö ndra'o wohalöw̃ö. Uforege wangohalöw̃ögöi si fao ma'afefu wa'abölögu nibe'e Keriso khögu, si no mohalöw̃ö ba wa'aurigu.
51002001	Omasido na aboto ba dödömi ha wa'abölö wasöndrata dödögu ba khömi, ba ba khöra ba La'odikia, ba ba khöra si lö irai fa'ila khögu göi.
51002002	Ufalua da'ö fefu, ena'ö aro dödöra, ba faoma la'omasi'ö nawöra, irege ha sambua ira. Ba zi manö aboto ba dödöra sindruhundruhu ba aro dödö, awö wa aboto ba dödöra zi tobini andrö khö Lowalangi, ya'ia Keriso.
51002003	Ha Keriso manö zamokai khöda ngawalö wa'atuatua ba fangi'ila Lowalangi, si tobini khöda me föna.
51002004	Andrö u'ombakha'ö khömi da'e fa böi lafowöhö ami niha sangehaogö fehede khömi.
51002005	Hew̃a'ae no aröu ndra'o khömi, ba tödögu so so khömi. Ba omuso dödögu ba wamaigi ya'ami, me aro wamatimi khö Keriso.
51002006	Ba ya'ami no mitema Yesu Keriso, ya'ia Zo'aya. Börö da'ö ena'ö auri ha sambua ba khö-Nia ami, ba mow̃a'a ba khö-Nia.
51002007	Ena'ö mi'otomosi wa'aurimi sodanedane Keriso. Ena'ö itugu abe'e wamatimi, molo'ö si no mufaha'ö ya'ami. Ba ena'ö falawu dödömi ba wangandrö saohagölö.
51002008	Ba ya mangenanö ami, böi so zamöbö ya'ami faoma fa'atuatua niha gulidanö si lö moguna, samaelungu ya'ami. Fa'atuatua si manö tenga soroi Keriso, no soroi gera'era niha ba soroi geheha zamatörö ulidanö.
51002009	Börö me fa'auri Lowalangi andrö ma'afefu, so khö Keriso, ya'ia ba wa'aniha-Nia.
51002010	Ba börö me ha sambua khö Keriso, tebe'e göi khömi wa'auri so'ahonoa. Keriso ba no högö geheha sabölö (salaw̃a) ba samatörö andrö.
51002011	Ba wa ha sambua khö Keriso, no muboto ami. Tenga famoto nilau niha, no famoto nilau Keriso, ya'ia wangeheta ya'ami moroi ba wa'abölö nösi niha umbu horö.
51002012	Me luo tebayagö idanö ami, no muko'o ami awö Keriso, ba ba wamayagö idanö andrö göi no tesusugi ami awö Keriso, börö wamatimi ba fa'abölö Lowalangi andrö si no manusugi Keriso moroi ba ngai zi mate.
51002013	Me föna, no mate wa'aurimi ba horömi, ba börö me lö muboto ami dali zoroma ba hörö. Iada'e Lowalangi zangorifi ya'ami awö Keriso. No I'efa'ö horöda fefu Lowalangi,
51002014	awö wa no Itayaigö zura wo'ömöda andrö, sangalani ya'ita ba ngawalö gamakhoita si tebai tafalua. Ba wamoröfa sura andrö ba döla röfa, no Ibunu fefu ngawalö wanandraw̃aisi ya'ita Lowalangi.
51002015	Ba röfa andrö Itayaigö Keriso wa'abölö geheha zalaw̃a ba samatörö andrö. No Ibali'ö ira nifaigifaigi niha sato Keriso, tobali niha gurunga, me luo I'ohe ira Keriso ba wanuriaigö femöna-Nia andrö.
51002016	Börö da'ö böi sa'ae mitehe ihuku ami niha ba gö ba ma ba nibadu, ba ma ba ngawalö luo ni'amoni'ö ba agama, ba ma ba wanörö tödö böröta mbaw̃a, ba ma ba zanandrösa ba luo Sabato.
51002017	Fefu da'ö ha lumö moroi ba ngawalö hadia ia zi so dania, ba boto soroma moroi ba da'ö fefu ya'ia Keriso!
51002018	Böi mitehe ifa'ala ami niha sofaya, sangidengide'ö ya'ia ba samosumange mala'ika. Fayaw̃a niha si manö ba gera'era fa'a'ulidanö khönia, niha sanunonuno angilatania ia,
51002019	ba tenga khö Keriso molemba ia, si no tobali högö. Börö wamatörö Keriso, terorogö ba te'osambua'ö ndrotondroto mboto andrö ma'afefu, ba manöi molo'ö somasi Lowalangi.
51002020	Ba no mate ami awö Keriso, ba no te'efa'ö ami moroi ba geheha samatörö ölia andre. Ba hana wa fa'aurimi hulö niha nifatörö gulidanö nasa? Hana wa mibe'e ami nifatörö gamakhoita da'e,
51002021	"Böi babaya da'e", "Böi a da'ö", "Böi tufa da'e ba ma da'ö"?
51002022	Ba fefu gamakhoita si manö, no si lö moguna na no lafake. Da'ö fefu no amakhoita ba famahaö nifazökhi niha.
51002023	Fa'atuatua sa law̃a'ö, ba wango'ou niha ba wamosumange mala'ika, ba wangidengide'ö, ba ba wamakao boto; ba fefu da'ö lö moguna ba wangalani fa'abölö nösi niha.
51003001	Ba no mu'orifi ami awö Keriso, börö da'ö lö tola lö miforege wanöndra ngawalö hadia zi so ba zorugo, ba nahia heza mamatörö Keriso si fao Lowalangi.
51003002	Ba da'ö mifataula gera'erami, böi ba wa'a'ulidanö.
51003003	No sa mate ami, ba hiza no auri sa, hew̃a'ae no tobini wa'aurimi si fao Keriso ba khö Lowalangi.
51003004	Börö da'ö, Keriso gumbu wa'auri sindruhu khömi, ba na to'ele Ia dania, ba fao ami khö-Nia ba lakhömi-Nia andrö.
51003005	Börö da'ö mibunu sa'ae gomasiö gulidanö andrö samakiko fa'aurimi, si mane fohorö, fa'ara'ira'iö, hokha, fangisö si lö sökhi, ba fa'eröhö (no faoma ira wa'eröhö wamosumange adu).
51003006	Da'ö fefu mbörö zamaoso fönu Lowalangi ba niha si lö molo'ö oroisa-Nia.
51003007	Me föna ba no mi'o'ö göi gomasiö dödö si manö, me da'ö zamatörö fa'aurimi.
51003008	Iada'e, ba mitibo'ö sa'ae fefu zi lö sökhi andrö ba wa'aurimi: böi mofönu sa'ae, ba ma mamawukaisi, ba ma abao dödö ba niha bö'ö. Böi manö alua ba mbawami wehede falelesa, ba ma fehede sogoro niha.
51003009	Böi milimo nawömi, me no miheta wa'aurimi si tohöna andrö awö mbuabuania.
51003010	Ia da'e no mube'e khömi wa'auri si bohou. No niha si bohou ami, si lö mamalömalö Ibohouni Lowalangi somböi andrö, molo'ö famaedo-Nia samösa. Ohitö dödö-Nia ena'ö mo'ahonoa wa'aboto ba dödömi Lowalangi.
51003011	Ba da'ö taya fefu gamaehutara niha Yahudi ba si tenga niha Yahudi, si no laboto ba si lö muboto, lö sa'ae famaehuni niha si fatewu ba niha si lö sökhi, lö sawuyu ba lö si tenga sawuyu, börö me ha sambalö Keriso manö, ba awö wa no sambua Ia ba khöra fefu!
51003012	Ba no banua Lowalangi ami. No I'omasi'ö ami Lowalangi awö wa no Ituyu ami tobali tana khö-Nia ni'amoni'ö. Börö da'ö miforoma'ö wa'ahakhö dödö, fa'asökhi dödö, fangidengide'ö fa'ohauhau ba fanaha tödö.
51003013	Faoma mibologö dödömi khö nawömi, ba mi'efa'ö zala nawömi khömi, na so zinegu zamösana khö nawönia. Ba wa'omuso dödö I'efa'ö horömi Keriso, börö da'ö göi lö tola lö faoma mi'efa'ö zala nawömi.
51003014	Ba sabölö moguna, ya'ia: Faoma mi'omasi'ö nawömi, börö me fa'omasi da'ö zamaböbö ya'ami fefu, irege mo'ahonoa.
51003015	Ba ena'ö fa'atulö nibe'e Keriso bakha ba dödömi zangahonogöi angetulami. No Ikaoni ami Lowalangi tobali ndrotondroto mboto andrö si ha sambua, ena'ö auri ami ba wa'ohahau dödö soroi Keriso. Ba mi'andrö saohagölö.
51003016	Ya mow̃a'a bakha ba dödömi wamahaö Keriso andrö, safönu howuhowu. Ya'a'oi so wa'atuatuami ba wamahaö awömi ba ba wo'amenesi awömi. Mi'anunöisi zinunö fanuno; mi'anunö khö Lowalangi fao fangandrö saohagölö bakha ba dödö.
51003017	Fefu hadia ia nilaumi ba ma niw̃a'ömi, ba ena'ö ba döi Zo'aya Yesu milau ba miw̃a'ö ia. Ba mi'andrö saohagölö khö Lowalangi Ama, ba ngawalö zi no Ifalua Yesu khömi.
51003018	Ya'ami talifusö fo'omo ira alawe! Mi'o'ö li ndra matuami, si manö zinangea amuatami ba wa'aniha Keriso.
51003019	Ya'ami talifusö fo'omo ira matua! Mi'omasi'ö ndra alawemi. Böi milau zi lö sökhi khöra.
51003020	Ya'ami iraono! Mi'o'ö li ndra amami inami da'ö sa zomasi Lowalangi.
51003021	Ya'ami ira ama! Böi mifökhöi dödö ndraonomi, fa böi aetu wanötönara.
51003022	Ya'ami enoni! Ba ngawalö hadia ia, mi'o'ö li zokhö ya'ami ba gulidanö. Böi ha ba ginötö lafaigifaigi ami mi'o'ö lira, si mane niha somasi nisuno. Ena'ö moroi ba dödömi mi'o'ö lira, börö me no samosumange So'aya ami.
51003023	Gofu hadia halöw̃ö nibe'e khömi, ba ena'ö moroi ba dödömi wangohalöw̃ögöigö ya'ia, hulö na khö Zo'aya mi'ohalöw̃ögöigö ia, ba tenga ba niha.
51003024	Mitöngöni, wa khö Zo'aya mitema dania luomi. Hadia zi no Ihönagö So'aya ba mbanua-Nia, da'ö nibe'e-Nia dania khömi. Khö zindruhu sokhö mohalöw̃ö ami sindruhunia, ya'ia Keriso.
51003025	Ba haniha sa zolau si sala, ba itema dania zulö zalania andrö; börö me lö famaigi bawa khö Lowalangi.
51004001	Ya'ami ira sokhö sawuyu! Ena'ö si duhu ba satulö milau khö genonimi andrö. Mitöngöni, wa so göi zokhö ya'ami ba zorugo.
51004002	Ba mi'angandrö si fao fa'aro dödö ba mi'ama'anö, si fao fangandrö saohagölö khö Lowalangi.
51004003	Mi'angandrö göi salahima ena'ö Ibe'e ginötö si sökhi khöma Lowalangi ba wangombakha si no tobini andrö, sanandrösa khö Yesu Keriso. Börö da'ö wa so ndra'o ba gurunga iada'e.
51004004	Mi'angandrö salahigu, ena'ö u'ila ubotokhi geluaha zi no tobini andrö, molo'ö satulönia.
51004005	Sanandrösa ba gamakhaitami ba niha si lö mamati andrö, ba ena'ö satuatua ami awö wa mi'oguna'ö ginötö andrö.
51004006	Ba ena'ö sökhi wamondrondrongo fehedemi, ba adöni dödöra ba ngawalö niw̃a'ömi andrö. Ba ena'ö mi'ila zinangeania ba wanema li ba ganofula zamösana.
51004007	Tikhiko, talifusöda ni'omasi'ö andrö, i'ombakha'ö dania khömi fefu zanandrösa khögu. Lö si faröi ia ba we fao awöma ba halöw̃ö khö Zo'aya.
51004008	Ufatenge ia khömi, ena'ö aboto ba dödömi hewisa ndra'aga, ba ena'ö terara dödömi.
51004009	Onesimo göi möi awö Dikhiko, talifusö soroi mbanuami. Samösa göi ia zi lö faröi. Ba ma'omasi'ö ia. Ya'ia ba Tikhiko zangombakha dania khömi fefu zalua ba nahagu andre.
51004010	Arisaro si no so bakha ba gurunga awögu, i'owai ami fefu. Si manö göi Mareko, gasiw̃a Mbaranaba andrö. (No mufa'ohe'ö duria khömi ba wanema'ö ya'ia, na no so ia ba khömi.)
51004011	I'owai göi ami Yesu, sotöi Yuso. Ba gotalua niha Yahudi si no mamati khö Zo'aya, Yesu, ha ya'ira si datölu andrö iada'e zohalöw̃ö awögu ba wombambaya halöw̃ö andrö soroi Lowalangi. No la'oigö sibai dödöra wanolo ya'o.
51004012	I'owai ami Efafera, soroi mbanuami. Enoni Yesu Keriso ia, si lö mamalömalö mamorege fangandrö salahimi. I'andrö sibai khö Lowalangi, ena'ö abe'e ami ba mo'ahonoa; ba ena'ö göi faduhu sibai dödömi ba zomasi Lowalangi.
51004013	Ufaduhu'ö samösa khömi, wa no göi erege dödönia wohalöw̃ö ba khömi ba mbanua La'odikia ba ba mbanua Hierafoli.
51004014	Doto Luka, ni'omasi'öda andrö, ba Dema, la'owai ami fefu.
51004015	Ma'owai dalifusö Niha Keriso ba La'odikia; si manö göi khö Nimefa, ba banua Niha Keriso sangandröngandrö ba nomo khönia.
51004016	Na no aefa mubaso zura da'e ba khömi, ba mi'alui lala ena'ö mubaso göi ba mbanua Niha Keriso ba La'odikia. Si manö zura nifa'ohe'ö ba La'odikia, ena'ö mubaso göi ba khömi.
51004017	Ba mi'ombakha'ö khö Arikhifo, ena'ö i'asiwalisi halöw̃ö andrö si lö tola lö i'ohalöw̃ögöi khö Zo'aya.
51004018	U'owai ami, ya'odo Faulo. Ya'o samösa zanura faosatö da'e. Ba böi olifu ami, wa ba gurunga nasa no so ndra'o! Ya'Ifahowu'ö ami So'aya.
52001001	Ya'ami ira talifusö banua Niha Keriso ba Desalonika, si no tobali banua Lowalangi Ama ba So'aya ya'ita Yesu Keriso: Ya'aga, ya'ia da'ö Faulo, Sila ba Timoteo manötöna ndra'aga wa Lowalangi zangahakhösi tödö ya'ami ba same'e khömi fa'ohahau dödö.
52001002	Lö mamalömalö ma'andrö saohagölö khö Lowalangi börö ami fefu. Itörö lima ami na mangandrö ndra'aga.
52001003	Ba ginötö na mangandrö ndra'aga khö Lowalangi Amada, lö mamalömalö itörö tödöma ami. Ba no mamati sibai ami khö Keriso, irege famati andrö oroma ba mbuabuami. Omasi sibai ami niha bö'ö, irege möi ami enonira. Ba aro sibai wanötönami khö Zo'aya ya'ita Yesu Keriso.
52001004	Aboto ba dödöma, ya'ami ira talifusö, wa no I'omasi'ö ami Lowalangi, ba no Ifili ami tobali tana khö-Nia ni'amoni'ö.
52001005	Me inötö ma'ombakha'ö Duria Somuso Dödö andrö ba khömi, ba tenga ha ba wehede manö, no fao göi wa'abölö Geheha Lowalangi. Ba faduhu sibai dödöma wa'aduhu Duria Somuso Dödö andrö. Aboto ba dödömi hewisa ndra'aga ba khömi, me luo so ndra'aga ba gotaluami.
52001006	No tobali si mane ya'aga ami, ba si mane So'aya Yesu göi. Hew̃a'ae abölö wamakaomi, ba mitema sa'atö Duria nifa'emama khömi andrö; mitema si fao fa'omuso dödö. Ba fa'omuso dödö andrö no nibe'e Geheha Lowalangi.
52001007	Andrö no tobali famaedo ami ba Niha Keriso fefu si so ba Makedonia ba Makhaya.
52001008	Moroi ba khömi ibörögö terongo Duria Zo'aya andrö si no teboloso irugi Makedonia ba Nakhaya. Ba tenga ha da'ö; no göi teturia wamatimi andrö khö Lowalangi ba mbanua bö'ö, irege lö moguna sa'ae itörö lima.
52001009	Fefu ira ba ladunödunö hewisa wanemami ya'aga me luo möi ndra'aga ba khömi. Oi ladunödunö hewisa wondröimi adu andrö ba fangondrasimi Lowalangi sauri ba sindruhu, ba wanuno awö wangandrö khö-Nia.
52001010	Ladunödunö göi hewisa ami ba wodönadöna fa'atohare Nono Lowalangi andrö moroi ba zorugo, ya'ia Yesu, si no Isusugi Lowalangi moroi ba ngai zi mate. Ba Yesu göi zangefa'ö ya'ita ba wönu Lowalangi.
52002001	Ya'ami ira talifusö! Mi'ila samösa wa no tenga zayazaya gölö we'amöima ba khömi.
52002002	Noa sa aboto ba dödömi, wa fatua lö si möi ndra'aga ba khömi ba Desalonika, no lafakao ba la'osiwawöi ndra'aga ba Wilifi. Ba hew̃a'ae ato niha solaw̃a ya'aga, ba no Ibe'e barani ndra'aga Lowalangi ba wangombakha Turia Somuso Dödö andrö soroi khö-Nia.
52002003	Tenga ba wa'elungu mudönisi ami; tenga göi wa so gohitö dödöma si lö sökhi, ma ba wolimo ya'ami.
52002004	Lö'ö! Lö muhede ndra'aga ba wangomusoi'ö tödö niha. Muhede ndra'aga ba wangomusoi'ö tödö Lowalangi, no Ibe'e sinangea ndra'aga Lowalangi ba wangombakha Turia Somuso Dödö andrö. Lowalangi samösa zi no manandraigö tödöma.
52002005	Mi'ila samösa wa lö irai malau li nihaogö ba ma marörö ami ba wamini'ö ohitö dödöma ba wangalui hare. Lowalangi zangila!
52002006	Lö göi ma'alui zumangema ba niha, he ba khömi ba he ba niha bö'ö. Sindruhunia tola manö sa ma'andrö hadia ia moroi khömi, me no sinenge Keriso ndra'aga.
52002007	Ba lö omasiga malau da'ö. Me so ndra'aga ba khömi, ba no mahaogöhaogö manö, hulö nina sondrorogö ononia.
52002008	Börö wa'omasi si so khöma, aoha gölöma ba wanehegö khömi tenga ha Turia Somuso Dödö andrö soroi Lowalangi, no nosoma göi. Börö me no omasi sibai ndra'aga ami!
52002009	Tatu lö olifu ami hewisa wa'erege dödöma wohalöw̃ö ba fanaögöma fa'afökhö. Bongi ma'ökhö mohalöhalöw̃ö ndra'aga, ena'ö samösa lö sabu tödö ba khömi, sagötö fanuriaigöma Turia Somuso Dödö soroi Lowalangi ba khömi.
52002010	Ba ma'o'aurifagö wa'auri ni'amoni'ö ba khömi, si no mamati khö Keriso, satulö ba si lö sinegu, si no mamati khö Keriso. Ya'ami zangila ya'aga, si manö göi Lowalangi.
52002011	Mi'ila wa no malau khömi zi mane nilau nama ba ndraononia.
52002012	Ma'amenesi ami, mafarou dödömi ba ma'andrö sibai ena'ö mi'o'ö zomasi Lowalangi. No Ikaoni ami Lowalangi tobali ono mbanua wamatörö-Nia awö ba wamatöfa ba dödömi howuhowu famatörö-Nia andrö solakhömi.
52002013	So sambua tö danö bö'ö wa lö mamalömalö ma'andrö saohagölö khö Lowalangi. Ya'ia wa me luo ma'ombakha'ö daroma li Lowalangi ba khömi, no mitema daroma li andrö, tenga si mane taroma li niha, no si mane taroma li Lowalangi. Lowalangi zohalöw̃ö bakha ba dödömi, ya'ami si no mamati khö Keriso.
52002014	Ya'ami ira talifusö! Si no mitörö andrö, ba no göi latörö ya'ira banua Lowalangi ba Yudea, si no okhöta Yesu Keriso. Falukha ami wamakao nilau mbanuami khömi, hulö zi falukha mbanua Lowalangi ba Yudea andrö börö wolau niha Yahudi.
52002015	Ya'ira andrö zi no mamunu So'aya Yesu awö ndra sama'ele'ö, ba samakao ya'aga göi. La'uduni fefu niha, ba ma'ifu lö omasi Lowalangi khöra.
52002016	Ya'ira zanenaw̃a ya'aga ba wangombakha turia andrö ba niha si tenga Yahudi, ba wangorifi ya'ira. Börö da'ö itugu lanönö manö horöra ya'ira niha Yahudi irege afönu. Iada'e ba no göna ira fönu Lowalangi!
52002017	Ba ya'ami ira talifusö, i'otarai me no fabali ndra'aga khömi si lö arara -- aröu ba hörö ba ahatö ba dödö -- no humulu sibai dödöma wangondrasi ya'ami ba ma'odödögö sibai ena'ö falukha nasa ndra'aga khömi!
52002018	No so ba dödöma we'amöi mangondrasi ya'ami; ba ya'o Faulo, no töra samuza utandraigö, ba no iba'agö Afökha.
52002019	Ha ya'ami dötönaföma ba fa'omuso dödöma. Börö na so Zo'aya Yesu dania, ba möi ita föna-Nia, ba ya'ami dania zi tobali fanunoma!
52002020	Ya'ami lakhömima ba fa'omuso dödöma!
52003001	Tebai mataha sa'ae wehulu dödöma. Andrö mangerangera ndra'aga wa abölö sökhi na ya'aga zi toröi ba Atena,
52003002	ba mafatenge khömi dalifusöda Timoteo. No enoni Lowalangi ia sohalöw̃ö awöma ba wangombakha Turia Somuso Dödö andrö sanandrösa khö Keriso. Mafatenge Dimoteo khömi ba wangabe'e tödömi ba ba wamarou tödömi ba wamati khö Keriso,
52003003	ena'ö samösa lö ba gotaluami zawuwu furi, börö ngawalö wamakao andrö. Ya'aboto ba dödömi wa famakao andrö no göi nilau dödö Lowalangi khöda da'ö.
52003004	Me so ndra'aga nasa khömi, ba no mahönagö ma'ombakha'ö khömi wa göna dania ita famakao. Ba duhu no alua itörö; no mi'ila samösa.
52003005	Da'ö mbörö wa ufatenge Dimoteo, ena'ö aboto ba dödögu hewisa wamatimi andrö, börö me no humulu sibai dödögu ba khömi. Mangiwa dödögu ma no itandraigö ami Afökha, irege fefu wa'erege dödöma ba khömi no tobali zayazaya gölö.
52003006	Iada'e no mangawuli Dimoteo ba no ifa'ema khöma duria si sökhi sanandrösa ba wamatimi ba fa'omasimi andrö. No göi i'ombakha'ö khöma wa lö manö olifu ami ndra'aga. Awö wa omasi ami falukha khöma, si mane ya'aga göi omasi falukha khömi.
52003007	Da'ö mbörö, ira talifusö, wa ba ngawalö wa'abu dödö ba famakao andrö khöma, terara dödöma ba duriami. Omuso dödöma ba wamatimi andrö,
52003008	irege marasoi no auri ndra'aga iada'e, asala lö faröi ami ba wamati khö Zo'aya.
52003009	Ambö lima ba wanguma'ö ha wa'abölö wangandröma saohagölö khö Lowalangi ba wa'omuso dödö andrö fefu, nirasoima föna Lowalangi, börö ami.
52003010	Bongi ma'ökhö ma'oigö dödöma ba wangandrö khö-Nia, ena'ö tola fa'ila bawa ita, ba wamönökhi hadia zambö ba wamatimi andrö khö Keriso fatola mo'ahonoa ami.
52003011	Ba ya mufolala ndra'aga Lowalangi Amada, ba So'aya ya'ita Yesu we'amöi falukha khömi!
52003012	Ba ya mudou'ö So'aya Yesu wa'omasimi nawömi ba fa'omasimi niha fefu, ena'ö fahöna wa'omasimi andrö, si mane fa'omasima khömi göi.
52003013	Ba zi manö i'a'aro'ö dödömi So'aya, irege te'amoni'ö ami ba lö sinegu föna Lowalangi Amada, ba ginötö we'aso Zo'aya ya'ita Yesu, awö niha si no tana khö-Nia fefu.
52004001	Ba gafuriatania, ya'ami ira talifusö, no mabe'e khömi dumaduma hewisa zinangea fa'aurimi ba zomasi Lowalangi. Iada'e no si mane da'ö wa'aurimi. Ba wa'abölö Zo'aya Yesu, ma'andrö sibai khömi ba maforege, ena'ö tedou nasa ami wanörö somasi Lowalangi.
52004002	Noa sa mi'ila wanuturu lala andrö si no mabe'e khömi ba wa'abölö Zo'aya Yesu.
52004003	Da'e zomasi Lowalangi khömi: Ena'ö ha khö-Nia wa'aurimi, te'amoni'ö ami, ba lö amuata wohorö.
52004004	Dozi ndra matua ba gotaluami, ya'aboto ba dödönia hewisa wango'aurifagönia fa'auri si sökhi ba wefao khö wo'omonia ira alawe, fa'auri sangomusoi'ö tödö Lowalangi awö niha.
52004005	Böi ha modanedane ba wangisö nösi niha wa'omasi ira wo'omora ira alawe, si mane nilau niha baero andrö, si lö mangila Lowalangi.
52004006	Bakha ba zi manö, böi manö so zamalua si lö atulö khö dalifusönia, ba ma solimo talifusönia. No mabe'e khömi mböröta wanegu sabe'e, wa Ihuku So'aya niha solau asalaö si mane da'ö.
52004007	No Ikaoni ita Lowalangi tenga ba wamalua fohorö, no ba wangohauhau'ö tödö-Nia.
52004008	Börö da'ö, niha sangositengagö famahaö da'e, tenga niha ni'ositengagönia, no Lowalangi same'e Eheha ni'amoni'ö andrö khömi.
52004009	Lö sa'ae moguna masura khömi zanandrösa ba wangomasi'ö talifusö samati andrö khö Zo'aya Yesu. No Ifahaö ami Lowalangi, ena'ö faoma mi'omasi'ö nawömi.
52004010	Ba no milau da'e ba dalifusö Niha Keriso fefu ba Makedonia ma'asagörö. Ba ma'andrö sibai khömi ya'ami ira talifusö, ena'ö tedou nasa wa'asökhi gamuatami.
52004011	Mi'alui wa'ahono dödö ba böi mifaruka ami ba gamatunöw̃a niha bö'ö. Ba mi'ohalöw̃ö ba wangalui soguna khömi, si mane si no maw̃a'ö khömi föna.
52004012	Na milau zi manö, ba lö manötöna ami ba niha bö'ö; ba si lö mamati khö Keriso ba lafosumange dania ami.
52004013	Ya'ami ira talifusö, omasiga ena'ö aboto ba dödömi zindruhunia zanandrösa ba niha si no mate; fa böi abu dödömi, si mane niha bö'ö, si lö fanötöna.
52004014	Mamati ita wa no mate Yesu ba no ifuli auri. Andrö wa mamati göi ita, wa Lowalangi dania zangorifi niha si no mate fefu samati khö Yesu, ena'ö si fao khö Lowalangi ira.
52004015	Sanandrösa ba da'ö, ya'e wamahaö Yesu, somasi ndra'aga mafa'ema khömi: Ba ginötö we'aso Zo'aya Yesu, ya'ita sauri andre nasa lö talalöi dania niha si no oföna mate andrö.
52004016	Na möi mitou dania Zo'aya Yesu moroi ba zorugo, ba mu'ao dania mala'ika sebua andrö, ebua linia, ba tefoli dorofe Lowalangi si tobali tandratandra. Si no mate fefu, samati khö Yesu, ba oföna maoso dania.
52004017	Aefa da'ö, awena dania tefazaw̃a ita, ya'ita niha sauri ba ginötö da'ö, fao ita awöra ba lawuo, ba wamaondragö So'aya Yesu ba dalu mbanua. Ba tobali awö Zo'aya ita dania si lö mamalömalö.
52004018	Börö da'ö ya faoma mi'abe'e'ö wamati nawömi faoma taroma li andre.
52005001	Ya'ami ira talifusö, lö moguna masura khömi hawa'ara ginötö alua dania da'e fefu.
52005002	Me ya'ami sa'ae zangila sibai, wa luo we'aso Zo'aya andrö dania hulö we'aso zanagö ba zi bongi.
52005003	Na law̃a'ö niha dania, "No atulö fefu ba ahono," ba hiza ba ginötö da'ö i'anemai'ö göna ira fa'atekiko! Ba tebai aefa ira. Alua da'ö fefu dania ba zi lö mudönadöna, hulö si mane fa'afökhö ba zanabina na inötö tumbu nono.
52005004	Ba ya'ami ira talifusö, tenga si so ba zogömigömi ami, irege luo da'ö tokea ami wa'atohare ngaluo da'ö me hulö we'aso zanagö.
52005005	Ba ya'ami fefu ba no si so ba haga; no niha zi ma'ökhö ami. Tenga niha zi bongi ita, ba ma niha zogömigömi.
52005006	Börö da'ö böi mörömörö manö ita si mane niha bö'ö andrö. Ena'ö mangenanö ita, ba ena'ö mohaga wangerangerada.
52005007	Niha si mörö, ba ba zi bongi mörö ia. Niha si mabu, ba ba zi bongi mabu ia.
52005008	Ba ya'ita andre no niha zi ma'ökhö, andrö börö da'ö era'erada lö tola lö muhaga. Lö tola lö faduhu manö dödöda khö Zo'aya ba ta'omasi'ö niha bö'ö, awö wa manötöna ita wa I'orifi ita Lowalangi. Da'ö wangöna khöda sombalugö ya'ita ba wasöndrata wolaw̃a sogömigömi.
52005009	No Ituyu ita Lowalangi tenga ena'ö Ihuku, no ena'ö I'orifi ita ba khö Zo'aya ya'ita, Yesu Keriso.
52005010	No mate Yesu salahida, ena'ö na so Ia dania -- he na sauri ita ba ginötö da'ö, ba ma no mate -- auri ita fao awö-Nia.
52005011	Börö da'ö ya faoma mifarou dödö nawömi ba faoma mi'a'aro'ö wamati nawömi, si mane folaumi sa'ae iada'e.
52005012	Ya'ami ira talifusö, ma'andrö sibai khömi, ena'ö mifosumange niha sohalöw̃ö ba khömi; ya'ira si no Ituyu So'aya ba wondrönia'ö, ba ba wo'amenesi ya'ami.
52005013	Mifosumange ira, mi'omasi'ö ira, börö halöw̃öra andrö si no lafalua. Ena'ö atulö zamösana khö nawönia.
52005014	Ba ma'andrö göi, ya'ami ira talifusö, ena'ö mitegu niha si lö molo'ö huku. Mifarou dödö niha sabu tödö, mitolo niha sambö fa'abölö, ba mibologö dödömi ba niha fefu.
52005015	Mifaigi, ena'ö böi so zanulöni si lö sökhi awönia si lö sökhi. Böi mifamalömalö wolau si sökhi khö nawömi, ba he ba niha fefu.
52005016	Ya lö mamalömalö wa'omuso dödömi,
52005017	ba böi mibatobato wangandrö.
52005018	Ba fefu hadia ia, ba mi'andrö saohagölö, me da'ö zomasi Lowalangi ba khömi, si no ha sambua ba khö Yesu Keriso.
52005019	Böi mibunu Geheha Lowalangi andrö.
52005020	Böi mi'aohasi duria ni'ombakha'ö Geheha Lowalangi andrö.
52005021	Fefu hadia ia ba mifareso, ba si sökhi mihalö khömi.
52005022	Ba mi'aröu'ö fefu ngawalö zi lö sökhi.
52005023	Ya Lowalangi samösa zame'e khöda fa'ohahau dödö andrö, ba samaulugö fangehao ya'ami, ena'ö ha khö-Nia manö auri ami. Ba ena'ö Lowalangi zondrorogö ya'ami ma'afefu, he ehehami, nosomi awö mbotomi, irege lö hadöi sinegu irugi we'aso Zo'aya ya'ita Yesu Keriso.
52005024	Lö faröi Lowalangi si no mogaoni ya'ami andrö, ba Ya'ia göi zamalua dania da'ö fefu.
52005025	Mi'angandrö salahima, ya'ami ira talifusö!
52005026	Mifa'ema wangowaima ba dalifusö fefu, samati ba khö Keriso.
52005027	Ba döi Zo'aya Yesu, u'andrö sibai khömi, ena'ö mibaso zura andre ba dalifusö fefu, samati khö Keriso.
52005028	Ya falukha ami wa'ebua dödö Zo'aya ya'ita Yesu Keriso.
53001001	Ya'ami ira talifusö banua Niha Keriso ba Desalonika, si no tobali banua Lowalangi Ama ba So'aya ya'ita Yesu Keriso! Ya'aga si datölu ya'ia da'ö Faulo, Sila ba Timoteo,
53001002	matötöna wa Lowalangi Amada ba So'aya ya'ita Yesu Keriso zangomasi'ö ya'ami ba same'e khömi fa'ohahau dödö.
53001003	Ya'ami ira talifusö, lö mamalömalö ma'andrö saohagölö khö Lowalangi, börö ami. Ba no göi sinangea malau zi manö, börö me tedou wamatimi khö Keriso, ba tedoudou göi wa'omasimi nawömi.
53001004	Da'ö mbörö wa masuno ami ba gotalua mbanua Lowalangi fefu. Fao fa'omuso dödö madunödunö misa, hewisa wa'anau gölömi ba fa'aro dödömi ba wamati khö Keriso ba gotalua wolohi ba famakao andrö si no falukha ya'ami.
53001005	Ba da'e oroma ha wa'atulö wanguhuku Lowalangi: No mitaha wamakao börö wamatörö Lowalangi andrö, da'ö wa tola dania mirasoi ngawalö zi sökhi ba wamatörö Lowalangi andrö.
53001006	Lowalangi dania zamalua hadia zatulö. Ya'ia dania zanulöni famakao ba niha samakao ya'ami.
53001007	Ba ba khömi ira talifusö nifakao iada'e -- si manö göi Ibe'e khöma dania -- Lowalangi wangokafu dödö -- ba ginötö möi tou Yesu So'aya moroi ba zorugo, ba wangoroma'ö-Nia Ya'ia awö mala'ika-Nia andrö sagabölö,
53001008	si fao holahola galitö. Möi Ia mitou ba wanguhuku fefu niha si lö aboto ba dödö Lowalangi, ba si lö molo'ö ba Duria Somuso Dödö andrö sanandrösa khö Yesu, So'aya ya'ita.
53001009	Latema'ö hukuma fa'atekiko irugi gamozua niha solau da'ö, nitibo'ö moroi ba nahia ba moroi ba kuaso Lowalangi sebua andrö,
53001010	fefu da'ö oi alua dania ba ginötö wangawuli-Nia mifolakhömi mbanua-Nia, ba nifosumange Ia dozi niha samati fefu. So göi ami dania ba gotalua mbanua Lowalangi andrö, börö me no faduhu dödömi ba duria si no ma'ombakha'ö khömi.
53001011	Andrö göi lö mafamalö wangandrö salahimi. Mangandrö ndra'aga khö Lowalangi, ena'ö sinangea auri ami ba zomasi Lowalangi; ba da'ö no Ikaoni ami. Ya Lowalangi, si fao fa'abölö-Nia andrö, zamaulogö fa'edönami ba wamalua ngawalö zi sökhi, ba samo'ahonoa halöw̃ö si no mifalua börö me mamati ami khö Keriso.
53001012	Börö zi manö tefolakhömi Zo'aya ya'ita Yesu börö ami, ba Ifolakhömi göi ami Yesu, börö wa'asökhi dödö Lowalangida ba So'aya ya'ita Yesu Keriso.
53002001	Sanandrösa ba we'aso Zo'aya ya'ita Yesu Keriso, awö zanandrösa ba wangowuloi-Nia ya'ita dania ba wefao khö-Nia, da'e zabölö si'ai u'andrö khömi:
53002002	Böi aösö mangiwa dödömi ba abu dödömi, börö me so duria wa no irugi inötö wangawuli Zo'aya Yesu. Lö tatu duria da'ö, hadia soroi ba wama'ele'ö, ba ma soroi ba wamahaö bö'ö; ba tola manö göi so niha sanguma'ö, wa no irai masura zi manö bakha ba zurama.
53002003	Ba gofu hewisa ia, böi ya mufaelungu ami niha. Börö me fatua lö tohare Luo da'ö, lö tola lö oföna ua alua ngawalö da'e: Ato dania niha sondröi Keriso, ba maoso dania Niha Si Lö Sökhi andrö si no muhonogöi numalö ba narako.
53002004	Ba wayaw̃asa i'uduni fefu hadia ia dania, ba i'ebua'ö döinia yaw̃a nifosumange niha fefu, ba ma yaw̃a ni'olowalangigö niha nifotöira Lowalangi. Dumadao dania ia na'i ba Nomo Lowalangi, i'ombakha'ö ba niha sato fefu wa Lowalangi ia.
53002005	Mitörö tödömi, wa no irai uw̃a'ö khömi da'ö fefu, me luo so nasa ndra'o khömi.
53002006	Ba no mi'ila hadia zomba'agö irege lö alua fefu da'ö iada'e. Ba ginötö si no Ihonogöi Lowalangi dania, maoso Niha Si Lö Sökhi andrö.
53002007	Fa'abölö sangohalöw̃ögöi si lö sökhi andrö no mohalöhalöw̃ö ba zi lö oroma, no teba'aba'agö nasa. Na no muheta dania zomba'agö andrö,
53002008	awena oroma Niha Si Lö Sökhi andrö. Ba na tohare dania So'aya Yesu, Ya'ia zamunu Niha andrö si fao hanuhanu soroi mbawa-Nia, ba Ifakiko Niha andrö Zo'aya Yesu si fao lakhömi we'aso-Nia.
53002009	Kuaso sebua moroi khö Gafökha zama'aso Niha Si Lö Sökhi andrö. I'a'asogö dania fefu ngawalö dandra ba ila'ila safönu faya.
53002010	I'oguna'ö dania fefu ngawalö walimosa ba wamaelungu niha sedöna tekiko. Nihuku ira dania börö me lö latema awö wa lö omasi ira duria sindruhu andrö si otarai Lowalangi sangorifi ya'ira.
53002011	Da'ö mbörö wa Ifa'aso khöra Lowalangi wa'abölö samaelungu, irege faduhu dödöra ba zi lö duhu andrö.
53002012	Lualuania, fefu niha somasi horö ba si lö faduhu tödö ba zindruhu andrö, ba nihuku dania.
53002013	Ya'ami ira talifusö ni'omasi'ö Zo'aya! Lö mamalömalö mangandrö saohagölö ndra'aga khö Lowalangi sanandrösa ba khömi, börö me i'otarai mböröta no Itutuyu ami Lowalangi ba wangorifi. Alua zi manö börö Geheha Lowalangi sohalöw̃ö ba khömi, ba wombali'ö ya'ami banua Lowalangi ni'amoni'ö, ba börö me mamati ami ba duria sindruhu andrö si otarai Lowalangi.
53002014	Ba da'ö Ikaoni ami Lowalangi ba Duria Somuso Dödö andrö nituriaigöma khömi. Lowalangi zogaoni ya'ami, börö me omasi Ia ena'ö fao ami wanandra lakhömi Zo'aya ya'ita Yesu Keriso.
53002015	Börö da'ö, ya'ami ira talifusö, böi faröi ami ba mi'a'aro'ö ami ba wamahaö andrö si no mafaha'ö ya'ami, he niw̃a'ö faoma li, ba he nisura.
53002016	Ya So'aya ya'ita Yesu Keriso samösa, ba Lowalangi Amada zondrara tödömi ba sanga'aro'ö tödömi, ena'ö tola mi'ohalöw̃ögöigö ba mituriaigö zi sökhi. Börö me I'omasi'ö ita Lowalangi ba fa'asökhi dödö-Nia zondrara tödöda awö wa Ifofanötöna ita si sökhi.
53003001	Afuriata, ya'ami ira talifusö, mi'angandrö salahima. Ba mi'angandrö ena'ö turia si otarai Zo'aya andrö alio terongo misa ba mutema'ö sökhi ia, si mane si no alua ba khömi föna.
53003002	Mi'angandrö göi ena'ö I'efa'ö ndra'aga Lowalangi moroi ba niha safaito awö niha si lö sökhi. Börö me lö fefu mamati niha ba duria soroi Zo'aya andrö.
53003003	Ba lö sa faröi Zo'aya. Ya'ia dania zangabe'e ya'ami ba sondrorogö ya'ami moroi ba Niha si Lö Sökhi.
53003004	Ba afönu manötönaga khö Zo'aya ba khömi andrö, wa lö mo'aetufa mifalua ba mi'o'ö hadia zi no ma'o'ou ya'ami.
53003005	Ba ya So'aya zondrönia'ö ya'ami ba wa'aboto ba dödö wa I'omasi'ö sibai ami Lowalangi, awö wa Ibe'e khömi wanaha tödö Keriso.
53003006	Ya'ami ira talifusö, ba wa'abölö Zo'aya Yesu Keriso mafaretaikö ami ena'ö mifabali ami ba niha sareu, ba si lö molo'ö famahaö andrö si no mabe'e khöra.
53003007	Mi'ila samösa wa lö tola lö mi'o'ö khöma. Lö sareu ndra'aga me luo so ndra'aga khömi.
53003008	Lö ni'ama ö si lö nibe'ema böli. Ba zi tambai da'ö bongi ma'ökhö maforege wohalöw̃ö, ena'ö böi mabusi dödö gofu haniha ba khömi.
53003009	Tenga börö wa lö tola ma'andrö ena'ö mitolo ndra'aga wa malau da'ö, ba hiza i, me omasi ndra'aga tobali dumaduma khömi.
53003010	Me so nasa ndra'aga ba khömi, no mabe'e gamakhoita da'e, "Niha si lö omasi mohalöw̃ö, ba tebai manga."
53003011	Maw̃a'ö da'e börö me marongo, wa so ösa ba gotaluami zareu. Larörö ira ba wamadunödunö halöw̃ö niha bö'ö, ba lö sa sambua halöw̃ö lababaya.
53003012	Ba wa'abölö Zo'aya Yesu Keriso, mafaretaikö niha andrö ba mafangelama ira, ena'ö mohalöw̃ö ira ba la'alui samösa mbalazora.
53003013	Ba hew̃a'ae si manö, ya'ami ira talifusö, böi atage ami wolau si sökhi.
53003014	Ma so dania niha si lö omasi molo'ö hadia zi no maw̃a'ö bakha ba zura andre. Na alua da'ö ba mi'angelama ba niha si manö ba böi mifariawö khönia, ena'ö aila ia.
53003015	Ba böi hulö zi fa'udu ami khönia; mi'amenesi ia si mane talifusö.
53003016	Khö Zo'aya i'otarai fangorifida. Ba ya lö mamalömalö Ibe'e khömi wa'ohahau dödö ba ngawalö hadia ia fefu. Ya So'aya zango'awögö ya'ami fefu.
53003017	Fangowaigu, Faulo. Ya'o samösa zanura faosatö da'e. Da'e dandra nibe'egu ba zuragu fefu.
53003018	Ba ya So'aya ya'ita Yesu Keriso zamahowu'ö ya'ami fefu.
54001001	Timoteo, onogu sindruhu ba khö Zo'aya. Sura andre moroi khögu, Faulo, sinenge Keriso Yesu, börö wareta Lowalangi, Sangorifi ya'ita ba fareta Keriso Yesu, tötönaföda. Ya Lowalangi Ama ba Keriso Yesu, So'aya ya'ita, zame'e khöu howuhowu ba sohakhösi tödö ya'ugö ba same'e fa'ohahau dödö.
54001003	Omasido na toröi ndra'ugö ba Nefeso si mane si no uw̃a'ö sibai khöu me luo möido ba Makedonia. Ufatenge ndra'ugö ba wangiagö Nefeso, börö me so ba da'ö niha samazawili famahaö si lö atulö, ba lö tola lö öbatogö ira.
54001004	Amenesi ira ena'ö böi sa'ae latöngöni hikaya si lö boto ba fanutunö nga'ötö si lö aetu'aetu. Fefu da'ö no samatumbu'ö fa'udusa manö, ba lö i'ohe niha ba wamati khö Lowalangi awö ba wanema hadia zi no Ifakhoi Lowalangi ba niha samati khö-Nia.
54001005	Ohitö dödö menemene andrö ya'ia ena'ö so khöra dödö sohahau ba tödö ni'amoni'ö, ba famati si lö tebulö ba khö Zo'aya, irege tola la'omasi'ö nawöra.
54001006	So ösa niha si no tenga si manö sa'ae, elungu ira ba huohuo si lö boto.
54001007	Omasi ira tobali samahaö agama, ba sindruhunia sa, lö aboto ba dödöra wehede ni'oguna'öra ba ma ngawalö niw̃a'öra si faduhu dödöra.
54001008	No ta'ila wa huku agama andrö sökhi, na atulö wangoguna'ö.
54001009	Moguna mutöngöni wa huku agama andrö tefazökhi, tenga ba niha solo'ö somasi Lowalangi, no ba niha sanawö huku, ira niha si lö sökhi; ba niha si lö aboto ba dödö So'aya, ba niha si lö agama, niha sauri ba gulidanö; ba niha samunu satuania; ba ba zamunu niha fefu,
54001010	ba niha sohoröhorö, ba ba zohoröni awönia ira matua, ba zanagö niha; ba ba zolau faya; ba zamaduhu'ö sofaya, ba gofu haniha zolau ngawalö zi lö faudu ba wamahaö sindruhu andrö.
54001011	Famahaö da'ö tesöndra bakha ba Duria Somuso Dödö si no tefaduhusi tödö khögu ba wangombakha, ya'ia Duria Somuso Dödö soroi Lowalangi, ni'ebua'ö ba nisuno.
54001012	U'andrö saohagölö khö Yesu Keriso So'aya ya'ita, si no mame'e khögu fa'abölö ba we'amöi enoni-Nia, ba si no manguma'ö tödö-Nia ya'o niha sinangea ba halöw̃ö da'ö.
54001013	Ya'odo me föna ba no samakao, solohi ba sangosiwawöi Ya'ia. Ba hew̃a'ae si manö, no Ihakhösi tödö ndra'o Lowalangi, börö me luo da'ö lö mamati ndra'o khö Yesu Keriso, tobali lö aboto ba dödögu hadia nilaugu.
54001014	Ihöna khögu na'i wa'ahakhö dödö So'aya ya'ita. Ibe'e khögu wa'abölö ba wamati khö-Nia ba ba wangomasi'ö Ya'ia sindruhundruhu. Fa'abölö da'ö no Ibe'e khöda fefu, ya'ita si no sambua khö Yesu Keriso.
54001015	No sindruhu wehede andre -- andrö sinangea tatema ba tafati sindruhundruhu --: "No möi ba gulidanö Yesu Keriso ba wangorifi niha si so horö." Ba ba gotalua niha si so horö andrö, ya'o zabölö lö sökhi.
54001016	Ba hiza, börö da'ö na'i wa Ihakhösi tödö ndra'o Lowalangi, ena'ö Iforoma'ö fefu wa'ebolo dödö-Nia Yesu Keriso khögu, niha si no fondrege wa'ebua horö andre. Tobali sambua dumaduma da'e ba niha fefu sedöna mamati khö-Nia, ba wanöndra fa'auri si lö aetu.
54001017	Lowalangi, Razo si no götögötö wa'ara, sinangea nifolakhömi ba nisuno, me no Ya'ia zi lö tebulö, si lö oroma ba si ha samösa! Yaduhu.
54001018	Timoteo, onogu! Halöw̃ö da'e ufaduhusi tödö khöu, molo'ö si no law̃a'ö ira sama'ele'ö me föna nitandrösaigö khöu. Ena'ö ö'oguna'ö da'ö si tobali fangabe'eu ba wasöndrata si sökhi.
54001019	Odödögö si fao famati khö Keriso ba tödö sohauhau. So sa ösa niha si lö mangonangegö li dödönia, irege adudu wamatira.
54001020	Ba gotaluania ya'ia ndra Hemenai'o ba Alesandro. Niha si darua andrö no utou'ö ira ba danga Gafökha, ena'ö tefahaö ira ba wamöhöi fangositengagö ba fango'aya Lowalangi.
54002001	Si föföna, u'andrö sibai ena'ö angandröw̃a, fangandrö, ba fangandrö salahi si fao fangandrö saohagölö mufa'ema khö Lowalangi salahi niha fefu;
54002002	fangandrö salahi razo ba fefu lolohe famatörö. Mi'andrö ena'ö tola falukha ita wa'ahono ba fa'ohahau dödö ba khö Lowalangi si fao amuata si sökhi.
54002003	Da'ö zi sökhi zomasi Lowalangi Sangorifi ya'ita.
54002004	Omasi Ia na te'orifi fefu niha, ba aboto ba dödöra zindruhu.
54002005	Me ha samösa Lowalangi, ba ha samösa zangiaigö otalua Lowalangi niha, ya'ia Yesu Keriso.
54002006	No Itehegö mboto-Nia ba wangefa'ö fefu niha moroi ba horöra. Ba da'ö, ba ginötö si faudu sibai Iforoma'ö Lowalangi, wa omasi Ia te'orifi fefu niha.
54002007	Ba da'ö mbörö wa tefatenge ndra'o ba niha si tenga Yahudi ba wangombakha khöra turia wamati Niha Keriso sindruhu. No sindruhu niw̃a'ögu andre, lö ulau waya.
54002008	Ba gofu heza, ena'ö mangandrö ndra matua khö Lowalangi si fao tödö si lö sinegu, si lö fönu ba fa'udusa.
54002009	Omasido göi ena'ö lahaogö mbotora ira alawe ba lafaigi zinangeania na lafake nukha soadu. Böi lahaogö khöra mbu si fatuwu ba hörö, ba ma famake gamagama ana'a ba ma manimani, ba ma nukha sebua böli.
54002010	Ya muhaogö mbotonia ira alawe faoma buabua si sökhi molo'ö sinangeania ba ndra alawe sangata'ufi Lowalangi.
54002011	Ya sahono ndra alawe ba wamahaö andrö si fao folo'ö.
54002012	Lö utehe ba ndra alawe mamahaö awö wamatörö ira matua; lö tola lö sahono ba tebai muhede ira.
54002013	No Adamo zi föföna tefazökhi, ba awena Khawa.
54002014	No ira alawe zi telimo, ba tenga Adamo, irege isawö goroisa Lowalangi.
54002015	Ba hew̃a'ae si manö, ni'orifi sa ndra alawe andrö wadono, asala mamati ia khö Keriso si fao fangidengide'ö, awö wa lö mamalö la'omasi'ö niha bö'ö, ba la'oniagö wa'aurira khö Lowalangi.
54003001	Sindruhu wehede andre, "Dozi niha somasi halöw̃ö fa'a'enoni ba mbanua Niha Keriso, no somasi halöw̃ö si sökhi da'ö."
54003002	Satua Niha Keriso andrö, ena'ö si lö sinegu, si ha sambua donga, si tola manaha tödö, otödö, ba si toföfö lala wa'auri; omasi ia wanema'ö tome ba nomonia, ba si tola mamahaö niha sato,
54003003	böi niha si mabumabu, ba ma somasi fasöndra. Hiza i, lö tola lö niha sohauhau ba somasi fa'atulö. Tenga niha sangisö kefe.
54003004	Lö tola lö i'ila ihaogö wamatörö soroiyomonia ba zi sökhi, ifahaö ndraononia ba wolo'ö awö ba wamosumange ya'ia.
54003005	Na lö i'ila ihaogö zoroiyomonia niha, ba hewisa tola ihaogö wamatörö banua Lowalangi?
54003006	Satua Niha Keriso, tebai niha si bohou tobali Niha Keriso, fayaw̃a dania ia, ba si göna fanguhuku si mane Afökha föna ia dania.
54003007	Lö tola lö niha si sökhi turia ia bakha ba mbanua; börö na tenga si manö, ba latandraw̃aisi dania ia niha, irege aekhu ia bakha ba gu'ö Gafökha.
54003008	Ya'ira solului bakha ba mbanua Niha Keriso ba lö tola lö göi si sökhi ba satulö; tenga sogoya mamadu agu ba ma sangisö ba gefe.
54003009	Lö tola lö lagogohe sindruhundruhu wamahaö ba wamati Niha Keriso andrö si no Iforoma'ö Lowalangi si fao tödö sadölö.
54003010	Latandraigö ira ua, ba na oroma lö hadia sinegu khöra, awena tola tobali ira solului bakha ba mbanua Niha Keriso.
54003011	Fo'omora ira alawe göi lö tola lö niha si sökhi, tenga niha somasi mamadunödunö si lö atulö. Lö tola lö la'ila lataha dödöra ba adölö dödö ba ngawalö hadia ia.
54003012	Solului ba mbanua Niha Keriso lö tola lö ha samösa ndrongania. Lö tola lö i'ila ihaogö ndraononia ba soroiyomonia ba zi sökhi.
54003013	Sohalöw̃ö si sökhi ba mbanua Niha Keriso, ba nifosumange ba tobali itugu lö aiw̃ö fahuhuo ba niha, sanandrösa ba wamatira khö Keriso.
54003014	Udönadöna wa lö aratö u'ondrasi ndra'ugö. Ba hew̃a'ae si manö, usura manö zura andre khöu,
54003015	ena'ö na ahou so ndra'odo, no aboto ba dödöu hewisa ita wango'aurifagö fa'auri si mane soroiyomo Lowalangi, ya'ia mbanua Lowalangi andrö sauri. Banua Niha Keriso andre zi no amaedola ehomo sanuwu ba sanga'aro'ö famahaö soroi Lowalangi.
54003016	Samösa lö si tola mangosilö'ögö si tobini ba agamada andrö: No Ifa'ele'ö Ia Keriso ba nga'eu niha, ba no mutandra wa'aduhu-Nia ba Geheha Lowalangi, awö wa no lafaduhu'ö ira mala'ika. Fefu soi si lö saboto ba dödö Lowalangi no larongo duria-Nia, ba ösi gulidanö no faduhu dödö khö-Nia, iada'e no tefazaw̃a Ia ba zorugo.
54004001	No Iw̃a'ö sibai Eheha Lowalangi, wa ba ginötö si so föna dania, so ösa niha si lö molo'ö, sangosilö'ögö Keriso. La'o'ö dania geheha samaelungu awö wamahaö geheha si lö sökhi,
54004002	nifa'ema niha samini tödö ba solau faya. No ogömigömi dödö ndra niha da'ö.
54004003	Lafahaö niha ba wa lö mangowalu ba ba wa lö manga fefu ngawalö gö. Ba sindruhunia ö da'ö ni'a'asogö Lowalangi ena'ö la'a ba la'andrö saohagölö khö Lowalangi niha si no mamati khö Keriso, ba si no mangila famahaö soroi Lowalangi.
54004004	Fefu hadia ia niwöwöi Lowalangi ba no si sökhi, ba ma'ifu lö hadöi salakha, na mutema'ö si fao fangandrö saohagölö khö-Nia.
54004005	Howuhowu Lowalangi ba fangandrö, da'ö zombali'ö ngawalö gö andrö oi si sökhi, lö salakha.
54004006	Na öfahaö fefu da'ö ba dalifusö samati, ba tobali ndra'ugö dania enoni Yesu Keriso sohalöw̃ö si sökhi. Ba ötohugö wolölö tödömö ba Daroma li Lowalangi nifaduhusida tödö, ba ba wamahaö sindruhu si no ö'o'ö sagötö da'e.
54004007	Aröu'ö nidunödunö si lö boto ba si lö sökhi. Fahaö ndra'ugö ba lala wa'auri si faudu ba wasumangeta khö Lowalangi.
54004008	Famamaha boto, ha ma'ifu gunania, ba famamaha ba wa'auri ba wamati moguna manö ba ngawalö hadia ia fefu; me ibe'e wangaro dödö ba wa'aurida ba gulidanö andre ba ba gamozua dania.
54004009	Da'e zinangea tatema ba tefaduhusi tödö sindruhundruhu.
54004010	Da'ö mbörö wa fasöndra ndra'aga ba maforege wohalöw̃ö, börö me manötöna ita sindruhundruhu khö Lowalangi sauri; Ya'ia zangorifi fefu niha, si oföna sibai niha samati.
54004011	Öfahaö da'ö ba ö'o'ou niha wolo'ö ya'ia.
54004012	Böi tehegö so zamösa zanguma'ö tödönia ide'ide ndra'ugö, me awuyu nasa ndra'ugö. Hiza i, ba wahuohuosamö, amuatamö, fa'omasimö, famatimö ba fa'ohauhau wa'aurimö, ya tobali dumaduma ndra'ugö ba niha samati.
54004013	Gasagasa da'ö ua, irege so ndra'odo dania, lö tola lö ö'odödögö wombaso Buku Ni'amoni'ö ba niha, ba wamarou tödö awö wamahaö ya'ira.
54004014	Böi si lö ba dödö ndra'ugö wangoguna'ö buala soroi Geheha Lowalangi nitemau me luo latufa tangara högöu satua mbanua Niha Keriso andrö, me lafa'ema goroisa Lowalangi andrö ira sama'ele'ö sanandrösa ba khömö.
54004015	Ohalöw̃ögöigö fefu da'ö moroi si'aikö ba dödö, ena'ö fa'atedoumö la'ila niha fefu.
54004016	Böi mamalö sekhegö wa'aurimö awö wamaha'ömö. Böi faröi ndra'ugö wamalua da'ö fefu, me ba zi manö no ö'orifi ndra'ugö ba he göi niha samondrongo khöu.
54005001	Böi ofönu si fao li sabe'e ba niha sabölö atua moroi khöu. Dönisi ia wamondrondrongo fehedeu, hulö na amau ia. Faigi ndra si bohou ebua hulö na talifusöu,
54005002	ira alawe satua hulö na inau. Ira alawe si bohou ebua faigi ira hulö dalifusöu alawe, si fao buabua satulö.
54005003	Fosumange lakha mbanua si ha ya'iya'ia ba wa'aurinia.
54005004	Ba na so lakha mbanua si so iraono ba ma ma'uwu, khöra andrö ofönai'ö wame'e fa'aboto ba dödö, wa lö tola lö larorogö zoroiyomora, ba wanulöni fa'asökhi dödö zatua ba ma gawera, börö me omasi Lowalangi zi manö.
54005005	Ira alawe lakha mbanua si ha ya'iya'ia, ba lö si tola mondrorogö ya'ia, ha khö Lowalangi manötöna ia. Bongi ma'ökhö böi iböhöli wangandrö khö Lowalangi ba wangandrö fatolosa-Nia.
54005006	Ba na so lakha mbanua somasi hufa awö gomasiö dödö ba gulidanö, no mate zi manö hew̃a'ae auri nasa ia.
54005007	Fa'ema wanuturu lala andre khöra, ena'ö si lö sinegu ira.
54005008	Na so niha si lö mondrorogö sahatö khönia, lö mendrua manö zoroiyomonia samösa, no i'osilö'ögö wamatinia niha si manö; ba abölö wa lö sökhinia moroi ba niha si lö mamati.
54005009	Lakha mbanua si tola lafaogö bakha ba ngenoli döitöi lakha mbanua ya'ia da'ö: lö ambö moroi ba zi önö ngafulu fakhe ndröfinia, me föna ha samuza mangowalu ia,
54005010	teturia ia wa no ira alawe samalua ngawalö zi sökhi, si mane: fangebua'ö iraononia ba zi sökhi, sohahau tödö ba wanema tome si mörö ba nomonia, sanema'ö fao sumange niha samati, sanolo niha sabu tödö, ba samalua sindruhundruhu ngawalö halöw̃ö si sökhi.
54005011	Böi be'e bakha ba ngenoli da'ö ndra lakha mbanua sawuyu döfi nasa. Börö na alua wangisö nösi sabölö khöra, lafuli lalau mangowalu ba laröi Keriso.
54005012	Ba mosala ira börö me no lasawö wawu'usa lira si föföna khö Keriso.
54005013	Lö mendrua manö wa latibo'ö ginötöra ba wanörönöröi omo niha. Ba sabölö lö sökhi nasa, ya'ia wa lafahaö ira ba wangobongobousi töi niha bö'ö, ba la'urusai urusa niha bö'ö awö wa lahuhuo'ö ngawalö zi tebai mufatunö.
54005014	Da'ö mbörö wa omasi ndra'o na mangowalu manö lakha mbanua sawuyu döfi andrö, lasöndra nono ba la'ehao zoroiyomora, ena'ö lö lasöndra ginötö si fa'udu khöda andrö ba wangobongobousi töida.
54005015	So ndra lakha mbanua si no elungu solo'ö Afökha.
54005016	Ba na so moroi ba zoroiyomo ndra alawa Niha Keriso lakha mbanua, lö tola lö itolo lakha mbanua andrö; böi mitehegö mbanua Niha Keriso zangonorogö tödö ya'ira. Ba zi manö tola latolo lakha mbanua si lö manö hadöi sahatö khönia banua Niha Keriso andrö.
54005017	Sondrönia'ö banua Niha Keriso sohalöw̃ö si sökhi, sinangea tebe'e dua winaeta zumangera, si oföna sibai ya'ira sowölö'ölö fahuhuo ba mamahaö.
54005018	Ba Mbuku Ni'amoni'ö no tesura, "Saw̃i samöbörö gandru ba wangefa'ö gandru moroi ba ngalainia, böi ko'u mbawania", si manö göi, "Niha sohalöw̃ö so luonia wanöndra gajinia".
54005019	Na so samösa zatua mbanua Niha Keriso ni'angadugö, böi tema wangadu da'ö na lö samaduhu'ö mato darua ba ma töra.
54005020	Niha samazökhi horö, lö tola lö lategu föna mbanua Niha Keriso sato, ena'ö ata'u göi danö bö'ö.
54005021	Föna Lowalangi, Yesu Keriso ba mala'ika nituyu andrö, u'andrö sibai ena'ö ö'o'ö menemene da'e awö wa lö fanahö tödö gofu ha'ökhö, ba lö fango'awögö zamösa.
54005022	Böi aliolio tufa tanga högö ba wombali'ö ya'ia enoni Zo'aya. Na no lafalua horö niha bö'ö, ba böi farahu ndra'ugö ba horö da'ö. Rorogö ndra'ugö ena'ö lö faruka zogoro ita.
54005023	Böi sa'ae ha sambalö idanö manö öbadu; badu göi ma'ifu agu ba wanolo talumö andrö, börö me asese mofökhö'ö.
54005024	So ösa zoroma sibai olalöw̃ania, fatua lö muhuku na. Ba so ösa göi zawena mu'ila olalöw̃a na no aefa wanguhuku.
54005025	Si manö göi gamuata si sökhi i'anemai'ö oroma. Ba si lö aoha mu'oroma'ö na'i, ba tebai sa'atö i'osagötö'ö mubini'ö.
54006001	Niha Keriso si no tobali sawuyu, lö tola lö lafosumange zokhö ya'ira, ena'ö lö tola law̃a'ö si lö sökhi Lowalangi ba ma famahaöda niha.
54006002	Sawuyu si so sokhö Niha Keriso, tebai i'aohasi zokhö ya'ia andrö me faoma Niha Keriso ira. Abölö sökhi na'i na ladou'ö wa'asökhi wanga'ira halöw̃öra khö zokhö ya'ira andrö, me no faoma samati ba ni'omasi'ö ira, he sawuyu ba he sokhö. Fefu da'ö lö tola lö öfahaö ba ö'amenesi ba niha.
54006003	Na so zamahaö tanö bö'ö moroi ba da'ö, ba si lö fao tödö ba wamahaö sindruhu soroi Zo'aya ya'ita Yesu Keriso, ba si lö fao tödö göi ba wamahaö agamada,
54006004	no niha si fayaw̃a da'ö si lö mangila balö! Fökhö niha si manö, omasi fada'aw̃a ba fa'udu ba zanandrösa ba ngawuangawua wehede nifo'eluaha, irege ifatumbu'ö wa'afökhö dödö, fa'aboto dödö, fasosota, ba fanahö tödö si lö sökhi,
54006005	ba fa'udusa si lö aetu. No teduhö lala wangerangera niha si manö, ba no lö duhu sa'ae. Law̃a'ö tödöra tola lasöndra wa'akayo ba agama.
54006006	Ba sindruhunia sa, ibe'e hare sebua agama andrö, na ahono dödö niha ba zi no so khönia.
54006007	Börö me sambua lö hadia ia ni'oheda ba gulidanö andre, ba sambua göi lö hadia ia si tola ta'ohe na taröi gulidanö andre!
54006008	Tobali, na so mbalazo awö nukha, no abönö da'ö.
54006009	Niha somasi mokhö, si göna fanandraigö ba tandraw̃a soya ngawalö ia, si lö hadöi gunania ba samakiko. I'ohe niha ba wa'atekiko ba ba wa'ate'ala fangisö andrö.
54006010	Börö moroi ba wa'omasi gefe andrö, tumbu ngawalö zi lö sökhi. So ösa niha solohi kefe, irege lö sa'ae la'o'ö wamahaö Keriso, ba hiza göna ira ngawalö wamakao si tobali fangabu dödö.
54006011	Ba ya'ugö, no okhöta Lowalangi, andrö lö tola lö ö'aröu'ö ndra'ugö ba da'ö ma'afefu. Odödögö we'amöi niha satulö ba hörö Lowalangi, ba solulu fa'auri khö Lowalangi awö ba wamati khö Keriso, ba sangomasi'ö awö, sebolo tödö ba wanandraigö, ba sohauhau.
54006012	Lau fasöndra sindruhundruhu ba nifatiu andrö, ena'ö ösöndra mbuala wa'auri sindruhu andrö ba si lö aetu. Ba da'ö Ikaoni ndra'ugö Lowalangi, me luo öfaduhu'ö föna niha sato, wa mamati ndra'ugö khö Keriso.
54006013	Iada'e föna Lowalangi same'e noso ba ngawalö zauri fefu, ba föna Yesu Keriso same'e famaduhu'ö sindruhu föna Wondrio Filato, da'e ni'andrögu khöu:
54006014	Rorogö fefu wareta andrö si fao fa'adölö ba fa lö sinegu, irugi ba ginötö wangawuli Zo'aya ya'ita Yesu Keriso ba gulidanö andre.
54006015	Fe'aso-Nia andrö Ihonogöi dania Lowalangi ba ginötö si faudu sibai. Ha Ya'ia Zamatörö, Ya'ia zolakhömi, Razo yaw̃a razo ba So'aya fefu zokhö.
54006016	Ha Ya'ia zi tebai ifatörö fa'amate; ba haga so Ia, si lö tola ifahatö ia gofu haniha. Samösa lö sirai mangila Ya'ia, ba ma si tola mangila Ya'ia. Khö-Nia zumange ba famatörö irugi zi lö aetu! Yaduhu.
54006017	Ba niha si kayo ba gulidanö andre, ya ö'amenesi ira ena'ö böi fayaw̃a ba böi manötöna ba gana'a si lö mo'arota -- si mane fa'akayo andrö. Lö tola lö ya manötöna ira khö Lowalangi same'e fefu hadia ia khöda irege fahöna, ena'ö ohahau dödöda.
54006018	Amenesi ira ba wangoroma'ö si sökhi, ba ba wamalua ngawalö zi sökhi, fa'ahakhö dödö ba fa'omasi mamuala.
54006019	Da'ö lala khöra wangowuloi harato si tobali foko si sökhi ba ginötö si so fönara. Ba ba da'ö lasöndra dania wa'auri sindruhu andrö.
54006020	He Timoteo! Hadia zi no mufaduhusi tödö khöu, ba haogö wondrorogö. Aröu'ö huhuo si lö boto ba fabu'asa ba ngawalö nifotöira "Fa'atuatua".
54006021	So sa niha sanguma'ö wa no la'okhögö wa'atuatua da'ö, irege fahole moroi ba wamahaö Niha Keriso, si faduhu dödöra föna. Ya Ifahowu'ö ami So'aya.
55001001	Timoteo, onogu ni'omasi'ö! Ya'o Faulo, zanura sura andre khöu fao fanötöna, ya Lowalangi Ama ba So'aya ya'ita Yesu Keriso zangahakhösi tödö ba same'e khöu fa'ebua dödö ba fa'ohahau dödö. No nilau dödö Lowalangi, tefataro ndra'o tobali sinenge Keriso Yesu ba wangombakha fa'auri nifabu'u Lowalangi. Tatema wa'auri andrö börö me ha sambua ita Keriso Yesu.
55001003	Ululu wa'aurigu khö Lowalangi si fao tödö si lö sinegu si mane si no lafalua ira tuagu föna. Ba lö aetu u'andrö saohagölö khö Lowalangi ero na itörö tödögu ndra'ugö ba ginötö wangandrögu, he na ma'ökhö ba he na ba zi bongi.
55001004	Itörö tödögu wa'abu dödömö andrö. Da'ö mbörö wa omasi sibai ndra'o falukha khöu, ena'ö tola sindruhundruhu omuso dödögu.
55001005	Itörö tödögu wamatimö sindruhundruhu khö Keriso, hulö wamati gaweu Lo'ise ba inau Oinike. Ba manötöna dödögu wa mamati göi ndra'ugö si mane da'ö.
55001006	Börö da'ö, ufasugi ba dödöu wehi'a dödö ba wamalua halöw̃ö si no ötema moroi khö Lowalangi me luo utufa tangagu högöu.
55001007	Eheha, nibe'e Lowalangi khöda, tenga Eheha sombali'ö ya'ita ata'u. Ba hiza i, Eheha Lowalangi andrö zombali'ö ya'ita abölö, safönu fa'omasi ba si tola manaha tödö.
55001008	Börö da'ö böi aila ndra'ugö wame'e famaduhu'ö sanandrösa khö Zo'aya ya'ita, ba böi göi aila ba zanandrösa khögu, nikuru börö Ia. Ba zi tambai da'ö ena'ö ba wa'abölö soroi Lowalangi, fao ndra'ugö ba wanaha famakao ba Duria Somuso Dödö andrö.
55001009	Lowalangi zangorifi ya'ita ba sogaoni ya'ita, me omasi Ia Ibali'ö ita banua sauri ni'oniagö khö-Nia. Ifalua da'ö tenga dali hadia zi no ta'ohalöw̃ögöi. No dali nikhoi dödö-Nia samösa ba fa'asökhi dödö-Nia. Föna wamöbörö ulidanö, no si sökhi tödö Ia khöda ba khö Yesu Keriso.
55001010	Iada'e Ifa'ele'ö wa'asökhi dödö-Nia andrö khöda ba we'aso Razo Sangorifi ya'ita Yesu Keriso. Yesu zangalani fa'abölö wa'amate ba same'e fa'auri si lö aetu ba gulidanö, ba Duria Somuso Dödö andrö.
55001011	Ba wangombakha Turia Somuso Dödö andrö Ifataro ndra'o Lowalangi tobali sinenge ba samahaö.
55001012	Da'ö mbörö wa utaögö fefu da'e ba lö urasoi wa'aila, börö me sindruhundruhu u'ila ha'ökhö mamati ndra'o. Ba faduhu dödögu wa hadia zi no ifaduhusi tödö khögu, tola göi irorogö irugi ba Luo Safuria.
55001013	O'ö sindruhundruhu wamahaö andrö si no ufahaö ya'ugö. Ba ya ahono ndra'ugö ba wamati ba fangomasi'ö, börö me ya'ugö no ha sambua ba khö Yesu Keriso.
55001014	Si fao fanolo soroi Geheha Lowalangi, sauri bakha ba dödöda, ya öhaogö wondrorogö ngawalö zi sökhi si no mufaduhusi tödö khöu.
55001015	No ö'ila wa fefu niha ba danö Asia no la'erogö ndra'o, farahu göi ndra Figelo ba Hemogene.
55001016	Ba soroiyomo Gonesiforo no auli la'omusoi'ö dödögu. Ya muhakhösi tödö ira So'aya. Hew̃a'ae ya'o bakha ba gurunga so, ba lö aila Gonesiforo ba khögu andre.
55001017	Me irugi Roma, i'odödögö sibai wangalui ya'o irege falukha ndra'aga.
55001018	Ba Nefeso no oya itolo ndra'o. Sanandrösa ba da'ö no ö'ila. Ya So'aya si sökhi tödö zangahakhösi tödö ya'ia ba ginötö Ihuku ma'afefu soi niha dania.
55002001	Timoteo, onogu! Ya'abölö ndra'ugö börö wa'ebua dödö si no mube'e khöda, börö me ya'ita ha sambua ba khö Yesu Keriso.
55002002	Famahaö si föföna si no örongo khögu föna niha sato, ya öfaduhusi tödö ba niha si tola faduhu dödöda ba sonekhe mamahaö niha bö'ö.
55002003	Lö tola lö fao ndra'ugö wanaha famakao si mane saradadu Yesu Keriso si lö faröi.
55002004	Saradadu si no so ba halöw̃ö, lö irörö ia ba zoguna khönia samösa, börö me omasi ia i'omusoi'ö dödö zondrönia'ö ya'ia.
55002005	Niha si fatandri, lö tola möna na lö i'o'ö fefu goigoi.
55002006	Sonowi si no mamorege fohalöw̃ö, ya'ia zi föföna manöndra bua zinanönia.
55002007	Erönu zi no uw̃a'ö andre, börö me So'aya dania zame'e khöu fa'atuatua ba wamoboto ba dödö niha ma'afefu.
55002008	Töngöni da'e: Turia Somuso Dödö ni'ombakha'ögu andrö ya'ia duria sanandrösa khö Yesu Keriso, ma'uwu Dawido; Ya'ia Keriso si no auri mangawuli moroi ba ngai zi mate.
55002009	Börö wanuriaigö Turia Somuso Dödö andrö, utaha wamakao; irege na'i larate ndra'o si mane niha samarukhu. Ba Taroma Li Lowalangi lö tola nirate.
55002010	Da'ö mbörö wa utaha manö fefu da'ö me soguna ba niha si no Ituyu Lowalangi. Utaha fefu da'ö ena'ö lasöndra göi wangorifi si so ba khö Yesu Keriso, ya'ia wangorifi same'e fa'ohahau dödö irugi zi lö aetu.
55002011	Sindruhu sibai daroma li andre, "Na no mate ita awö-Nia, auri dania ita göi awö-Nia.
55002012	Na lö tebulö tataha wamakao, ba mamatörö göi ita dania awö-Nia. Na tatimbagö Ia, Itimbagö göi ita dania.
55002013	Na faröi ita, ba lö faröi Ia, börö me tebai I'osilö'ögö Ia samösa."
55002014	Ya'öfasugi ba dödö niha zanandrösa ba da'e fefu. Föna Lowalangi, amenesi ira ena'ö böi fa'udu ira börö ngawua wehede nifo'eluaha. Lö hadöi gunania da'ö, ha sambalö samakuyu era'era niha samondrongo.
55002015	Odödögö sibai fa Ifaduhu'ö ndra'ugö Lowalangi tobali sohalöw̃ö khö-Nia. Ya öforege ena'ö lö aila ndra'ugö ba halöw̃öu, ba faudugö wamahaö soroi Lowalangi.
55002016	Aröu'ö wahuohuosa si lö boto ba sango'aya Lowalangi. Fahuohuosa si manö ibali'ö monönö wa'alösökhi niha.
55002017	Famahaöra andrö hulö mbou auri sanananana si tugu ara si tugu ebua. Ba gotaluara andrö so Hemenai'o ba Fileto.
55002018	No fahole ira moroi ba wamahaö sindruhu, ba lafaheu wamati niha ösa khö Lowalangi. Law̃a'ö, wa no alua wemaoso moroi ba wa'amate.
55002019	Ba hiza, danedane saro nifazökhi Lowalangi tebai nifaheu. Yaw̃ania no musura da'e, "No aboto ba dödö Zo'aya dana khö-Nia andrö", ba ba "Niha sanguma'ö wa tana khö Zo'aya ia, lö tola lö iböhöli wamazökhi si lö sökhi".
55002020	Bakha ba nomo sebua tesöndra ngawalö gamagama. So ni'ehao moroi ba wirö ba ma ana'a, so göi moroi ba geu ba ma tanö. So nifake ba halöw̃ö sebua, ba so göi nifake ba halöw̃ö si to'ölö.
55002021	Niha sangehao ya'ia moroi ba zi lö sökhi fefu, te'oguna'ö ia ba halöw̃ö sebua. Tobali ia okhöta ni'otambali'ö ba moguna sibai khö zokhö ya'ia. Lahönagö ia nifake ba ngawalö halöw̃ö si sökhi fefu.
55002022	Aröu'ö ndra'ugö moroi zomasimasi dödö niha si bohou ebua. Oigö dödöu ba wolo'ö somasi Lowalangi, lö faröi ba wamahaö-Nia, ba fangomasi'ö awö, ba ba fa'ahono dödö. Ofa'auri zi manö si fao tanö bö'ö si angaröfi li So'aya faoma tödö sohauhau.
55002023	Böi fao ba wada'aw̃asa niha si bodo si lö mangila hadia ia. Aboto ba dödöu wa fefu da'ö ha samatumbu'ö fa'udusa.
55002024	Niha sohalöw̃ö khö Zo'aya lö guna fa'udu; lö tola lö sökhi linia ba niha fefu, ba ba wa'ebolo dödö ifahaö niha ba zi sökhi.
55002025	Lö tola lö ba wa'asökhi li ifahaö niha samadamadaö; ma sa'atö Ibe'e ginötö ba niha da'ö Lowalangi ba wamalalini era'era moroi ba horöra ba ba wamotokhi ba dödöra wamahaö sindruhu.
55002026	Ba zi manö, aboto ba dödöra mangawuli, ba aefa ira moroi ba gu'ö Gafökha si no mama'ala ya'ira ba samaso ya'ira wolo'ö nilau dödönia andrö.
55003001	Töngöni da'e: Ba ginötö safuria oya alua wa'abu dödö.
55003002	Ba ginötö da'ö dania, ha soguna khönia samösa i'alui niha, mangisö ba gefe, fayaw̃a ba molau faya. Omasi ira wango'aya niha wolaw̃a satua, ba lö la'ila mangandrö saohagölö, fatiu khöra ngawalö zo'amakhaita ba wa'alowalangi.
55003003	Lö manö khöra fa'omasi, lö la'efa'ö zala zi so sala khöra, omasi ira wangobongobousi töi niha bö'ö, la'oguna'ö wa'afaito, amu'i ira, ba lö omasi ira zi sökhi.
55003004	Omasi ira waminisa tödö, fayaw̃asa, lö khöra fa'anau wangerangera. Abölö omasi ira gisö'isö dödö gulidanö moroi ba wolo'ö khö Lowalangi.
55003005	Hew̃a'ae dali zoroma ba hörö la'o'ö wamalua ngawalö halöw̃ö ba agama, ba latimbagö sa duho wamahaö agama da'ö. Aröu'ö ndra'ugö moroi ba niha si mane da'ö.
55003006	So ba gotaluara zi no manöröi omo, ba lahalö dödö ndra alawe si lö fa'abölö ba si fahöna horö börö gisö'isö dödö soya ngawalö.
55003007	Ira alawe da'ö lö mamalömalö la'andrö'andrö ena'ö lafahaö ira, ba lö irai tola lasöndra wangi'ila famaha'ö soroi Lowalangi.
55003008	Hulö si mane Yane ba Yambere solaw̃a Moze föna, si manö göi zolaw̃a famahaö soroi Lowalangi. Fangerangerara no tekiko, ba lö mamati ira sa'ae ba wamahaö sindruhu andrö.
55003009	Ba no tatu wa lö lakhamö gohitö dödöra, börö me fa'abodora oi la'ila niha fefu, hulö Yane ba Yambere andrö göi.
55003010	Ba no ö'o'ö wamahaö andrö khögu, amuatagu ba ohitö dödö wa'aurigu. No ö'ila samösa wamatigu, fa'ebolo dödögu, fa'omasigu ba fanaha tödö.
55003011	No ö'ila wa no lafakao ndra'o ba utaha manö wa'afökhö. No ö'ila fefu zalua khögu ba Gandriokhia, ba Nikoniu, ba ba Lisitera; ba no ö'ila fefu zi no utaögö! Ba no I'orifi ndra'o So'aya moroi ba da'ö fefu.
55003012	Dozi sedöna auri ba wamosumange Lowalangi ba somasi ha sambua khö Yesu Keriso, ba si göna folohi dania;
55003013	niha si lö sökhi ba niha si falimo itugu lö sökhi dania. Lalimo niha bö'ö, ba hiza, lalimolimo göi ira niha.
55003014	Ba sanandrösa khöu, Timoteo, böi böhöli a'aro'ö ndra'ugö ba zindruhu andrö si no ufahaö khöu, ba si no afönu öfaduhusi tödö; börö me ö'ila haniha ndra samahaö ya'ugö.
55003015	Lö tola lö ötörö tödöu wa i'otarai iraono ndra'ugö no ö'ila Mbuku Ni'amoni'ö. Buku andrö zi tola mame'e fa'aboto ba dödö ba wanöndra fangorifi ba wamati khö Yesu Keriso.
55003016	Fefu zi no musura bakha ba Mbuku Ni'amoni'ö, no ni'ehehaini Lowalangi ba moguna ba wamahaö sindruhu, ba wanegu ba ba wangatulö'ö si sala, ba ba wamahaö niha ena'ö auri molo'ö somasi Lowalangi.
55003017	Ba faoma Buku Ni'amoni'ö andrö tola mo'ahonoa ba ngawalö halöw̃ö si sökhi niha somasi möi enoni Lowalangi.
55004001	Ifuli so dania Yesu Keriso ba gulidanö andre ba wanguhuku niha sauri awö zi no mate; so Ia tobali Razo samatörö. Börö da'ö u'andrö sibai khöu föna Lowalangi ba Yesu Keriso.
55004002	Ya lömamalömalö öturiaigö Duria soroi Lowalangi andrö, ena'ö tola larongo niha, he na omasi ira ba he na lö'ö. A'aro'ö dödö niha, oroma'ö zi sala, ba be'e khöra wamarou dödö. Fahaö niha si fao fa'ebolo dödö.
55004003	Börö irugi inötönia dania lö omasi niha sa'ae wanema famahaö sindruhu andrö. La'o'ö dania zomasi ira samösa, irege la'owuloi khöra ndra samahaö, ba wamahaö ngawalö zi sökhi famondrongo ba dalingara.
55004004	Laduhö dania dalingara ba zindruhu, ba labe'e mbörö dalingara ba nidunödunö zofaya.
55004005	Ba hew̃a'ae si manö, böi teduhö dödöu gofu hewisa. Taha manö wamakao, ohalöw̃ögöigö halöw̃öu si mane fangombakha Turia Somuso Dödö andrö, ba haogö wangai halöw̃öu si mane enoni Lowalangi.
55004006	Ba sanandrösa khögu, no irugi inötönia mate ndra'o, nibe'e sumange khö Lowalangi. Lö ara tö ba uröi gulidanö andre.
55004007	No fao ndra'o ba watandrisa si sökhi andrö, ba no mukhamö ndrege nola safuria. Lö si faröi ndra'o irugi awai.
55004008	Iada'e no ibasebase'ö ndra'o buala tandra wemöna. Ba Luo Safuria, So'aya, Sanguhuku satulö andrö, zame'e khögu buala andrö, börö me auri ndra'o ba gamakhaita si sökhi khö Lowalangi. Ba tenga ha ya'o manö zanema dania buala andrö, no fefu niha göi sombalombaloi fe'aso Zo'aya andrö si fao fehulu dödö.
55004009	Alui lala we'amöi khögu ba wa'alio sibai,
55004010	börö me no iröi ndra'o Dema, no i'omasi'ö gulidanö andre. No möi ia ba Desalonika. Kereke no möi ba Galatia, ba Tito möi ba Dalamatia.
55004011	Ha Luka zi toröi awögu. Faondragö Mareko ba ohe ia ba da'e, börö me ya'ia zanolo ya'o ba halöw̃ögu.
55004012	No ufatenge Tikhiko we'amöi ba Nefeso.
55004013	Na so ndra'ugö, ba ohe mbaru sebua si no uröi ba Deroa khö Garafo. Ohe göi zurasuragu, si oföna zurasura nifazökhi moroi ba garate uli.
55004014	Alesandro, tuka ziambu andrö no ilau ngawalö zi sökhi khögu. Ba So'aya dania zanulöni khönia molo'ö folaunia andrö.
55004015	Ba ya mangelama ndra'ugö khönia, börö me ya'ia zolaw̃a sibai turia andrö khöda.
55004016	Ba ginötö tesekhegö ndra'o ba zi oföna sibai, samösa lö sango'awögö ya'o, fefu oi moloi, laröi ndra'o. Tadönadöna wa lö Ibe'e mosala ira Lowalangi ba zi mane!
55004017	Ba So'aya zi no mango'awögö ya'o. Ibe'e wa'abölö irege tola u'ombakha'ö Duria andrö ma'afefu, ba wamarongogö ba niha si tenga Yahudi. Ba aefa ndra'o moroi ba de'ala fa'amate.
55004018	Duhu wa So'aya Yesu zangefa'ö dania ya'o moroi ba ngawalö nilau si lö sökhi khögu. Ya'ia zolohe ya'o dania ba wangorifi ba wamatörö-Nia andrö ba zorugo. Ya nifolakhömi Ia irugi zi lö aetu! Yaduhu.
55004019	U'owai Wirisikila ba Akila, ba soroiyomo Gonesiforo.
55004020	Eraso no taröi ba Gorindro, ba Terofimo, no uröi bakha ba wökhö so ia ba Miletusi.
55004021	Alui sibai lala we'asomö fatua lö baw̃a deu. Ebulo, Fudeo, Lino ba Klaudia la'owai ndra'ugö, si manö göi fefu ndra talifusö tanö bö'ö samati.
55004022	Ya So'aya zango'awögö ya'ugö. Ya'Ifahowu'ö ami So'aya!
56001001	Onogu Tito! Ya'o, Faulo, zanura sura andre si no enoni Lowalangi ba sinenge Yesu Keriso. Nifatenge ndra'o ba wanolo niha si no Itutuyu Lowalangi tobali banua-Nia. Lö tola lö utolo ira ba wondrou'ö famati khö Lowalangi. Lö tola lö udönia'ö ira ba wangi'ila fa'aduhu wamahaö ba agama khöda.
56001002	Famahaö da'ö modanedane ba wanötöna wa tatema wa'auri sindruhu ba si lö aetu. Lowalangi zi no mamabu'u fa'auri andrö föna wa lö mu'a'asogö gulidanö -- ba Lowalangi andrö lö falimo.
56001003	Ba ginötö si faudu, no Ifa'ele'ö wa'auri andrö Lowalangi ba huhuo-Nia ba gulidanö. Oroisa-Nia andrö no Ifaduhusi tödö khögu, ba u'ombakha'ö ia dali wareta Lowalangi Sangorifi ya'ita.
56001004	Tito, ya'ugö zindruhundruhu nonogu, börö me ya'ugö ba ya'o no faoma mamati khö Yesu Keriso. Manötöna ndra'o wa Lowalangi Ama ba Yesu Keriso, Razo Sangorifi ya'ita, zangomasi'ö ya'ugö ba same'e fa'ohahau dödö khöu.
56001005	No uröi ndra'ugö ba Gareta föna, ena'ö ö'asiwalisi nasa ngawalö halöw̃ö sinangea mu'ohalöw̃ögöigö. Fataro ndra sondrönia'ö banua Niha Keriso ero banua misa. Ba töngöni menemenegu andre:
56001006	Sondrönia'ö banua Niha Keriso, ena'ö niha si lö sinegu; lö tola lö ha samösa ndrongonia; iraononia no mamati khö Keriso, ba tenga iraono si teturia lö ngaroro, ba ma iraono si tebai mufatörö.
56001007	Sondrönia'ö banua Niha Keriso andrö ba no sangonorogö tödö halöw̃ö Lowalangi, ba lö tola mosinegu ia. Lö tola fayaw̃a ia ba ma sofönufönu ba ma si mabumabu, ba ma si lö sökhi, ba ma sangisö kefe.
56001008	Lö tola lö ohahau dödönia ba wanema niha ba nomonia, somasi ngawalö zi sökhi, i'ila itaha dödönia, atulö, ohahau ba ahonohono.
56001009	Lö tola lö aro ia wololohe turia soroi Lowalangi andrö. Ya'ia duria si tola mufaduhusi tödö, si mane si no mufahaö khönia. Ba wolau si manö tola i'amenesi niha dania sodanedane ba wamahaö sindruhu, ba tola iforoma'ö zala niha samadaö ya'ia.
56001010	Ato niha si lö molo'ö, si oföna sibai niha soroi agama Yahudi mege; lafaelungu niha bö'ö faoma huohuora si lö boto.
56001011	Niha si mane da'ö lö tola lö niduhö mbawania, börö me no ato wongambatö tobali fawuka ba wamahaö si tenga sinangea andrö. Lalau da'ö ha börö ba wangalui hare si lö atulö!
56001012	No irai so samösa zama'ele'ö khöra, si otarai Gareta göi, sanguma'ö, "Niha Gareta ba no tuka wolau faya manö, urifö safaito, solu'alu'a ba sareu."
56001013	Hadia niw̃a'ö zama'ele'ö da'ö ba no sindruhu. Da'ö mbörö wa lö tola lö ö'abe'e'ö wanegu ya'ira; ena'ö lö tebulö faduhu dödöra khö Lowalangi ba wa'aduhu.
56001014	Ba lö sa'ae mamati ba hikaya wayaw̃aya niha Yahudi ba ma amakhoita niha, nifazökhi niha solaw̃a famahaö soroi Lowalangi.
56001015	Fefu hadia ia ba ohahau ba niha sohauhau. Ba ba niha si ta'unö fangerangera ba si lö mamati khö Lowalangi, sambalö lö sohauhau, börö me fangerangerara ba tödöra no ta'unö!
56001016	Law̃a'ö aboto ba dödöra Lowalangi, ba ba nilaura, ba lalaw̃a Ia. Tödöra lö sökhi ba lö omasi molo'ö; ya'ira ba no niha si tebai mamalua sambalö zi sökhi.
56002001	Ba ya'ugö, Tito, fahaö wamahaö si faudu ba wamahaö soroi Lowalangi.
56002002	Amenesi ndra matua satua, ena'ö so khöra wanaha tödö, biha wangerangera, ba la'o'aurifagö wa'auri sinangea nifosumange. Lö tola lö aro ira wololohe famahaö sindruhu andrö soroi Lowalangi, mo'ahonoa ba wa'omasi ba ebolo dödö wanaögö fa'afökhö si fao fanaha tödö.
56002003	Si manö göi ö'amenesi ndra alawe satua ena'ö sohauhau gamuatara si mane sinangeania ba niha sangalulu khö Lowalangi. Tebai la'ob'o'obousi döi niha bö'ö, ba tebai samorege famadumadu agu. Lö tola lö lafahaö ngawalö zi sökhi
56002004	ena'ö ba da'ö göi lafahaö ndra alawe sawuyu döfi ba wangomasi'ö fo'omora ira matua awö ndraonora,
56002005	ba wangi'ila manaha tödö, ba zohauhau ba ba wa'atobali ina si sökhi, si lö molaw̃a khö wo'omora ira matua. Ba zi manö lö hadöi niha si tola mango'aya Turia soroi Lowalangi andrö.
56002006	Si manö göi, amenesi ndra si bohou ebua ena'ö la'ila lataha dödöra.
56002007	Ba ya'ugö samösa, ba ngawalö fefu hadia ia, öforoma'ö gamuata si sökhi si tobali dumaduma. Na mamahaö ndra'ugö, lö tola lö atulö ndra'ugö ba oigö dödöu.
56002008	Oguna'ö wehede satuatua, si tebai lada'aw̃aini niha, ena'ö aila niha solaw̃a ya'ugö, börö me lö hadöi sambalö göi zi lö sökhi ba khöda si tola lafatunö.
56002009	Ira sawuyu lö tola lö la'o'ö li zokhö ya'ira, ba somasi dödönia ba ngawalö fefu hadia ia. Tebai mamadaö ira,
56002010	ba managö. Lö tola lö la'oroma'ö wa lö mamalö sökhi ira ba lö faröi; ena'ö ba zi no lafalua andrö, lasuno niha wamahaö sanandrösa khö Lowalangi, Sangorifi ya'ita.
56002011	Börö me no Ifa'ele'ö wa'asökhi dödö-Nia Lowalangi ba wangorifi niha ma'afefu.
56002012	Fa'asökhi dödö Lowalangi andrö Ifahaö ira ba wa lö sa'ae fabörö ba zomasi Lowalangi ba ba wolo'ö fangisö gulidanö andre; lafahaö ita ba ba gulidanö andre ba wanaha tödö, ba wa'atulö, ba ba wangomasi'ö Lowalangi.
56002013	Iada'e sombalombaloi luo si no tadönadöna andrö ita. Ba luo da'ö oroma ba niha gulidanö dania lakhömi Yesu Keriso, ya'ia Lowalangi Fondrege Zebua ba Razo Sangorifi ya'ita.
56002014	No Itehegö mboto-Nia salahida, ena'ö te'orifi ita moroi ba zi lö sökhi fefu, ba wombali'ö ya'ita sambua soi ni'amoni'ö, sauri ni'osambalö'ö khö-Nia, ba sowölö'ölö ba wamalua si sökhi.
56002015	Fahaö fefu da'ö, ba amenesi fao fanegu dozi samondrondrongo khöu si fao lakhömi soadu. Böi tehe so zamösa zanguma'ö tödönia side'ide ndra'ugö.
56003001	Fasugi ba dödö ndra niha solo'ö khöu, ena'ö lö molaw̃a ira khö zondrönia'ö ba samatörö soi, awö wolo'ö li ba fa'edöna ba wamalua ngawalö zi sökhi.
56003002	&Wa'ö khöra ena'ö böi la'obo'obousi niha, ena'ö lö fa'udu'udu, hiza i so wariawösa. Ena'ö lö mamalö lahaogöhaogö ba niha fefu.
56003003	No si bodo göi ita föna, selungu ba si lö molo'ö. No i'osawuyu ita somasimasi dödö ba fangisö andrö soya ngawalö. Auri ita ba gohitö dödö si lö sökhi ba fa'afökhö dödö, awö wa faoma fatiu dödöda khö nawöda.
56003004	Ba Lowalangi, Sangorifi ya'ita no Ifa'ele'ö wa'omasi ba fa'asökhi dödö-Nia khöda.
56003005	No I'orifi ita, tenga me no talau zi sökhi, ha me Ya'ia samösa zangomasi'ö ya'ita. Ya'ia zangorifi ya'ita ba ba khö Geheha-Nia. Eheha andrö, zamatumbu'ö ya'ita mangawuli ba same'e khöda fa'auri si bohou me isasai ita.
56003006	Lowalangi zanuwagö Eheha-Nia khöda nifa'ema Yesu Keriso, Razo Sangorifi ya'ita,
56003007	ena'ö börö wa'ahakhö dödö Yesu andrö, tobali sökhi mangawuli gamakhaitada khö Lowalangi, ba tasöndra wa'auri si lö aetu si no tadönadöna.
56003008	Hadia zi no uw̃a'ö andre ba no sindruhu. Omasi ndra'o na öhöndrögö ngawalö da'e, ena'ö samati khö Lowalangi la'oigö dödöra ba wamalua halöw̃ö si sökhi ba soguna ba niha fefu.
56003009	Aröu'ö huohuo amadöniw̃a si lö moguna ba amatunöw̃a sanandrösa ba mböröta nga'ötö. Timbagö wasosota ba fa'udusa sanandrösa ba hukuhuku agama. Fefu da'ö lö hadöi gunania ba lö hadöi hare khönia.
56003010	Niha samobörö fa'aboto bakha ba mbanua Niha Keriso, ötegu ia sakali dua kali; aefa da'ö ba böi sa'ae fakhöyö khönia.
56003011	Ya'aboto ba dödöu wa niha si manö da'ö no ilau zahole, ba horönia zangoroma'ö wa no fasala ia.
56003012	Ba wa'alio na no aefa ufatenge Garitema ba Tikhiko khöu, alui lala ba wa'alio sibai we'amöi khögu ba Nikofoli, börö no so ba dödögu toröi ba da'ö sagötö mbaw̃a deu.
56003013	Oigö dödöu sindruhundruhu ba wanolo Zena, sangila huku andrö, ba Afolo; ena'ö tola mofanö ira, ba lö ambö hadia ia.
56003014	Dozi niha solo'ö khöda akha lafahaö ira ba wamalua ngawalö zi sökhi, ena'ö tola lafönui zoguna sibai; böi si lö guna wa'aurira.
56003015	Fefu ndra talifusö si so ba da'e, fao awögu ba wangowai ya'ugö. Fa'ema wangowaima khö ndra awö'awöda samati khö Keriso. Ya So'aya zamahowu'ö ya'ami fefu.
57001001	Talifusöma Filemo, awöma ba si faofao khöma! Ya'o, Faulo, nikuru börö Yesu Keriso, fao awö dalifusöda Timoteo, sanura sura andre khöu
57001002	ba mbanua Niha Keriso sowulo ba nomou; khö dalifusöda alawe Afia göi, ba awöda si faoma ohitö dödö andrö, Arikhifo.
57001003	Manötöna ndra'aga wa Lowalangi Ama ba So'aya Yesu Keriso zame'e howuhowu ba fa'ohahau dödö khömi fefu.
57001004	Ero na mangandrö ndra'odo, ba utötöi döimö ba u'andrö saohagölö khö Lowalangi.
57001005	Börö me no urongo wa'omasiu mbanua Lowalangi fefu, ba fa'afaduhu dödöu khö Zo'aya Yesu.
57001006	Mangandrö ndra'odo ena'ö fa'awösada ba wa'afaduhu dödö khö Yesu Keriso i'owua wa'aboto ba dödö sabölö ebua moroi ba howuhowu si so khöda fefu, börö me ha sambua ita khö Keriso.
57001007	Fa'omasiu, talifusöma Filemo, no omuso dödögu ba ibe'e wamarou dödö khögu! Fefu mbanua Lowalangi no terara dödöra börö ndra'ugö.
57001008	Andrö börö da'ö, me talifusöu samati khö Keriso ndra'o, tola manö sa ufaretakö ndra'ugö wamalua hadia zi lö tola lö öfalua.
57001009	Ba no u'omasi'ö ndra'ugö, andrö börö da'ö wa ha u'andrö manö. Hew̃a'ae atua ndra'o, ba nitaha iada'e göi bakha ba gurunga börö Keriso Yesu.
57001010	Ya'o, Faulo, ufa'ema gangandröw̃a khöu sanandrösa khö Gonesimo, onogu börö Keriso. Bakha ba gurunga andre, no tobali si mane ama samaeri ndra'o khönia.
57001011	Föna lö moguna ia khöu, iada'e ba moguna sibai ia, tenga ha khöu manö, no khögu göi.
57001012	Bua dödö wa'omasigu andre, ufatenge mangawuli khöu iada'e.
57001013	Sindruhunia omasi ndra'o utaha ia ba da'e mena'ö fangalimö, ena'ö tola itolo ndra'o, sagötö wanaha ya'o bakha ba gurunga andre börö Duria Somuso Dödö andrö soroi Lowalangi.
57001014	Ba lö omasido na lö nasa fatehe dödöu. Abölö omasi ndra'o na öfalua ia si fao fa'aohagölö dödö; lö omasido ufaso ndra'ugö.
57001015	Ma da'ö wa fabali Gonesimo moroi khöu ba ginötö si lö arara, ena'ö tola ösöndra ia mangawuli sagötö fa'ara.
57001016	Iada'e tenga ha sawuyu ia khöu, no töra moroi andrö. He ya'ia ba he göi ya'ugö, no fagölögölö talifusö ni'omasi'ö börö Keriso. Moguna sibai ia khögu; lö mendrua manö khöu, tatu wa moguna sibai ia, he ba wa'asawuyu ba he göi ba wa'atalifusöta börö Zo'aya.
57001017	Andrö börö da'ö, me öw̃a'ö tödöu awöu ndra'o ndrotondroto Niha Keriso, ba tema mangawuli Gonesimo andre si mane na ötema ndra'o.
57001018	Na no mosala ba ma mo'ömö ia khöu, tehegö ya'o zolu'i da'ö fefu.
57001019	Ya'o samösa zanura ba da'e: Ya'o, Faulo, zamu'a fefu dania. (Tatu lö moguna ufasugi ba dödöu wa mo'ömö göi ndra'ugö khögu, ya'ia wa'aurimö si bohou ba wa'aniha Keriso.)
57001020	Börö da'ö, tandraigö tolodo ba khö Zo'aya; omusoi'ö dödögu si mane talifusö börö Zo'aya.
57001021	Usura zura andre si fao fanötöna wa öfalua dania zi no u'andrö khöu. Ba no u'ila wa öfalua töra na'i moroi ba da'ö.
57001022	Gasagasa da'ö, tandraigö hönagö naha khögu ba nomou, börö udönadöna wa Lowalangi zame'e ni'andrömi fefu ba solohe ya'o mangawuli ba khömi.
57001023	I'owai ndra'ugö Efafera, si no awögu bakha ba gurunga börö Yesu Keriso.
57001024	Tema göi wangowai ndra awö'awögu: Mareko, Arisaro, Dema ba Luka.
57001025	Ya So'aya Yesu Keriso zi lö mamalö mangomasi'ö ya'ami ma'afefu.
58001001	Ba ginötö föna no asese muhede Lowalangi khö ndra tuada nifa'ema ndra sama'ele'ö, ba oya ngawalö lala I'oguna'ö.
58001002	Ba ginötö safuria andre muhede Ia khöda nifa'ema Nono-Nia. Ba khö Nono-Nia andre Iwöwöi gölia ulidanö. Ba no Ihonogöi Lowalangi wa Ono-Nia andre göi zangokhögö hadia ia fefu.
58001003	Ya'ia zamohaga lakhömi Lowalangi andrö si takile; Ya'ia wamaedo mboto Lowalangi. Ya'ia göi zangaro ölia ulidanö andre faoma taroma li-Nia sabölö sibai. Me no aefa Ihaogö ba I'efa'ö niha moroi ba horöra, ba mudadao Ia ba dadaoma wamatörö ba zorugo fao awö Lowalangi, Samatörö fondrege zalaw̃a.
58001004	Isöndra dadaomania Ono andrö sabölö alaw̃a moroi ba mala'ika, börö me töi nibe'e Lowalangi khö-Nia andrö abölö tefosumange moroi ba döi nibe'e ba mala'ika.
58001005	Lö irai Iw̃a'ö Lowalangi zi mane ba zi samösa mala'ika göi, "Onogu Ndra'ugö; ma'ökhö andre Ama-U Ndra'o." Lö irai göi Iw̃a'ö Lowalangi zi mane sanandrösa ba mala'ika gofu heza, "Ama-Nia Ndra'o, ba Ono-Gu Ia."
58001006	Ba ginötö Ifatenge Nono-Nia sia'a Lowalangi ba gulidanö andre, Iw̃a'ö Lowalangi si mane, "Fefu mala'ika Lowalangi lö tola lö mangalulu khö Nono andrö."
58001007	Sanandrösa ba mala'ika, Iw̃a'ö Lowalangi si mane, "Lowalangi zamali'ö mala'ika-Nia tobali angi, ba enoni-Nia tobali holahola galitö."
58001008	Ba khö Nono andrö, Iw̃a'ö Lowalangi, "Ya'ugö Lowalangi, ba fetaromö si mane razo, lö tebulö irugi zi lö aetu! Famatörö-Mö andrö ba no famatörö satulö.
58001009	No somasi fa'atulö Ndra'ugö, ba fatuwu'Ö ba zamarukhu; Da'ö mbörö wa Lowalangi, ya'ia Lowalangi-U, no Ituyu Ndra'ugö ba I'owuawua'ö dödö-U faoma sumange, si tohude moroi ba nawö-U."
58001010	Iw̃a'ö Lowalangi göi, "Ya'ugö, So'aya, ba mböröta no Öfazökhi gulidanö, ba faoma tanga-U samösa zamazökhi banua si yaw̃a.
58001011	Fefu da'ö ba si taya dania, ba tobali atua si mane nukha; ba Ya'ugö lö awu'a.
58001012	Ölia ulidanö andre dania ba Öfurui si mane famurui baru, Ö'angali'ö dania faoma tanö bö'ö. Ba Ya'ugö lö mamalö wa Ya'ugö manö, ba döfi-U lö dania mo'aetufa."
58001013	Lö irai Iw̃a'ö Lowalangi khö zi samösa göi moroi ba mala'ika-Nia, "Dadao ba da'e ba dadaoma wamatörö fao awö-Gu, irugi Ubali'ö zi fa'udu khö-U latuhi danö föna-U."
58001014	Na si manö, hadia zindruhunia mala'ika Lowalangi andrö? Ya'ira ba no eheha, enoni Lowalangi, ba nifatenge Lowalangi ba wanolo niha sanema fangorifi dania.
58002001	Da'ö mbörö wa lö tola lö ta'oigö dödöda ba wangolembai famahaö si no tarongo, ena'ö böi taröi wamatida.
58002002	Taroma li nifa'ema mala'ika khö ndra tuada, no sindruhu, ba niha si lö molo'ö ma sangositengagö ya'ia, lö tola lö nihuku.
58002003	Mendrua manö ba wangorifi sabölö ebua moroi ba daroma li andrö! Na lö ibe'e dödöda ba wangorifi andrö, lö tola aefa dania moroi ba wanguhuku. Börö me So'aya samösa zi oföna mangombakha fangorifi andrö, ba niha si oföna mamondrongo turia wangorifi andrö da'ö zamaduhu'ö fa'asindruhunia khöda.
58002004	Baero da'ö, ba fao Lowalangi wangabölö'ö famaduhu'ö ndra niha da'ö ba wanga'asogö fefu ngawalö zahölihöli dödö ba ngawalö gila'ila, awö ba wamaosamaosa fa'atola ni'osambalö'ö moroi ba Geheha Lowalangi molo'ö somasi Lowalangi samösa.
58002005	Lö lasöndra wa'abölö ira mala'ika soroi Lowalangi ba wamatörö ulidanö si bohou si so föna dania, ya'ia gulidanö nifatunöda andre.
58002006	Ba zi tambai da'ö, so sambua faosatö bakha ba Mbuku Ni'amoni'ö no musura si mane, "Hadia niha andrö, he Lowalangi, irege omasi Ndra'ugö Ötörö tödö ia? Niha andrö, ba ha niha manö, ba Öfaigi sa'atö ia!
58002007	Ba ginötö si lö arara no Öbali'ö ia ha ma'ifu ide'ide moroi ba mala'ika. Öbe'e khönia dadaoma solakhömi ba sumange,
58002008	awö wa Öbali'ö ia samatörö hadia ia fefu." Na law̃a'öw̃a'ö, wa Ifazökhi niha Lowalangi "samatörö hadia ia fefu", eluahania, wa sambalö göi lö hadöi si tenga barö mbawa wamatörö niha. Ba hew̃a'ae si manö, lö ni'ilada iada'e niha samatörö hadia ia fefu.
58002009	Ba no ta'ila wamatörö Yesu! No la'ide'ide'ö Ia ma'ifu moroi ba mala'ika ba ginötö si lö arara, ena'ö börö wa'ebua dödö Lowalangi mate Ia salahi soi niha ma'afefu. Ba ta'ila Ia iada'e no tebe'e khö-Nia dadaoma solakhömi ba sumange, me no Itaögö wamakao irugi wa'amate.
58002010	Duhu no sinangeania, Lowalangi -- sanga'asogö ba sondrorogö fefu hadia ia ba gera'era dödö-Nia samösa -- Ibali'ö sangefa'ö so'ahonoa Yesu, sanörö famakao andrö. Börö da'ö tola Idönisi niha Lowalangi, wefao ba lakhömi awö Yesu. Börö me ya'ia zamokai lala khöra ba wangorifi.
58002011	Yesu zangefa'ö niha moroi ba horöra, ena'ö tobali ira Banua Lowalangi ni'amoni'ö. Ya'ia, sangefa'ö, ba ya'ira ni'efa'ö andrö, faoma la'okhögö samösa Nama. Da'ö mbörö wa lö aila Yesu wamaduhu'ö ya'ira andrö si mane talifusö-Nia.
58002012	Imane Yesu khö Lowalangi, "U'ombakha'ö dania ba dalifusö-Gu haniha Ndra'ugö. Usuno dania Ndra'ugö ba gotalua mbanua Niha Keriso."
58002013	Iw̃a'ö Yesu göi, "Utou'ö dania wanötöna-Gu khö Lowalangi." Ba ifuli Iw̃a'ö Yesu, "Ya'e Ndra'o, awö ndraono si no Ibe'e khö-Gu Lowalangi."
58002014	Börö me niha nifotöi-Nia iraono andrö, no niha si tola mate, ba faoma ira Yesu, auri molo'ö niha si mane ya'ira. Ilau zi manö, ba wangefa'ö niha ni'osawuyu, ena'ö ba wa'amate-Nia tola Ifakiko Gafökha samatörö fa'amate.
58002015	Ba zi manö da'ö I'efa'ö niha si sandrohu fa'aurira ni'osawuyu börö me ata'u ira wa'amate.
58002016	Oroma sa wa tenga mala'ika nitolo-Nia, no ma'uwu Gaberahamo.
58002017	Da'e geluahania wa Ya'ia lö tola lö tobali fagölö ira dalifusö-Nia ba ngawalö hadia ia fefu. Ba zi manö tobali Ia Ere Sebua khöra si lö faröi ba sahakhö tödö. Ba we'amöi-Nia enoni Lowalangi andrö te'efa'ö horöra.
58002018	Ba wolau si manö tola Itolo niha si göna fanandraigö, börö me Ya'ia samösa zi no irai tetandraigö ba manaögö famakao.
58003001	Ya'ami ira talifusö Banua Niha Keriso si no Ikaoni Lowalangi! Mitandraigö wo'angeragö sanandrösa khö Yesu andre! Lowalangi zamatenge Ya'ia ni'osambalö'ö tobali Ere Sebua bakha ba agama si no faduhu dödöda.
58003002	Yesu lö faröi khö Lowalangi si no manuyu Ya'ia ba halöw̃ö da'ö. Si mane Moze göi föna si lö faröi ba wombambaya halöw̃önia ba gotalua Mbanua Lowalangi fefu, ba Nomo Lowalangi.
58003003	Ba Yesu zinangea manöndra sumange sabölö ebua moroi khö Moze. Börö me niha sangotomosi omo lö tola lö manöndra sumange abölö ebua moroi ba nomo andrö.
58003004	Duhu dozi omo so zangotomosi ya'ia. Ba sangotomosi fefu hadia ia, ba no Lowalangi samösa.
58003005	Moze lö faröi tobali enoni bakha ba Nomo Lowalangi ba sangombakha fefu hadia ia ni'oroma'ö Lowalangi ba ginötö si so föna.
58003006	Ba Keriso lö faröi si mane Ono sangonorogö tödö Omo Lowalangi. Ba ya'ita andre Nomo Lowalangi andrö, na lö mamalö wehi'a dödöda ba lö mamalö wanötöna ba wanöndra hadia zi no tadönadöna.
58003007	Börö da'ö, si mane niw̃a'ö Geheha Lowalangi, "Na ma'ökhö andre mirongo li Lowalangi,
58003008	böi mi'abe'e'ö dödömi, si mane ira tuami sabe'e tödö andrö me luo molaw̃a ira khö Lowalangi, ba latandraigö Lowalangi ba danö si mate.
58003009	'Ba da'ö latandraigö Ndra'o ira tuami ba lababaya Ndra'o,' Iw̃a'ö Lowalangi, 'ba sindruhunia sa no la'ila hadia nilau-Gu ba zi öfa wulu fakhe fa'ara.'
58003010	Da'ö mbörö wa mofönu Ndra'o khöra, ba Uw̃a'ö, 'Lö mamalö lö sökhi ira, ba la'aohasi wamalua oroisa-Gu.'
58003011	Mofönu Ndra'o ba fahölu, 'Wa lö dania möi ira bakha ba nahia andrö, ba wanöndra folombase khö-Gu!' "
58003012	Ya'ami ira talifusö, mi'angenanö böi irege so ba gotaluami samösa niha si so tödö si lö sökhi ba si lö omasi mamati khö Yesu, irege ibali'ö ia ba i'aröu'ö ia khö Lowalangi sauri!
58003013	Tobali, ena'ö lö hadöi samösa göi moroi ba gotaluami nilimo horö irege mamadaö ia khö Lowalangi, ena'ö faoma mi'amenesi nawömi ero ma'ökhö sagötö ya'ita nasa auri ba ginötö nifotöi "Ma'ökhö andre" bakha ba Mbuku Ni'amoni'ö.
58003014	Ba ya'ita fefu ba no awö si faoma ohitö dödö khö Keriso; asala aro ita wololohe fa'aro dödö sindruhundruhu si no ta'okhögö ba mböröta.
58003015	Da'ö nisura bakha ba Mbuku Ni'amoni'ö, "Na ma'ökhö andre mirongo li Lowalangi böi mi'abe'e'ö dödömi, si mane ira tuami sabe'e tödö, me luo molaw̃a ira khö Lowalangi."
58003016	Haniha ira niha samondrongo li Lowalangi ba solaw̃a khö-Nia? Da'ö fefu niha nidönia'ö Moze si otarai danö Miserai, lö?
58003017	Ba ha'ökhö mofönu Lowalangi si öfa wulu fakhe fa'ara? Khöra niha si so horö, si mate ba danö si mate, lö?
58003018	Me luo fahölu Lowalangi si mane, "Lö möi dania bakha ira ba nahia wolombase andrö khö-Gu" -- haniha göi niw̃a'ö Lowalangi? Niw̃a'ö dödö-Nia ya'ia niha solaw̃a khö Lowalangi, lö?
58003019	Iada'e aboto ba dödöda wa lö labe'e khöra nahia wolombase andrö, börö me lö faduhu dödöra khö Lowalangi.
58004001	Amabu'ula li Lowalangi andrö moguna nasa, ba tebe'e dania khöda nahia wolombase. Tobali, ya tarorogö ena'ö böi so samösa moroi ba gotaluami zi tesöndra si lö tebe'e nahia wolombase nifabu'u andrö.
58004002	Börö me Turia Somuso Dödö andrö no la'ombakha'ö khöda si mane khöra. Ba ba khöra, turia andrö lö hadöi mo'ölö. Börö me inötö larongo, ba lö faduhu dödöra.
58004003	Ba sanandrösa khöda si no faduhu tödö khö Lowalangi, duhu mube'e khöda nahia wolombase si no Ifabu'u li Lowalangi andrö. Ba faudu da'ö ba niw̃a'ö Lowalangi si mane da'e, "Mofönu Ndra'o ba fahölu, 'Lö dania möi ira bakha wanöndra folombase andrö khö-Gu.' " Lowalangi zanguma'ö si manö, hew̃a'ae halöw̃ö-Nia no awai i'otarai me Iwöwöi gulidanö andre.
58004004	Börö me sanandrösa ba ngaluo si fitu, so nisura bakha ba Mbuku Ni'amoni'ö si mane, "Ba ngaluo si fitu molombase Lowalangi moroi ba halöw̃ö-Nia fefu."
58004005	Sanandrösa ba da'ö so nisura nasa si mane, "Lö dania möi ira bakha wanöndra folombase andrö khö-Gu."
58004006	Tobali ya'ira si oföna mamondrongo turia sanandrösa ba Duria Somuso Dödö andrö, lö tebe'e nahia wolombase, börö me lö faduhu dödöra. Na si manö oroma wa so niha bö'ö si tola manema nahia wolombase andrö soroi Lowalangi.
58004007	Börö me Lowalangi zi no mangahonogöi sambua ngaluo bö'ö nasa, niw̃a'ö-Nia "Ma'ökhö andre". Ha'uga fakhe aefa da'ö fahuhuo Lowalangi sanandrösa ba da'ö nifa'ema Dawido, bakha ba ayati si no muw̃a'ö mege, "Na ma'ökhö andre mirongo li Lowalangi, böi mi'abe'e'ö dödömi."
58004008	Na no i'ohe mena'ö Yosua niha andrö we'amöi bakha ba nahia wolombase nifabu'u Lowalangi, ba lö sa'ae muhede Lowalangi sanandrösa ba luo bö'ö andrö.
58004009	Tobali, ba Mbanua Lowalangi so nasa wawu'usa li ba wolombase, si mane folombase Lowalangi ba ngaluo si fitu andrö.
58004010	Me niha si no möi bakha ba nahia wolombase nifabu'u Lowalangi khönia, ba molombase dania ia göi moroi ba halöw̃önia fefu, si mane Lowalangi.
58004011	Börö da'ö, da taforege sindruhundruhu ba wanema nahia wolombase andrö soroi Lowalangi. Böi so samösa göi moroi khöda zi te'ala si mane ya'ira föna, me lö faduhu dödöra khö Lowalangi.
58004012	Taroma li Lowalangi andrö ba no taroma li sauri, ba sabölö atarö moroi ba gari si faoma bawa. Taroma li andrö isösö irugi bakha noso ba eheha; irugi ba mbu'umbu'u ba uto döla, irege I'ila bakha gera'era ba söndra dödö niha.
58004013	Sambua lö hadöi niwöwöi göi si tobini ba duduma hörö Lowalangi. Fefu hadia ia lö balubalu ba no mubokai föna-Nia. Ba ya'ita lö tola lö mame'e fanema li khö-Nia.
58004014	Da'ö mbörö wa ta'aro'ö wololohe nifaduhusida tödö andrö. Börö me so khöda Gere Salaw̃a Sebua, si no möi bakha irugi föna Lowalangi -- ya'ia Yesu Ono Lowalangi.
58004015	Ere Sebua si so khöda andrö tenga ere si tebai fao ba wamatöfa ba dödö-Nia wa'ambö fa'abölöda. No na'i mutandraigö Ia ba ngawalö hadia ia fefu, hulö si mane ya'ita, awai i Ya'ia lö horö!
58004016	Börö da'ö, da ta'ondrasi Lowalangi samatörö sahakhö tödö andrö, ba böi ata'u ita. Lowalangi zangomasi'ö dania ya'ita ba samahowu'ö ya'ita, ena'ö tasöndra wanolo, faudu ba ginötö moguna khöda.
58005001	Ere sebua andrö no nituyu moroi ba gotalua niha, ba nifataro ba wohalöw̃ö si tobali sanalahini niha föna Lowalangi. Halöw̃önia ya'ia ba wame'e sumange khö Lowalangi fefu game'ela ba sumange fangefa horö.
58005002	Ere sebua andrö no ambö fa'abölö ba zoya ngawalö hadia ia, andrö tola ihaogö ba niha si lö mangila wetahögö ba si no elungu lala.
58005003	Ba me ya'ia samösa ambö fa'abölö, andrö wa lö tola lö ibe'e zumange, tenga si'ai börö horö mbanua Niha Keriso, no göi börö horönia samösa.
58005004	Samösa lö hadöi göi samatarö ya'ia tobali ere sebua. Awena tobali ere sebua niha, na Lowalangi zogaoni ya'ia ba da'ö -- hulö si mane A'aroni.
58005005	Si manö göi Keriso. Lö Ifataro Ia samösa tobali Ere Salaw̃a Sebua, Lowalangi samösa zamataro Ya'ia. Lowalangi zanguma'ö khö-Nia, "Onogu Ndra'ugö; ma'ökhö andre Ya'odo tobali Ama-U."
58005006	Ba naha bö'ö Iw̃a'ö göi Lowalangi, "Ya'ugö tobali ere dania irugi zi lö aetu, molo'ö ngasi gere Melekhisede andrö."
58005007	Ba ginötö so Yesu ba gulidanö andre, mu'ao Ia si fao fe'e, me inötö mangandrö Ia, awö wa Ifa'ema fefu gangandröw̃a-Nia khö Lowalangi, si tola mangorifi Ya'ia ba wa'amate. Ba me lö molaw̃a Ia khö Lowalangi fao wa Ifosumange, ba no Ifondrondrongo Lowalangi gangandröw̃a-Nia.
58005008	Yesu ba no Ono Lowalangi, ba hew̃a'ae si manö, Ifahaö Ia ba wolo'ö moroi ba ngawalö wamakao si no Itaögö.
58005009	Ba me no aefa mufo'ahonoa Ia ba no tobali Ia umbu wangorifi si lö aetu ba niha solo'ö khö-Nia fefu,
58005010	ba Lowalangi göi zama'ele'ö Ya'ia tobali Ere Sebua, si mane Ere Melekhisede!
58005011	Sanandrösa ba wetaro Yesu tobali Ere Sebua andrö, oya zoguna ni'ombakha'öma khömi, ba afökhö wamotokhi ya'ia börö me ya'ami ahou sibai wa'aboto ba dödö.
58005012	Sindruhunia no inötö khömi tobali samahaö, ba soromania ya'ami nasa moguna faguru ba niha bö'ö sanandrösa ba danedane wamahaö khö Lowalangi. Ya'ami nasa tebai manema ö sabe'e; ya'ami nasa ha samadu susu manö.
58005013	Niha samadu susu nasa, eluahania iraono sawuyu nasa, lö nasa i'okhögö wa'atuatua ba ngawalö hadia zatulö ba hadia zi sala.
58005014	Ö sabe'e andrö ya'ia ba niha si no mo'ahonoa, börö wa'atuatua, no tola mamaehusi hezo zi sökhi ba hezo zi lö sökhi.
58006001	Börö da'ö, da taböhöi wama'ema famahaö Niha Keriso si ha danedane manö, ba sökhi na tadou'ö ita ba wamahaö sabölö abakha sanandrösa ba wo'ahonoa wa'auri Niha Keriso. Böi tafuli zui ita ba wamahaö si ha danedane manö, wa niha lö tola lö laböhöli wamalua ngawalö zi lö hadöi gunania, ba lö tola lö faduhu dödö khö Lowalangi,
58006002	ba ma famahaö danedane sanandrösa ba wamayagö idanö ba ma sanandrösa ba wanufa tanga niha; ba ma sanandrösa ba wa'auri mangawuli na no aefa mate ba fanguhuku si lö aetu.
58006003	Na si nehe Lowalangi, ba da tadou'ö ita ba wamahaö sabölö moguna!
58006004	Börö, me dozi niha si no mondröi lala wamati, tebai sa'ae mu'ohe mangawuli. Me ya'ira föna no so bakha ba haga soroi Lowalangi, ba si no manema'ö fa'asökhi howuhowu-Nia. No göi fao ira nifatörö Geheha Lowalangi.
58006005	No aboto ba dödöra moroi ba zi no falukhalukha ira, wa taroma li Lowalangi andrö sökhi, ba no larasoi howuhowu si fahöna fa'abölö ba ginötö andrö si so dania.
58006006	Ba hiza, aefa da'ö ba laröi lala wamati! He wa tola mudönia'ö ira mangawuli ba wamalalini era'era zui moroi ba horöra. Börö me ya'ira no laforöfa zui Nono Lowalangi andrö ba la'o'aya Ia föna niha sato.
58006007	Tanö sanisiö idanö deu si lö mamalö aekhu yaw̃ania, ba ifatumbu'ö zinanö soguna ba niha sangehaogö ya'ia, ba Ifahowu'ö Lowalangi danö andrö.
58006008	Ba na si tumbu ba danö andrö sinanö sodoi ba o'o, ba lö hadöi gunania, ba ni'elifi Lowalangi dania, ba amozuania sahori nitunu.
58006009	Ba ya'ami ira talifusö ni'omasi'ö, hew̃a'ae no maw̃a'ö zi manö ba zanandrösa ba khömi, ba faduhu dödöma wa no mi'okhögö ngawalö zabölö sökhi si fakhai ba wangorifi ya'ami.
58006010	Lowalangi ba tenga Lowalangi si lö atulö. Lö olifu Ia hadia zi no mi'ohalöw̃ögöi khö-Nia. Lö mamalö Itörö tödö-Nia wa'omasi si no mifa'ele'ö khö-Nia ba wanolo si no mibe'e ba dalifusö bö'ö andrö si faoma ndrotondroto Niha Keriso. Irugi iada'e göi lö saetu mibe'ebe'e wanolo andrö.
58006011	Omasi sibai ndra'aga ena'ö zamösana ami lö mo'aetufa muhi'a dödö irugi tola mitema zi no midönadöna andrö.
58006012	Lö omasi ndra'aga na tobali areu ami. Somasi ndra'aga ya'ia ena'ö auri ami si mane niha sanema hadia nifabu'u Lowalangi, börö wa'afaduhu dödömi khö-Nia ba fa'ebolo dödö wombaloi.
58006013	Me luo fawu'u li Lowalangi khö Gaberahamo, fahölu Ia wa Ifalua dania hadia zi no Ifabu'u li-Nia. Ba börö me lö hadöi niha sabölö ebua moroi khö Lowalangi, wa fahölu Lowalangi ba döi-Nia samösa.
58006014	Iw̃a'ö Lowalangi, "Fawu'u li Ndra'o wa Ufahowu'ö dania ndra'ugö ba Ubali'ö ato nga'ötöu."
58006015	Ba börö me ibaloi Aberahamo si fao fa'ebolo dödö, ba itema hadia zi no Ifabu'u li Lowalangi khönia.
58006016	Na fahölu niha, ba fahölu ia ba döi niha bö'ö sabölö ebua moroi khönia, ba börö hölu andrö wa ya'ia tebai muda'aw̃aisi sa'ae.
58006017	Omasi Lowalangi ena'ö niha sanema dania hadia zi no Ifabu'u li-Nia andrö, sindruhundruhu faduhu dödö, wa lö Iwu'ai dania nikhoi dödö-Nia andrö. Da'ö mbörö wa Inönö hölu ba wawu'usa li-Nia andrö.
58006018	Si dombua ngawalö andrö lö tola tewu'a: Lö falimo Lowalangi ba wawu'usa li ba fahölusa-Nia. Börö da'ö, ya'ita si no nilumö'ö Lowalangi, so we'ewe'e dödö saro ba wa lö mamalö manötöna hadia zi no Ihönagö khöda ba ginötö si so föna.
58006019	Fanötönada andrö zi tobali lohelohe sabe'e ba saro ba wa'aurida, börö me abakha sibai tetanö. Börönia so ba Naha Fondrege Ni'amoni'ö ba Nomo Zo'aya, ya'ia zorugo.
58006020	Yesu zi no mamatörö lala ba nahia da'ö khöda, ba no möi Ia bakha ba da'ö tobali Ere Sebua khöda sagötö fa'ara, si mane Ere Melekhisede.
58007001	Melekhisede andre ya'ia razo si otarai Zalema ba ere Lowalangi Fondrege Zalaw̃a. Me mangawuli Gaberahamo moroi ba wasuwöta, me i'alani ndra razo, tohare Melekhisede ba wamaondragö ya'ia awö wa ifahowu'ö.
58007002	Börö da'ö ibe'e Aberahamo khö Melekhisede sambua ni'ofulu moroi ba zi no isöndra fefu moroi ba wasuwöta andrö. (Töi Melekhisede eluahania, si oföna, "Razo Wa'atulö", ba me ya'ia razo si otarai Zalema, andrö wa töinia mo'eluaha göi "Razo Wa'ohahau Dödö".)
58007003	Sanandrösa khö Melekhisede andre lö hadöi fangombakha, gofu heza göi, wa ya'ia so nama ba ma ina, ba ma böröta nga'ötönia lö hadöi fangombakha, sanandrösa ba wa'atumbunia, ba ma göi fa'amatenia. No faoma ia si mane Ono Lowalangi; ya'ia gere si lö tebulöbulö.
58007004	Tobali, ya'ita ta'ila ba da'e ha wa'ebuania Melekhisede andre; fondrege zebua, ia irege Aberahamo, ama wurugö soida, ibe'e khönia sambua ni'ofulu fa'oya moroi ba ngawalö fefu zinöndrania moroi ba wasuwöta andrö.
58007005	Bakha ba huku agama Yahudi no muhonogöi wa banua Gizera'eli lö tola lö labu'a sambua ni'ofulu fa'oya moroi ba haratora fefu khö nga'ötö Lewi si tobali ere -- eluahania khö ndra talifusöra samösa. Ba sindruhunia na'i soi Gizera'eli ba no nga'ötö Gaberahamo göi.
58007006	Melekhisede tenga nga'ötö Lewi, ba hew̃a'ae si manö itema göi sambua ni'ofulu fa'oya moroi ba gokhöta Gaberahamo, awö wa ifahowu'ö göi Gaberahamo si no mube'e fawu'usa li soroi Lowalangi.
58007007	Duhu no tebai nifadaö sa'ae wa niha nifahowu'ö ba no abölö ide'ide moroi ba niha samahowu'ö.
58007008	Ira Ere sanema be'elö si sambua ni'ofulu fa'oya andrö ya'ia niha si to'ölö si tola mate. Ba molo'ö Buku Ni'amoni'ö, Melekhisede sanema be'elö si sambua ni'ofulu fa'oya andrö ya'ia niha sauri.
58007009	Tobali tola göi taw̃a'ö, wa Lewi -- samösa göi nga'ötönia zanema be'elö si sambua ni'ofulu fa'oya moroi ba soi Gizera'eli -- mame'e göi sambua ni'ofulu fa'oya andrö khö Melekhisede sanörö Aberahamo, me inötö ibe'e Aberahamo khö Melekhisede.
58007010	Me falukha Melekhisede khö Gaberahamo, ba lö si tumbu Lewi; ba tola taw̃a'ö, no so ia bakha ba mboto Gaberahamo, tuania andrö.
58007011	Barö wondrönia'ö ndra ere Lewi, huku agama Yahudi andrö no tebe'e ba soi mbanua Gizera'eli. Börö me ira ere Lewi föna tebai lafo'ahonoa wolau hadia ia zi lö tola lö la'ohalöw̃ögöi, andrö lö tola lö so gere tanö bö'ö, ya'ia moroi ba ngasi gere Melekhisede, ba tenga sa'ae moroi ba ngasi Gere Ga'aroni!
58007012	Na fetaro ndra ere andrö tewu'a, andrö huku agama Yahudi göi lö tola lö tewu'a.
58007013	Niw̃a'ö ba da'e ya'ia Zo'aya ya'ita. Ba no soroi soi bö'ö Ia, ba lö irai so samösa göi zi otarai soi-Nia andrö zamalua halöw̃ö fa'a'ere.
58007014	Fefu niha la'ila wa So'aya ya'ita, soroi soi mado Yehuda; ba lö irai itötöi Moze soi da'ö na fahuhuo ia sanandrösa ba gere andrö.
58007015	Ngawalö nifatunö andre ba abölö oroma sa'ae, na so samösa gere bö'ö si mane Melekhisede.
58007016	Tefataro Ia tobali ere, tenga modanedane ba goigoi nga'ötö, no modanedane ba wa'auri-Nia sabölö ba si lö amozua.
58007017	Börö me ba Mbuku Ni'amoni'ö no muw̃a'ö, "Ya'ugö ba no ere sirugi zi lö aetu, si mane Melekhisede."
58007018	Ba hiza, no muröi furi huku föna andrö, me lö mofa'abölö ba lö moguna.
58007019	Huku agama Yahudi andrö, lö mofa'abölö wombali'ö gofu hadia ia tobali mo'ahonoa. Da'ö mbörö wa mube'e khöda iada'e wanötöna sabölö sökhi; irege börö da'ö tola ta'ondrasi Lowalangi.
58007020	Mendrua manö nasa, wa tefaogö wahölusa soroi Lowalangi. Lö hadöi fahölusa si mane da'ö, ba ginötö tefataro ndra ere tanö bö'ö andrö.
58007021	Ba hiza, me tefataro Yesu tobali ere te'oguna'ö wahölusa andrö me muhede Lowalangi khö-Nia, "No fahölu Zo'aya, ba lö Iwu'ai dania nihonogöi-Nia wa, 'Ere Ndra'ugö irugi zi lö aetu.' "
58007022	Andrö wa no tobali we'ewe'e dödö Yesu ba gamabu'ula li sabölö sökhi.
58007023	So nasa sambalö tö: Ira ere tanö bö'ö andrö no ato, börö me ya'ira zamösana mate irege lö latohugö halöw̃öra.
58007024	Ba Yesu, auri irugi zi lö aetu, börö da'ö halöw̃ö-Nia fa'a'ere lö awu'a ba niha bö'ö.
58007025	Andrö börö da'ö irugi zi lö aetu, Yesu tola mangorifi niha sangondrasi Lowalangi sanörö Ya'ia. Tola Ifalua da'ö Yesu börö me auri Ia irugi zi lö aetu ba wanguma'ö khö Lowalangi angandröw̃a niha andrö.
58007026	Tobali, Yesu andrö Gere Sebua ni'oguna'öda. No ohauhau Ia: No mufabali Ia moroi ba niha si so horö, ba no mu'alaw̃a'ö irugi nahia sabölö alaw̃a moroi ba zorugo fefu.
58007027	Ya'ia tenga si mane ira ere sebua tanö bö'ö, sero ma'ökhö lö tola lö oföna mame'e sumange börö horönia samösa, awena börö horö niha. Yesu, ha samuza manö Ibe'e zumange, ya'ia me luo Ibe'e mboto-Nia samösa tobali sumange.
58007028	Huku agama Yahudi ifataro niha si lö mo'ahonoa tobali ere Sebua. Ba aefa da'ö moroi ba huku andrö, Ilau fawu'u li Lowalangi si fao fahölusa wa Ifataro tobali Ere Sebua Nono si no mo'ahonoa irugi zi lö aetu.
58008001	Tuho moroi ba gamatunöw̃a andre fefu, ya'ia: wa no so khöda Gere Sebua si mane da'ö, si no dumadao ba gambölö dadaoma wa'asalaw̃a Lowalangi Fondrege Zebua ba zorugo.
58008002	Ihalö halöw̃ö si mane Ere Sebua ba Naha Fondrege Ni'amoni'ö, ya'ia ba Nose Zo'aya si lö tebulö nifasindro Zo'aya, ba tenga niha.
58008003	Ero samösa gere sebua tefataro ba wame'e ame'ela ba ma sumange khö Lowalangi. Si manö göi Gere Sebua khöda; lö tola lö so khö-Nia hadia ia nibe'e sumange.
58008004	Na ba gulidanö andre so Ia, tebai tobali Ia ere, börö me no so gere same'e sumange molo'ö ba huku agama Yahudi.
58008005	Halöw̃ö nifaluara ba wa'a'ere andrö, sindruhunia ha famaedo ba lumölumö zi so ba zorugo. No I'ombakha'ö da'ö Lowalangi khö Moze föna, me ifasindro Moze Nose Zo'aya andrö. Si mane niw̃a'ö Lowalangi khö Moze, "Töngöni! Fefu da'ö lö tola lö öfazökhi molo'ö famaedo ni'oroma'ö khöu ba hili."
58008006	Iada'e no Isöndra Yesu halöw̃ö wa'a'ere, saröu abölö molakhömi moroi ba halöw̃ö ni'ohalöw̃ögöi ndra ere. Börö me fawu'usa li si no mu'a'asogö ba gotaluara Lowalangi niha nifa'ema Yesu, no fawu'usa li sabölö sökhi, me modanedane fawu'usa li ba ngawalö zabölö sökhi.
58008007	Na lö hadöi so'amböta ba gamabu'ula li si föföna andrö, no lö moguna te'a'asogö gamabu'ula li si mendrua.
58008008	Ba no Isöndra Lowalangi golalöw̃a ba mbanua-Nia, irege Iw̃a'ö Lowalangi, "Töngöni, so dania ginötönia, U'a'asogö wawu'usa li si bohou ba soi Gizera'eli, awö ba mado Yehuda.
58008009	Fawu'usa li da'ö lö faoma ira wawu'usa li si no Ufazökhi khö ndra amara ba ginötö Udönia'ö ira wa'aheta moroi ba danö Miserai. Faröi ira ba wawu'usa li si no Ufazökhi khöra. Da'ö mbörö wa lö ba dödö-Gu ira.
58008010	Iada'e, ya'e wawu'usa li nifalua-Gu ba mbanua Gizera'eli ba ngaluo si so miföna, Imane So'aya: Utanögö dania goroisa-Gu bakha ba gera'erara, ba usura bakha ba dödöra, Lowalangira dania Ndra'o ba banua-Gu göi ira.
58008011	Lö moguna sa'ae lafahaö nawöra ono mbanua ma sangombakha khö dalifusönia, 'Ya'aboto ba dödöu.' Börö me fefu ira, i'otarai wondrege zide'ide irugi ba wondrege zebua, no aboto ba dödöra Ndra'o.
58008012	U'efa'ö dania zalara, ba lö Utanö ba dödö-Gu horöra."
58008013	Ba me no mufa'ema gamabu'ula li si bohou andrö, no Ibali'ö gamabu'ula li si föföna andrö Lowalangi tobali atua ba lö mufake sa'ae, ba gofu hadia zi no atua ba alio taya.
58009001	Ba gamabu'ula li si föföna andrö tefa'anö goigoi ba wasumangeta, ba so göi nahia wasumangeta nifazökhi danga niha.
58009002	Sambua nose nifasindro, ba tanö fönania tefotöi Naha Ni'amoni'ö. Ba da'ö so naha wandru, ba so göi meza awö roti nibe'e sumange khö Lowalangi.
58009003	Ba tanö bakhania ya'ia zi so furi mba'aba'a si dua andrö so mbate'e nifotöi Naha Fondrege Ni'amoni'ö.
58009004	Bakha ba mbate'e da'ö so nahia nifazökhi moroi ba gana'a, naha wanunu kumöyö, ba so göi Dawöla Gamabu'ula Li andrö nifo'uli ana'a ma'afefu. Bakha ba Dawöla andrö so mako ana'a so'ösi mana ba si'o Ga'aroni si no molewiö, ba dua görö gara wanura yaw̃ania no musura zi fulu goroisa soroi Lowalangi.
58009005	Ba yaw̃a Dawöla andrö so dombua Kerubi, saliw̃aliw̃a ba danö, urifö so'afi samadumaisi fe'aso Lowalangi. Afi moroi ba zaliw̃aliw̃a ba danö andrö no mubologö yaw̃a lagö wangatulö, nahia wangefa'ö horö. Ba fefu da'ö lö tola muzarazara wamotokhi iada'e.
58009006	Si manö wamöfö'ö fefu. Ero'ero ma'ökhö möi bakha ndra ere tanö föna nose andrö ba wamalua halöw̃öra.
58009007	Si möi bakha ba nahia wondrege tanö bakha nose andrö, ha ere sebua. Ifalua da'ö ha sakali döfi. Ba wamalua da'ö lö tola lö i'ohe ndro, nibe'e sumange khö Lowalangi, soguna khönia samösa, ba soguna ba horö nifalua mbanua-Nia börö wa lö la'ila wetahögö.
58009008	Faoma amakhoita si manö, Ifahaö ita Eheha Lowalangi irege oroma, wa sagötö sumindro nose tanö föna andrö, lala we'amöi bakha ba Naha Fondrege Ni'amoni'ö lö na sa mubokai.
58009009	Da'e zamadumaisi inötö iada'e; eluahania, wa fasömbata ba sumange nitaba nibe'e sumange khö Lowalangi, lö tobali famo'ahonoa dödö niha same'e sumange.
58009010	Börö me amakhoita niha zi manö, ba so amakhaita ba gö, nibadu, ba oya ngawalö gamakhoita niha ba wangamoni'ö. Ma'afefu da'ö ha amakhoita soroma ba hörö, ba ha irugi ginötö wamohouni ni'a'asogö Lowalangi.
58009011	Ba no so Keriso tobali Ere Sebua moroi ba ngawalö zi sökhi si no so. Ose Zo'aya naha-Nia ba wombambaya halöw̃ö-Nia si mane Ere Sebua, no ose sabölö molakhömi ba so'ahonoa. Tenga nifazökhi danga niha da'ö; eluahania, tenga si otarai gulidanö andre.
58009012	No möi Keriso ba Naha Wondrege Ni'amoni'ö bakha ba nose andrö ha samuza ba zi sagötö fa'ara. Me inötö da'ö lö i'ohe ndro nambi si matua ba ma do nono zaw̃i nibe'e sumange; no do-Nia samösa ni'ohe-Nia ba wangefa'ö ya'ita sagötö fa'ara.
58009013	Do nambi si matua ba do zaw̃i si matua awö nawu nono zaw̃i nibe'e sumange, te'oguna'ö ba wangefa'ö niha si no ra'iö molo'ö amakhoita agama, ena'ö niha da'ö tobali sökhi.
58009014	Ba mendrua manö ndro Keriso andrö! Eheha si lö aetu andrö zama'ema, no Ibe'e fasömbata mboto-Nia samösa khö Lowalangi si tobali sumange so'ahonoa. Do-Nia zangehaogö tödöda ba gamuata si lö boto, ena'ö tola mangandrö ita khö Lowalangi sauri.
58009015	Da'ö mbörö, wa ba khö Keriso Ifazökhi Lowalangi sambua wawu'usa li si bohou, ena'ö niha si no Ikaoni Lowalangi tola manema howuhowu si lö tebulö si no Ifabu'u. Fefu da'ö tola alua börö me no so zi mate, ya'ia Keriso; ba fa'amate-Nia andrö i'efa'ö niha moroi ba ngawalö zala si no lafalua, me ba ginötö gamabu'ula li si föföna andrö moguna nasa.
58009016	Na so zura harato ondröita, lö tola lö göi so dandra wa niha samazökhi sura ondröita andrö no mate.
58009017	Börö me sura harato ondröita andrö lö moguna fatua auri nasa niha samasökhi ya'ia. Sura andrö awena moguna ha na no mate niha andrö.
58009018	Da'ö mbörö wa fawu'usa li si föföna andrö lö tola lö tefaduhu'ö faoma do.
58009019	Ba si oföna, ifa'ema Moze fefu ngawalö gamakhoita soroi Lowalangi ba soi Gizera'eli. Aefa da'ö ihalö Moze ndro nono zaw̃i ba do nambi si matua, awena ifaruka faoma idanö, aefa da'ö itefe ba Mbuku Huku soroi Lowalangi ba ba soi Gizera'eli ma'afefu, ifake ndru'u zinizini ba bu mbiribiri soyo.
58009020	Fao ba wolau da'ö iw̃a'ö Moze: "Do andre zangaro'ö fawu'usa li soroi Lowalangi si lö tola lö mi'o'ö."
58009021	Aefa da'ö itefe Moze ndro andrö göi ba Nose Zo'aya ba fefu gamagama nifake ba wame'e sumange khö Lowalangi.
58009022	Duhu molo'ö huku agama Yahudi, arakhagö fefu hadia ia ba ni'amoni'ö faoma do. Tobali, horö awena tola mu'efa'ö na so wanuwagö do.
58009023	Ba wamalua si manö, ba fefu gamagama famaedo ngawalö zi so ba zorugo, moguna mu'amoni'ö. Ba ngawalö zi so ba zorugo andrö moguna zumange sabölö sökhi moroi ba wamaedo.
58009024	Börö me Naha Ni'amoni'ö si möi bakha Keriso, tenga Naha Ni'amoni'ö nifazökhi danga niha. Naha Ni'amoni'ö nifazökhi danga niha andrö ha famaedo Naha Ni'amoni'ö sindruhu. Si möi bakha Keriso ba no sorugo; ba da'ö so Ia iada'e gametahö Lowalangi, soguna khöda.
58009025	Ere Sebua ba niha Yahudi, ero röfi möi ba Naha Wondrege Ni'amoni'ö bakha ba Nomo Zo'aya fao wa i'ohe ndro sageu gurifö. Ba Keriso, lö auli kali möi ba wame'e sumange Ya'ia.
58009026	Na Ilau zi manö, ba eluahania no i'otarai mböröta womböi ulidanö andre, no auli kali Itaögö wamakao. Ba soromania, iada'e ba ginötö safuria andre, no so Ia ha sakali ba wameta horö ba ba wame'e sumange Ya'ia.
58009027	No Ihonogöi Lowalangi wa ha sakali mate niha, ba na no aefa da'ö ba fanguhuku khö Lowalangi.
58009028	Si manö göi Keriso, ha sakali mube'e sumange ba wangefa'ö horö. Ba so Ia dania si mendrua kali, tenga ba wolu'i horö, no ba wangorifi niha sombalombaloi fa'atohare-Nia.
58010001	Huku agama Yahudi ha same'e khalakhala sambö tara sanandrösa ba ngawalö zi sökhi si so föna, ba tenga khalakhala sindruhu moroi ba ngawalö huku andrö. Andrö wa tebai ifo'ahonoa niha huku andrö na mu'ohe zumange khö Lowalangi, hew̃a'ae ero'ero röfi mu'ohe wasömbata si mane da'ö.
58010002	Na duhuduhu no tehaogö niha samosumange Lowalangi andrö moroi ba horö, ba lö sa'ae khöra tödö wa mo'olalöw̃a ira, ba tebato niha wame'e sumange.
58010003	Ba soromania, sumange nibe'e andrö sero röfi no ba wamasugi ba dödö niha horöra,
58010004	börö me duhu wa do zaw̃i ba do nambi si matua tebai i'efa'ö horö.
58010005	Da'ö mbörö wa ba ginötö möi ba gulidanö Keriso, Iw̃a'ö khö Lowalangi, "Lö omasi Ndra'ugö zumange ba fasömbata; hiza i no Öhönagö sambua mboto khö-Gu.
58010006	Lö omasi Ndra'ugö zumange urifö nitunu si tobali fasömbata ba ma sumange fasömbata ba wangefa'ö horö.
58010007	Awena Uw̃a'ö, 'Ya'e Ndra'o, he Lowalangi! No so Ndra'o ba wamalua somasi'Ö. Si mane si no musura sanandrösa khö-Gu bakha ba Mbuku Ni'amoni'ö.' "
58010008	Ba mböröta Iw̃a'ö Keriso, "Lö omasi Ndra'ugö zumange ba fasömbata; lö omasi Ndra'ugö zumange urifö nitunu si tobali fasömbata ba sumange fasömbata fangefa horö." Keriso zanguma'ö si manö, hew̃a'ae fefu zumange andrö nibe'e fasömbata molo'ö huku agama niha Yahudi.
58010009	Aefa da'ö Iw̃a'ö Keriso, "Ya'e Ndra'o he Lowalangi! No so Ndra'o ba wamalua somasi Ndra'ugö." Börö da'ö, Lowalangi zanayaigö fefu sumange si no ara andrö, ba i'angali'ö faoma Keriso si tobali sumange si bohou.
58010010	No Ifalua Yesu Keriso hadia zomasi Lowalangi Ifalua. Da'ö mbörö wa fefu ita nihaogö moroi ba horö ba zumange boto Yesu Keriso, nibe'e sumange ha samuza ba zi sagötö fa'ara.
58010011	Ero samösa gere ba niha Yahudi ihalö halöw̃önia si mane ere ero'ero ma'ökhö, ba auli'auli ibe'e wasömbata sumange si ha da'öda'ö manö. Ba sumange si manö ma'ifu tebai i'efa'ö horö.
58010012	Ba hiza i, ha samuza zumange nibe'e Keriso fasömbata börö horö; sumange da'ö moguna sagötö fa'ara. Me no aefa Ibe'e zumange fasömbata andrö, ba dumadao Keriso ba gambölö Lowalangi, ba mamatörö Ia fao awö Lowalangi.
58010013	Iada'e Ibalobaloi Keriso nifalua Lowalangi wombali'ö si fa'udu khö-Nia mangalulu khö-Nia.
58010014	Tobali börö zumange si samuza andrö, no Ifazökhi Keriso niha si no tehaogö moroi ba horö, ba mo'ahonoa sagötö fa'ara.
58010015	Sanandrösa ba da'ö no göi Ifaduhu'ö Eheha Lowalangi khöda. Iw̃a'ö Eheha Lowalangi,
58010016	" 'Da'ö wawu'usa li nifazökhi-Gu dania ba khöra ba ginötö si so föna,' Iw̃a'ö So'aya, 'Ube'e dania huku-Gu bakha ba dödöra, ba Usura ia bakha ba gera'erara.' "
58010017	Iw̃a'ö zui Lowalangi, "Ba U'olifuagö dania horöra ba fa'alösökhira."
58010018	Tobali, horö ba fa'alösökhi sa'ae no te'efa'ö, lö moguna sa'ae mube'e zumange fangefa horö.
58010019	Iada'e, ya'ami ira talifusö, börö wa'amate Yesu andrö, tola möi ita ba Naha Fondrege Ni'amoni'ö.
58010020	No Ibokai Yesu sambua lala si bohou khöda, ya'ia lala same'e fa'auri, sanörö ba'aba'a, ya'ia mboto Yesu samösa.
58010021	Iada'e ba no so khöda göi samösa gere sebua, sangonorogö tödö Omo Lowalangi.
58010022	Börö da'ö da ta'ondrasi Lowalangi faoma tödö satulö ba famati saro; ba tödö si no mu'amoni'ö moroi ba ngawalö zala, ba boto si no muhaogö faoma idanö sohauhau.
58010023	Ya aro ita wololohe hadia ia zi no tafaduhu'ö si tobali tötönaföda, börö me Lowalangi tola nifaduhusi tödö, Ifalua zi no Ifabu'u.
58010024	Ba da tafaoma tatundreheni nawöda, ena'ö faoma tafarou dödö nawöda ba wamalua fa'omasi awö wamalua ngawalö zi sökhi.
58010025	Da tatohugö wa'orudu ba wangandrö, böi so zawuwu si mane si no lalaulau niha bö'ö ösa. Ena'ö lö faröi ita ba wo'amenesi awöda, börö me no ta'ila wa lö ara tö tohare Zo'aya.
58010026	Börö na no tefa'ema khöda duria soroi Lowalangi andrö, ba lö mamalö tafazökhi horö ni'odödögö, ba lö hadöi sumange sa'ae si tola mangefa'ö horöda.
58010027	Ha sambua zi so dania khöda ya'ia da'ö mangondrasi fanguhuku ba alitö wönu Lowalangi, sahori ikhozi dania niha solaw̃a Ya'ia!
58010028	Niha si lö molo'ö oroisa Lowalangi si no ifa'ema Moze, nihuku mate lö fa'ahakhö dödö, na so zamaduhu'ö darua irugi datölu niha, wa ya'ia no mosala.
58010029	Ba no töra moroi ba da'ö hukuma nihare'ö ba niha si no manguhundra Ono Lowalangi. Niha andrö no i'aohasi ba i'o'aya ndro amabu'ula li Lowalangi, ya'ia wa'amate Keriso zangehao ya'ia moroi ba horö. No i'o'aya Geheha same'e buala fa'ebua dödö.
58010030	Börö me no aboto ba dödöda haniha zanguma'ö, "Ya'o dania zanulöni! Ba Ya'o dania zanguhuku!" ba sanguma'ö göi, "So'aya dania zanguhuku banua-Nia andrö."
58010031	Ha wa'ata'uda na aekhu ita ba danga Lowalangi Sauri!
58010032	Ba mitörö tödömi hewisa ami ba ginötö si lalö. Me inötö da'ö me no aefa ihagaini ami haga Lowalangi, oya mitaögö wamakao; ba hew̃a'ae si manö no lö mamalö fasöndra ami si fao fa'abölö.
58010033	So itaria la'o'aya ami ba lalau khömi zi lö sökhi föna niha sato. So itaria göi fao ami ba wanaögö famakao fao awö niha nifakao si manö,
58010034	ba fao ami göi wamatöfa ba dödömi fa'abu dödö niha si no mukuru. Ba me luo terabu fefu zi so khömi, ba no mitema da'ö fao fa'ahono dödö, börö me mi'ila wa so nasa khömi zabölö sökhi, si lö tebulö irugi zi lö aetu.
58010035	Börö da'ö, böi aetu wanötönami, börö na aro wamatimi, ba so gazi sebua dania ba da'ö!
58010036	Andrö moguna mibologö dödömi, ena'ö tola mifalua zomasi Lowalangi, ba ba zi manö tola mitema hadia zi no Ifabu'u li Lowalangi.
58010037	Börö me bakha ba Mbuku Ni'amoni'ö no tesura, "Ha tö ma'ifu sibaikö tö, ba Ya'ia sedöna so andrö, tohare ba wa'alio; ba lö dania Ifa'ese'ese mbongi we'aso-Nia andrö.
58010038	Ba dozi banua-Gu satulö ba falukha wa'afaduhu dödö ba te'orifi; ba na so ba gotaluara zawuwu, ba lö omasi Ndra'o khönia."
58010039	Ba ya'ita andre tenga banua sawuwu ba selungu. Hiza i, ya'ita banua si faduhu tödö khö Lowalangi ba si no mu'orifi.
58011001	Famati andrö eluahania no fa'aro dödö sindruhundruhu ba ngawalö nidönadöna; ba fa'afaduhu dödö ba ngawalö zi lö oroma.
58011002	Börö wamati, wa niha ba ginötö föna I'omasi'ö Lowalangi.
58011003	Börö wamati, aboto ba dödöda wa ölia andre ni'a'asogö daroma li Lowalangi; tobali, hadia ia zoroma, tumbu moroi ba zi lö oroma.
58011004	Börö wamati, wa ibe'e zumange Habeli khö Lowalangi, sumange sabölö sökhi moroi ba zumange nibe'e Ga'ino. Börö wamatinia andrö ba Itema Lowalangi Habeli si mane niha si sökhi; börö da'ö wa Itema zumangenia andrö Lowalangi. No mate Habeli, ba börö ba wamatinia andrö wa fahuhuo ia nasa irugi iada'e.
58011005	Börö wamati, wa lö mate Henokhi, no tefazaw̃a ba te'ohe khö Lowalangi. Samösa lö göi si tola mamalukhaisi ya'ia, börö me no Ifazaw̃a ia Lowalangi. Bakha ba Mbuku Ni'amoni'ö no tesura wa fatua lö mufazaw̃a Henokhi, no somasi dödö Lowalangi ia.
58011006	Ba na lö famati, samösa lö göi si tola mangomusoi'ö tödö Lowalangi. Me niha si möi khö Lowalangi lö tola lö faduhu dödönia wa so Lowalangi, ba wa Lowalangi zanulöni ba niha sangalui Ya'ia.
58011007	Börö wamati, wa itema Noakhi wamangelama nibe'e Lowalangi khönia sanandrösa ba ngawalö zalua aefa da'ö, si lö nasa oroma khönia. Ba börö da'ö göi i'o'ö Li Lowalangi Noakhi irege ifazökhi sambua nowo, ba wangorifi ya'ia ba si sambua omo ya'ira, oroma da'ö ba gafuriata. Lualuania ya'ia wa nihuku gulidanö andre, ba Noakhi samösa Iforoma'ö Lowalangi hulö si mane niha si sökhi börö wamatinia.
58011008	Börö wamati, wa i'o'ö li Lowalangi Aberahamo me luo Ikaoni ia Lowalangi wanaw̃a tanö nifabu'u Lowalangi khönia. Awena mofanö Gaberahamo ba zi lö aboto ba dödönia heza isaw̃a.
58011009	Börö wamati khö Lowalangi, toröi Gaberahamo hulö niha si fatewu ba danö nifabu'u Lowalangi khönia andrö. Ba toröi Gaberahamo ba da'ö bakha ba nose'osenia. Si manö göi Giza'aki ba Yakobo si no manema amabu'ula li andrö soroi Lowalangi.
58011010	Börö me idönadöna Aberahamo mbanua si no ifakhoi ba I'otomosi Lowalangi faoma danedane saro.
58011011	Börö wamati, wa tola lasöndra nga'ötö ira Aberahamo ba Sara, hew̃a'ae no numalö wa'atua Gaberahamo, ba Sara samösa lö mo'ono. Ba aro dödö Gaberahamo wa Ifatörö'ö Lowalangi zi no Ifabu'u li.
58011012	Hew̃a'ae Aberahamo ba ginötö da'ö no si mane niha si lö hadöi tanömö niha sa'ae, ba moroi khönia samösa sa'atö no tumbu nga'ötö sato si tebai mu'erai wa'oya -- hulö si mane fa'oya ndröfi ba dalumbanua ba ene ba mbewe nasi.
58011013	Fefu niha da'ö lö si tebulö wamati irugi wa'amate. Ba lö nasa nitemara zi no Ifabu'u li Lowalangi. Ha la'ila manö ia moroi ba zaröu faoma tödö sanötöna. Ba zi manö da'ö no la'oroma'ö ba gulidanö wa ya'ira ha niha si fatewu ba sikoli ba gulidanö andre.
58011014	Niha sanguma'ö si manö ba la'oroma'ö wa ya'ira sangalungalui banua si tobali tanö okhötara dania.
58011015	Ba tenga sa'ae banua si no laröi andrö ni'angeragöra. Börö na si manö, no oya ginötö khöra wangawuli ba mbanua andrö.
58011016	Ba soromania, no humulu sibai dödöra ba mbanua sabölö sökhi, ya'ia mbanua si so ba zorugo. Da'ö mbörö wa lö aila Lowalangi na latötöi Ia Lowalangira, börö me no Ihönagö Lowalangi sambua mbanua khöra.
58011017	Börö wamati göi, wa ibe'e Giza'aki Aberahamo, ono andrö khönia tobali sumange Lowalangi me Itandraigö ia. No khö Gaberahamo Ibe'e wawu'usa li-Nia Lowalangi, ba aoha gölö Gaberahamo wame'e ononia si ha sambua andrö.
58011018	No Iw̃a'ö Lowalangi khö Gaberahamo, "Moroi khö Giza'aki andre ösöndra dania nga'ötö si no Ufabu'u li khöu."
58011019	Börö iw̃a'ö tödönia Aberahamo, wa Lowalangi tola I'orifi mangawuli Giza'aki moroi ba wa'amate -- tobali, tola tamane, no itema Aberahamo mangawuli Giza'aki moroi ba wa'amate.
58011020	Börö wamati, wa ifabu'u Iza'aki howuhowu khö ndra Yakobo ba Ezau ba ginötö si so föna.
58011021	Börö wamati, wa fatua lö mate Yakobo -- fao wa itendro'ö ia ba mbörö zi'onia ba mangalulu khö Lowalangi -- ifahowu'ö nono Yosefo.
58011022	Börö wamati wa Yosefo -- me arakhagö iröi gulidanö -- ifahuhuosi zanandrösa ba wangeheta niha Gizera'eli moroi ba Miserai. Awena i'oroi'ö Yosefo goroisania, hadia zi lö tola lö lafalua ba dölania.
58011023	Börö wamati, wa labini'ö Moze ira satuania tölu waw̃a wa'ara me no aefa tumbu Moze. Me la'ila wa ya'ia samösa iraono si sökhi, ba lö ata'u ira wolaw̃a fareta razo.
58011024	Börö wamati, wa Moze me no ebua ia, lö omasi latötöi khönia ono nono alawe razo Miserai.
58011025	Abölö omasi ia itaögö wamakao awö mbanua Lowalangi andrö moroi na i'omusoi'ö dödönia, fa'ohahau dödö ba horö, si lö arara.
58011026	Iw̃a'ö tödönia Moze wa no abölö ebua mböli wanaögö fango'aya börö Razo Sangorifi si no amabu'ula li Lowalangi andrö, moroi ba wanöndra fefu harato danö Miserai; börö me nidönadöna Moze ya'ia mböli gölönia ba luo safuria.
58011027	Börö wamati, wa iröi Moze danö Miserai awö wa lö i'ata'ufi razo si no mofönu sibai. Lö awuwu Moze wanaw̃a saw̃atö, hulö na no i'ila Lowalangi si lö oroma andrö.
58011028	Börö wamati, wa i'a'asogö Moze Wasa andrö ba ibe'e wareta, wa niha Gizera'eli lö tola lö latefe'ö ndro ba mbawa ndruhö nomora, ena'ö Mala'ika wa'amate andrö böi ibunu ndraono sia'a khöra.
58011029	Börö wamati wa niha Gizera'eli tola la'ötö Nasi Soyo, hulö zofanö ba danö sabe'e ira, ba niha Miserai sa ba itölö ira asi andrö, me latandraigö wangötö göi.
58011030	Börö wamati, me no aefa lafasui niha Gizera'eli göli kara Yerikho fitu ngaluo wa'ara, ba adudu göli kara andrö.
58011031	Börö wamati göi, wa Rakhaba, ira alawe sohoröhorö andrö, lö fao tebunu awö niha solaw̃a Lowalangi; börö me itema'ö si fao fa'asökhi li zamauze niha Gizera'eli.
58011032	Tola lö manö mo'aetufa fahuhuo ndra'o, tobali ambö ginötö khögu. Börö lö nasa nitötöigu Gideono, Baraki, Simesono, Yefita, Dawido, Samueli, awö ndra sama'ele'ö andrö.
58011033	Börö wamati, wa no la'alani gamatöröw̃a andrö. Me ya'ira lafalua hadia zindruhu, irege latema hadia zi no Ifabu'u Lowalangi. No laduhö mbawa zingo.
58011034	No labunu wa'abölö galitö. No aefa ira moroi ba mbawa wöda. Si lö abölö ira, ba tobali abölö; ma na'i itugu abölö ira bakha ba wasuwöta irege la'alani zaradadu soi bö'ö.
58011035	Börö wamati, wa ira alawe lasöndra mangawuli niha khöra si no mate. So göi zanehegö ya'ia nifakao irugi mate, ba sanimba fangefa, börö me omasi ni'orifi mangawuli ba wanema fa'auri sabölö sökhi.
58011036	So ni'o'aya'aya, nifakao, niböbö faoma rate ba labe'e bakha ba gurunga.
58011037	Latebu kara ira irugi mate, so nitaba faoma garagazi, ba nibunu faoma bawa wöda. Latöröi danö ba ha uli mbiribiri ba uli nambi nukhara; numana ira, nifakao ba nibe'e ba wa'afökhö ira.
58011038	Ulidanö andre tenga sa'ae naha si sökhi khöra. Latöröi danö si mate ba ba hilihili misa, awö wa toröi ira bakha ba dögi gara ba ba dögi danö.
58011039	Ba ha wa'ebua wemöna nikhamö ndra niha da'ö fefu börö wamatira. Ba hew̃a'ae si manö lö nitemara hadia ia zi no Ifabu'u Lowalangi,
58011040	börö me so nikhoi dödö Lowalangi sabölö sökhi khöda. Nikhoi dödö-Nia andrö ya'ia wa ha na fao ita, tobali mo'ahonoa ira.
58012001	Ba sanandrösa khöda samösa, ba zi fasui ya'ita no oya sibai zamaduhu'ö! Börö da'ö, fefu zanambuaisi ya'ita ba horö si anemai'ö falemba khöda, ya taheta ma'afefu moroi ba mbotoda. Ba da ta'anau'ö gölöda wagohisa ba watandrisa töla andrö si so fönada.
58012002	Ya lö tebulö tatöngöni Yesu, börö me Ya'ia zanolo ya'ita ba wamati khö-Nia i'otarai mböröta irugi gamozua. No Itaha wamakao Yesu ba döla röfa! No I'ositengagö ba wa'amate ba röfa andrö no sambua fa'aila. Ha fa'omuso dödö nitörö tödö-Nia si falukha Ia dania ba gafuriata. Iada'e no dumadao Ia ba gambölö Lowalangi, mamatörö Ia fao awö Lowalangi.
58012003	Tandraigö angeragö hewisa wanaögö Yesu famakao ba wamaondragö niha si so horö, si no mamorege folaw̃a Ya'ia! Börö da'ö böi ide'ide dödömi ba aetu wanötönami.
58012004	Börö me bakha ba wasöndratami wolaw̃a horö, ba lö nasa sirugi fa'aduwa ndromi ba da'ö.
58012005	Ba böi olifu ami wa Lowalangi zo'amenesi ya'ami, hulö Nama si fahuhuo ba ndraononia! Iw̃a'ö Lowalangi, "He ono-Gu, haogö wanöngöni famahaö Zo'aya, ba böi ide'ide dödöu na mofönu Ia khöu.
58012006	Börö me Ifalisi So'aya dozi niha ni'omasi'ö-Nia, ba Ibözi dozi niha nifaduhu'ö-Nia si tobali ono-Nia."
58012007	Ya mitema mbözibözi soroi Lowalangi si hulö wamahaö moroi khö nama. Börö, hadia so samösa ndraono si lö irai ifotu amania?
58012008	Na lö fao ami nifotu si mane iraononia fefu nifahaö, eluahania, ya'ami tenga ono sindruhu, no ono horö.
58012009	Ba so namada ba gulidanö andre. Amada andrö ifahaö ita, ba ya'ita tafosumange ia. Ba mendrua manö khö Namada si so ba zorugo, tatu abölö ta'o'ö nasa khö-Nia, ena'ö auri ita.
58012010	Ira satuada ba gulidanö andre lafahaö ita ndrege ginötö si no mu'olani, molo'ö hadia ia niw̃a'ö dödöra si sökhi. Ba Lowalangi Ifahaö ita ba wanga'azökhi ya'ita samösa, ena'ö tola tobali ita ni'amoni'ö awö-Nia.
58012011	Duhu wa ba ginötö tefahaö ita, fotu andrö tenga sangomusoi'ö tödöda, no samusi tödöda manö. Tobali ba gafuriata ya'ita, si no mufaha'ö, fotu andrö no samobörö khöda wolo'ö somasi Lowalangi, irege i'owua wa'ohauhau dödö khöda.
58012012	Börö da'ö, abölö'ö dangau si no ombuyumbuyu ba balö duhiu sanizinizi ba wofanö.
58012013	Mitörö lala si fadaya, ena'ö lö fahole gahemi si no ombayumbuyu, ba ma na'i tobali famadöhö.
58012014	Mi'alui wa'auri satulö awö niha fefu ba migohi wa'auri sohauhau ni'otambali'ö khö Zo'aya, börö me lö hadöi göi si tola mangila So'aya na lö auri ia si mane da'ö.
58012015	Ba mifaigi fa böi so samösa göi zi möi baero moroi ba göli wa'asökhi dödö Lowalangi, ena'ö böi so zi tobali doi ba lato ba gotaluami, samatumbu'ö famakuyu ba samakiko niha sato.
58012016	Mifaigi ena'ö böi so zohorö ba ma si lö ba dödö ngawalö ni'amoni'ö, si mane nifalua Gezau. I'amawa wa'asia'ania, ha ba zi sambua mako ö.
58012017	No mi'ila wa ba gafuriatania omasi Gezau isöndra howuhowu andrö moroi khö namania, ba tetimbagö ia. Hew̃a'ae i'andrö si fao fege'ege ba wanga'azökhi si no fasala ia, ba lö hadöi inötö sa'ae.
58012018	Ya'ami ira talifusö, lö si falukha ami zi mane si falukhata soi Gizera'eli föna. Falukha ira zi tola nibabaya, ya'ia Hili Sina'i awö galitönia si holahola; falukha ira zogömigömi, salu ba angi sabe'e;
58012019	falukha ira li dorofe, ba li zi hede sabölö. Me larongo li zi hede andrö niha Gizera'eli, ba la'andrö sibai ena'ö böi sa'ae fahuhuo khöra zi hede andrö.
58012020	Börö me tebai lataha wamondrongo fareta nifa'ema zi hede andrö. Me iw̃a'ö si hede andrö, "Fefu zanguhundragö hili andre, gofu hadia ia, he urifö ma haniha manö, lö tola lö nitebu kara irugi mate."
58012021	Hadia zi no la'ila niha Gizera'eli andrö si no ata'u sibai ira, irege iw̃a'ö Moze, "Ata'u ndra'odo ba manizinizido!"
58012022	Ba zi tambai da'ö, si so fönami ya'ami ira talifusö ya'ia Hili Ziona ba banua Lowalangi sauri, ya'ia Yeruzalema si so ba zorugo awö ngahönö mala'ikania.
58012023	Ya'ami si möi ba walukhata somuso dödö -- falukhata nono sia'a khö Lowalangi, si no tesura töi ba zorugo. Ya'ami si möi mangondrasi Lowalangi, Sanguhuku niha ma'afefu. Falukha ami geheha niha satulö si no mo'ahonoa.
58012024	Ya'ami falukha khö Yesu, sama'ema fawu'usa li si bohou andrö, falukha ami ndro fanefe andrö si no fangaro dödö ba ngawalö zabölö sökhi moroi ba wangaro dödö ndro Habeli.
58012025	Andrö börö da'ö, mifaigi sibai faböi irege lö omasi ami wamondrongo Ya'ia si fahuhuo andrö. Ya'ira si lö omasi mamondrongo Ya'ia sama'ema turia soroi Lowalangi ba gulidanö, tebai moloi ira. Mendrua manö ya'ita andre samondrongo Ya'ia si fahuhuo soroi zorugo. Na lö omasi ita wamondrondrongo khö-Nia, he wa tola aefa ita khö-Nia!
58012026	Me inötö da'ö ifaheu danö li-Nia. Iada'e no fawu'u li Ia, "Ufaheu dania samuza tö, tenga ha tanö, banua si yaw̃a göi."
58012027	Fehede "samuza tö" andrö mangoroma'ö wa fefu zi no mufazökhi ba tola humeu, nifa'ese ba zinga dania, ena'ö toröi ha si tebai humeu.
58012028	Börö da'ö, ya ta'andrö saohagölö khö Lowalangi, me no tatema sambua mbanua si tebai humeu si otarai Lowalangi. Ya ta'andrö saohagölö ba wangandrö khö Lowalangi si fao famosumange ba fangata'ufi, molo'ö somasi Lowalangi.
58012029	Börö me Lowalangida andrö duhu no si mane alitö sokhozi fefu hadia ia.
58013001	Ya faoma lö mamalö mi'omasi'ö nawömi si mane Niha Keriso si fatalifusö.
58013002	Böi alaw̃ö ami wanema ba nomomi niha si lö mi'ila. Börö ba wamalua si manö, irasoi niha, ba zi lö i'ila'ila no itema mala'ika ba nomonia.
58013003	Mitörö tödömi niha si so ba gurunga, hulö na ya'ami göi zi so bakha ba gurunga awöra. Ba niha nifalua si lö sökhi, ya mitörö tödömi ira, hulö na khömi göi mulau zi manö.
58013004	Fefu niha lö tola lö la'oroma'ö wamosumange farongasa andrö, da'ö mbörö wa fo'omo ira matua ba fo'omo ira alawe lö faröi khö nawöra. Niha sohorö ba niha sohoröni donga zodonga Ihuku Lowalangi dania.
58013005	Böi ifatörö wa'aurimi kefe, ba ya'ahono dödömi ba ngawalö zi no so khömi. Börö me Lowalangi zi no manguma'ö, "Lö manö Ululu dania ndra'ugö, lö manö faröi-Do khöu."
58013006	Börö da'ö barani ita wanguma'ö, "So'aya Zanolo ya'o, lö ata'u ndra'o. Hadia zi tola lalau niha khögu?"
58013007	Böi mi'olifugö zondrönia'ö ya'ami si no mama'ema turia soroi Lowalangi khömi. Ba minehegö hewisa wa'aurira ba hewisa wa'amatera, ba mihalö dumaduma khömi wamatira.
58013008	Yesu Keriso andrö ba ya'iya'ia manö, he meföna, he iada'e, ba irugi götö wa'ara.
58013009	Böi mitehegö ifaelungu ami famahaö soya ngawalö andrö si no fabö'öbö'ö. Tödöda lö tola lö i'abe'e'ö fa'asökhi dödö Lowalangi, da'ö zi sökhi; böi amakhoita sanandrösa ba gö. Börö me niha me föna la'o'ö sibai gamakhoita andrö si lö hadöi hare.
58013010	No so khöda sambua naha ba wame'e sumange khö Lowalangi. Ba ere sangai halöw̃ö bakha ba Nose Zo'aya andrö, lö tola i'a zumange si so yaw̃a ba nahia zumange andrö.
58013011	Do gurifö nibe'e fasömbata si tobali sumange ba wangefa'ö horö, ni'ohe gere sebua ba Naha Fondrege Ni'amoni'ö bakha ba Nose Wangandrö andrö, ba amatela gurifö andrö nitunu baero nose.
58013012	Da'ö mbörö wa Yesu göi mate baero mbawa göli mbanua ba wangehaogö banua-Nia moroi ba horö faoma do-Nia samösa.
58013013	Börö da'ö, da möi ita khö-Nia baero nose andrö ba fao ita ni'o'aya awö-Nia.
58013014	Ba gulidanö andre lö hadöi naha si lö tebulö khöda, ba naha si so fönada ni'aluida.
58013015	Börö da'ö, Yesu zama'ema, ya lö mamalömalö tasunosuno Lowalangi; da'ö zi no amaedola zumange fangandrö saohagölö soroi ita khö-Nia, nibe'eda faoma fehede niw̃a'ö mbeweda, ba wanuno töi-Nia.
58013016	Böi mi'olifugö ami wolau si sökhi ba faoma mitolo nawömi, börö me da'e zumange somasi dödö Lowalangi.
58013017	Mi'o'ö wareta ndra sondrönia'ö ya'ami, ba böi mi'olaw̃a khöra. Börö me ya'ira lö mamalö lafaigifaigi nosomi, ba ya'ira zi lö tola lö monoro dödö khö Lowalangi. Na mi'o'ö khöra, ba ohahau dödöra wohalöw̃ö; ba na lö'ö, ba mangaröngarö ira wohalöw̃ö, ba tenga sohare ami ba da'ö.
58013018	Böi mifamalö wangandrö salahima. Faduhu dödöma, wa tödöma sökhi, börö me lö mamalö omasi ndra'aga malau hadia zi duhu.
58013019	U'andrö sibai, ena'ö mi'angandrö salahigu. Mi'angandrö ena'ö alio I'ohe ndra'o Lowalangi mangawuli khömi.
58013020	Lowalangi zi no mangorifi So'aya ya'ita Yesu moroi ba wa'amate. Börö wa'amate-Nia andrö, wa Ya'ia iada'e no tobali Kubalo Sebua khöda si no biribiri-Nia. Fa'amate-Nia andrö zi no amaedola we'ewe'e dödö ba wawu'usa li si lö tebulö soroi Lowalangi.
58013021	Ya Lowalangi, umbu wa'ohahau dödö andrö, zama'anö ya'ami ba ngawalö zi sökhi ni'oguna'ömi ba wamalua somasi Ia. Ya Lowalangi zangohalöw̃ögöigö ba dödöda hadia zomasi Ia, nifa'ema Yesu Keriso. Ya nisuno Keriso irugi götö wa'ara! Yaduhu.
58013022	Ba u'andrö khömi ena'ö mitöngöni menemenegu andre si fao fa'ebolo dödö, börö me suragu andre lö anau sibai.
58013023	Ya'aboto ba dödömi wa talifusöda Timoteo no te'efa'ö moroi ba gurunga. Na no so ia ba nahiagu andre, ba u'ohe dania ia ba ginötö u'ondrasi ami.
58013024	Mifa'ema wangowaima khö ndra sondrönia'ö ya'ami fefu ba ba Mbanua Lowalangi. Mitema göi wangowai ndra talifusö si so ba Italia.
58013025	Ya lö mamalömalö Ifahowu'ö ami fefu So'aya.
59001001	Banua Lowalangi fefu, si no muzaewe ba zi sagörö ulidanö! Fangowai moroi khögu, Yakobo, enoni Lowalangi ba enoni Yesu Keriso.
59001002	Ya'ami ira talifusö! Na oya itörö ami fanandraigö, ba mibali'ö fa'omuso dödömi da'ö.
59001003	Börö me no aboto ba dödömi, na aro wamatimi na itörö ami fanandraigö, ba so khömi wanaha tödö.
59001004	Ya si lö aetu wa'atedou wanaha tödö andrö khömi, irege maulu ba mo'ahonoa awö wa lö mo'amböta ba ngawalö hadia ia.
59001005	Na so ba khömi zambö fa'atuatua, ba ya mu'andrö khö Lowalangi, ba Ibe'e khönia, börö me Ibe'e Lowalangi ba zi dozi niha sodanedane ba wa'ahakhö dödö ba fa'omasi.
59001006	Ba hiza, dozi sangandrö, lö tola lö ya faduhu dödönia; tebai mangiwa dödö. Börö me sangiwa tödö ba no hulö ndrulu nasi, nifadauludaulu nangi, ni fangöröngörö misa.
59001007	Niha si manö, lö mo'arota wangerangerania, tebai ihalö gangetula ba ngawalö nifaluania.
59001008	Börö da'ö, böi ya mutötöna wa isöndra hadia ia moroi khö Lowalangi.
59001009	Niha Keriso si numana, ya'omuso dödönia na I'alaw̃a'ö ia Lowalangi.
59001010	Ba Niha Keriso si kayo ya'omuso dödönia göi na I'ide'ide'ö ia Lowalangi. Börö me niha si kayo, taya si mane bowo ndru'u.
59001011	Ba ginötö wa'atumbu luo ba ba wa'aukhu zino, aleu ndru'u andrö irege atoru mbowonia ba ataya wa'asökhinia. Si manö göi niha si kayo; tekiko ia ba wamalua halöw̃önia.
59001012	Ya'ahowu niha sanaha tödönia na itörö ia fanandraigö. Na no aefa itaögö wamakao andrö, itema luonia, ya'ia wa'auri si no Ifabu'u Lowalangi ba niha sangomasi'ö Ya'ia.
59001013	Na fakitö dödö niha ba wanandraigö andrö, böi ya muw̃a'ö, "Moroi khö Lowalangi wanandraigö andrö," me tebai itandraigö Lowalangi si lö sökhi, ba lö'ö göi itandraigö niha gofu haniha ia.
59001014	Ba hiza, tola tetandraigö niha, na adöni dödönia ba na teböbö ia ba wangisö si lö sökhi.
59001015	Ba na no te'o'ö wangisö si lö sökhi andrö ba i'adonogö horö; ba na no mufalua horö andrö, ba i'adonogö wa'amate.
59001016	Böi telimo ami, ya'ami ira talifusögu somasi ndra'o!
59001017	Fefu mbuala si sökhi ba so'ahonoa, no si otarai zorugo, ni'amualagö Lowalangi, sanga'asogö haga fefu ba mbanua si yaw̃a. Lowalangi zi lö tebulö ba si lö manga'asogö gofu hadia ia wa'ogömigömi.
59001018	Nilau dödö-Nia samösa wa no Ibali'ö Ono-Nia ita, moroi ba daroma li sindruhu andrö. Ifalua da'ö, ena'ö tasöndra naha si sökhi moroi ba nifazökhi tanö bö'ö fefu.
59001019	Mi be'e ba dödömi da'e, ya'ami ira talifusögu, somasi ndra'o! Dozi niha lö tola lö alio ba wamondrongo, böi fahulö wehede ba alio wofönu.
59001020	Niha sofönu ba tebai ilau zi sökhi, si möi fangomuso dödö Lowalangi.
59001021	Andrö mitibo'ö fefu zi no to'ölö si ra'ira'iö ba si lö sökhi. Tema'ö si fao fangide'ngide'ö daroma li nitanö Lowalangi ba dödömi, si so fa'abölö ba wangorifi ya'ami.
59001022	Mifalua hadia niw̃a'ö Lowalangi, böi ha mifondrondrongo manö, börö me na ha si manö ba no milimo ami samösa.
59001023	Niha samondrongo taroma li Lowalangi, ba lö sa ifalua, ba no hulö niha samaigi sikhalania ba zörömi.
59001024	Na no aefa ihaogö wamaigi ya'ia, mofanö sa'ae ia, ba i'anema'ö olifu ia hewisa zikhalania.
59001025	Oroisa Lowalangi andrö ba no mo'ahonoa ba mofa'abölö ba wangefa'ö niha. Niha sangosisi'ö ba same'e ba dödönia ba samalua ya'ia, si tenga ha samondrongo, ma solifu, da'ö nifahowu'ö Lowalangi ba ngawalö nilaunia fefu.
59001026	Na so zanguma'ö tödönia, si lö faröi ba agama ia, ba na lö itaha lelania, ba no ilimo ia samösa; ba no faya wamosumangenia Lowalangi.
59001027	Folo'ö ba agama dali wamaigi Lowalangi Ama, ya'ia wanolo si lö ama, si lö ina, lakha mbanua si tefakao, ba fondrorogö fa'auri zamösana, ena'ö böi göna si ra'ira'iö ba gulidanö andre.
59002001	Ya'ami ira talifusögu! Ba wamati khö Zoaya Yesu Keriso, So'aya fondrege zolakhömi, böi mifaehusi niha dali zoroma ba hörö.
59002002	Na so samösa zi so okhöta, samake laeduru ana'a awö nukha si sökhi, si möi ba gowuloami, ba tohare göi samösa zi numana, samake nukha si no arawirawi,
59002003	ba abölö mifosumange niha samake nukha si sökhi andrö. Mimane khönia: "He Tuha, halö nahia ba naha si sökhi andre." Ba ba niha si numana mimane: "Zizio si sa ba da'ö," ma "Dadao tou ba zalo da'e."
59002004	Na milau da'ö, ba no mifaehusi dalifusö, ba misu'a niha sodanedane ba gera'era si lö sökhi.
59002005	Mitöngöni ya'ami ira talifusö, somasi ndra'o! Niha si numana ba gulidanö andre, Ituyu Lowalangi tobali niha si so okhöta ba wamati. Ya'ira zangokhögö banua nifabu'u Lowalangi ba niha sangomasi'ö Ya'ia.
59002006	Ba hiza, ya'ami ba no mi'ositengagö zi numana, ba sindruhunia sa, niha si so okhöta zamalangögö ya'ami ba solohe ya'ami ba nahia wanguhuku.
59002007	Ya'ira zango'aya töi nifosumange, nitemami moroi khö Lowalangi
59002008	No milau zatulö, na mi'o'ö goroisa mbanua Lowalangi, si so ba Mbuku Ni'amoni'ö andre, "Omasi'ö nawöu si mane fa'omasiu ndra'ugö."
59002009	Ba na mifaehusi niha dali zoroma ba hörö, ba no mifazökhi horö, ba oroisa Lowalangi zamaduhu'ö wa no misawö goroisa.
59002010	Na so niha sanawö sambalö goroisa Lowalangi andrö, ba no isawö goroisa andrö fefu.
59002011	Börö me sanguma'ö: "Böi ohorö", da'ö göi zanguma'ö: "Böi ange'e". Tobali he na lö mohorö, ba na mange'e ndra'ugö, ba no sanawö oroisa ndra'ugö.
59002012	Miw̃a'ö niw̃a'ömi ba milau hadia ia, si mane niha ni'etu'ö huku sodanedane ba goroisa Lowalangi sangetu'ö huku niha.
59002013	Lö'ö sa fa'ahakhö dödö Lowalangi ba niha si lö fa'ahakhö dödö. Ba hiza, fa'ahakhö dödö abölö ia moroi ba wanguhuku.
59002014	Ya'ami ira talifusö! Hadia guna na iw̃a'ö niha, "So khögu wamati," na tebai oroma ba mbuabua? Hadia tola i'orifi ia famati si manö?
59002015	Ba na so dalifusö si sara lala wamati si lö nukha ba sambö balazo ndrege zi ma'ökhö,
59002016	hadia guna na öw̃a'ö khönia: "Ya'ohahau dödöu wonukha ba ya'ohahau dödöu wemanga!" -- na lö öbe'e khönia zoguna ba wa'aurinia?
59002017	Si manö göi wamati na lö oroma ba mbuabua, lö gunania.
59002018	Ba ma so zanguma'ö: "So niha sangodaligö famatinia ba so göi zangodaligö buabuania", utema li: "Oroma'ö khögu hewisa wa tola so wamati ba niha na lö buabua, ba u'oroma'ö ba mbuabuagu wa so khögu wamati."
59002019	Mamati ami wa ha samösa Lowalangi, lö? Eheha si lö sökhi andrö göi faduhu dödöra ba manizinizi ira wa'ata'u!
59002020	Sambö tödö ami! Hadia moguna muforoma'ö khömi wa lö guna wamati si lö buabua?
59002021	Hiza duada Aberahamo. Sökhi wanema'ö Lowalangi ya'ia börö mbuabuania, me ibe'e sumange nononia Iza'aki khö Lowalangi ba nahia wame sumange.
59002022	Ba da'e oroma, wa famati lö tola lö muforoma'ö faoma buabua, ena'ö tefo'ahonoa.
59002023	Faudu molo'ö si so ba Mbuku Ni'amoni'ö: "Mamati Gaberahamo khö Lowalangi, ba börö wamatinia andrö, Itehe khönia Lowalangi tobali solo'ö khö Lowalangi ia." Andrö wa labe'e töi Gaberahamo: "Si fahuwu khö Lowalangi".
59002024	Oroma iada'e, Itehe satulö niha Lowalangi börö mbuabua, ba tenga ha börö wamati manö.
59002025	Si manö göi Rakhaba, ira alawe sohoröhorö andrö. Itehe satulö ia Lowalangi börö mbuabuania, me ifa'amöi yomo khönia soi Gizera'eli samauze andrö, ba me ifatörö ira ba lala bö'ö ba woloi.
59002026	Hulö mboto si lö noso, ba si mate mboto andrö. Si manö göi wamati andrö na lö buabua, no famati si mate.
59003001	Ya'ami ira talifusö! Böi ato ba gotaluami zomasi tobali samahaö. No aboto ba dödöda wa ya'ita samahaö abölö abe'e huku ni fatörö khöda moroi ba niha bö'ö.
59003002	Fefu ita asese tafalua zi lö atulö. Niha si lö irai mamazökhi si lö atulö ba wehedenia, no niha so'ahonoa ia, si tola mamatörö fa'aurinia.
59003003	Na taböbö mbawa kudo, ena'ö i'o'ö zomasi ita, ba tola tafatörö kudo andrö ma'asageu.
59003004	Tahalö dumaduma göfa. Hew̃a'ae ebua sibai göfa ba i'oloi'ö ia angi sabe'e, ba hiza ifatörö ia amuri fondrege zide'ide, molo'ö somasi zolohe ya'ia.
59003005	Si manö göi lelada; hew̃a'ae no ide'ide ia, ba tola sa ifayaw̃a'ö ia ba ngawalö zegebua. Gölöigö tödöu, ha wa'ebolo gatua, ba tola akhozi ia börö galitö fondrege zide'ide.
59003006	Amaedola galitö lela andrö. Tobali famobörö zi lö sökhi ia ba mbotoda, ba wamazaewe si lö atulö ba wa'aurida ma'asambua. Faoma ira galitö narako, ikhozi wa'aurida ma'asambua.
59003007	Fefu gurifö safaito, fofo, urifö sanana ba danö, i'a, tola mufauwu, ba no göi lafauwu niha.
59003008	Ba hiza, lö niha si tola mamauwu lela andrö. Si lö sökhi lela andrö, ba tebai mufatörö; afönu langu famunu.
59003009	Ta'oguna'ö ia ba wangandrö saohagölö khö Zo'aya, Amada, ba tola göi ba wangelifi niha, si no mufazökhi molo'ö famaedo Lowalangi,
59003010	moroi ba mbawa tola alua wehede fangandrö saohagölö ba fangelifi. Böi si manö, ya'ami ira talifusö.
59003011	Hadia so gumbu nidanö si faoma tola molua'ö idanö si tola nibadu ba idanö safeto göi?
59003012	Ya'ami ira talifusögu, lö i'owua'ö mbua zaitu töla ara, ba lö i'owua'ö mbua ara töla nagu. Lö tola mangumbu nidanö sasi'asi awö nidanö nibadu ba zi ha sambua idanö gumbu.
59003013	Na so ba gotaluami zatuatua ba so tödö, ya mu'oroma'ö da'ö ba wa'auri si sökhi, ba ba wamalua ngawalö mbuabua si sökhi, si fao fangide'ide'ö ba fa'atuatua.
59003014	Na so ba dödömi wa'olohu, ba fa'afökhö dödö ba fakhögusa, ba böi mi'omusoi'ö dödömi ba wa'atuatua da'ö, börö me moroi ba da'ö tola mifuyu'ö duria satulö andrö khö Lowalangi.
59003015	Fa'atuatua si manö tenga moroi ba zorugo. No moroi ba gulidanö, moroi ba wangisö, ba moroi ba mbekhu.
59003016	Ba zi so fa'olohu, fakhögusa, ba da'ö göi tesöndra wa'afawuka, ba fefu ngawalö wolau si lö sökhi.
59003017	Ba hiza, niha si so fa'atuatua soroi yaw̃a, ba si oföna sibai no sadölö tödö ia, ba fanete da'ö omasi ia atulö khö naw̃önia, fahuwu ba solo'ölo'ö li. Fahöna khönia wa'ahakhö dödö ba i'owua'ö mbuabua si sökhi. Lö ebua dödö zambuana ba lö mamini tödö.
59003018	Atulö wa si sökhi andrö ba no bua moroi ba danömö wa'atulö nitaru niha somasi fa'atulö.
59004001	Heza i'otarai mböröta wa'udusa ba faguaguasa ba khömi? Hadia tenga moroi ba wangisö nösi niha andrö khömi si lö aetu fasöndra bakha ba wa'aurimi ba wanöndra fa'ohahau dödö ba gulidanö?
59004002	Omasi ami ba lö misöndra, andrö mange'e ami! Muhi'a dödömi ba lö mikhamö ni'aluimi, andrö faguagua ba fasöndra ami. Ba lö misöndra hadia ia, me lö mangandrö ami khö Lowalangi.
59004003	Ba he na'i na no mi'andrö, ba lö sa'atö misöndra, me lö sökhi gohitö wangandrömi andrö; hadia ni'andrömi ha ena'ö ohahau dödömi samösa.
59004004	Niha si faröi ami! Hadia mi'ila wa si fahuwu ba gulidanö ba no si fa'udu khö Lowalangi? Dozi haniha zomasi tobali awö gulidanö andre, ba tobali ia udu Lowalangi.
59004005	Böi miw̃a'ö tödömi si lö danedane na imane Buku Ni'amoni'ö, "Bakha ba wa'aurida, no Ibe'e Lowalangi geheha sabölö fa'edöna."
59004006	Hew̃a'ae si manö, fa'ebua dödö Lowalangi andrö nibe'e khöda, no tohude wa'abölönia moroi ba wa'edöna gehehada andrö. Andrö wa tesura zui ba Mbuku Ni'amoni'ö, "Itimba zi fayaw̃a Lowalangi, ba I'ebua'ö dödö-Nia ba zangidengide'ö ya'ia."
59004007	Börö da'ö, mi'angalulu khö Lowalangi ba milaw̃a Gafökha, ba moloi dania Gafökha andrö moroi khömi.
59004008	Mi'ondrasi Lowalangi ba I'ondrasi ami. Misasai dangami, ya'ami si so horö! Ba mi'ohauhau'ö dödömi, ya'ami si dua tödö!
59004009	Ya moroi ba dödömi, waniasa, fe'e ba fange'esi; ya tobali fe'e wa'igimi ba fa'omuso dödömi ya tobali fa'abu dödö.
59004010	Mi'ide'ide'ö ami föna Zo'aya, ba I'alaw̃a'ö ami dania.
59004011	Ya'ami ira talifusö, böi faoma mibali'ö si lö sökhi ba ma mitahigö nawömi si fagölögölö Niha Keriso. Sombali'ö si lö sökhi ma sanahigö talifusönia si faoma Niha Keriso, ibali'ö si lö sökhi ba itahigö goroisa Lowalangi. Ba na mitahigö goroisa Lowalangi, ba no tenga solo'ö oroisa andrö ami, no sanguhuku ami.
59004012	Ha samösa zi tola mame'e oroisa ba Sanguhuku niha, ya'ia Lowalangi sangila mangorifi ba sangila mamakiko. Börö da'ö, haniha ami wa omasi ami mitahigö nawömi?
59004013	Ya'ami ira talifusö sanguma'ö, "Ma'ökhö ba mahemolu, möiga ba mbanua misa, ba toröiga döfi wa'ara ba da'ö, maniaga ba mangalui hare", -- mifondrondrongo menemenegu andre.
59004014	Hadia zalua ba wa'aurimi mahemolu, lö mi'ila! Hulö zimbo ami, si lö arara oroma, ba taya sa'ae.
59004015	Si sökhinia mimane wanguma'ö: "Na Itehe Lowalangi, ba tola auri ndra'aga, ba malau da'a, ba ma da'ö."
59004016	Hiza iada'e, fayaw̃a ba molau faya ami. Fefu wolau faya si manö ba fasala.
59004017	Börö da'ö, na so niha sangila hadia zi sökhi si lö tola lö ifalua, ba lö sa ifalua, no ifalua horö niha andrö.
59005001	Ya'ami ira talifusögu si kayo! Mifondrondrongo menemenegu. Mi'e'e ba mi'ange'esi me itörö ami fa'afökhö wamakao.
59005002	No obou gokhötami, no i'a hama nukhami.
59005003	Ana'a ba firömi no i'a howu, howunia andrö dania sasi solaw̃a ya'ami ba si manga ösimi si mane alitö. No mihöna khömi girögirö ba luo safuria andre.
59005004	Lö nibe'emi luo zohalöw̃ö ba nowimi. Fondrondrongo wangaröngaröra iada'e. Fefu niha sangozaragö bua nowimi, mu'ao ira ba wangandrö fanolo. Ba fangaröngaröra no irugi dögi dalinga Lowalangi, So'aya Fondrege Zabölö.
59005005	No mi'owuawua'ö dödömi ba no mirasoi wa'ohahau dödö ba gulidanö andre. Hulö no mibula ami ba wamaondragö ngaluo wanaba ya'ami.
59005006	Mihuku ba mibunu niha si lö sala, ba lö lalaw̃a ami.
59005007	Börö da'ö, mibologö dödömi ya'ami ira talifusö irugi we'aso Zo'aya. Mifaigi hewisa wa'ebolo dödö zonowi wombase'ö bua danö sebua böli khönia. Fao fa'ebolo dödö ibase'ö deu mbaw̃a wangaruwu, ba teu mbaw̃a wobene.
59005008	Mibologö dödömi ba mi'ebua'ö dödömi me no ahatö we'aso Zo'aya.
59005009	Böi mifawötuwötu ba böi faoma fatahi ami khö nawömi, ena'ö böi Ihuku ami Lowalangi. Hiza! So Zanguhuku, no ahatö.
59005010	Ya'ami ira talifusö, mitörö tödömi zama'ele'ö andrö si no mama'ele'ö ba döi Zo'aya. Ebolo dödöra ba lataögö wamakao. Mihalö famaedo ira khömi.
59005011	Latötöi ira sohahau tödö me no lataha dödöra. No mirongo wa'ebolo dödö Yobi, ba no mi'ila hewisa wamahowu'ö Zo'aya ya'ia ba gafuriata. Me no sahakhö sibai tödö ba si sökhi tödö Zo'aya andrö.
59005012	Si oföna sibai ya'ami ira talifusö, böi mi'ae'e ba hölu, böi mibe'e hölu mbanua si yaw̃a ba he göi tanö, ba ma hadia ia mbö'önia. Miw̃a'ö manö "Ya'ia" na ya'ia ba "Lö'ö" na lö'ö, fa böi I'etu'ö hukumi Lowalangi.
59005013	Na so ba gotaluami zi göna fangabu dödö ba ya mangandrö ia. Na so zomuso tödö ba ya manunö ba wanuno Lowalangi.
59005014	Na so zofökhö ba ya mukaoni zatua ba mbanua Niha Keriso, ya mangandrö zatua andrö salahi zofökhö, ba mubayoini ia fanikha ba döi Zo'aya.
59005015	Fangandrö nifa'ema si fao fa'afaduhu dödö, Ifadöhö zofökhö andrö So'aya ba I'efa'ö horö nifazökhinia.
59005016	Börö da'ö faoma mi'ombakha'ö horömi ba faoma mi'angandrö salahi nawömi, ena'ö tefadöhö ami. Mofa'abölö wangandrö niha solo'ö somasi Lowalangi.
59005017	Elia andrö ba no niha si mane ya'ita göi. No mangandrö ia moroi si'aikö ba dödö ena'ö böi moteu, ba lö teu ba danö me dölu fakhe a matonga wa'ara.
59005018	Aefa da'ö, ifuli mangandrö zui, ba so deu moroi yaw̃a ba mbanua irege mowua danö.
59005019	Ira talifusögu! Na so ba gotaluami zi lö molo'ö famahaö si otarai Lowalangi, ba na so zolohe ya'ia mangawuli khö Lowalangi,
59005020	mitörö tödömi niw̃a'ö andre: Niha solohe mangawuli niha samazökhi horö moroi ba lala elungua, i'orifi niha samazökhi horö andrö moroi ba wa'amate, ba i'a'asogö wangefa horö.
60001001	Ya'ami ira talifusö nituyu Lowalangi, si no muzaewe ba wekoli ba danö Wondro, Galatia, Kafadokia, Asia ba Bitinia. Ya'odo Fetero, sinenge Yesu Keriso, udönadöna wa Ifahowu'ö ami Lowalangi ba Ihöna khömi wa'ohauhau dödö. Tetuyu ami tobali banua Lowalangi faudu molo'ö nihonogöi Lowalangi Ama. Ba no Ibali'ö banua ni'amoni'ö ami Eheha Lowalangi andrö, ni'oniagö khö Lowalangi, ena'ö solo'ö khö Yesu Keriso ami ba nisasai ba ndro-Nia.
60001003	Ta'andrö saohagölö khö Lowalangi, Ama Zo'aya ya'ita Yesu Keriso! I'omasi'ö sibai ita, andrö wa no Ibe'e khöda wa'auri si bohou, ya'ia me Isusugi Yesu Keriso moroi ba wa'amate. Tobali tötönafö saro khöda da'ö.
60001004	Tadönadöna wa ta'okhögö howuhowu andrö si no Ihönagö Lowalangi ba mbanua-Nia, ya'ia howuhowu si no te'irö'ö ba zorugo, irege tebai tekiko, ba ma obou ba ma ahoe.
60001005	Khömi fefu da'ö, börö me no mamati ami khö Lowalangi. Andrö wa Irorogö ami fa'abölö Lowalangi, ena'ö mitema wangorifi andrö, ni'oroma'ö dania ba luo safuria.
60001006	Börö da'ö, mi'owuawua'ö dödömi, hew̃a'ae iada'e abu dödömi ba zi lö arara sibai, me oya falukha ami ngawalö wanandraigö.
60001007	Ohitö dödö ba da'ö fefu, ya'ia ba wamaduhu'ö wa sindruhundruhu mamati ami khö Lowalangi ba ma lö'ö. Ana'a si tola tekiko na'i, ba mutandraigö sa'atö ba galitö. Ba abölö ebua lakhömi wamatimi andrö moroi ba gana'a, andrö wa si lö tola lö mutandraigö, ena'ö aro. Ba börö da'ö nisuno ami ba nifosumange ba ni'alaw̃a'ö ba ngaluo wangawuli Yesu Keriso andrö.
60001008	No mi'omasi'ö Ia, hew̃a'ae lö irai mi'ila Ia föna. Mamati ami khö-Nia hew̃a'ae lö mi'ila Ia iada'a. Da'ö wa'owuawua dödömi ba mirasoi wa'omuso dödö sebua sabölöbölö si lö tola alua baeha.
60001009	Börö me misöndra wozu wamatimi andrö, fangorifi noso.
60001010	Fangorifi da'e ni'osisi'ö ba ni'alu'alui ndra sama'ele'ö, ba no lafa'ele'ö howuhowu andrö ni'amualagö Lowalangi khömi.
60001011	No la'alu'alui hewisa ba hawa'ara alua da'ö dania, ya'ia zi no Iw̃a'ö Eheha Keriso andrö, si so bakha ba dödöra. Ba ginötö da'ö Ifa'ele'ö khöra Eheha andrö ngawalö wamakao si lö tola lö Itaögö Keriso awö lakhömi-Nia si so na no aefa da'ö.
60001012	Khö ndra sama'ele'ö andrö I'ombakha'ö Lowalangi wa tenga soguna khöra ni'ohalöw̃ögöigöra andrö, no soguna khömi, ya'ia ngawalö nirongomi iada'e moroi ba zanuriaigö Turia Somuso Dödö sanandrösa khö Yesu Keriso. Lafa'ema khömi da'ö si fao fa'abölö Geheha Lowalangi nifatenge moroi ba zorugo. Mala'ika göi na'i, omasi ira la'ila duria ni'ombakha'öra andrö.
60001013	Börö da'ö, mi'ama'anö. Mi'angelama ba mifönui wanötönami ba howuhowu andrö nibe'e khömi ba ginötö we'aso Yesu Keriso andrö dania.
60001014	Mi'o'ö khö Lowalangi, ba böi sauri ba wolo'ö fangisömi ami si mane föna, me lö saboto ba dödömi Lowalangi.
60001015	Mi'amoni'ö ami ba ngawalö nilaumi fefu, si mane Lowalangi si no mogaoni ya'ami, no ni'amoni'ö.
60001016	No tesura ba Mbuku Ni'amoni'ö, "Mi'amoni'ö ami me no ni'amoni'ö Ndra'o."
60001017	Fa'ama ami khö Lowalangi na mangandrö ami. Ba hiza, Lowalangi da'ö zanguhuku niha molo'ö nifalua zamösana, ba lö famaigi bawa. Börö da'ö, fatua so ami ba gulidanö andre, mifolakhömi Lowalangi ba wa'aurimi.
60001018	No mi'ila ira talifusö hadia zi no mube'e böli ba wangefa'ö ya'ami moroi ba wa'auri si lö boto andrö, moroi khö ndra tuami mege. Tenga si tola tekiko nibe'e famu'ania, firö ba ma ana'a,
60001019	no fondrege zebua böli, ya'ia da'ö, Yesu Keriso samösa, si tobali ono mbiribiri si lö sinegu, si lö si ta'unö, nibe'e sumange khö Lowalangi.
60001020	No Ituyu Keriso andrö Lowalangi, föna womböi ulidanö. Ba wa'ahatö ginötö safuria andre, möi Ia ba gulidanö ba wangorifi ya'ami.
60001021	Moroi khö-Nia wa mamati ami khö Lowalangi si no manusugi Ya'ia moroi ba ngai zi mate, ba samolakhömi Ya'ia. Tobali, Lowalangi da'ö nifaduhusimi tödö ba ba khö-Nia göi manötöna ami.
60001022	Börö me solo'ö famahaö si otarai Lowalangi ami, andrö wa mihaogö ami, ba mi'omasi'ö niha si sara lala wamati khömi moroi si'aikö ba dödö.
60001023	Moroi ba daroma li Lowalangi sauri ba si lö tebulö andrö, no tobali niha si bohou ami, tenga si tumbu moroi ba niha, no moroi khö Nama si lö tebulö.
60001024	Ba Mbuku Ni'amoni'ö, no tesura si mane, "Hulö ndru'u niha fefu, ba lakhöminia ba hulö mbowo ndru'u. Aleu ndru'u ba atoru mbowonia.
60001025	Ba taroma li Zo'aya andrö, lö tebulö irugi zi lö aetu." Taroma li andrö ba no Turia Somuso Dödö si no mu'ombakha'ö khömi.
60002001	Börö da'ö, mitibo'ö fefu zi lö sökhi, böi sa'ae falimo, ba böi mamini tödö. Böi afökhö dödö ba böi mi'obousi döi niha bö'ö.
60002002	Ya si mane iraono si bohou tumbu ami, si lö aefa omasi susu si sökhi soroi ba geheha, irege moroi ba da'ö tedou ami ba te'orifi.
60002003	Ba Mbuku Ni'amoni'ö no tesura, "No mitandra wa'asökhi dödö Zo'aya."
60002004	Börö da'ö, mi'ondrasi Zo'aya. Gowe sauri Ia, gowe nitibo'ö niha me lö guna law̃a'ö, ba nituyu Lowalangi tobali gowe sebua böli.
60002005	Gowe sauri ami. Börö da'ö, mitehegö ni'oguna'ö ami ba wangotomosi Omo Lowalangi ba geheha, irege moroi ba da'ö tobali ere ami sauri ba khö Lowalangi, ba wame'e sumange khö Lowalangi wasömbata ba geheha somasi Lowalangi.
60002006	Ba Mbuku Ni'amoni'ö no tesura si mane, "No Utuyu sambua gowe sebua böli, nibe'e ba Ziona, tobali toyo ba watalinga; niha samati khö-Nia, tebai aila."
60002007	Sebua böli gowe andrö khömi ya'ami samati. Ba ba niha si lö mamati, alua niw̃a'ö ba Mbuku Ni'amoni'ö andre, "Gowe si lö la'oguna'ö sotomo andrö, no tobali toyo ba watalinga,"
60002008	ba "Da'ö gowe nitendre, gowe kara börö wa'ate'ala." Manendre ira ba lö mamati ira ba daroma li Lowalangi. Si manö zi no Ihonogöi Lowalangi khöra.
60002009	Ya'ami, ba no mado nituyu, ere sohalöw̃ö khö razo, soi ni'amoni'ö khö Lowalangi, banua tana khö Lowalangi. No Ituyu ba no Ikaoni ami Lowalangi moroi ba zogömigömi ba we'amöi ba haga andrö sahölihöli dödö, ena'ö mufazaewe duria wolau-Nia andrö si lö irai alua.
60002010	Tenga banua Lowalangi ami föna, ba iada'e no banua Lowalangi, si lö Ihakhösi tödö ami Lowalangi me föna, ba sanema fa'ahakhö dödö-Nia ami iada'e.
60002011	Ya'ami ira talifusö ni'omasi'ö! Ya'ami ba no niha si fatewu ba sikoli ba gulidanö andre. Andrö u'andrö sibai khömi, ena'ö böi mi'o'ö wangisö, si lö aetu fa'emali ba noso.
60002012	Si lö tola lö mihaogö mbuabuami ba gotalua niha si lö mangila So'aya, irege na la'afökhöi tödö ami si mane niha si lö sökhi, ba lö zi lö lafaduhu'ö mbuabuami si sökhi, irege lasuno Lowalangi ba mbaw̃a we'aso-Nia.
60002013	Ba döi Zo'aya, mi'o'ö fefu dozi samatörö niha: he khö Kaisaro, samatörö fondrege zebua,
60002014	ba he gubernur, nifataro Kaisaro ba wanguhuku niha samazökhi si lö sökhi, ba ba wamosumange niha solau si sökhi.
60002015	Omasi Lowalangi ena'ö moroi ba gamuatami si sökhi, mifa'afu mbawa niha solau huhuo fa'ambö tödö.
60002016	Ena'ö auri ami si mane niha si no manöndra fangefa, ba böi mi'oguna'ö wangefami andrö tobali balubalu zi lö sökhi, ena'ö auri ami tobali enoni Lowalangi.
60002017	Mifosumange dozi niha, mi'omasi'ö dalifusömi Niha Keriso. Mi'ata'ufi Lowalangi ba mifosumange Kaisaro.
60002018	Ya'ami ira talifusö enoni, mi'o'ö li zokhö ya'ami, mifosumange sibai, tenga ha khöra ya'ira si sökhi tödö ba si fahuwu, ba ba niha safaito göi.
60002019	Ifahowu'ö ami Lowalangi, na börö wa'aboto ba dödömi zomasi Lowalangi, ebolo dödömi wanaögö famakao nifalua ba wa lö atulö.
60002020	Hadia zi tohude na mibologö dödömi ba wanaögö huku si lö tola lö tefatörö khömi börö zalami? Ba na'ebolo dödömi wanaögö famakao sanörö ya'ami me milau zi sökhi, ba Ifahowu'ö ami Lowalangi.
60002021	Ba da'ö Ikaoni ami Lowalangi, me no Itaögö wamakao Keriso börö ami, ba moroi ba da'ö Ibe'e dumaduma khömi ena'ö mitara lahe-Nia.
60002022	Lö irai Ifazökhi horö, ba lö irai so samösa zamondrongo wa falimo Ia.
60002023	Me lahedehede'ö Ia ba lö Ilau mbalö. Me lafakao Ia ba lö Ifangaha wolau balö. Itou'ö manö hadia ia khö-Nia ba danga Lowalangi sangatulö'ö fanguhuku.
60002024	No Ilu'i horöda Keriso ba mboto-Nia yaw̃a ba döla röfa, ena'ö aefa ita barö wa'abölö horö, ba auri ita ba wolo'ö somasi Lowalangi, sokho Keriso zamadöhö ya'ami.
60002025	Me föna, no hulö mbiribiri selungu ami, ba hiza iada'e no tefuli ami ba wolo'ö Kubalo ba Sondrorogö tödömi.
60003001	Si manö göi ami, ya'ami fo'omo ira alawe, si lö tola lö mi'o'ö li ndra matua, ena'ö na so ba gotaluara zi lö mamati ba duria andrö khö Lowalangi, tedönisi ira ba wamati börö mbuabuami. Ba lö moguna miw̃a'ö hadia ia khöra,
60003002	lanehegö sa mbuabuami si lö faruka si lö sökhi awö wa no ohauhau.
60003003	Böi ha fa'asökhi soroma ba hörö wa'asökhimi si mane ba wangehao bumi, ba famake gamagama ba ma ba wonukhami.
60003004	Soadunia, ena'ö fa'asökhimi mo'atumbukha moroi bakha ba dödö, fa'asökhi gamuata ba fa'ahonohono, da'ö wa'asökhi so'ahonoa sebua böli ba wamaigi Lowalangi.
60003005	Si mane wolau ndra alawe ni'amoni'ö sanötöna khö Lowalangi ba götö föna, lahaogö la'a'azökhi ira faoma folo'ö li ndra matuara.
60003006	Si manö göi Zara, i'o'ö li Gaberahamo, fatuha ia khönia. Ono Zara ami iada'e, na milau ngawalö zi sökhi ba na lö ata'u ami hadia ia.
60003007	Ba ya'ami fo'omo ira matua, ya sifahöna fa'omasi ami ba khö wo'omomi ira alawe, si fao fa'aboto ba dödö wa no sambö fa'abölö ira. Mifosumange ira, me fao ira awömi ba wanema buala fa'auri sindruhu si otarai Lowalangi. Mifalua da'e, ena'ö lö sanahaini fangandrömi.
60003008	Amarahutania ya'ia da'e: ena'ö fefu ami ha sara dödömi. Ena'ö faoma mi'omasi'ö nawömi si mane si fatalifusö. Ya sahakhö tödö ami ba si lö fayaw̃a.
60003009	Böi misulöni zi lö sökhi awönia si lö sökhi, ba falelesa awönia falelesa; si sökhinia, misulöni faoma fangandrö howuhowu moroi khö Lowalangi.
60003010	Ba Mbuku Ni'amoni'ö no tesura, imane, "Niha somasi auri, ba somasi mangila baw̃a si sökhi, si lö tola lö itaha lelania ba zi lö sökhi, ba bewenia faböi ilau waya.
60003011	I'aröu'ö ia ba zi lö sökhi ba ilau zi sökhi, ya sindruhundruhu iforege wangalui fa'atulö.
60003012	Börö me lö aetu Ihöröhörögö So'aya niha solo'ö somasi Ia, ba Ifondrondrongo wangandröra, ba Ilaw̃a So'aya zamazökhi si lö sökhi."
60003013	Haniha zomasi molau si lö sökhi khömi, na no somasi molau si sökhi ami?
60003014	Ba hew̃a'ae mitaögö wamakao na börö wolau si sökhi, ba so luomi! Böi ata'u ami gofu ha'ökhö, ba böi mangiwa dödömi.
60003015	Bakha ba dödömi, mibe'e zumange niföfögö khö Keriso, si faudu ba wetaro-Nia, tobali So'aya. Mifa'anö ami ba wame'e fanema li ba zi dozi niha sanofu khömi ba wanötöna andrö si so khömi.
60003016	Ba mifalua da'ö faoma fa'ohahau ba famosumange. Ba ya satulö tödö ami, ena'ö na laböbögö khömi zi lö sökhi börö me milau zi sökhi ba wolo'ö khö Keriso, ba aila zamöbögö si lö sökhi andrö.
60003017	Abölö sökhi na mitaögö wamakao ba wolau si sökhi -- na nilau dödö Lowalangi -- moroi na mitaögö wamakao ba wolau si lö sökhi.
60003018	Börö me no mate Keriso samuza, soguna ba zi sagötö fa'ara börö horö niha -- samösa lö si lö horö, mate salahi zi so horö. Ifalua da'ö Keriso, ena'ö I'ohe ami khö Lowalangi. Mibunu Ia dali mboto, ba ni'orifi dali geheha.
60003019	Ba geheha, möi Ia mangombakha turia Lowalangi ba zi so ba gurunga:
60003020	ya'ia geheha niha si lö molo'ö khö Lowalangi ba götö Noakhi. Ba ginötö da'ö no Ibase'ö Lowalangi si fao fa'ebolo dödö sagötö famazökhi Noakhi owonia. Ha niha si so ba nowo -- daw̃alu niha fefu -- ni'orifi ba molö sebua andrö.
60003021	Salua andrö ba no famaedo ba wamayagö idanö iada'e sangorifi ya'ami. Famayagö idanö andre ba tenga halöw̃ö ba wangeheta da'i nösi, no amabu'ula limi khö Lowalangi, moroi ba dödö si lö sinegu. I'orifi ami famayagö idanö andrö, börö wemaoso Yesu Keriso moroi ba ngai zi mate,
60003022	ba si no manahae ba zorugo. Khö-Nia so wa'abölö iada'e, dumadao ba gambölö Lowalangi ba wamatörö mala'ika fefu, sokhö fa'abölö fefu awö ngawalö wa'abölö andrö fefu.
60004001	Ba me no Itaha wamakao dali mboto Keriso, ba si manö da'ö göi mi'abe'e'ö ami. Börö me niha sanaha famakao dali mboto, lö sa'ae mamazökhi horö.
60004002	Börö da'ö, ena'ö mi'o'ö zomasi Lowalangi ba zi tosai wa'aurimi ba gulidanö andre, ba böi ba wolo'ö fangisö niha.
60004003	Ba ginötö si no numalö, no ara milau hadia zomasi lafalua niha si lö mangila So'aya. Lö sökhi wa'aurimi, mitörö lala wangisö, mabumabu, molau owasa sebua, mamadumadu, ba mamosumange adu, sira'ira'iö.
60004004	Ahölihöli dödö niha si lö mangata'ufi So'aya andrö iada'e, me lö fao ami awöra, worasoi horö ba si lö amozua andrö. Da'ö mbörö wa la'o'aya ami.
60004005	Ba ya'ira andrö dania, lö tola lö labe'e wanema li khö Lowalangi si no mama'anö wanguhuku sauri awö zi no mate.
60004006	Da'ö göi mbörö wa te'ombakha'ö Duria Somuso Dödö ba niha si no mate. Ohitö dödö ena'ö ya'ira si no tehuku dali mboto -- si mane fanguhuku niha fefu dania -- sauri ba wa'alowalangi ira molo'ö somasi Lowalangi.
60004007	No ahatö gamozua hadia ia fefu, andrö mi'a'aro'ö ami, ba mi'angelama, ena'ö mi'ila mangandrö.
60004008	Si töra moroi ba danö bö'ö fefu, ba ya faoma moroi si'aikö ba dödömi mi'omasi'ö nawömi, me oya te'efa'ö horö ba wamalua fa'omasi si manö.
60004009	Faoma mitema'ö nawömi ba nomomi zamösana, böi mikökökökö.
60004010	Dozi ami no mitema mbuala si no fabö'öbö'ö moroi khö Lowalangi. Börö da'ö, me no sondrorogö si sökhi ami ba mbuala Lowalangi andrö, mi'oguna'ö mbuala andrö tobali soguna khömi fefu.
60004011	Na so zama'ema turia si otarai Lowalangi, si möi enoni niha bö'ö, ya möi enoni ba wa'abölö si otarai Lowalangi, ena'ö ba ngawalö hadia ia nifalua, tefolakhömi Lowalangi börö Yesu Keriso. Ya'ia zamatörö, ba nifolakhömi irugi zi lö aetu. Yaduhu!
60004012	Ya'ami ira talifusö ni'omasi'ö! Iada'a no mitaha wamakao me ba wanandraigö so ami. Böi ahölihöli dödömi, hulö na so zi fabö'ö moroi ba zi to'ölö zalua khömi.
60004013	Ya omuso dödömi, börö me no fao awömi Keriso ba wanaha famakao andrö. Ba dania, na no tefa'ele'ö lakhömi Keriso andrö ba niha fefu, ba sowuawua tödö ami.
60004014	Mohare ami na latandraigö ami, börö me no solo'ö Keriso ami. Da'ö dandra wa no ahono khömi Geheha solakhömi andrö, Eheha Lowalangi.
60004015	Böi so samösa moroi ba gotaluami zanaha famakao börö me samunu niha ia, sanagö, ba ma samazökhi si lö sökhi, ba ma börö me ihalö khönia zi tenga khönia.
60004016	Ba na mitaha wamakao börö me Niha Keriso ami, ba böi aila ba da'ö. Mi'andrö saohagölö khö Lowalangi, me no mituriaigö döi Yesu.
60004017	No irugi inötö khö Lowalangi ba wanguhuku ulidanö andre. Ba banua Lowalangi zi oföna nihuku dania. Na Ibörötaigö dania Lowalangi ba khöda, ba hewisa dania wozunia ba niha si lö faduhu tödö ba Duria Somuso Dödö andrö soroi Lowalangi?
60004018	Ba Mbuku Ni'amoni'ö no tesura, imane, "Na ba wangorifi niha si sökhi manö no afökhö, ba hadia zalua dania ba niha si so horö, si lö mangila So'aya!"
60004019	Börö da'ö, na so niha sanaha famakao, me omasi Lowalangi zi manö, ya auri niha da'ö ba zi duhu, ba ya mutou'ö noso awö mboto khö Zomböi. Ya'ia zi lö mamalömalö mango'ozui fawu'usa li-Nia andrö.
60005001	U'andrö wa'aboto ba dödö khö ndra sondrönia'ö ba khömi. Usura da'e, ya'o awöra satua, si no manehegö famakao Keriso, ba sedöna fao ba lakhömi, na teforoma'ö lakhömi Keriso andrö ba niha. U'andrö sibai
60005002	ena'ö mikubaloi mbiribiri si no Itou'ö ba dangami Lowalangi. Mikubaloi ira si fao fa'omuso dödö si faudu ba zomasi Lowalangi, ba böi moroi ba wa'abua gölö. Böi göi milau da'ö ha ba wangalui luo, ena'ö me sindruhundruhu omasi ami möi enoni.
60005003	Böi si mane samatörö ami ba khöra si no mufaduhusi tödö khömi, ena'ö tobali dumaduma ami khöra.
60005004	Ba ba ginötö we'aso Gubalo Sebua andrö dania, ba mitema dakula solakhömi andrö si tebai ahoe.
60005005	Si manö göi ami, ya'ami sawuyuwuyu. Mi'o'ö li zatua moroi khömi. Dozi ami, faoma mi'olembe wa lö fayaw̃a, ba mi'ae enoni nawömi si fao fangidengide'ö. Börö me ba Mbuku Ni'amoni'ö no tesura imane, "Itimba Lowalangi zi fayaw̃a, ba I'ebua'ö dödö-Nia ba niha sangidengide'ö ya'ira."
60005006	Börö da'ö mi'ide'ide'ö ami barö danga Lowalangi sabölö, ena'ö I'alaw̃a'ö ami na no inötönia.
60005007	Mitou'ö fefu noro dödömi khö Lowalangi, so so sa dödö-Nia ami.
60005008	Ya mangenanö ami ba mi'ama'anö! Börö me no udumi Gafökha. Hulö zingo sanörönöröi, ba sindröndröndröndrö, i'alu'alui ni'ania.
60005009	Mitimba ia faoma famati saro, börö me no mi'ila wa ira talifusömi Niha Keriso tanö bö'ö ba gulidanö ma'asagörö lataögö göi wamakao si mane ya'ami.
60005010	Ba na no aefa mitaha wamakao si lö arara, ba Ya'ia zamo'ahonoa ya'ami. I'abe'e'ö, ba I'abölö'ö, ba I'a'aro'ö ami. Me Lowalangi si fahöna fa'asökhi dödö Ia, si no mogaoni ya'ami ba wefao ba lakhömi-Nia andrö sebua si lö aetu ba khö Keriso Yesu.
60005011	Khö-Nia so wa'abölö irugi zi lö aetu! Yaduhu!
60005012	No usura khömi zuragu sadogodogo andre, nitoloni Ziliw̃ano si no u'otalifusögö si lö faröi. Omasido ufarou dödömi ba u'a'aro'ö ami wa nisuragu andre ba no turia satulö sanandrösa ba wa'ebua dödö Lowalangi. Mi'a'aro'ö ami ba wa'ebua dödö-Nia andrö.
60005013	La'owai ami awöda nituyu andrö, banua Niha Keriso ba Mbabilona, si manö göi nonogu Mareko ni'omasi'ö.
60005014	Faoma mi'owai nawömi moroi ba wa'omasi, si mane si fatalifusö ba wa'aniha Keriso. Ya So'aya zame'e fa'ohahau dödö khömi fefu si no tobali tana khö Keriso.
61001001	Ya'ami ira talifusö si no manöndra famati si mane ya'aga. Yesu Keriso, Ya'ia Lowalangi ba Razo Sangorifi ya'ita, zi no mame'e khöda famati andrö, me no Ifalua zatulö. Sura andre moroi khö Zimoni Fetero, samösa enoni ba sinenge Yesu Keriso.
61001002	Ba ya Lowalangi zamahowu'ö ya'ami ba same'e khömi fa'ohahau dödö irege fahöna, börö me no aboto ba dödömi Lowalangi ba Yesu So'aya ya'ita.
61001003	No I'oguna'ö wa'abölö-Nia Lowalangi ba wame'e khöda fefu ngawalö hadia ia ni'oguna'öda ba wangalulu khö-Nia. Ifalua da'e molo'ö fa'aboto ba dödöda Ia si no mogaoni ya'ita wefao ba wanandra fa'ebua ba fa'asökhi dödö-Nia.
61001004	Ba lala da'ö I'amualagö Lowalangi khöda howuhowu fondrege zebua ba sebua böli si no Ifabu'u. Ba howuhowu andrö te'efa'ö ami moroi ba wangisö si lö sökhi, samakiko ulidanö andre. Ba fao ami ba wanöndra urakha ba gamuata wa'alowalangi.
61001005	Andrö börö da'ö, miforege sindruhundruhu ena'ö ituhini wamatimi andrö fa'auri si sökhi. Baero wa'auri si sökhi, moguna so khömi wa'atuatua,
61001006	ba baero wa'atuatua, si lö tola lö wa mifatörö göi wa'aurimi. Ba baero wa tola mifatörö wa'aurimi, ya mifamamaha göi wa'aurimi andrö ba wanaha tödö ba wamaondragö ngawalö hadia ia fefu. Baero wanaha tödö ba wamaondragö ngawalö hadia ia fefu, lö tola lö auri göi ami ba wolo'ö somasi Lowalangi.
61001007	Ba folo'ö somasi Lowalangi andrö, lö tola lö tefönui ia ba wangomasi'ö awöda Niha Keriso. Ba aefa da'ö, ena'ö si tedou ami ba wangomasi'ö talifusömi Niha Keriso, ba ba wa ngomasi'ö niha fefu.
61001008	Fefu da'ö no amuata soguna khömi. Na no fahöna khömi gamuata si manö, ba tobali muhi'a dödömi dania ba mowua ami, ba tedou göi wa'aboto ba dödömi Yesu Keriso, So'aya ya'ita.
61001009	Ba niha si lö mangokhögö amuata si manö, ba no sadogodogo fangerangera; lö i'ila hadia ia ba olifu ia wa horönia si no numalö andrö no muheta.
61001010	Börö da'ö, ya'ami ira talifusö, miforege wohalöw̃ö ena'ö fogaoni Lowalangi ba fanuyu-Nia ya'ami andrö itugu aro. Na milau zi manö, ba lö te'ala ami.
61001011	Ba zi manö, tetehegö dania khömi we'amöi ba Mbanua si lö aetu andrö moroi khö Zo'aya ba Razo Sangorifi ya'ita Yesu Keriso.
61001012	Andrö wa lö mamalö ufasugi ba dödömi da'ö fefu, hew̃a'ae no mi'ila ia ba faduhu sibai dödömi ba duria soroi Lowalangi andrö si no mitema.
61001013	Fatua auri nasa ndra'o, u'angeragö tödögu wa si lö tola lö ufasugi ba dödömi ngawalö da'ö.
61001014	Börö me u'ila wa lö ara tö uröi dania gulidanö andre, me So'aya ya'ita Yesu Keriso zi no mangombakha Ya'ia khögu.
61001015	Ba uforege sindruhundruhu ena'ö na no uröi gulidanö, ba lö aetu itörö tödömi da'e fefu.
61001016	Ba ginötö ma'ombakha'ö khömi ha wa'amolakhömi we'aso Zo'aya ya'ita Yesu Keriso, ba lö ma'o'ö hikaya fayafaya nifakhai dödö niha. Fa'amolakhömi Keriso andrö no ma'ila faoma höröma samösa.
61001017	So ndra'aga ba da'ö me Ifosumange awö wa Ifolakhömi Ia Lowalangi Ama. Ba ginötö da'ö terongo li Fondrege Zolakhömi, sanguma'ö khö-Nia, "Ono-Gu omasiö da'e, wa'omasi-Gu Ia!"
61001018	No marongo li andrö si otarai zorugo me so ndra'aga awö-Nia yaw̃a ba hili ni'amoni'ö andrö.
61001019	Da'ö mbörö wa abölö faduhu sa'ae dödöma duria Lowalangi andrö ni'ombakha'ö ndra sama'ele'ö. Ha wa'asökhi na mitöngöni duria andrö, börö me turia andrö, hulö wandru sohagaini naha si no ogömigömi irugi tohare wa'amoluo, ba haga madala zi haga bakha ba dödömi.
61001020	Ba si oföna sibai, ya mitörö tödömi da'e: Turia soroi Lowalangi sanandrösa ba ngawalö zalua dania, tebai mufo'eluaha molo'ö söndra dödö zamösana.
61001021	Börö me lö irai so niha soroi ba wa'omasinia samösa, tola ifa'ema duria soroi Lowalangi sanandrösa ba ngawalö zalua dania. Sango'ou niha ba wama'ema turia soroi Lowalangi andrö no Eheha Lowalangi samösa.
61002001	Ba ginötö si lalö ba gotalua mbanua Lowalangi no maoso zama'ele'ö sofaya. Si manö göi ba gotaluami maoso dania ndra samahaö sofaya. Lafa'amöi ba dödö niha dania wamahaö si lö duhu, samakiko niha. Ba la'osilö'ögö Zo'aya si no manehegö Ya'ia ba wangefa'ö ya'ira. Ba zi manö la'a'asogö khöra wa'atekiko si göna ya'ira dania ba wa'alio.
61002002	Hew̃a'ae si manö ato niha solo'ö dania lala wa'auri zamahaö sofaya andrö nifatörö wangisö si lö sökhi. Ba nilau ndra samahaö sofaya andrö ato niha dania sango'aya Lala Sindruhu andrö nibe'e Lowalangi.
61002003	Ba börö wa'omasira gana'a, ladunödunö ira samahaö sofaya andrö dania khömi manömanö nifakhaikhai dödöra samösa ba wanöndra hare moroi khömi. Ba fanguhuku si göna ya'ira no ara tefa'anö, ba fa'atekiko si no muhonogöi khöra no ibazebaze'ö ira.
61002004	Mala'ika si no mamazökhi horö, lö itehegö Lowalangi aefa ira moroi ba huku, ba Itibo'ö bakha ba narako. Labe'e ira bakha ba naha sogömigömi ba nitaha ira ba da'ö irugi Luo Wanguhuku.
61002005	Si manö göi gulidanö ba ginötö föna; lö Itehegö manö Lowalangi aefa moroi ba huku. Ifatörö molö sebua Lowalangi ba gulidanö ni'iagö niha si lö aboto ba dödö khö Lowalangi ba ginötö da'ö. Ha Noakhi fao awö zi dafitu niha tanö bö'önia ni'orifi, börö me no ituriaigö Noakhi duria sanandrösa ba wa'auri si faudu ba dödö Lowalangi.
61002006	Fagölö ira mbanua Zodoma ba Gomora: Ifakiko mbanua andrö Lowalangi faoma alitö ba wombali'ö dumaduma ba zanandrösa hadia ia zalua ba niha si lö aboto ba dödö Lowalangi.
61002007	Ba no I'orifi Loti, börö me i'o'ö zomasi Lowalangi, ba no tefakao sibai ia börö gamuata si lö sökhi moroi ba niha si lö mangata'ufi huku.
61002008	Ba gotalua niha si manö auri Loti si sökhi amuata andrö, ba tefakao sibai gera'era dödönia, me ero ma'ökhö i'ila awö wa irongo nilaura si lö sökhi.
61002009	Tobali, I'ila So'aya hewisa wangorifi niha solo'ö somasi Ia ba falukha ira wanandraigö. Ba I'ila So'aya hewisa wangirö'ö niha si lö sökhi nifakao dania ba Luo Wanguhuku,
61002010	ba oföna ba niha sanörö lala nösi niha ba wangisö sira'ira'iö ba sangositengagö fa'abölö Lowalangi. Fondrege wa lö aiw̃ö ba fa'asilöyaw̃a zamahaö sofaya andrö irege lö ada'uda'u ira wango'aya zo noso solakhömi andrö ba zorugo!
61002011	Mala'ika na'i, sabölö tohude fa'abe'e ba fa'abölö moroi ba zamahaö sofaya andrö, lö latandraw̃aisi zo noso solakhömi andrö ba zorugo.
61002012	Ba hiza zamahaö sofaya andrö ahöli dödöda! Hulö gurifö si tumbu ena'ö lara'u ba labunu. Lö fangerangerara, lafalua nilaura molo'ö somasi dödöra manö irege ngawalö zi lö aboto ba dödöra la'uduni faoma fehede fango'aya. Börö da'ö ba nilaura samösa, tekiko dania ira si mane urifö samu'i.
61002013	Si tobali fanegura ba wamakao nifoböröra, lataögö wamakao dania. Molo'ö ya'ira sangomusoi'ö tödö ya'ia wamalua hadia ia manö ba zi ma'ökhö soguna ba wamönui somasi nösira. Na dumadao ira awömi ba gowuloa wemanga, ba hulö zi ta'unö ba si ra'iö ira börö me mabumabu ira, ba ngawalö nifaluara si möi fangaila.
61002014	Börö me lö awöliwöli ira wamazökhi horö, ba somasi ira ya'ia wamaigimaigi ira alawe sohorö. Ba ladönisi niha sambö famati. Tödöra ba no to'ölö ba wangisö si lö sökhi. Ya'ira ba no niha ni'elifi!
61002015	Me lö omasi ira wanörö lala sadölö, andrö elungu ira. No latörö lala Mbileamo ono Mbe'oro föna. Omasi sibai Mbileamo andre wanöndra ana'a moroi ba wolaunia si lö sökhi.
61002016	Ba no isöndra wamangelama sabe'e ba wa lö sökhinia andrö, me kalidenia si lö mangila muhede andrö, tola fahuhuo ba li niha. Ba tetenaw̃a zama'ele'ö andrö, ba wa lö tödö.
61002017	Ira samahaö sofaya andrö no si mane umbu nidanö sotufo ba si mane lawuo ni'oloi'ö nangi sabölö. No Ihönagö Lowalangi khöra sambua naha sogömigömi sibai.
61002018	Ba lalau gangombakhata si lö ösi; hokha fangisö la'oguna'ö ba wama'ala niha si bohou mu'efa'ö moroi ba lala elungu.
61002019	Ira samahaö sofaya andrö lafabu'u wangefa'ö ba niha, ba ya'ira samösa sa no ni'osawuyu mbuabua si to'ölö samakiko niha. Börö me niha si no i'alani hadia ia, tobali sawuyu zangalani ya'ia andrö.
61002020	No aefa niha moroi ba wa'abölö gulidanö samakiko niha börö me aboto ba dödönia Zo'aya ba Razo Sangorifi ya'ita Yesu Keriso. Ba na aefa da'ö te'u'u ia zui irege i'alani ia fa'abölö gulidanö andrö, ba abölö lö sökhi niha andrö ba gamozuania moroi ba zi föföna.
61002021	Abölö sökhi niha si mane da'ö lö irai aboto ba dödöra lala sindruhu moroi khö Lowalangi, moroi na no aboto ba dödöra, ba aefa da'ö lö omasi la'o'ö goroisa nibe'e Lowalangi khöra.
61002022	Hadia ia nilaura faudu sibai ba gamaedola andre, "Asu samuli manga hadia ia zi no i'uta'ö," ba "Bawi si no mufemondri, samuli mamagaölö ya'ia ba getuna."
61003001	Ya'ami ira talifusögu ni'omasi'ö! Suragu si mendrua da'e khömi. Bakha ba zura si dombua andrö, no u'alui lala ba wanusugi era'era sohahau ba khömi.
61003002	Ba ufarou dödömi ena'ö mifuli mitörö tödömi daroma li si no law̃a'ö ira sama'ele'ö khö Lowalangi me föna, ba oroisa soroi Zo'aya, Razo Sangorifi, si no mufa'ema khömi, nifa'ema ndra sinenge.
61003003	Ba si oföna, lö tola lö aboto ba dödömi wa ba luo safuria andrö, maoso niha sanörö lala wangisöra. La'o'aya ami dania,
61003004	muhede ira lamane, "Iw̃a'ö no fawu'u li Zo'aya wa so Ia! Iada'e hezo so Ia? Ira tuada no oi mate, ba lö si tebulö fefu hadia ia si mane me i'otarai mböröta wamazökhi ölia!"
61003005	La'odödögö wa lö lafaduhu'ö ba daroma li-Nia Iwöwöi mbanua si yaw̃a awö gulidanö Lowalangi; Iwöwöi gulidanö andrö moroi ba nidanö, ba faoma idanö;
61003006	ba faoma idanö göi -- ya'ia nidanö moroi ba molö sebua -- tefakiko gulidanö si föföna.
61003007	Ba banua si yaw̃a awö gulidanö si so iada'e, ya'ia nirorogö börö daroma li Lowalangi andrö göi, ba nifakiko faoma alitö dania. Iada'e ba terorogö nasa mbanua si yaw̃a awö gulidanö irugi luo wanguhuku ba famakiko niha si lö aboto ba dödö Lowalangi.
61003008	Ba ya'ami ira talifusögu, böi mi'olifugö ami zi sambalö andre: ba wamaigi Zo'aya, si sara ngaluo ba lö amaehutania zi hönö fakhe -- fagölö manö zi dombua balö andre khö-Nia.
61003009	Lö ahou Zo'aya wame'e hadia ia zi no Ifabu'u, hew̃a'ae so niha sanguma'ö si manö. Ba zi tambai da'ö, sebolo tödö Ia khömi, börö me lö omasi Ia tekiko samösa. Omasi Ia ena'ö fefu niha mamalini era'era moroi ba horöra.
61003010	Fa'atohare luo we'aso Zo'aya andrö hulö we'aso zanagö. Ba Luo da'ö taya dania mbanua si yaw̃a si fao li si ugu'ugu, ba fefu zi so ba mbanua si yaw̃a tekiko ba akhozi, ba ulidanö awö nösinia fefu ba si taya dania.
61003011	Ba me sadudu da'ö fefu, andrö miforege wanörö lala satulö andrö khö Lowalangi ba ba wangata'ufi Ya'ia,
61003012	götö wombase'ö ba fangalio'ömi fa'atohare Luo Zo'aya. Ba Luo da'ö dania ba akhozi mbanua si yaw̃a, ba börö wa'aukhunia, ba tobali idanö zi so ba mbanua si yaw̃a.
61003013	Ba tadönadöna hadia ia zi no Ifabu'u Lowalangi, ya'ia mbanua si bohou ba tanö si bohou, si fahöna fa'atulö.
61003014	Andrö börö da'ö, ya'ami ira talifusö, ba wombalombaloi Luo andrö, mi'oigö dödömi sindruhundruhu ba wangamoni'ö fa'aurimi fa lö sinegu föna Lowalangi. Ba mirorogö gamakhaita si sökhi khö Lowalangi.
61003015	Akha mifaduhu'ö ba dödömi, fa'ebolo dödö Zo'aya ya'ita zi no tobali inötö nibe'e-Nia khöda ena'ö a'ozu te'orifi ita. Faulo, talifusöda ni'omasi'ö andrö, no isura göi zi manö khömi, Isura da'ö ba wa'atuatua nibe'e Lowalangi khönia.
61003016	Bakha ba zurasurania fefu lö aetu itörö li Waulo. Duhu so ösa zabua famo'eluaha ösi zurania andrö. Ba niha si lö aro famati ba si lö aboto ba dödö, no lafuyu'ö hadia ia nisura Waulo andrö. Faosatöfaosatö bö'ö moroi ba Mbuku Ni'amoni'ö andrö, no göi lalau zi manö. Folaura andrö no ba wamakiko ya'ira samösa.
61003017	Ba ya'ami ira talifusö ni'omasi'ö, no aboto ba dödömi da'e. Börö da'ö, mi'angelama, fa böi tedönisi ami ba wa'elungu niha si lö aboto ba dödö huku Lowalangi andrö, irege lö tebulö ami ba naha sahono dödömi andrö.
61003018	Ba ya tedou worasoimi fa'ebua dödö Zo'aya, Razo Sangorifi ya'ita, Yesu Keriso, ba ena'ö itugu aboto ba dödömi Ia. Ya'ia nifosumange, iada'e ba irugi zi lö aetu! Yaduhu.
62001001	Ösi zura andre ya'ia zanandrösa ba Daroma Li fangorifi, ya'ia Daroma Li si no so i'otarai mböröta. No marongo, ba no ma'ila ia höröma samösa. No manehegö ia ba no göi mababaya ia faoma tangama.
62001002	Me tefa'ele'ö wa'auri andrö ba gulidanö, ba no ma'ila ia. Da'ö mbörö wa mafaduhu'ö ia ba maturiaigö khömi wa'auri satulö si lö aetu si no so khö Nama, ba no göi tefa'ele'ö khöma.
62001003	Hadia ia zi no ma'ila ba marongo, da'ö göi ni'ombakha'öma khömi, ena'ö fao ami awöma ba wango'aurifagö fa'auri fa ha sambua khö Nama ba ba khö Nono-Nia Yesu Keriso.
62001004	Masura da'e ena'ö so wa'omuso dödöda sindruhundruhu.
62001005	Da'e duria si no marongo moroi khö Nono Lowalangi, ba ni'ombakha'ö khömi: Lowalangi andrö ba no haga, ba khö-Nia lö hadöi sogömigömi.
62001006	Na taw̃a'ö ha sambua ita khö-Nia, ba ya'ita sa auri bakha ba zogömigömi, ba no sofaya ita he ba wehede he göi ba nifaluada.
62001007	Na ba haga so ita si mane fe'aso-Nia ba haga, ba no sauri ba wa'ohahau ba ba wa ha sara dödö ita khö nawöda, ba Ihaogö ita do Nono-Nia Yesu, Iheta horöda fefu.
62001008	Na taw̃a'ö wa lö horöda, ba talimo ita; ba lö Lowalangi bakha ba dödöda.
62001009	Ba na ta'ombakha'ö horöda khö Lowalangi, Ifalua gamabu'ula li-Nia, ba Ifalua hadia zatulö. I'efa'ö horöda awö wa Ihaogö ita moroi ba gamuatada si lö sökhi fefu.
62001010	Ba na taw̃a'ö wa lö horöda, ba tabali'ö sofaya Lowalangi, ba taroma li-Nia lö sonahia ba dödöda.
62002001	He ya'ami iraonogu! Usura da'e khömi ena'ö böi mifazökhi horö. Ba na so zamazökhi horö, ba so khöda zanolo, Ya'ia Yesu Keriso, si fahöna fa'atulö andrö, satulö, Ilului wangandrö soguna khöda föna Nama.
62002002	Ba khö Yesu Keriso andrö, tasöndra wangefa horöda. Ba tenga ha horöda manö, I'efa'ö göi horö nösi gulidanö ma'afefu.
62002003	Na ta'o'ö goroisa Lowalangi, da'ö dandra wa no aboto ba dödöda Lowalangi.
62002004	Niha sanguma'ö, "No aboto ba dödögu Lowalangi," ba na lö i'o'ö goroisa Lowalangi, sofaya niha da'ö, lö monahia Lowalangi ba dödönia.
62002005	Ba niha solo'ö taroma li Lowalangi, ba mo'ahonoa wangomasi'önia Lowalangi. Da'ö dandra wa no ha sambua ita khö Lowalangi.
62002006	Ba na so zanguma'ö, wa fa'aurinia no ha sambua khö Lowalangi, lö tola lö itara gahe Keriso.
62002007	Ya'ami ira talifusö ni'omasi'ö! Sinuragu andre ba tenga amakhoita si bohou. Amakhoita si no ara da'e si no mufa'ema khömi me böröta mamati ami khö Yesu, ya'ia duria si no mitema moroi khö Lowalangi.
62002008	Ba hewa'ae si manö, amakhoita nisuragu andre no si bohou göi; no oroma wa'atulönia ba khö Yesu Keriso ba ba wa'aurimi. Börö me si taya zogömigömi, ba haga sindruhu andrö no muhaga sa'ae.
62002009	Niha sanguma'ö wa bakha ba haga so ia, ba na fatiu dödönia khö dalifusönia, no ba zogömigömi so ia irugi iada'e.
62002010	Niha sangomasi'ö talifusönia, no sauri bakha ba haga, irege lö manö tesöndra khönia wangekhugö niha bö'ö ba wamazökhi horö.
62002011	Ba niha si fatuwu khö dalifusönia, no si so bakha ba zogömigömi. No sowaöwaö ba zogömigömi, ba lö i'ila heza möi ia, börö me sogömigömi andrö zombali'ö ya'ia lö i'ila hadia ia.
62002012	Ba usura khömi, ya'ami iraono, börö me no mu'efa'ö horömi börö Keriso.
62002013	Ba usura khömi, ya'ami ira ama, börö me no aboto ba dödömi Ia si no so i'otarai mböröta. Ba usura khömi, ya'ami si bohou ebua, börö me no mi'alani Gafökha.
62002014	Ba usura khömi, ya'ami iraono, me no mi'ila Lowalangi, Ama. Usura khömi, ya'ami ira ama, börö me no aboto ba dödömi Daroma Li si no so i'otarai mböröta. Ba usura khömi, ya'ami si bohou ebua, börö me no sabölö ami. Ba me lö mamalö so ba dödömi Daroma Li Lowalangi, ba no mi'alani Gafökha.
62002015	Böi mi'omasi'ö nösi gulidanö andre, ma hadia ia manö zi so ba gulidanö andre. Na mi'omasi'ö nösi gulidanö, ba lö fangomasi'ö Ama khömi.
62002016	Me fefu hadia ia zi so ba gulidanö andre -- ya'ia da'ö fefu hadia zomasi dödö niha si so horö, ba fefu hadia ia ni'ila ba somasi ni'okhögö ba fefu hadia ia ba gulidanö andre nibe'e we'ewe'e dödö -- fefu da'ö no si tenga si otarai Nama, no moroi ba gulidanö.
62002017	Ulidanö ba fefu hadia ia zi so bakha khönia somasi dödö niha, ba si taya. Ba niha solo'ö somasi Lowalangi, ba lö tebulö sauri sagötö fa'ara.
62002018	Ya'ami iraonogu, amozua ginötö no ahatö! Ba si mane si no mu'ombakha'ö khömi wa so dania zi Fa'udu khö Keriso, ba iada'e no ato zi maoso zi fa'udu khö Keriso. No famaduhu'ö da'e wa no ahatö Luo Safuria.
62002019	Si fa'udu khö Keriso andrö no niha si no mondröi ya'ita, me sindruhunia sa ira tenga niha khöda. Na niha khöda ira, ba lö tebulö ira awöda. Ba laheta ira moroi khöda, ena'ö oroma wa samösa lö göi moroi ba khöra zi ndruhundruhu farahu ba ngasida.
62002020	Ba no mitema Geheha Lowalangi nibe'e Yesu Keriso. Da'ö mbörö wa aboto ba dödömi wamahaö sindruhu andrö.
62002021	Tobali, usura da'e khömi tenga me lö saboto ba dödömi wamahaö sindruhu, no sindruhu aboto ba dödömi, ba no aboto ba dödömi göi wa lö falimosa ba wamahaö sindruhu andrö.
62002022	Niha solau faya ba no niha sanguma'ö wa tenga Razo Sangorifi Yesu si no Ifabu'u Lowalangi. No si fa'udu khö Keriso niha andrö; Lö ifaduhu'ö Nama he göi Ono andrö.
62002023	Niha si lö mamaduhu'ö Ono andrö, lö ifaduhu'ö Nama. Ba niha samaduhu'ö Ono andrö, eluahania itema göi Nama andrö.
62002024	Börö da'ö, turia si no mirongo moroi ba mböröta lö tola lö mihaogö wondrorogö bakha ba dödömi. Na mihaogö wanöngöni turia andrö, ba lö mamalö ha sambua ami khö Nono andrö ba ba khö Nama.
62002025	Ba da'e zi no Ifabu'u Keriso khöda: fa'auri sindruhu si lö aetu.
62002026	Sinuragu andre, no sanandrösa ba niha sangalui lala ba wolimo ya'ami,
62002027	ba sanandrösa khömi samösa, no Ifaduwa Geheha-Nia Keriso khömi. Ba sagötö Geheha-Nia so bakha ba dödömi, lö moguna so niha samahaö ya'ami. Börö me Eheha-Nia andrö zamahaö ya'ami sanandrösa ba ngawalö hadia ia fefu; ba hadia nifahaö-Nia andrö ba no sindruhu, tenga faya. Börö da'ö, ya mi'o'ö hadia nifahaö Geheha andrö, ba ya lö mamalö ha sambua ami khö Keriso.
62002028	Börö da'ö, ya'ami iraonogu, böi mibulö'ö ami ha sambua khö Keriso, ena'ö na ba ginötö we'aso-Nia dania, lö ata'u ita wangondrasi Ya'ia, ba lö tabini'ö ita börö wa'aila.
62002029	Ba no aboto ba dödömi wa Keriso andrö no I'o'ö zomasi Lowalangi. Börö da'ö lö tola lö aboto ba dödömi göi wa haniha zolo'ö somasi Lowalangi ba no Ono Lowalangi.
62003001	Ya aboto ba dödöda ha wa'ebua wa'omasi Lowalangi khöda, irege tefaduhu'ö ita tobali ono Lowalangi. Sindruhu da'ö wa no ono Lowalangi ita. Da'ö mbörö wa ulidanö si lö sökhi andre lö aboto ba dödöra ita, börö me ulidanö andre lö saboto ba dödöra Lowalangi.
62003002	Ya'ami ira talifusö ni'omasi'ö! Ono Lowalangi ita iada'e, ba lö nasa mu'oroma'ö khöda, hewisa ita dania. Ba no ta'ila wa na so Keriso, tobali ita dania si mane Ya'ia, börö me tanehegö dania Ia, hewisa Ia zindruhunia.
62003003	Dozi niha sanötöna da'e khö Keriso, i'amoni'ö mbotonia, ihaogö ia moroi ba horö si mane Keriso göi si lö horö.
62003004	Niha samazökhi horö, no lasawö goroisa Lowalangi; börö me horö andrö no fanawö oroisa Lowalangi.
62003005	Ba no mi'ila wa so Keriso ba wangeheta horö niha, ba wa lö hadöi horö sa'ae ba mboto-Nia.
62003006	Ba fefu niha sauri ha sambua awö Keriso, ba lö latohugö wamazökhi horö. Niha si lö mo'aetufa wamazökhi horö, lö nasa falukha ira khö Keriso ba ma lö nasa saboto ba dödöra.
62003007	Ya'ami iraonogu, böi mitehegö ifaelungu ami niha, haniha ia göi. Niha samalua somasi Lowalangi, no ono Lowalangi, si mane Keriso göi si no Ono Lowalangi.
62003008	Ba niha si lö mo'aetufa mamazökhi horö, no ono Gafökha ia, börö me i'otarai mböröta ifazökhi horö Afökha. Da'ö wa tohare Nono Lowalangi ya'ia ba wanudugö halöw̃ö Gafökha.
62003009	Niha si no tobali Ono Lowalangi, lö ifatohutohu wamazökhi horö, börö me no i'okhögö gamuata Lowalangi. Börö me no Amania Lowalangi, andrö iböhöi wamalua horö.
62003010	Da'e gamaehutania Nono Lowalangi ba ono Gafökha: Haniha zi lö mamalua somasi Lowalangi, ba si lö mangomasi'ö talifusönia, ba tenga Ono Lowalangi ia.
62003011	I'otarai mböröta no mu'ombakha'ö duria da'e khömi: Wa lö tola lö faoma ta'omasi'ö nawöda.
62003012	Böi si mane Ka'ino ita, si no tobali ono Gafökha irege ibunu dalifusönia samösa. Hadia mbörö wa ibunu dalifusönia Ka'ino? Börö me ngawalö nifaluania oi si sala, ba ngawalö nilau dalifusönia, no samalua somasi Lowalangi.
62003013	Börö da'ö ya'ami ira talifusögu, böi ahölihöli dödömi na fatuwu ba niha gulidanö ami.
62003014	No mi'ila wa no aheta ita moroi ba wa'amate, ba awu'a ita ba wa'auri sindruhu. No aboto ba dödöda da'ö, börö me ta'omasi'ö nawöda. Niha si lö mamalua fa'omasi, no nifatörö wa'amate nasa ia.
62003015	Ba niha si fatuwu ba dalifusönia no samunu niha, ba no mi'ila wa samunu niha lö i'okhögö wa'auri sindruhu, si lö aetu.
62003016	Ba no aboto ba dödöda wa'omasi Lowalangi: No Itehegö wa'auri-Nia Keriso salahida. Ba ya'ita göi lö tola lö tatehegö wa'aurida salahi dalifusö!
62003017	Na so samösa niha sokhö harato gulidanö andre, ba na i'ila ambö khö dalifusönia, ba lö omasi iforoma'ö wa'ahakhö dödönia khö dalifusönia andrö, hewisa niha si mane da'ö tola iw̃a'ö wa sangomasi'ö Lowalangi ia?
62003018	He ya'ami iraonogu! Böi ha ba mbawa ba ma ha ba wehede manö ta'omasi'ö nawöda. Ya ta'omasi'ö faoma fa'omasi sindruhu, soroma ba mbuabuada.
62003019	Da'e zinangea tafalua ba wangi'ila wa farahu ita ba niha si otarai Lowalangi, irege tola sahono ita tanö föna Lowalangi.
62003020	No ta'ila wa na iw̃a'ö tödöda fasala ita, aboto ba dödöda wa abölö ebua Lowalangi moroi ba wangi'ilada andrö, ba oi I'ila ma'afefu.
62003021	Tobali, ya'ami ira talifusögu ni'omasi'ö, na lö iw̃a'ö tödöda fasala ita, ba lö ata'u ita wangondrasi Lowalangi.
62003022	Ba hadia ia ni'andröda khö-Nia, ba Ibe'e khöda, börö me ta'o'ö goroisa-Nia ba tafalua zomasi dödö-Nia.
62003023	Da'e gamakhoita-Nia khöda: Lö tola lö faduhu dödöda khö Nono-Nia, ya'ia Yesu Keriso, ba lö tola lö faoma ta'omasi'ö nawöda si mane si no I'oroi'ö Keriso khöda.
62003024	Ba fefu niha solo'ö amakhoita Lowalangi, tobali ha sambua ba khö Lowalangi, ba Lowalangi ha sambua khöra. Ba no ta'ila wa Lowalangi ha sambua khöda börö Geheha Lowalangi, nibe'e Lowalangi khöda, samaduhu'ö ba dödöda da'ö.
62004001	Ya'ami ira talifusö ni'omasi'ö! Böi dozi faduhu dödömi ba niha sanguma'ö so Geheha Lowalangi khönia, mitandraigö ua ira ba wangi'ila hadia eheha si so khöra andrö si otarai Lowalangi ba ma tenga. Börö me ato zama'ele'ö sofaya si no muzawili gofu heza.
62004002	Si mane lala nitörö ba wangi'ila hadia eheha da'ö Eheha Lowalangi ba ma tenga: Niha samaduhu'ö wa Yesu Keriso möi ba gulidanö si mane niha, ba niha andrö so khönia Geheha si otarai khö Lowalangi.
62004003	Ba niha si lö mamaduhu'ö da'e sanandrösa khö Yesu, lö khönia Eheha Lowalangi. Eheha si so ba niha si manö no moroi ba zi fa'udu khö Keriso. Sanandrösa ba geheha da'ö no te'ombakha'ö khömi wa so ia dania. Ba no so ia ba gulidanö iada'e.
62004004	Ba ya'ami iraonogu, no Ono Lowalangi ami. Ba no mi'alani ndra sama'ele'ö sofaya andrö, börö me abölö Geheha si so khömi moroi ba geheha si so ba niha si otarai moroi ba gulidanö si lö sökhi andre.
62004005	Ira sama'ele'ö sofaya andrö fahuhuo ira sanandrösa ba ngawalö gulidanö andre, ba larongo wehedera ulidanö andre, börö me ya'ira no si otarai ba gulidanö.
62004006	Ba ya'ita no ono Lowalangi; ba niha saboto ba dödö Lowalangi, ba lafondrondrongo niw̃a'öda. Ba niha si tenga okhöta Lowalangi, lö lafondrondrongo niw̃a'öda. Si manö wolauda ba wangi'ila amaehuta Geheha sondrönia'ö niha ba wa'aboto ba dödö Lowalangi ba eheha samaelungu niha.
62004007	Ya'ami ira talifusö ni'omasi'ö! Da ta'omasi'ö nawöda, börö me fa'omasi andrö no moroi khö Lowalangi. Niha samalua fa'omasi, no ono Lowalangi ba aboto ba dödönia Lowalangi.
62004008	Ba niha si lö mamalua fa'omasi, lö saboto ba dödönia Lowalangi; börö me Lowalangi andrö ba no fa'omasi.
62004009	Ba no i'oroma'ö wa'omasi-Nia Lowalangi bakha ba dödöda, ba wamatenge Ono-Nia khöda, si ha sambua andrö ba gulidanö ena'ö tasöndra wa'auri ba khö Nono-Nia andrö.
62004010	Da'e wa'omasi andrö: Tenga ya'ita zi no mangomasi'ö Lowalangi, no Lowalangi zangomasi'ö ya'ita ba si no mamatenge Ono-Nia ba gulidanö, ena'ö börö Ia tasöndra wangefa'ö horöda.
62004011	Ya'ami ira talifusö ni'omasi'ö, na no si manö wangomasi'ö Lowalangi ya'ita, andrö göi lö tola lö ta'omasi'ö nawöda.
62004012	Samösa lö niha si no irai mangila Lowalangi, ba na faoma ta'omasi'ö nawöda, ha sambua ita khö Lowalangi ba tobali mo'ahonoa wa'omasi-Nia ba dödöda.
62004013	Ba börö me no Ibe'e khöda Geheha-Nia Lowalangi, andrö aboto ba dödöda wa no ha sambua ita khö Lowalangi, ba ha sambua Lowalangi ba khöda.
62004014	No ma'ila samösa Nono Lowalangi ba ma'ombakha'ö ba niha bö'ö iada'e, wa no Ifatenge Ia Ama ba gulidanö tobali Razo Sangorifi ulidanö andre.
62004015	Haniha zamaduhu'ö wa Yesu andrö Ono Lowalangi, ha sambua Lowalangi khö niha da'ö, ba niha da'ö göi auri ha sambua khö Lowalangi.
62004016	Ba no aboto ba dödöda ba faduhu dödöda wa'omasi Lowalangi khöda. Lowalangi andrö ba no fa'omasi. Niha sango'aurifagö fa'omasi, niha andrö ha sambua khö Lowalangi, ba ha sambua Lowalangi khönia.
62004017	Ba fa'omasi andrö tefo'ahonoa bakha ba dödöda, ena'ö lö ata'u ita wangondrasi Lowalangi ba Luo Wanguhuku. Ba lö ata'u ita, börö me fa'aurida ba gulidanö andre, no si mane fa'auri Keriso.
62004018	Niha sangomasi'ö Lowalangi, lö falukha wa'ata'u; börö me fa'omasi si no mo'ahonoa itayaigö fefu wa'ata'u. Niha si lö so'ahonoa ba wanandra fa'omasi Lowalangi, oroma da'ö ya'ia na ata'u wamaondragö Luo Wanguhuku.
62004019	Ta'omasi'ö Lowalangi börö me no oföna I'omasi'ö ita.
62004020	Na so samösa zanguma'ö, "U'omasi'ö Lowalangi," ba na fatuwu khönia dalifusönia, ba no sofaya ia. Börö me niha si lö mangomasi'ö talifusönia si tola i'ila hörönia, lö wa tola göi i'omasi'ö Lowalangi zi lö irai i'ila hörönia.
62004021	Börö da'ö, da'e goroisa nibe'e Keriso khöda: Dozi niha sangomasi'ö Lowalangi, lö tola lö göi i'omasi'ö dalifusönia.
62005001	Niha si faduhu tödö wa Yesu no Razo Sangorifi si no Ifabu'u Lowalangi, ya'ia andrö no Ono Lowalangi. Ba niha sangomasi'ö Ama, ba la'omasi'ö nono soroi Nama andrö göi.
62005002	Ba da'e aboto ba dödöda wa no ta'omasi'ö nono Lowalangi, na no ta'omasi'ö Lowalangi ba ta'o'ö gamakhoita-Nia.
62005003	Börö me fangomasi'ö Lowalangi andrö no folo'ö amakhoita-Nia. Ba lö abua khöda wolo'ö amakhoita-Nia andrö,
62005004	börö me dozi ono Lowalangi tola la'alani gulidanö si lö sökhi andre. Ba ta'alani gulidanö andre faoma famatida khö Yesu Keriso.
62005005	Haniha zi tola mangalani fa'alösökhi gulidanö? Ha niha si faduhu tödö wa Yesu andrö Ono Lowalangi.
62005006	Yesu Keriso andrö si möi ba gulidanö si fao idanö wamayagö Ya'ia ba faoma do wa'amate-Nia. Tohare Ia tenga ha faoma idanö manö, no faoma idanö ba do. Ba Eheha Lowalangi zanguma'ö wa sindruhu da'e, börö me Eheha andrö lö irai molau faya.
62005007	Tobali, so tölu zamaduhu'ö:
62005008	Eheha Lowalangi, idanö ba do -- no fagölö wamaduhu'ö zi tölu andrö.
62005009	Faduhu dödöda ba wamaduhu'ö niha, ba abölö nasa wamaduhu'ö Lowalangi. Ba da'e wamaduhu'ö si no Ibe'e Lowalangi sanandrösa khö Nono-Nia.
62005010	Börö da'ö, niha si faduhu tödö khö Nono Lowalangi, no itema wamaduhu'ö da'e bakha ba dödönia; ba niha si lö faduhu tödö khö Lowalangi, no ibali'ö sofaya Lowalangi, börö me lö faduhu dödönia ba zi no Iforoma'ö Lowalangi sanandrösa khö Nono-Nia.
62005011	Da'e wamaduhu'ö andrö: No Ibe'e khöda Lowalangi wa'auri sindruhu si lö aetu, ba Ono-Nia gumbu wa'auri sindruhu si lö aetu andrö.
62005012	Niha sangokhögö Ono andrö, so khönia wa'auri si lö aetu; ba niha si lö mangokhögö Ono Lowalangi andrö, ba lö khönia fa'auri.
62005013	Ba khömi si faduhu tödö khö Nono Lowalangi, usura da'e ena'ö aboto ba dödömi wa no so khömi wa'auri si lö aetu andrö.
62005014	Ba lö ata'u ita wangondrasi Lowalangi, börö me Ifondrondrongo ero so gangandröw̃ada, niw̃a'öda khö-Nia molo'ö somasi Ia.
62005015	Me no aboto ba dödöda wa Ifondrondrongo ita na ta'andrö khö-Nia, ba aboto ba dödöda göi wa no tebe'e khöda ni'andröda moroi khö-Nia.
62005016	Na mi'ila so fa samösa nawömi Niha Keriso zamalua horö si lö molualua fa'amate, ba ya mangandrö ami khö Lowalangi; ba Ibe'e dania wa'auri Lowalangi ba niha andrö. Faudu da'e khöra si so horö si lö molualua fa'amate. Ba samalua horö solualua fa'amate, ba lö uw̃a'ö wa lö tola lö mangandrö ami khö Lowalangi sanandrösa ba horö andrö.
62005017	Fefu gamuata si lö sökhi ba no horö, ba hiza so horö si lö molualua fa'amate.
62005018	No aboto ba dödöda wa niha si no tobali Ono Lowalangi lö latohugö wamazökhi horö, börö me Ono Lowalangi zolumö'ö ya'ia, ba salaw̃a zi lö sökhi andrö tebai ifalua hadia ia khönia.
62005019	No aboto ba dödöda wa no okhöta Lowalangi ita, hew̃a'ae barö wa'abölö zalaw̃a si lö sökhi so gulidanö andre ma'afefu.
62005020	No aboto ba dödöda wa no tohare ba gulidanö Nono Lowalangi. No Ibe'e khöda wa'aboto ba dödö, ena'ö aboto ba dödöda Lowalangi Sindruhu andrö. Fa'aurida no ha sambua khö Lowalangi Sindruhu andrö ba khö Nono-Nia Yesu Keriso. Ya'ia andre Lowalangi Sindruhu, ba Ya'ia göi wa'auri Sindruhu si lö aetu.
62005021	He ya'ami iraonogu, mi'aröu'ö ami moroi ba ngawalö nadu andrö!
63001001	Sura andre moroi khögu, sondrönia'ö Banua Niha Keriso, khö Nina si no ituyu Lowalangi, ba ba ndraono Nina andrö ni'omasi'ögu sindruhundruhu. Tenga ha ya'o, no fefu niha si no aboto ba dödö turia sindruhu andrö soroi Lowalangi, ba sangomasi'ö ya'ami göi.
63001002	Börö me Lowalangi sindruhu andrö mo'arota bakha ba dödöda, ba lö tebulö so Ia khöda sagötö fa'ara.
63001003	Ya Ibe'e khöda howuhowu, fa'ahakhö dödö ba fa'ohahau dödö Lowalangi Ama, ba Yesu Keriso, Ono Nama andrö. Ena'ö ma'afefu da'ö ta'okhögö ba wa'atulö dödö ba fa'omasi.
63001004	No omuso sibai dödögu me u'ila wa iraono Nina so zauri molo'ö Turia sindruhu andrö soroi Lowalangi si mane si no Ifakhoi Ama khöda.
63001005	Börö da'ö, Ina, u'andrö sibai ena'ö ya'ita fefu faoma ta'omasi'ö nawöda. Niw̃a'ögu andre tenga sambua amakhoita si bohou; amakhoita andre no tebe'e khöda i'otarai mböröta.
63001006	Mangomasi'ö eluahania mamalua amakhoita Lowalangi. Ba amakhoita andrö si no mirongo i'otarai mböröta ya'ia wa lö tola lö faoma mi'omasi'ö nawömi.
63001007	Ato zamaelungu si no muzawili misa ba gulidanö ma'asagörö. Ya'ira andrö oi niha si lö mamaduhu'ö wa Yesu Keriso no möi ba gulidanö si mane niha. Niha si mane da'ö no samaelungu ba Udu Keriso.
63001008	Börö da'ö, mifaigi lala fa böi taya zi no ma'ohalöw̃ögöi khömi. Mi'oigö dödömi ena'ö afönu mitema luomi moroi khö Lowalangi.
63001009	Niha si lö mo'arota ba wamahaö Keriso andrö, si no fahole moroi ba nifahaö Keriso, niha da'ö lö khönia Lowalangi. Niha si lö tebulö ba wamahaö Keriso, eluahania so khönia he Lowalangi Ama, he göi Ono.
63001010	Börö da'ö, na so niha si möi khömi ba ituriaigö khömi wamahaö si tenga nifahaö Keriso, böi mitema niha si manö ba nomomi, ba böi göi miw̃a'ö ya'ahowu khönia.
63001011	Börö me niha sanguma'ö ya'ahowu ba niha si mane da'ö, ba no fao ia göi awö niha da'ö ba wamalua folau si lö sökhi andrö.
63001012	Oya sibai zinangea u'ombakha'ö khömi mena'ö, ba abölö sökhi böi faoma sura. Utötöna wa tola u'ondrasi ami ba fahuhuo samösa ndra'o khömi, ena'ö sindruhundruhu omuso dödöda.
63001013	Iraono dalifusöu Ina si no göi Ifili Lowalangi la'owai ndra'ugö.
64001001	Talifusögu Gayo Ni'omasi'ö! Ya'o, sondrönia'ö banua Niha Keriso, si no mangomasi'ö ya'ugö sindruhundruhu,
64001002	mangandrödo salahiu ena'ö lö fökhöfökhöu ba sökhi ma'afefu hadia khöu si mane nosou oi si sökhi manö.
64001003	Omuso sibai dödögu me tohare ndra talifusö andrö ba la'ombakha'ö ha wa'alöfaröimö ba duria sindruhu andrö soroi Lowalangi, börö me duhu lö mamalö no solo'ö famahaö khö Lowalangi ndra'ugö.
64001004	Sambalö tö lö hadöi göi si tola mangomusoi'ö tödögu wamondrongo wa iraono khögu no solo'ö famahaö Lowalangi.
64001005	He ya'ugö talifusögu! Fa'alöfaröimö andrö oroma ba ngawalö nilaumö ba dalifusö ndrotondroto mbanua Niha Keriso; he göi ba Niha Keriso si lö ö'ila na'i, möi ndra'ugö enonira.
64001006	No la'ombakha'ö ba mbanua Niha Keriso ba da'e wa'omasimö andrö. Tohugö wanolo ya'ira fatola latohugö wofanöra, ena'ö omuso dödö Lowalangi wamaigi.
64001007	Börö me ba wofanö ndra talifusö andrö wohalöw̃ö khö Keriso, ba lö latema wanolo hadia ia göi soroi niha si lö mangila Lowalangi.
64001008	Börö da'ö, ya'ita Niha Keriso lö tola lö tatolo nawöda ndrotondroto Niha Keriso si mane da'ö, ena'ö tola fao ita ba halöw̃öra wanuriaigö turia sindruhu andrö soroi Lowalangi.
64001009	No usura sagörö zura sadogodogo ba mbanua Niha Keriso; ba Dioterefe andrö somasi tobali sondrönia'ö bakha ba mbanua Niha Keriso, lö omasi i'o'ö khögu.
64001010	Na so ndra'o dania, ba ufatunö ngawalö zi no ifalua, sanandrösa ba ngawalö zi lö sökhi ba faya si no iw̃a'ö! Ba fefu da'ö lö nasa tobönö khönia. Me inötö tohare ndra awöda ndrotondroto Niha Keriso andrö, lö omasi ia itema ira. Itenaw̃a na'i niha somasi manema ira talifusö andrö, awö wa i'efa'ö niha da'ö banua Niha Keriso.
64001011	He ya'ugö talifusö ni'omasi'ö, böi halö khöu zi lö sökhi. Halö khöu zi sökhi. Niha samalua si sökhi, no moroi ba Lowalangi. Ba niha samalua si lö sökhi, lö nasa si falukha ia khö Lowalangi.
64001012	Fefu niha oi lasuno Dimeterio. Isuno göi ia Lowalangi. Ya'aga göi masuno ia, ba ya'aboto ba dödöu wa no sindruhu nifa'emama andrö.
64001013	Oya zinangea uw̃a'ö khöu mena'ö, ba uw̃a'ö tödögu abölö sökhi böi faoma sura.
64001014	Udönadöna wa lö ara tö falukha ndra'o khöu, ba fahuhuo ita dania.
64001015	Ya Ifahowu'ö ndra'ugö Lowalangi. La'owai ndra'ugö ira talifusö si so ba da'e. Fa'ema wangowaigu ba dalifusöda fefu, samösamösa.
65001001	Ya'ami ira talifusö si no tekaoni, ba fondrege ni'omasi'ö Lowalangi Ama, awö wa nirorogö khö Yesu Keriso. Enoni Yesu Keriso, ya'o -- Yuda -- talifusö Yakobo.
65001002	Udönadöna wa Ibe'e khömi Lowalangi howuhowu fa'ahakhö dödö ba fa'ohahau dödö irege fahöna.
65001003	Ya'ami ira talifusö ni'omasi'ö! Moroi sibai ba dödögu usura zura khömi sanandrösa ba wangorifi andrö si no faoma falukha ita. Ba iada'e, i'o'ou sibai ndra'o tödögu ba wo'amenesi ya'ami faoma sura andre, ena'ö lö mamalö fasöndra ami ba wamati si no Ibe'e Lowalangi, si ha samuza ba zi sagötö fa'ara ba mbanua-Nia.
65001004	Ba zi lö aboto ba dödöda, so niha si fatewu ba gotaluada. Niha si lö sökhi ira si no mamuyu'ö turia wa'ebua dödö andrö khö Lowalangida, ena'ö lasöndra ginötö ba wamalua somasi nösira. Ba sanimba Yesu Keriso, samatörö ba sokhö ya'ita. I'otarai mböröta, no oföna te'ombakha'ö huku si göna ya'ira ba Mbuku Ni'amoni'ö.
65001005	Ba fefu da'ö no oi aboto ba dödömi. Ba hew̃a'ae si manö, edöna ndra'o ufasugi ba dödömi hewisa wolau Zo'aya wangorifi niha Gizera'eli moroi ba danö Miserai, ba aefa da'ö Ifakiko niha si lö faduhu tödö ba gotaluara.
65001006	Mitöngöni göi mala'ika andrö sanalu'i ola ba wamatörö nihonogöi khöra, irege laröi nahiara. Ba no irate mala'ika andrö Lowalangi faoma rate si tebai tekiko ba nahia sogömigömi si tou. Ba da'ö lataha ira si lö mamalömalö irugi wanguhuku si göna ya'ira ba Luo sebua andrö dania.
65001007	Mifaigi göi mbanua Zodoma ba Gomora awö mbanua si fasui ya'ira, nihania no lafalua ngawalö zi mane nifalua mala'ika andrö. Lafalua ngawalö wohorö ba amuata si lö sökhi; fohorö ba sogoro niha, irege tefakao ira faoma huku alitö si lö aetu, ena'ö tobali famangelama ba niha fefu.
65001008	Si manö göi niha andrö sangifingifi irege lafazökhi horö ba mbotora samösa. Lö ba dödöra wa'abölö Lowalangi ba la'o'aya niwöwöi solakhömi ba zorugo.
65001009	Mikhaeli samösa, satua mala'ika andrö, lö irai ilau zi mane da'ö. Me inötö fasoso ia khö Gafökha ba wamadöni ha niha zokhö boto Moze andrö, ata'u Mikhaeli wanguhuku Afökha faoma fehede fango'aya. Awai niw̃a'ö Mikhaeli, "So'aya dania zangotu'ö ya'ugö!"
65001010	Fao fango'aya, la'uduni fefu hadia ia zi lö aboto ba dödöra. Si mane urifö si lö tödö ira, fangi'ilara hadia ia, ha börö wangi'ila si fao khöra. Ba no da'ö zamobörö fa'atekikora.
65001011	Tekiko ira! No la'o'ö lala nitörö Ga'ino. Ba wanöndra ana'a, latörö lala elungua, si mane Bileamo. Tekiko ira börö wamadaöra, si mane Kora.
65001012	Ba ginötö wa'owulo ba wemanga nifaluami, ya'ira andrö zi tobali da'i ba gotaluami. Manga ira si fao fa'olu'alu'a, ba lö aila'aila, ba ha ya'ira ni'angeragöra. Si mane lawuo ni oloi'ö nangi ira ba si tebai manga'asogö teu. Si mane eu ira, si tebai mowua, hew̃a'ae baw̃a wowua. Eu si no mudöni w̃a'a ba si no mate.
65001013	Si mane dulu nasi sabölö ira, sanga'asogö otu'otu, si manö göi wolaura amuata si möi fangaila. Döfi selungu ira si no Ifonahia Lowalangi ba wondrege zogömigömi si lö mamalömalö.
65001014	Henokhi, nga'ötö si fitu i'otarai Gadamo, no irai ifa'ele'ö föna zanandrösa ba niha andre. Iw̃a'ö Henokhi, "Faigi, tohare dania Zo'aya awö ngahöngahönö mala'ika-Nia ni'amoni'ö,
65001015	ba wanguhuku niha fefu. Ihuku dania So'aya niha samazökhi si lö sökhi ba si lö faduhu tödö khö-Nia. Ba Ya'ia dania zangetu'ö huku ba wehede fango'aya fefu si no law̃a'ö niha si so horö si lö sökhi khö-Nia!"
65001016	Ya'ira andrö zi kökökökö manö, ba si fatahitahi. Latörö lala wangisöra ba horö. Lasuno ira, ba lasuno niha, ena'ö lasöndra harera.
65001017	Ba ya'ami ira talifusögu, mitörö tödömi zi no lafa'ele'ö föna ira sinenge Zo'aya ya'ita Yesu Keriso.
65001018	No oföna la'ombakha'ö khömi wa ba ginötö Luo Safuria dania so niha sango'aya ya'ami; ya'ia niha solo'ö fangisöra si lö sökhi.
65001019	Ya'ira andre niha samo'atumbukha fa'aboto bakha ba mbanua Niha Keriso ba nifatörö wangisöra samösa. No niha si lö Eheha Lowalangi ira.
65001020	Ba ya'ami, ira talifusögu böi mo'aetufa mi'a'azökhi wa'aurimi khö Zo'aya; mi'amoni'ö sibai wamatimi andrö. Ba mi'angandrö balazi Geheha Lowalangi,
65001021	ba mi'a'aro'ö ami ba wa'omasi Lowalangi ba wombasebase'ö fa'ahakhö dödö Zo'aya ya'ita Yesu Keriso, same'e khömi fa'auri sindruhu, si lö aetu.
65001022	Ba niha sangiwa tödö, mi'oroma'ö wa'ahakhö dödö.
65001023	Misöbi baero niha moroi bakha ba galitö ba wangorifi ya'ira. Sanandrösa ba niha bö'ö ya miforoma'ö wa'omasimi si fao fangata'ufi, ba mi'ogorofi nukhara si no lata'unöi ba wangisöra andrö si so horö.
65001024	Lowalangi, zabölö wondrorogö ya'ami ena'ö böi alau, ba si tola molohe ya'ami föna dadaoma-Nia fondrege zalaw̃a, si fao fa'owuawua dödö ba si lö sinegu hadia ia.
65001025	Ha Ya'ia Lowalangi sangorifi ya'ita, balazi Yesu Keriso, So'aya ya'ita. Lowalangi solakhömi Ia, sebua, sabe'e ba sabölö i'otarai götö föna, iada'e, ba irugi zi lö aetu. Yaduhu!
66001001	Ösi mbuku andre sanandrösa ba ngawalö hadia nifa'ele'ö Yesu Keriso so'amakhaita ba ngawalö zalua dania. No I'ombakha'ö Lowalangi khö Keriso, ena'ö Iforoma'ö khö genoni Lowalangi hadia ia zi lö tola lö alua ba zi lö ara tö. Ba Ifatenge mala'ika-Nia Keriso khö Yohane, enoni-Nia, ba wangombakha ngawalö zalua andrö khönia.
66001002	Ba Yohane göi idunödunö fefu ni'ilania andrö; ba da'e ni'ombakha'önia sanandrösa ba ni'oroi'ö Lowalangi nifa'ema Yesu Keriso.
66001003	Ya'ahowu zombaso ba samondrongo turia wama'ele'ö andre ba solo'ö nisura ba da'ö. Börö me lö ara tö alua da'ö fefu.
66001004	Ya'ami ira talifusö si so ba zi fitu nahia ba Asia! Ya'odo, Yohane, udönadöna wa falukha ami wa'ebua dödö ba fa'ohahau dödö Lowalangi -- ya'ia da'ö, Ya'ia zi so, si no so, ba si so dania -- ba moroi ba Geheha andrö si fitu si so föna dadaoma-Nia,
66001005	ba moroi khö Yesu Keriso, samaduhu'ö si lö faröi. Ya'ia zi oföna sibai mu'orifi moroi ba wa'amate ba samatörö fefu razo ba gulidanö. I'omasi'ö ita Yesu, ba wa'amate-Nia I'efa'ö ita moroi ba horöda.
66001006	Aefa da'ö Ibali'ö ita soi fa'a'ere ni'oniagö, si möi enoni Nama-Nia, Lowalangi. Yesu Keriso andrö zebua ba sabölö irugi zi lö aetu. Yaduhu!
66001007	Mifaigi, tohare Ia ba lawuo! Fefu niha oi la'ila Ia, fao ba da'ö zamahö Ya'ia. Fefu soi ba gulidanö ba oi mege'ege börö Ia. Ya'ia, itörö! Yaduhu!
66001008	"Si föföna Ndra'o, ba Safuria," Iw̃a'ö So'aya Lowalangi, si so, ba si no so, ba si so andrö dania, Fondrege Zabölö.
66001009	Ya'o, Yohane! Talifusömi si fao awömi ba wanaögö famakao si falukha dozi solo'ö Keriso. Tataha dödöda ba wamakao andrö, ya'ita banua tana khö-Nia. Tetibo'ö ndra'o ba Hulo Fatemo, börö me uturiaigö duria soroi Lowalangi, nifa'ema Yesu.
66001010	Me luo Zo'aya, Ifatörö wa'aurigu Eheha Lowalangi, i'anema'ö urongo li sebua -- si mane li dorofe -- fahuhuo furigu.
66001011	Imane, "Sura hadia ni'ilau, ba fa'ohe'ö mbuku andrö ba mbanua Niha Keriso si fitu, ya'ia; Nefeso, Simina, Feregamo, Tiatira, Zade, Filadefia, ba La'odikia."
66001012	Ba ubali'ö ndra'o furi ba wamaigi haniha zi hede andrö khögu. I'anema'ö u'ila fitu ngawua naha wandru -- si so tumbo -- nifazökhi moroi ba gana'a.
66001013	Ba gotalua naha wandru andrö musindro samösa zi hulö niha. No Ifake mbaru sanau si rugi ahe. No Ifake gana'a sombalugö tötö'a-Nia.
66001014	Afusi mbu-Nia hulö mbu mbiribiri, si mane fa'afusi gafasi. Moholahola hörö-Nia si mane alitö;
66001015	ahe-Nia no oyo si mane tambaga nifahele ba galitö. Li-Nia si mane fe'ugu'ugu nidanö sebua salaw̃a lulu.
66001016	No Igogohe tanga-Nia kambölö fitu ndröfi, ba moroi ba mbawa-Nia alua sara gari satarö si faoma bawa. Sikhala-Nia mohaga si mane haga luo ba dalu zi ma'ökhö.
66001017	Me u'ila Ia, alau ndra'o föna-Nia si mane si no mate. Ba hiza, Itufa ndra'o tanga-Nia kambölö, ba humede Ia, "Böi ata'ufi! Ya'o zi Föföna ba Safuria.
66001018	Ya'odo zi no auri andrö! No mate-Do, ba faigi, auri Ndra'o irugi zi lö aetu. Ya'o zamatörö fa'amate, ba fa'auri niha si no mate.
66001019	Börö da'ö, sura hadia ia ngawalö ni'ilau, hadia ia zi so iada'a, ba hadia ia zalua dania.
66001020	Da'e geluaha zi no tobini ni'ilau ba ndröfi andrö si fitu, si so ba danga-Gu kambölö, ba ba naha wandru ana'a si fitu andrö. Döfi si fitu andrö ba ya'ia mala'ika mbanua Niha Keriso si fitu, ba naha wandru andrö si fitu ba banua Niha Keriso si fitu andrö."
66002001	"Ba mala'ika mbanua ba Nefeso, ömane wanura: Da'e goroisa zololohe döfi si fitu ba danga-Nia kambölö, ba sowaöwaö ba gotalua naha wandru ana'a si fitu andrö.
66002002	U'ila hadia nilaumi; abölö sibai ami wohalöw̃ö ba ebolo dödömi. U'ila wa lö edöna mibe'e dödömi ba niha si lö sökhi. Ba ba niha sanguma'ö sinenge ira, ba sindruhunia tenga, no mitandraigö, ba no misöndra wa solau faya ira.
66002003	Mitaha dödömi ba mitaögö wamakao börö Ndra'o, ba lö aetu dötönafömi.
66002004	Ba hiza, da'e zi fatuwu Ndra'o ba khömi: Lö sa'ae mi'omasi'ö Ndra'o si mane ba mböröta.
66002005	Börö da'ö, mitöngöni wa no abakha wa'alaumi! Mifalalini gera'erami ba horömi, ba mifalua hadia zi no milau ba mböröta. Na lö ö'o'ö da'ö, ba tohare Ndra'o, ba utuli'ö naha wandru andrö khömi ba nahania.
66002006	Hew̃a'ae si manö, ba so sambalö zi sökhi ba khömi; ya'ia da'ö: No mi'ogorofi wolau zolo'ö Nikola'iti andrö, ni'ogorofi-Gu göi.
66002007	Haniha zi tola mamondrongo, ba ya mube'e ba dödönia hadia niw̃a'ö Geheha Lowalangi ba mbanua Niha Keriso andrö! Haniha zi möna, Utehegö i'a mbua geu fangorifi, si tumbu ba Kabu andrö khö Lowalangi."
66002008	"Ba mala'ika mbanua ba Zimina, ömane wanura: Da'e goroisa si otarai khö-Nia, si föföna ba safuria -- si no mate ba si no ifuli auri.
66002009	No U'ila ngawalö gabula dödömi; no U'ila numana ami -- ba sindruhunia no fahöna khömi! U'ila wa'afökhö dödö niböbögö khömi moroi ba zanguma'ö niha Yahudi ira, ba sindruhunia sa tenga; ono mbanua Gafökha ira!
66002010	Böi mi'ata'ufi wamakao andrö si göna ami dania ba zi lö ara tö. Hiza, ibe'e ba gurunga ösa ami Afökha ba wanandraigö ya'ami. Tefakao ami dania fulu ngaluo wa'ara. Böi faröi ami khö-Gu irugi wa'amate, ba Ube'e khömi wa'auri sindruhu, takula wemöna.
66002011	Haniha zi tola mamondrongo, ya mube'e ba dödönia hadia niw̃a'ö Geheha Lowalangi ba mbanua Niha Keriso andrö! Haniha zi möna, tebai manö i'alani ia fa'amate si mendrua andrö."
66002012	"Ba mala'ika mbanua ba Weregamo, ömane wanura: Da'e ni'oroi'ö zolohe gari satarö si faoma bawa andrö.
66002013	U'ila heza so nahau. Ba zi so dadaoma Gafökha andrö. Lö faröi ami khö-Gu. Ba ginötö Atifasi na'i, samaduhu'ö andrö khö-Gu si lö faröi, nibunu ba gotaluami, ba naha gangowuloa Gafökha, ba ginötö da'ö lö mi'osilö'ögö wa mamati ami khö-Gu.
66002014	Hew̃a'ae si manö ba so ma'ifu zi lö omasi-Do ba khömi: Me so ba gotaluami zolo'ö famahaö Mbileamo. Ifahaö Bileamo Mbalaki ba wondrönisi niha Gizera'eli ba horö; lafarou wemanga föfö gö nadu ba ba wohorö.
66002015	Si manö göi wa so ba gotaluami niha solohe famahaö zolo'ö khö Nikola'iti.
66002016	Börö da'ö, mifalalini gera'erami! Ba na lö ölau da'ö, ba ba zi lö ara tö so Ndra'o dania khömi ba Usuwö niha andrö faoma gari si so ba mbawa-Gu.
66002017	Haniha zi tola mamondrongo, ba ya itöngöni hadia ia niw̃a'ö Geheha Lowalangi ba mbanua Niha Keriso andrö! Ya'ira si möna, ba Utehegö dania la'a mana si tobini andrö, ba latema moroi khö-Gu zamösana sambua gara safusi. Ba gara da'ö tesura sambua döi si bohou, si lö i'ila haniha ia göi, baero niha sanema ya'ia."
66002018	"Ba mala'ika mbanua ba Diatira, ömane wanura: Da'e niw̃a'ö Nono Lowalangi, si holahola hörö mane alitö, ba si so ahe si mane tambaga nitunu.
66002019	U'ila fefu hadia nilaumi -- U'ila wa'omasimi -- lö faröi ami, mohalöw̃ö ami, ba mitaögö wamakao. U'ila wa abölö terou dödömi wohalöw̃ö moroi ba zi föföna.
66002020	Ba hiza, da'e zi lö omasi-Do khömi: No mibe'e dödömi khö Gizebela, ira alawe sanguma'ö enoni Lowalangi ia. No ato genoni-Gu nilimonia ba ifahaö ba wohorö ba ba wemanga wöfö gö nibe'e ba nadu.
66002021	No Ube'e khönia ginötö ena'ö ifalalini gera'erania moroi ba horönia, ba hiza lö omasi ia iböhöli wamalua fohorö andrö.
66002022	Hiza! U'olobigö ia tou ba zalo irege afökhö khönia. Ba daö itaögö wa'afökhö sabölöbölö awö niha sohoröni ya'ia andrö. Fefu da'ö Ufalua iada'e, atö na laböhöli wamalua si lö sökhi andrö.
66002023	Solo'ö ya'ia ba Ubunu göi, ena'ö oi aboto ba dödö mbanua Niha Keriso, wa Ya'o zangi'ila era'era ba tödö niha. Fefu ami, Usulöni khömi molo'ö nilau zamösana.
66002024	Ba ya'ami tanö bö'ö ba Diatira, böi mi'o'ö wamahaö si lö sökhi andrö, ba böi mifahaö ami ba gelemu Zatana andrö. Uw̃a'ö khömi wa lö Unönö khömi noro sanambuasi.
66002025	Ba hiza, na irugi inötö we'aso-Gu dania, ba böi mifamalömalö wolo'ö hadia zi no mi'okhögö.
66002026	Haniha zi möna, ba solo'ö somasi dödö-Gu irugi zi lö aetu, Ube'e khönia wa'abölö si mane nitema-Gu khö Nama-Gu. Latema wa'abölö moroi khö-Gu ba wamatörö fefu soi, faoma si'o si'öli, ba ba wamufu soi andrö si mane bowoa tanö.
66002028	Latema dania madala moroi khö-Gu.
66002029	Haniha zi tola mamondrongo, ya mube'e ba dödönia niw̃a'ö Geheha Lowalangi ba mbanua Niha Keriso andrö!"
66003001	"Ba mala'ika mbanua ba Zade, ömane wanura: Da'e niw̃a'ö zokhö eheha si fitu moroi khö Lowalangi ba döfi si fitu andrö. U'ila hadia ia nilaumi. Sauri ami law̃a'ö, ba hiza no si mate!
66003002	Börö da'ö, faoso, ba mi'abe'e'ö hadia ia zi tosai nasa andrö khömi fatua lö a'ozu wa'amate. Börö me U'ila wa fefu nilaumi, sambalö lö so'ahonoa föna Lowalangi.
66003003	Börö zi manö mitörö tödömi hadia zi no lafahaö ami me föna ba hadia zi no mirongo. Mifalua da'ö ba mifalalini gera'erami ba horömi. Na lö maoso ami, ba möi-Do khömi si mane na tohare zanagö; ba lö mi'ila ginötö hawa'ara tohare-Do.
66003004	Ba hiza ba gotaluami ba Zade so ösa niha sondrorogö nukhania ena'ö lö ta'unö. Fao ira khö-Gu wofanö, nukha safusi nukhara, me sinangea ira ba da'ö.
66003005	Haniha zi möna, labe'e khöra nukha safusi. Lö Utunu döira ba Mbuku Niha Sauri. Ufaduhu'ö föna Nama-Gu ba föna mala'ika ngahönö wa tana khö-Gu ira.
66003006	Haniha zi tola mamondrongo, ba ya mube'e ba dödönia hadia niw̃a'ö Geheha Lowalangi ba mbanua Niha Keriso andrö!"
66003007	"Ba mala'ika mbanua ba Wiladefia, ömane wanura: Da'e ni'oroi'ö Ni'amoni'ö ba si duhu andrö. Ya'ia zololohe ono kusi ni'okhögö Dawido; na Ibokai, ba samösa lö si tola mondruhö, ba na Iduhö, ba samösa lö sangila mamokai.
66003008	U'ila hadia nilaumi. U'ila wa lö ha'ugagö wa'abölömi; no mi'o'ö wamahaö-Gu ba lö si faröi ami. No Ubokai khömi sambua mbawa ndruhö, si lö i'ila iduhö haniha ia göi.
66003009	Törö tödöu da'e: Niha si no tobali tana khö Gafökha andrö, si falimolimo, sanguma'ö niha Yahudi ira, ba sindruhunia tenga, Ufatenge ira we'amöi mangalulu fönami. Ba la'ila wa U'omasi'ö ami.
66003010	Börö me no mi'o'ö goroisa-Gu ena'ö anau gölömi, ba Ulumö'ö göi ami moroi ba mbawa wamakao sanörö ulidanö ma'afefu. Alua da'ö, ba wanandraigö fefu niha ba gulidanö.
66003011	Alio so Ndra'o! Mihaogö mirorogö hadia ia zi no mi'okhögö, ena'ö böi so zamösa zamadöni takula wemöna andrö.
66003012	Haniha zi möna, Ubali'ö si lalö yaw̃a ba Gosali Lowalangi-Gu, ba lö sa'ae ahetaheta ia ba naha andrö. Töi Lowalangi-Gu, ba töi mbanua Lowalangi-Gu -- Yeruzalema si bohou si möi mitou dania i'otarai zorugo, i'otarai Lowalangi-Gu -- Usura ba niha andrö. Si manö göi döi-Gu si bohou Usura ba niha andrö.
66003013	Haniha zi tola mamondrongo, ya mube'e ba dödönia hadia ia niw̃a'ö Geheha Lowalangi ba mbanua Niha Keriso andrö!"
66003014	"Ba Mala'ika mbanua ba La'odikia, ömane wanura: Da'e ni'oroi'ö wondrege Zi Yaduhu, Samaduhu'ö si lö faröi ba satulö, samobörö fa'auri ngawalö hadia ia nifazökhi Lowalangi.
66003015	U'ila hadia ia nilaumi; U'ila wa tenga sokafu ba tenga göi saukhu ami. Si lö tola lö fa sambalötö!
66003016	Ba hiza! Ya'ami no sanakhönakhö; tenga saukhu, ba tenga göi sokafu. Da'ö mbörö wa Utura'ö ami moroi ba mbawa-Gu.
66003017	Muhede ami, 'Kayo ndra'aga ba oi tobönö; lö hadia ia so'amböta ndra'aga.' Ba hiza, lö mi'ila hewisa wa no sebua akaola ba sahakhö dödöda ami! Si numana ami, si lö nukha, ba sau'a.
66003018	Börö da'ö U'amenesi ami ena'ö mi'öli moroi khö-Gu gana'a, ya'ia da'ö sindruhu gana'a, ena'ö kayo ami. Mi'öli göi moroi khö-Gu nukha safusi ena'ö si so nukha ami ba tebalugö mbotomi si lö balubalu ba saila ita. Ba mi'öli göi daludalu nigule'ö ba hörömi ena'ö tola mi'ila niha.
66003019	Niha somasi Ndra'o, ya'ira nitegu-Gu ba nibözibözi-Gu. Andrö ya si terou tödö ami, ba mifalalini gera'erami ba horömi.
66003020	Hiza! No so Ndra'o föna mbawa ndruhö ba Ubököbökö. Na so niha samondrongo li-Gu, ba samokai mbawa ndruhö, ba möi-Do yomo wamalukhaisi ya'ia; ba orudu manga ndra'aga.
66003021	Haniha zi möna, ba Utehegö khönia dumadao ia awö-Gu ba dadaoma-Gu. Börö me Ya'odo samösa göi ba no möna-Do, ba iada'e dumadao Ndra'o awö Nama ba dadaoma-Nia.
66003022	Haniha zi tola mamondrongo, ba ya mube'e ba dödönia niw̃a'ö Geheha Lowalangi ba mbanua Niha Keriso andrö!"
66004001	Aefa da'ö ba u'ila zui gangilata. U'ila sambua mbawa ndruhö si no teboka ba zorugo. Fanete da'ö terongo nasa li si no irai fahuhuo khögu ba mböröta si mane li dorofe. Imane li andrö, "Aine, ae yaw̃a ba da'e. U'ombakha'ö khöu hadia zedöna alua dania."
66004002	I'anema'ö Ifatörö ndra'o Eheha Lowalangi. Aefa da'ö u'ila ba zorugo so sambua dadaoma, ba so samösa zi dadao ba da'ö.
66004003	Humaga zikhala niha andrö si mane feremata yasibi ba feremata aki. No ifasui dadaoma andrö dumi sola'ala'a si mane zamurudi.
66004004	Ba no te'oli fasui dadaoma andrö dua wulu a öfa dadaoma bö'ö. Ba da'ö dumadao dua wulu a öfa zatua sondrönia'ö sonukha safusi, samake takula ana'a.
66004005	Moroi ba dadaoma andrö alua haga takile ba alua li fe'ugu'ugu mbanua sabölöbölö. Föna dadaoma andrö so fitu zulu si holahola; da'ö Geheha Lowalangi andrö si fitu.
66004006	Tesöndra göi föna dadaoma andrö zi hulö nasi sörömi, ohahau si mane baluri. Ba zi fasui dadaoma andrö, ero ngai fasui, so öfa nga'eu zaliw̃aliw̃a ba danö, no oi afönu hörö, he moroi föna ba si manö göi moroi furi.
66004007	Saliw̃aliw̃a ba danö si föföna ba si mane singo. Numero dua hulö zaw̃i si matua. Numero tölu, sikhalania hulö zikhala niha. Numero öfa, hulö moyo si hombo.
66004008	Dozi saliw̃aliw̃a ba danö si öfa nga'eu andrö, ba a'oi so önö gafi, ba zi fasui tanö bakha oi afönu hörö. Bongi ma'ökhö lö labatobato wanunö saliw̃aliw̃a ba danö andrö, "Ni'amoni'ö, ni'amoni'ö, ni'amoni'ö Zo'aya, Lowalangi Sabölö; si so, ba si no so, ba si so dania."
66004009	Fefu zaliw̃aliw̃a ba danö andrö si öfa nga'eu la'anunöisi zinunö fanuno, sumange ba fangandrö saohagölö khö-Nia si dadao ba dadaoma andrö, sauri si lö mamalömalö. Ba ba ginötö wanunö zaliw̃aliw̃a ba danö andrö,
66004010	salaw̃a sondrönia'ö si dua wulu a öfa andrö mangalulu ira föna zi dadao ba dadaoma andrö, khö zauri irugi zi lö aetu. Aefa da'ö ba latou'ö tou dakulara föna dadaoma andrö ba lamane,
66004011	"He So'aya, he Lowalangima! Ha Ya'ugö manö zinangea manema fanuno, sumange ba fa'abölö. Me Ya'ugö zomböi fefu hadia ia, ba börö zomasi dödö-U göi wa tola alua, ba auri fefu hadia ia."
66005001	Aefa da'ö ba u'ila ba danga kambölö zi dadao ba dadaoma andrö, so sambua mbuku si mane gölugölu garate. Buku andrö no afönu sinura fatambatambai. Gölugölu mbuku andrö no mufotandro, fitu dandronia.
66005002	Ba u'ila samösa mala'ika sabölö, si'ao'ao si fao fa'ebua li, "Haniha zi nangea mamokai tandro andre ba samokai buku andre?"
66005003	Ba hiza, he ba zorugo, ba he göi ba gulidanö, ba ma barö danö, samösa lö tesöndra göi zi tola mamokai buku andre, ba wamaigi ösinia bakha.
66005004	Ba mege'ege adö'udö'u ndra'odo börö me lö hadöi samösa göi zinangea mamokai buku andrö, ba wamaigi ösinia bakha.
66005005	Ba so samösa moroi ba zondrönia'ö andrö zanguma'ö khögu, "Böi e'e! Hiza! No möna zingo moroi ba soi Yehuda, ma'uwu Dawido. Tola Ia ba wamokai tandro si fitu andrö ba ba wamokai buku andrö."
66005006	Aefa da'ö ba u'ila sageu Nono Mbiribiri si zizio ba gotalua dadaoma andrö, nifasui zi öfa nga'eu saliw̃aliw̃a ba danö ba fefu zalaw̃a sondrönia'ö andrö. Ono mbiribiri andrö fa'oroma-Nia hulö zi no mutaba. So fitu dandru ba fitu hörö: ya'ia Geheha, Lowalangi andrö si fitu si no mufatenge ba gulidanö ma'asagörö.
66005007	Aefa da'ö möi föna Nono Mbiribiri andrö, Ihalö nga'ölu mbuku andrö moroi ba danga kambölö niha si dadao yaw̃a ba dadaoma andrö.
66005008	Fatua Ilau zi manö Ono Mbiribiri andrö, ba latuhi danö si öfa nga'eu saliw̃aliw̃a ba danö andrö ba si dua wulu a öfa zalaw̃a sondrönia'ö andrö föna-Nia. Ero samösa zalaw̃a sondrönia'ö andrö no lagogohe kezafi ba mako ana'a so'ösi kumöyö, ya'ia da'ö fangandröngandrö Mbanua Lowalangi andrö.
66005009	La'anunöisi sambua zinunö si bohou: "Sinangea Ndra'ugö ba wangai buku andrö ba ba wamokai tandronia. Börö me no mutaba Ndra'ugö, ba ba wa'amate-Mö andrö, no Öhöli niha khö Lowalangi, moroi ba ngawalö mado fefu, ba moroi ba ngawalö li, ba moroi ba ngawalö soi, ba moroi ba ngawalö niwa fefu.
66005010	No Öbali'ö ira sambua soi ere niföfögö, ena'ö möi ira enoni Lowalangida, ba mamatörö ba gulidanö."
66005011	Aefa da'ö ba u'ila nasa. Urongo li mala'ika sato, ba ngahöngahönö ba ba zutazuta wa'atora! No musindro ira wamasui dadaoma andrö ba si öfa nga'eu saliw̃aliw̃a ba danö awö ndra salaw̃a sondrönia'ö andrö.
66005012	Ba manunö ira si fao fa'ebua li, "Ono Mbiribiri si no mutaba andrö, no sinangea ba wanema famatörö, fa'akayo, fa'atuatua ba fa'abölö; no sinangea nifosumange Ia, nifolakhömi ba nisunosuno!"
66005013	Aefa da'ö ba urongo fefu zaliw̃aliw̃a ba mbanua si yaw̃a ba ba gulidanö, ba barö danö ba ba nasi -- amarahutania fefu zaliw̃aliw̃a ba gölia ulidanö andre -- manunö, "Ya'ia si dadao yaw̃a ba dadaoma andrö, ba Ono Mbiribiri andrö, no nisuno ba nifosumange awö wa nifolakhömi ba sabölö sagötö fa'ara!"
66005014	Ba latema li saliw̃aliw̃a ba danö andrö si öfa nga'eu, lamane, "Yaduhu!" Ba sondröinia'ö andrö si dua wulu a öfa latuhi danö ba mangalulu.
66006001	Me no aefa da'ö ba u'ila Ibokai dandro si föföna Ono Mbiribiri andrö ba gotalua dandro andrö si fitu. Ba urongo sageu ba gotalua zaliw̃aliw̃a ba danö andrö si öfa nga'eu sanguma'ö, "Aine!" Hulö we'ugu'ugu mbanua linia.
66006002	Ba u'ila, oroma sageu kudo safusi. Si fakudo yaw̃a khönia no igogohe sambua wana sinali, ba tebe'e khönia sambua dakula. Ba mofanö ia si mane si möna si möi mamadöni fa'amöna.
66006003	Aefa da'ö Ibokai dandro si dua Ono Mbiribiri andrö, ba urongo zaliw̃aliw̃a ba danö andrö, numero dua, imane, "Aine!"
66006004	Ba so sageu kudo bö'ö si möi baero, kudo da'ö no oyo sibai mbunia. Si fakudo yaw̃a khönia ba tebe'e wa'abölö ba wanayaigö fa'atulö ba gulidanö, ena'ö faoma labunu nawöra niha. Ba tebe'e khönia sara wöda sebua.
66006005	Aefa da'ö Ibokai dandro si tölu Ono Mbiribiri andrö. Ba urongo zaliw̃aliw̃a ba danö, numero tölu, imane, "Aine!" Ba u'ila, oroma sageu kudo saitö, si fakudo yaw̃a khönia no so ba dangania wali'era.
66006006	Ba urongo zi hulö li si'ao moroi ba gotalua zaliw̃aliw̃a ba danö andrö, si öfa nga'eu. Imane, "Sadumba fakhe gazi ma'ökhö, ba tölu dumba rigi gazi ma'ökhö. Ba böi mifakiko döla zaitu ba kabu nagu!"
66006007	Aefa da'ö Ibokai dandro si öfa Ono Mbiribiri andrö. Ba urongo zaliw̃aliw̃a ba danö, nomero öfa andrö, imane, "Aine!"
66006008	Ba ufaigi, ba oroma sageu kudo si no afusitö. Ba töi zi fakudo yaw̃a khönia ba fa'amate. Moroi furi, i'o'ö ia ba wa'ahatö banua wa'amate. Ba tebe'e khöra wamatörö zi sambua ni'o'öfa tanö andre, ena'ö tola labubunu ba wasuwöta, ba lofo, ba wökhö w̃aba ba ba gurifö safaito.
66006009	Aefa da'ö Ibokai dandro si lima Ono Mbiribiri andrö. Ba u'ila barö naha wame'e sumange andrö so noso niha si no mate nibunu, börö me lö faröi ira ba wanuriaigö turia soroi Lowalangi.
66006010	Ba mu'ao ira ebua li, "He So'aya Sabölö, ni'amoni'ö ba sindruhu! Hawa'ara tö nasa awena Öfatörö huku ba zowanua ba gulidanö, ba Öhuku ira me no labunuga?"
66006011	Aefa da'ö ba tedozigö ira wame'e baru safusi. Ba law̃a'ö khöra akha molombase ira ma'ifu tö, irege no mo'ahonoa wa'ato nawöra si faoma ohitö dödö khö-U ba talifusöra nibunu dania si mane ya'ira.
66006012	Aefa da'ö ba u'ila Ibokai dandro si önö andrö Ono Mbiribiri. Ba alua ndruru danö sabölöbölö. Tobali aitö luo si mane nukha saitö si lö sökhi, tobali oyo mbaw̃a si mane do.
66006013	Ba adorudoru ba danö ndröfi moroi ba mbanua si yaw̃a si mane bua ara sataha sadudu moroi ba dölania ba ginötö ifadögö angi sabölöbölö.
66006014	Ba ataya mbanua si yaw̃a si mane karate nifagaölö ba fefu hili ba awu'a moroi ba nahiara.
66006015	Ba razo ba gulidanö, ira sagalaw̃a fetaro, bohalima zaradadu, so'ana'a, ba niha sabölö, ba niha bö'ö fefu, he sawuyu ba he niha si no mu'efa'ö, labini'ö ira fefu ba dögi, ba barö gara.
66006016	Ba mu'ao ira, ba hili awö ba gara andrö, lamane, "Milangögö ndra'aga! Balugö ndra'aga moroi ba duduma hörö zi dadao yaw̃a ba dadaoma andrö, ba moroi ba wönu Nono Mbiribiri andrö!
66006017	Luo sebua andrö no so, iada'e laduwagö wönura, ba samösa lö niha si tola fataha fönara!"
66007001	Aefa da'ö, ba u'ila daöfa mala'ika si zizio ba zi öfa fatalinga danö. Ya'ira zanaha angi andrö si öfa ba gulidanö, ena'ö böi so nangi sanörö tanö, ba ma ba nasi ba ma ba döla geu fefu.
66007002	Aefa da'ö ba u'ila samösa mala'ika bö'ö moroi ba gatumbukha luo. No i'ohe dandro soroi Lowalangi sauri. Ba mu'ao mala'ika andrö ebua linia ba wogaoni mala'ika si daöfa andrö si no manöndra fa'abölö moroi khö Lowalangi ba wamakiko tanö ba asi.
66007003	Imane mala'ika andrö, "Böi ua mifakiko danö, ba ma asi, ba he göi eu fefu na lö nasa mufotandro gangango genoni Lowalangi andrö."
66007004	Ba la'ombakha'ö khögu wa fa'ato nifotandro angangora andrö soroi Lowalangi, ba otu a öfa wulu a öfa ngahönö niha. Tehalö niha andrö moroi ba zi felendrua mado soi Gizera'eli;
66007005	ero sambua mado ba felendrua ngahönö. Ya'ira moroi ba mado Yehuda, Rubeno, Gado,
66007006	Aseri, Nafetali, Manase,
66007007	Simeoni, Lewi, Isasari,
66007008	Sebuloni, Yosefo, ba Beniami.
66007009	Ba aefa da'ö ba u'ila nasa, hiza oroma niha sato sibai si tebai mu'erai -- samösa lö hadöi göi si tola mangerai fa'atora! Ya'ira no niha moroi ba ngawalö soi, mado, iwa, ba ngawalö li. No la'onukha mbaru sanau safusi ba no la'ohe tanga mbulu nohi, ba niha sato andrö no sumindro föna dadaoma andrö ba föna Nono Mbiribiri andrö.
66007010	Ba mu'ao ira, ebua lira, lamane, "Fangorifida moroi khö Lowalangi, si dadao ba dadaoma andrö, ba moroi khö Nono Mbiribiri andrö!"
66007011	Ba fefu mala'ika no sumindro ba no lafasui dadaoma andrö, ba salaw̃a sondrönia'ö andrö awö zaliw̃aliw̃a ba danö andrö si öfa nga'eu. Ba latuhi danö lafalögu tou ira mala'ika andrö ba wangalulu khö Lowalangi.
66007012	Mu'ao ira, "Yaduhu! Lowalangida ba no Lowalangi nisuno, nifolakhömi ba satuatua. Ya'ia Lowalangi sinangea nifönui fangandrö saohagölö ba famosumange. Ya'ia Lowalangi samatörö ba sabölö sagötö fa'ara! Yaduhu."
66007013	Ba samösa moroi ba zondrönia'ö andrö zanofu khögu, "Niha sobaru sanau safusi andre, haniha ira ba heza la'otarai?"
66007014	Ba utema li, "Lö u'ila Tuha. Tuha samösa zangila." Ba Iw̃a'ö khögu, "Da'e niha si no te'orifi sanörö famakao sabölöbölö. Ya'ira zi no manasai barura ba sangafusi'ö ba ndro Nono Mbiribiri andrö.
66007015	Da'ö mbörö wa sumindro ira föna dadaoma Lowalangi, ba mangandrö khö-Nia bongi ma'ökhö ba nomo Lowalangi ni'amoni'ö. Ba Ya'ia si dadao yaw̃a ba dadaoma andrö so Ia dania khöra ba wolumö'ö ya'ira.
66007016	Lö sa'ae dania olofo ba lö owökhi dödöra; sino ba fa'aukhu hadia ia lö sa'ae dania ikhozi ira,
66007017	börö me Ono Mbiribiri si dadao ba gotalua dadaoma andrö zokubaloi ya'ia. Ifasao dania ira ba gumbu nidanö fangorifi. Ba Lowalangi dania zolosi fefu taw̃a hörö ba höröra." Maret 2004
66008001	Me Ibokai dandro si fitu Ono Mbiribiri andrö, tobali ahono zorugo so matonga za wa'ara.
66008002	Ba u'ila mala'ika andrö si dafitu si zizio föna Lowalangi, ba tebe'e khöra fitu rozi dorofe.
66008003	Ba tohare samösa mala'ika bö'ö solohe sambua mako, ba wanunu kumöyö, ana'a, ba muzizio ia föna meza wame'e sumange. Ba no tebe'e khönia gumöyö soya sibai ba wonönö fangandrö Mbanua Lowalangi fefu ba nibe'e sumange ba naha wame'e sumange ana'a si so föna dadaoma andrö.
66008004	Fao awö wangandrö Mbanua Lowalangi fefu, simbo gumöyö si holahola andrö numalö miyaw̃a moroi ba danga mala'ika si zizio föna Lowalangi andrö.
66008005	Aefa da'ö ihalö mako wanunu kumöyö mala'ika andrö, ifo'ösi alitö moroi ba naha wame'e sumange, aefa da'ö itibo'ö ba gulidanö. Ba so we'ugu'ugu mbanua ba gari mbanua ba so ndruru danö.
66008006	Me no aefa da'ö, ba dafitu mala'ika si no mololohe fitu dorofe, si no mama'anö ba wamoli.
66008007	Ifoli dorofenia mala'ika si föföna, ba ilabu teu kara ba alitö si faruka do, aekhu ba gulidanö. Ba sambua ni'otölu akhozi gulidanö; si manö göi sambua ni'otölu moroi ba döla geu fefu akhozi, ba du'u sauri fefu ba akhozi.
66008008	Aefa da'ö ifoli dorofenia mala'ika si dua, ba tetibo'ö ba nasi zi hulö hili sebua si holahola. Ba sambua ni'otölu nasi tobali do,
66008009	ba mate zi sambua ni'otölu moroi ba zaliw̃aliw̃a fefu si so noso ba nasi; si manö göi wa tekiko zi sambua ni'otölu köfa.
66008010	Aefa da'ö ifoli dorofenia mala'ika si tölu, ba aekhu moroi ba mbanua si yaw̃a sambua ndröfi sebua, si holahola si mane sulu, ba göna zi sambua ni'otölu nungo nidanö ba umbu nidanö.
66008011	(Töi ndröfi andrö ba "Safeto".) Ba tobali afeto zi sambua ni'otölu nidanö, ba ato niha si mate börö wamadu idanö safeto andrö.
66008012	Aefa da'ö ifoli dorofenia mala'ika si öfa. Ba tebözi si sambua ni'otölu luo, ba si sambua ni'otölu mbaw̃a, ba si sambua ni'otölu ndröfi irege taya zi sambua ni'otölu hagara. Sambua ni'otölu göi zi ma'ökhö lö haga ba si manö göi zi sambua ni'otölu si bongi.
66008013	Aefa da'ö, u'ila ba urongo sambua moyo si hombo ba dalu mbanua, imane, "Alai! Alai! Alai niha fefu sowanua ba gulidanö na terongo lafoli dorofera dania mala'ika si datölu andrö tanö bö'ö!"
66009001	Ifoli dorofenia mala'ika si lima, ba u'ila sambua ndröfi satoru moroi ba mbanua si yaw̃a ba gulidanö. Ba tebe'e ba ndröfi andrö nono kusi mbawa danö wa'amate.
66009002	Ba ibokai döfi mbawa danö wa'amate andrö, ba möi baero zimbo moroi bakha hulö zimbo mbaho geu sebua. Ba tobali ogömi luo ba talu mbanua ba zimbo soroi mbawa danö wa'amate andrö.
66009003	Ba moroi bakha ba zimbo andrö möi baero damo ba gulidanö. Ba tebe'e wa'abölö ba damo andrö si mane fa'abölö nibe'e ba dongo.
66009004	Ba latenaw̃a ira wamakiko du'u, ba ma töla geu, ba ma ngawalö zinanö bö'ö. Awai zi tola lasuwö ha niha si lö hadöi tandro soroi Lowalangi ba gangangora.
66009005	Ba lö tetehegö ba damo wamunu niha andrö, ha lafakao manö ira lima waw̃a wa'ara. Fa'afökhö ni'a'asogö damo andrö no timba wa'afökhö ni'a'asogö duo dongo.
66009006	Sagötö zi lima waw̃a wa'ara andrö, la'alui lala ena'ö mate ira, ba lö i'ila mate ira. Omasi mate ira ba itugu aröu khöra wa'amate.
66009007	Ba fa'oromania damo andrö hulö kudo si no mama'anö ba wanuwö. Ba högöra so zi hulö dakula ana'a. Bawara hulö mbawa niha.
66009008	Bura hulö mbu ndra alawe, iföra hulö nifö zingo.
66009009	Tötö'ara ba no ibalugö si hulö mbaru si'öli. Li gafira ba hulö li ruru gureta kudo soya si mandruo ba wanuwö.
66009010	Ba mo'i'o ira motuo hulö gi'o ba tuo dongo. Ba ba gi'ora andrö so wa'abölöra ba wamakao niha si lima waw̃a wa'ara.
66009011	Ba so razora samatörö ya'ira, ba razo andrö ya'ia mala'ika mbawa danö wa'amate andrö. Töinia ba li Heberai'o ya'ia Abadono; ba li Yunani ya'ia Afolio (eluahania "Samakiko").
66009012	Fa'afökhö zi föföna andrö no numalö. Ba aefa da'ö so dombua tö nasa wa'afökhö si lö tola lö alua.
66009013	Ba aefa da'ö ifoli dorofenia mala'ika si önö. Ba urongo li si otarai zi öfa fatalinga naha wame'e sumange ana'a andrö, si so föna Lowalangi.
66009014	Imane li andrö ba mala'ika numero önö, "Efa'ö mala'ika si daöfa andrö niböbö ba Nungo Nidanö Eferata!"
66009015	Ba te'efa'ö mala'ika si daöfa andrö. Ba no tefa'anö ira ba gamaudu za, ngaluo, baw̃a ba döfi andrö ba wamunu si sambua ni'otölu niha fefu.
66009016	Ba te'ombakha'ö khögu wa fa'ato zanuwö si fakudo andrö ba dua ngaotu juta.
66009017	Ba bakha ba gangilata, u'ila kudo andrö awö zi fakudo yaw̃a khönia. Si fakudo yaw̃a khönia no mamake baru si'öli soyo si hulö holahola galitö, ba sobalau si hulö gara nila, ba sa'usö hulö mbalera. Ba högö kudo andrö hulö högö zingo, ba moroi ba mbawania möi baero galitö, simbo ba balera.
66009018	Ba tebunu zi sambua ni'otölu niha ba wamakao si tölu balö andrö; ya'ia galitö, simbo, ba balera si otarai mbawa kudo andrö.
66009019	Fa'abölö kudo andrö so ba mbawara ba so göi ba gi'ora. I'ora hulö gulö, mohögö. Ba faoma i'ora andrö, lafakao niha.
66009020	Ba si tosai niha si lö mubunu ba ngawalö wamakao andrö, ba lö lafalalini gera'erara moroi ba ngawalö zi no lafazökhi samösa. Lö, laböhöli wangalulu ba mbekhu, ba ba nadu ana'a, firö, tambaga, kara ba eu si lö mangila niha, ba si lö mamondrongo li niha, ba ma si lö mangila mowaöwaö.
66009021	Ba lö göi lafalalini gera'erara moroi ba wamunu niha, moroi ba wakelemusa, moroi ba wohoröhorö ba moroi ba wanagönagö.
66010001	Ba u'ila samösa mala'ika bö'ö sabölö si möi mitou moroi ba zorugo. No i'olohuni ia lawuo, ba no ifali högönia dumi. Bawania humaga hulö luo, ba ahenia no hulö gehomo alitö.
66010002	Ba so ba dangania nga'ölu zura side'ide si no teboka. Ahenia kambölö ihundragö nasi, ba ahenia kabera ihundragö danö.
66010003	Ba mu'ao ia si fao fa'ebua li hulö zingo si'ao. Me no aefa mu'ao mala'ika andrö, ba latema li fe'ugu'ugu mbanua andrö si fitu.
66010004	Fa muhede sibai we'ugu'ugu mbanua andrö si fitu, ba omasido usura, ba urongo li moroi ba mbanua si yaw̃a sanguma'ö, "Bini'ö hadia ia niw̃a'ö we'ugu'ugu mbanua andrö si fitu; böi sura ia!"
66010005	Ba mala'ika ni'ilagu andrö sohundragö asi ba tanö, ifazaw̃a dangania kambölö ituturu mbanua si yaw̃a.
66010006	Ba fahölu ia ba döi Lowalangi sauri si rugi zi lö aetu, somböi banua si yaw̃a awö danö ba asi awö nösinia fefu. Imane mala'ika andrö, "Lö sa'ae madou'ö ginötönia!
66010007	Na ifoli dorofenia mala'ika numero fitu andrö, ba Ifalua nikhoi dödö-Nia si tobini andrö Lowalangi, si mane si no I'ombakha'ö khöra sawuyu-Nia, ya'ia ndra sama'ele'ö."
66010008	Aefa da'ö ba li si no muhede khögu moroi ba zorugo andrö, ifuli zui humede khögu, imane, "Ae halö nga'ölu zura si no teboka ba danga mala'ika sohundragö asi ba tanö andrö."
66010009	Ba möido khö mala'ika andrö ba u'andrö ena'ö ibe'e khögu nga'ölu zura side'ide andrö. Imane, "Halö, ba a da'e. Tobali afeto dania ia bakha ba dalumö, ba ami ia ba mbawau si mane w̃e w̃ani."
66010010	Ba uhalö nga'ölu zura side'ide andrö moroi ba dangania ba u'a. Ba mbawagu hulö w̃e w̃ani, ba me no aefa utölö ia, ba tobali afeto ia bakha ba dalugu.
66010011	Aefa da'ö ba law̃a'ö khögu, "Ombakha'ö samuza tö zui duria Lowalangi sanandrösa ba ngawalö soi, negara, li, ba khö ndra razo."
66011001	Me no aefa da'ö ba labe'e khögu sandroto geu si hulö zi'o ni'oguna'ö fanu'a, ba lamane khögu, "Ae su'a Nomo Lowalangi andrö awö naha wame'e sumange. Ba erai ha'wa'ato niha sangalulu.
66011002	Ba böi su'a golayama tanö baero Nomo Lowalangi andrö, börö me no mube'e da'ö ba niha si lö saboto ba dödö So'aya. Lahundrahundra dania mbanua ni'amoni'ö andrö öfa wulu a rua waw̃a wa'ara.
66011003	Ba Ufatenge dania darua zamaduhu'ö andrö khö-Gu samake nukha ba wa'abu dödö, ba la'ombakha'ö dania duria Lowalangi andrö saribu a dua ngaotu a önö ngafulu ngaluo wa'ara."
66011004	Dombua zamaduhu'ö andrö no si dua nga'eu döla zaitu ba si dua rozi ahe wandru si so föna Zo'aya ölia ulidanö.
66011005	Na so niha sanandraigö wamalua si lö sökhi khöra, ba moroi ba mbawara möi baero galitö samakiko si fa'udu khöra. Ba wolau si manö, dozi niha somasi mamakao ya'ira tebunu dania.
66011006	So khöra wa'abölö ba wondruhö banua si yaw̃a ena'ö böi aekhu ba danö deu sagötö fangombakha'öra turia soroi Lowalangi andrö. So göi khöra wa'abölö ba nungo nidanö fefu, ba wombali'ö do nidanö. Ba so göi khöra wa'abölö ba wamözi ulidanö ba ngawalö wamakao fefu, gofu hawa'ara zomasi ira lafalua.
66011007	Ba me awai la'ombakha'ö duria andrö khöra, ba urifö si möi baero moroi ba mbawa danö fa'amate andrö zolaw̃a ya'ira. Ba möna dania ia awö wa ibunu ira.
66011008	Ba amatelara dania ba tosake ba lala sebua ba mbanua sebua, ba niforöfa So'aya ya'ita. Töi mbanua andrö ya'ia Zodoma ba ma Miserai.
66011009	Ba la'ila dania mbotora andrö niha moroi ba soi fefu, iwa, li, ba mado fefu, tölu ngaluo a matonga wa'ara, ba lö latehegö niko'o mbotora andrö.
66011010	Ba omuso dödö dania zowanua ba gulidanö ba wa'amate zamaduhu'ö andrö si darua. La'owuawua'ö dödöra ba faoma lafa'ohe'ö khö nawöra, börö me sama'ele'ö andrö si darua no oya la'a'asogö wamakao ba niha gulidanö fefu.
66011011	Me no aefa zi tölu ngaluo a matonga, ba tohare hanuhanu sauri soroi Lowalangi ba möi bakha ba zama'ele'ö andrö si darua. Ba maoso ira muzizio, irege fefu niha sangi'ila ya'ira ata'u sibai.
66011012	Aefa da'ö ba larongo li ira sama'ele'ö andrö si darua sogaoni ya'ira moroi ba zorugo, "Mi'aine yaw̃a ba da'e!" Ba föna hörö zi fa'udu khöra andrö, möi ira yaw̃a ba zorugo, ibalugö ira lawuo.
66011013	Ba ginötö da'ö alua ndruru danö sabölöbölö. Sambua ni'ofulu moroi ba mbanua andrö adudu, ba fitu ngahönö niha si mate börö ndruru danö andrö. Ba niha tanö bö'önia ba ata'u sibai, ba awena lasuno wa'ebua Lowalangi ba zorugo.
66011014	Ba fa'afökhö si dua andrö no numalö. Ba hiza! Fa'afökhö si tölu andrö lö ara tö tohare.
66011015	Aefa da'ö ifoli dorofenia mala'ika si fitu, ba terongo li sabölöbölö sibai ba zorugo, imane, "Fa'abölö ba wamatörö ulidanö iada'e no so ba danga Zo'aya ya'ita ba Razo Sangorifi si no Ifabu'u. Mamatörö dania Ia sagötö fa'ara!"
66011016	Ba sondrönia'ö andrö si dua wulu a öfa si dadao ba dadaomara föna Lowalangi, latuhi danö ba lafalögu tou ira ba wangalulu khö Lowalangi.
66011017	Lamane, "So'aya, Lowalangi Sabölö, si so, ba si no so! Ma'andrö saohagölö khö-U me no Ö'oguna'ö wa'abölö-Mö andrö sebua, ba no Öbörötaigö wamatörö!
66011018	Aukhu dödö zi lö mangila So'aya, börö me no irugi inötönia Öfalua wönu-Mö, ba no inötönia göi Öfalua wanguhuku ba niha si no mate. Da'e ginötönia ba wame'e böli gölö khöndra sawuyu-Mö andrö, ira sama'ele'ö, awö ba mbanua-U andrö, ya'ia niha sangalulu khö-U fefu, sebua ba he side'ide. Da'e ginötönia ba wamakiko ya'ira samakiko ulidanö!"
66011019	Ba tebokai Nomo Lowalangi ba zorugo, ba oroma Dawöla Gamabu'ula Li andrö. Ba alua gari mbanua si fafalifali ba li we'ugu'ugu mbanua, so'agau'agau awö ndruru danö ba teu kara sabölöbölö. Maret 2004
66012001	Ba oroma ba mbanua si yaw̃a dandra sahölihöli dödö ba sebua. Samösa ndra alawe sangonukha luo, no muzizio yaw̃a ba mbaw̃a. Ba högönia so sambua mbala högö ya'ia döfi si felendrua andrö.
66012002	Ba no manabina ndra alawe andrö, ba me no irugi inötönia wadono, ba mangaröngarö ia wa'afökhö.
66012003	Ba oroma göi ba mbanua si yaw̃a sambua dandra bö'ö sahölihöli dödö. So sageu naga soyo sebua sibai, fitu högö ba fulu rozi dandru. Ba dozi högö ba oi motakula.
66012004	Ba faoma i'onia ibözini zi sambua ni'otölu ndröfi ba mbanua si yaw̃a, itibo'ö tou ba gulidanö. Ba no sumindro naga andrö föna ndra alawe sadono andrö, ohitö dödönia ba wanölö ono andrö, na i'anemai'ö tumbu.
66012005	Ba madono ndra alawe andrö ono matua, samatörö fefu soi faoma si'o si'öli. Ba tefadöni nono moroi ba ndra alawe andrö, ba te'ohe khö Lowalangi föna dadaoma-Nia.
66012006	Ba moloi ndra alawe andrö isaw̃a danö si mate, ba naha si no Ihönagö Lowalangi khönia. Ba naha da'ö terorogö dania ia saribu a dua ngaotu a önö ngafulu ngaluo wa'ara.
66012007	Ba alua wanuwö ba zorugo. Mikhaeli fao awö mala'ikania fasuwö ba wolaw̃a naga andrö. Ba naga andrö göi latolo ia ira mala'ikania, ba wolaw̃a Mikhaeli.
66012008	Ba te'alani naga andrö. Ya'ia awö mala'ikania lö tetehegö sa'ae toröi ba zorugo.
66012009	Ba tetibo'ö baero naga sebua andrö! Ya'ia gulö satua andrö sotöi Afökha ba Satana, solimo niha ba gulidanö ma'asagörö. Ba tetibo'ö ia ba gulidanö fao awö mala'ikania fefu.
66012010	Ba urongo li sebua ba zorugo sanguma'ö, "Iada'e ginötönia I'orifi mbanua-Nia Lowalangi! Iada'e no Iforoma'ö wa'abölö-Nia Lowalangi si mane Razo! Iada'e Razo Sangorifi, si no tefabu'u andrö no Iforoma'ö wa'abölö-Nia! Börö me so'angadugö ira talifusöda andrö föna Lowalangi bongi ma'ökhö, no tetibo'ö baero moroi ba zorugo.
66012011	Ba no la'alani ia ira talifusöda ba ndro Nono Mbiribiri andrö, ba taroma li sindruhu si otarai Lowalangi andrö ni'ombakha'öra. Ba aoha gölöra wanehegö nosora irugi wa'amate.
66012012	Börö da'ö, ya owuawua dödö zorugo awö zi so khönia fefu! Ba si tekiko gulidanö awö nasi, börö me no möi tou Gafökha khömi ba wa'ebua wönunia, me no i'ila wa ha tö ma'ifu sa'ae ginötönia."
66012013	Ba me i'ila naga andrö wa no tetibo'ö ia ba gulidanö, ibörögö wolohi ira alawe si no mangadonogö ono matua andrö.
66012014	Ba tebe'e ba ndra alawe andrö dombua gafi moyo sebua, ena'ö muhombo ia ba nahania ba danö si mate, ba da'ö terorogö dania ia tölu fakhe a matonga, aefa ia moroi ba wolohi naga andrö.
66012015	Ba iduwagö naga andrö moroi ba mbawania nidanö sabölöbölö sibai ba gamaudu ndra alawe andrö, ba wangahanigö ya'ia.
66012016	Ba itolo ndra alawe andrö tanö; ibokai mbawania ba wanölö idanö si möi baero moroi ba mbawa naga andrö.
66012017	Ba mofönu sibai naga ba ndra alawe andrö, irege mofanö ia ba wanuwö nga'ötö bö'ö ndra alawe andrö, ya'ia fefu niha solo'ö amakhoita Lowalangi, ba si lö faröi ba duria sindruhu andrö soroi Lowalangi, nifaduhu'ö Yesu.
66012018	Ba muzizio naga andrö ba zinga nasi. 1 April 2004
66013001	Aefa da'ö u'ila sageu gurifö si möi yaw̃a moroi ba nasi. Fulu rozi dandru ba fitu högö. Ba ero sara dandrunia andrö so sambua dakula, ba ero sambua högönia andrö no tesura sambua döi fango'aya Lowalangi.
66013002	Ba urifö ni'ilagu andrö ba no hulö harimo, ba ahenia hulö gahe mberua, ba bawania hulö mbawa zingo. Ba aefa da'ö ibe'e khönia wa'abe'enia naga andrö, ba dadaomania, ba fa'abölönia.
66013003	Ba sambua moroi ba gotalua zi fitu högö andrö hulö no mesokho sabölöbölö, ba no döhö zokho da'ö. Ba oi ahölihöli dödö niha gulidanö fefu solo'ö urifö andrö.
66013004	Ba mangalulu ira ba naga andrö börö me no ibe'e wa'abölönia ba gurifö andrö. Ba mangalulu göi ira ba gurifö andrö. Lamane, "Lö hadöi si fagölö ba gurifö andre! Lö hadöi si tola fasuwö wolaw̃a ya'ia!"
66013005	Ba tetehegö ba gurifö andrö wanguma'ö ngawalö wayaw̃asa ba fango'aya Lowalangi. Batetehegö khönia wamatörö öfa wulu a rua waw̃a wa'ara.
66013006	Ibörögö wango'aya Lowalangi, ba töi Lowalangi. Si manö göi naha Lowalangi, ba fefu zi so ba zorugo göi oi i'o'aya.
66013007	Ba tetehegö göi khönia wolaw̃a banua Lowalangi awö wangalani ya'ira. Ba tebe'e khönia wamatörö fefu ngawalö niwa, mado, li, ba soi.
66013008	Ba mangalulu dania ba gurifö andrö niha sauri fefu ba gulidanö, baero niha si no musura töi föna womböi ulidanö, ba mbuku niha sauri khö Nono Mbiribiri si no mutaba.
66013009	Börö da'ö, na tola mifondrondrongo, ba mifondrondrongo duria andre:
66013010	"Niha sedöna lakuru, lö tola lö lakuru dania. Ba niha sedöna labunu faoma föda, lö tola lö labunu faoma föda dania. Da'ö mbörö wa sökhi na so wanaha tödö ba fa lö faröi ba mbanua Lowalangi andrö."
66013011	Ba u'ila sageu gurifö tanö bö'ö si möi yaw̃a moroi ba danö. Dua rozi dandrunia si mane tandru nono mbiribiri. Linia si mane li naga.
66013012	I'oguna'ö wa'abölö gurifö si föföna andrö ba zanehe urifö andrö. Ba ifatörö gulidanö awö zi so khönia fefu ba wangalulu khö gurifö si föföna andrö, si no döhö sokho.
66013013	Urifö numero dua andre i'a'asogö dandra sebua. Ba zanehe niha fefu ibe'e aekhu tou galitö ba danö moroi ba mbanua si yaw̃a.
66013014	Oi ilimo niha sauri fefu ba gulidanö faoma ngawalö dandra nifazökhinia föna gurifö si föföna andrö. Ba i'o'ou ira fefu ba wamazökhi sambua nadu ba wamosumange urifö sesokho andrö ba mbawa wöda, ba si no auri.
66013015	Ba tetehegö ba gurifö numero dua andre wamonoso nadu andrö, irege tola muhede awö wa ibunu fefu niha si lö omasi mangalulu khönia.
66013016	Niha fefu, sebua awö zide'ide, so ana'a ba si numana, sawuyu ba ma niha si no mu'efa'ö sawuyu, ifaso urifö andrö ba wanema tandra ba dangara kambölö ba ma ba gangangora.
66013017	Samösa lö hadöi si tola mowöli ma mamawa hadia ia, na lö khönia tandra andrö, ya'ia döi gurifö andrö, ba ma numero samaduhu'ö töi andrö.
66013018	Ba da'e moguna so wa'atuatua. Niha satuatua ba tola i'erai geluaha numero gurifö andrö, börö me numero andrö no töi zi samösa niha. Numeronia ya'ia da'ö 666. 1 April 2004
66014001	Aefa da'ö ba u'ila! Hiza Nono Mbiribiri andrö no zumizio ba Hili Ziona. Ba otu a öfa wulu a öfa ngahönö nawönia. Si no musura ba gangango töi-Nia ba töi Namania.
66014002	Ba urongo li moroi ba mbanua si yaw̃a sigosogoso hulö li nidanö sebua salaw̃a lulu ba hulö we'ugu'ugu mbanua sabölöbölö. Fa'aterongo li andrö hulö li ngawalö zoli moroi ba zolau biola na idekha kezafi si so ba dangania.
66014003	Ba föna dadaoma andrö, ba saliw̃aliw̃a ba danö si öfa nga'eu awö ndra sondrönia'ö si fasui dadaoma andrö, ba niha si otu a öfa wulu a öfa ngahönö wa'ato, la'anunöisi sambua zinunö si bohou. Ba samösa göi lö si tola mangila sinunö andrö baero niha si otu a öfa wulu a öfa ngahönö fa'ato. Ya'ira niha si no mu'efa'ö moroi ba gulidanö.
66014004	Ya'ira no niha si lö si fabaya hadia ia, börö me lö sorudu ira ba ndra alawe; no ohauhau ira hulö nono alawe. Ba ya'ira zolo'ö Ono Mbiribiri andrö gofu heza manö möi Ia. Ba gotalua soi niha fefu, ya'ira niha si no mu'efa'ö nibe'e sumange si föföna khö Lowalangi ba khö Nono Mbiribiri andrö.
66014005	Lö irai molau faya ira ba ma'ifu göi lö hadöi sinegu khöra.
66014006	Ba u'ila mala'ika tanö bö'ö si hombo ba dalu mbanua si yaw̃a. I'ohe duria sanandrösa ba duria Somuso Dödö si lö tebulö nifa'ema ba niha ba gulidanö; ba ngawalö soi fefu, banua, li, ba negara.
66014007	Ba muhede mala'ika andrö ebua linia, "Mi'ata'ufi Lowalangi, ba misuno wa'ebua-Nia! Börö me no irugi inötö khö Lowalangi ba wanguhuku niha. Mi'angalulu khö-Nia khö zomböi banua si yaw̃a, ulidanö, asi ba umbu nidanö ma'afefu!"
66014008	Ba mala'ika numero dua andrö i'o'ö mala'ika si föföna fao wa iw̃a'ö, "No adudu! No adudu mbanua Mbabilonia andrö! Si no mombali'ö mabu agu fefu soi -- ya'ia nagu wohorönia andrö!"
66014009	Samösa mala'ika numero tölu solo'ö mala'ika si darua andrö, fao wa iw̃a'ö ebua linia, "Niha sangalulu ba gurifö andrö awö ba nadunia, ba si so tandra gurifö andrö ba gangangonia ba ma ba dangania,
66014010	ibadu dania nagu Lowalangi niha da'ö, ya'ia nagu wönu-Nia si no Ifazökhi bakha ba mako wönu-Nia andrö, ba ma'ifu göi lö mu'alösi! Ba tefakao dania fefu niha bakha ba galitö ba talö balera föna mala'ika ni'amoni'ö ba föna Nono Mbiribiri andrö.
66014011	Simbo galitö samakao niha andrö möi miyaw̃a dania lö mamalö sagötö fa'ara. Ba bongi ma'ökhö lö tebatobato tefakao ira, ya'ira sangalulu khö gurifö andrö ba famaedonia, ba fefu niha si so tandra döi gurifö andrö."
66014012	Ba da'e, Banua Lowalangi solo'ö amakhoita Lowalangi ba si lö faröi khö Yesu, moguna so wanaha tödö.
66014013	Aefa da'ö ba urongo li moroi ba zorugo sanguma'ö, "Sura da'e: Ya'ahowu niha si no mate i'otarai da'e fatua enoni Zo'aya nasa ira!" "Sindruhu!" iw̃a'ö Eheha Lowalangi. "Molombase sa'ae dania ira, moroi ba halöw̃ö sabe'e, börö me bua halöw̃öra andrö lö aetu faofao khöra."
66014014	Aefa da'ö ba u'ila, oroma lawuo safusi. Ba ba dete lawuo andrö ba so zi dadao samösa hulö niha. So ba högö-Nia sambua dakula ana'a, ba so ba danga-Nia sara zabi satarö.
66014015	Aefa da'ö so samösa mala'ika tanö bö'ö si otarai Nomo Lowalangi. Ebua linia, mu'ao Ia khö zi dadao andrö ba dete lawuo, "Fatörö zabi-Mö andrö ba amasi iada'e, börö me no irugi inötö ba wamasi; no basitö gulidanö!"
66014016	Ba Ifatörö zabi-Nia ba gulidanö si dadao andrö yaw̃a ba dete lawuo, ba tebasi gulidanö.
66014017	Aefa da'ö ba u'ila samösa mala'ika tanö bö'ö nasa si otarai Nomo Lowalangi ba zorugo. No göi so ba dangania sara zabi satarö.
66014018	Ba me no aefa da'ö, ba so samösa mala'ika tanö bö'ö, samatörö alitö, si otarai naha wame'e sumange. Ba ebua linia, mu'ao ia khö mala'ika si so ba danga sabi satarö andrö, "Fatörö zabimö andrö ba taba mbua döla nagu andrö ba gulidanö, me no a'oi asoso mbuania!"
66014019	Ba ifatörö zabinia mala'ika andrö ba gulidanö, itaba mbua nagu andrö moroi ba döla, itibo'ö bakha ba wolazi wönu sebua andrö khö Lowalangi.
66014020	Ba fefu mbua nagu andrö telazi baero mbanua, ba moroi ba wolazi andrö mangele ndro hulö molö, tölu ngaotu kilomete wa'aröu, ba arakhagö dua mete wa'abakha.
66015001	Aefa da'ö u'ila ba mbanua si yaw̃a zahölihöli dödö ba sebua. So dafitu mala'ika ba fitu ngawalö wamakao safuria. Da'e gafuriata wolau Lowalangi fönu-Nia.
66015002	Aefa da'ö ba u'ila zi hulö nasi sörömi si faruka alitö. Ba u'ila göi niha si no möna ba wolaw̃a urifö andrö awö wamaedonia, ba möna göi ba wolaw̃a niha nitandra töi faoma numero. Niha si no möna andrö no muzizio ba zinga nasi sörömi andrö ba no lagogohe kezafi nibe'e Lowalangi khöra.
66015003	Ba la'anunöisi zinunö Moze, enoni Lowalangi andrö, ba sinunö Nono Mbiribiri andrö. Si mane döinia, "So'aya, Lowalangi Sabölö, no ebua ba sahölihöli dödö nifazökhi-Mö andrö! Razo yaw̃a razo, no satulö ba sindruhu wolau-Mö andrö!
66015004	Haniha zi lö ata'u khö-U, So'aya? Haniha zi lö omasi manuriaigö fa'ebua-Mö andrö? Ha Ya'ugö ni'amoni'ö. Tohare dania soi fefu ba wangalulu khö-U börö wolau-Mö andrö satulö si no la'ila niha fefu."
66015005	Me no aefa da'ö ba u'ila no tebokai Nomo Zo'aya ba zorugo, ba Ose Zo'aya so bakha khönia.
66015006	Ba möi baero mala'ika andrö si dafitu ba famakao andrö si fitu ngawalö moroi ba Nomo Lowalangi. Nukhara ba moroi ba muko safusi si takile. Ba no lafake mböbö dötö'a nifazökhi moroi ba gana'a.
66015007	Aefa da'ö ba sageu moroi ba zaliw̃aliw̃a ba danö andrö si öfa nga'eu, ibe'e ba mala'ika andrö si dafitu, fitu ngawua mako ana'a si falawu fönu Lowalangi, -- Lowalangi sauri irugi zi lö aetu.
66015008	Ba tobali afönu simbo Nomo Lowalangi andrö moroi ba lakhömi ba fa'abölö Lowalangi. Ba sagötö lö ahori mufalua wamakao andrö si fitu ngawalö ni'ohe mala'ika andrö si dafitu, ba samösa lö hadöi si tola möi bakha ba Nomo Lowalangi andrö.
66016001	Ba urongo li sebua moroi ba Nomo Lowalangi sanguma'ö ba mala'ika andrö si dafitu, "Mi'ae ba mifaduwa nösi mako wönu Lowalangi andrö si fitu ba gulidanö!"
66016002	Ba möi mala'ika si föföna andrö, ifaduwa nösi mako khönia ba danö. Ba tumbu waosa sabölöbölö ba fondrege wa'afökhö ba niha fefu si so tandra gurifö andrö, ba ba niha si no mangalulu ba nadunia andrö.
66016003	Me no aefa da'ö ifaduwa göi nösi mako andrö khönia mala'ika si dua ba nasi. Ba tobali hulö ndro niha si no mate nidanö nasi, irege mate fefu zaliw̃aliw̃a si so noso ba nasi.
66016004	Aefa da'ö ifaduwa nösi mako andrö khönia mala'ika andrö si tölu ba nungo nidanö ba ba gumbu nidanö, irege tobali do nidanö fefu.
66016005	Ba urongo me iw̃a'ö mala'ika samatörö idanö andrö, "Fanguhuku nitarumö andrö no satulö, Ya'ugö Fondrege Ni'amoni'ö, Lowalangi si so, ba si no so!
66016006	Me no laduwagö ndro mbanua Lowalangi ba do zama'ele'ö andrö; iada'e ba Öfabadugö khöra ndro. Duhu no sinangea khöra zi manö!"
66016007	Ba urongo li si otarai naha wame'e sumange andrö sanguma'ö, "So'aya, Lowalangi Sabölö, sindruhu ba satulö wanguhuku andrö khö-U!"
66016008	Ba aefa da'ö ifaduwa göi nösi mako andrö khönia ba luo mala'ika si öfa, ba tetehegö ba luo wokhozi niha ba wa'aukhunia sabölöbölö andrö.
66016009	Ba akhozi niha börö wa'aukhunia andrö, irege la'elifi döi Lowalangi, samatörö ngawalö wamakao andrö. Ba hew̃a'ae si manö, ba lö sa'atö omasi ira lafalalini gera'erara moroi ba horöra, ba lö omasi ira lasuno wa'ebua Lowalangi.
66016010	Aefa da'ö ifaduwa göi nösi mako andrö khönia mala'ika si lima, ba dadaoma gurifö andrö. Ba tobali ogömigömi gamatöröw̃a gurifö ma'afefu, irege la'usu lelara niha ba wa'afökhö.
66016011	Ba la'elifi Lowalangi ba zorugo börö wa'afökhö andrö khöra ba börö waosara andrö. Ba lö göi lafalalini gera'erara moroi ba ngawalö nifazökhira si lö sökhi.
66016012	Me no aefa da'ö ifaduwa nösi mako andrö khönia ba Nungo Nidanö Eferata sebua mala'ika si önö. Ba tobali ogö'ö nungo nidanö andrö irege tola latörö ira razo moroi ba gatumbukha.
66016013	Ba u'ila tölu geheha si lö sökhi si hulö dalaho, si otarai mbawa naga andrö, ba si otarai mbawa gurifö andrö, ba si otarai mbawa zama'ele'ö sofaya andrö.
66016014	Eheha gafökha sa ira, samazökhi tandra sahölihöli dödö. Ba möi geheha si tölu andrö khö ndra razo fefu ba gulidanö ma'asagörö, ba wangowuloi ya'ira ba wanuwö ba Luo sebua andrö, ya'ia Luo khö Lowalangi Sabölö.
66016015	"Mifondrondrongo! Hulö we'aso zanagö we'aso-Gu! Ya'ahowu niha si lö mamalö mama'anö ba sondrorogö nukhania, fa böi si lö nukha ia ba wowaöwaö ba fa böi aila ia föna zato!"
66016016	Aefa da'ö i'owuloi ndra razo eheha andrö ba naha sotöi Hamagedo, ba li Heberai'o.
66016017	Me no aefa da'ö ifaduwa göi nösi mako andrö khönia ba dalu mbanua mala'ika si fitu andrö. Ba terongo li sebua si otarai dadaoma andrö ba Nomo Lowalangi, sanguma'ö, "No awai!"
66016018	Ba alua gari mbanua si lö aetu'aetu ba fe'ugu'ugu mbanua sabölöbölö, awö ndruru danö. Ba lö irai alua ndruru danö si manö i'otarai wamazökhi niha. Da'e ndruru danö fondrege zabölöbölö!
66016019	Ba aboto mbanua sebua andrö tobali tölu faosatö, ba adudu mbanua ba soi fefu ba gulidanö. Ba Itörö tödö Lowalangi Mbabilonia sebua andrö. Awö wa Ifabadugö khönia nagu moroi ba mako nagu Lowalangi -- ya'ia nagu wönu-Nia andrö sabölöbölö.
66016020	Ba lö oroma hulo fefu, ba taya göi hili fefu.
66016021	Ba atoru deu kara segebua moroi ba mbanua si yaw̃a göna niha, so lima wulu kilo fa'abua zambua. Ba la'elifi Lowalangi börö wamakao deu kara sabölöbölö sibai.
66017001	Me no aefa da'ö ba so samösa moroi ba mala'ika si dafitu andrö si no mololohe mako si fitu, i'ondrasi ndra'o imane khögu, "Tabu, da uforoma'ö khöu hewisa wanguhuku sabölö wohorö andrö, ya'ia mbanua sebua andrö ni'otomosi ba zinga nungo nidanö misa.
66017002	Ira razo ba gulidanö lalau mohorö khönia, ba tobali mabu zowanua ba gulidanö börö wamadu agu wohorönia andrö."
66017003	Aefa da'ö Ifatörö ndra'o Eheha Lowalangi, ba i'ohe ndra'o ba danö si mate mala'ika andrö. Ba da'ö u'ila samösa ndra alawe si dadao yaw̃a ba hulu gurifö soyo si holahola, ba afönu sinura töitöi fango'aya Lowalangi. Fitu högö ba fulu rozi dandru gurifö andrö.
66017004	No ifake ira alawe andrö nukha sobowo doru ba soroyoroyo awö wa no mufogamagama ngawalö gamagama ana'a, ba kara sebua böli, ba manimani. No so ba dangania sambua mako ana'a safönu ngawalö zi lö sökhi ba si ta'unö, bua wohorönia andrö.
66017005	Ba gangangonia no musura döi si lö aboto ba dödö niha eluaha. Töi andrö ya'ia da'ö, "Babilonia Sebua andrö, ina zohorö fefu awö niha si lö sökhi amuata ba gulidanö."
66017006	Ba u'ila wa mabu ndra alawe andrö ba ndro mbanua Lowalangi, awö ndro niha nibunu andrö börö me lö faröi ira khö Yesu. Ba me u'ila ndra alawe andrö, ba ahölihöli sibai dödögu.
66017007	Ba muhede khögu mala'ika andrö, "Hadia mbörö wa ahölihöli dödöu? Da u'ombakha'ö khöu zi tobini ba ndra alawe andrö awö zi tobini ba gurifö andrö si fakudo ya'ia, urifö andrö si fitu högö ba si fulu rozi tandru.
66017008	No irai auri föna gurifö andrö, ba lö sa'ae ya'ia iada'e. Ba lö ara tö ba so ia dania i'otarai mbawa danö wa'amate ba isaw̃a wa'atekiko. Ba niha sauri ba gulidanö, si lö musura töi (föna womböi ulidanö) ba Mbuku Niha Sauri andrö, ba ahölihöli sibai dödöra dania na la'ila gurifö andrö. Börö me no irai auri föna gurifö andrö. Ba lö sa'ae ya'ia iada'e, ba ifuli zui so ia dania.
66017009	Ba da'e moguna so wa'atuatua ba fa'aboto ba dödö. Högö andrö si fitu ya'ia hili andrö si fitu; ya'ia hili naha ba zi dadao ira alawe andrö. Ba högö andrö si fitu ba no göi dafitu razo:
66017010	lima moroi ba gotaluara no adudu, ba samösa tö nasa zi lö tebulö mamatörö, ba si samösa ba lö nasa si so. Na so ia dania, ba lö tola lö mamatörö ia ba lö arara.
66017011	Ba urifö si no irai auri andrö föna, ba si lö iada'e, no razo numero w̃alu. No samösa ia göi moroi ba zi dafitu razo andrö, sanaw̃a fa'atekiko iada'e.
66017012	Ba tandru andrö si fulu rozi ni'ilau ba no razo si dafulu andrö si lö nasa mamörögö famatörö. Ba tebe'e dania khöra wa'abölö ba wamatörö si mane razo, awö fao ba gurifö andrö, sambua za wa'ara.
66017013	Razo si dafulu andre ha sambua gohitö dödöra fefu; ba labe'e wa'abe'era ba fa'abölöra fefu ba gurifö andrö.
66017014	Ya'ira dania zi fasuwö ba wolaw̃a Ono Mbiribiri andrö. Ba Ono Mbiribiri andrö awö zi fao khö-Nia si lö faröi, si no Ikaoni ba si no Ituyu andrö zangalani razo andrö fefu dania, börö me Ya'ia Zo'aya sokhö fefu, ba Razo yaw̃a razo."
66017015	Iw̃a'ö göi mala'ika andrö, "Idanö andrö ni'ilau, naha ba zi dadao sohorö andrö, ya'ia ngawalö soi fefu, niha mbanua, ngawalö mado fefu awö ngawalö li.
66017016	Tandru andrö si fulu rozi ni'ilau awö gurifö andrö ba fatiu dödöra dania ba zohorö andrö. Larabu dania fefu hadia ia zi so khönia, ba labali'ö ia si lö nukha. Ba la'a dania nagolenia awö wa lafakiko ia ba galitö.
66017017	Börö me Lowalangi zi no mango'ou tödöra ba wamalua nikhoi dödö Lowalangi. Lowalangi zangosara'ö tödöra ba wame'e amatöröw̃a ba gurifö andrö, ena'ö mamatörö gurifö andrö irugi alua dania niw̃a'ö Lowalangi andrö.
66017018	Ira alawe andrö ni'ilau ba ya'ia mbanua sebua andrö, samatörö razo ba gulidanö."
66018001	Ba me no aefa da'ö ba u'ila samösa mala'ika tanö bö'ö si möi mitou moroi ba zorugo. So khönia wa'abölö sebua, ba tobali mohaga gulidanö ma'asagörö ba lakhöminia.
66018002	Ba mu'ao ia, wa'ebua linia, "No adudu ndra alawe andrö! No adudu Mbabilonia sebua andrö! Iada'e no tobali ia naha gafökha ba eheha si lö sökhi. Auri khönia bakha ngawalö wofo sanuzu dödö niha ba sogoro niha.
66018003	Fefu soi no oi labadu nagu wohorönia andrö. Ba no lalau mohorö ira razo ba gulidanö khönia, ba fefu zaniaga ba gulidanö no oi tobali mo'okhöta börö hokhania andrö si lö mu'ila mufatörö."
66018004	Ba urongo li bö'ö moroi ba zorugo sanguma'ö, "Mi'ae baero, ya'ami banua-Gu! Mi'ae baero miröi ia! Böi mi'o'ö horönia, ba folu'i hukunia!
66018005	Börö me no falawu horönia irugi mbanua si yaw̃a, awö wa no Itörö tödö Lowalangi wa'alösökhinia.
66018006	Milau khönia zi mane si no ilau khömi; misulöni khönia dua winaeta ba zi no ilau fefu. Fo'ösi makonia mendrua fa'abe'e moroi ba nibadu si no ihöna khömi.
66018007	Be'e khönia wamakao ba fa'abu dödö ndrohundrohu lakhömi ba fa'akayo nibe'enia khönia samösa. Börö me lö mamalö iw̃a'ö tödönia, 'Ya'odo andre ratu, samatörö! Tenga lakha mbanua ndra'odo; lö dania falukha ndra'odo wa'abu dödö!'
66018008	Börö da'ö, bakha ba zi ma'öma'ökhö manö göna dania ia famakao -- fökhö, fa'abu dödö, ba fa'olofo. Ba tekhozi dania ia ba galitö, börö me So'aya Lowalangi sabölö zanguhuku ya'ia andrö."
66018009	Ba la'e'esi awö wa la'angenusi mbanua andrö ira razo ba gulidanö si fao ba wamalua horö awö hokha ndra alawe andrö, na la'ila zimbo galitö ba wamunu ya'ia.
66018010	Ba muzizio dania ira moroi ba zaröu börö me ata'u ira na göna khöra wamakaonia andrö. Lamane, "Alai, abölöbölö sibai wanguhuku mbanua si tehöngö andre -- banua Mbabilonia sabölö andrö! Ha ba zi sambua za, no ifakiko ndra'ugö fanguhukumö andrö!"
66018011	Ba mege'ege ba abu dödö zaniaga ba gulidanö göi börö ndra alawe andrö, börö me samösa lö hadöi sa'ae sowöli faniagara andrö.
66018012	Lö hadöi sowöli ana'a, firö, kara sebua böli, ba manimani khöra; he göi nukha lena, nukha sobowo doru, nukha soragi soyo si faruka saitö, suto ba nukha soyo; fefu ngawalö geu sabua fanöndra, gamagama moroi ba gaza, ba eu segebua böli, bego, si'öli, ba kara sabe'e si takile;
66018013	uli geu sami, fangami gö, ba hadia ia nitunu samohua, emuri, ba kumöyö; agu ba fanikha, hamo ba gandru; saw̃i ba biribiri, kudo ba kureta, sawuyu, ba noso niha göi.
66018014	Ba lamane saniaga ba ndra alawe andrö, "Fefu zomasi ndra'ugö ö'okhögö, no lö hadöi sa'ae, ba fefu wa'akayo ba fa'asökhi no taya sa'ae. Ba lö manö sa'ae ösöndra ia!"
66018015	Ba fefu zaniaga si no tobali kayo börö waniaga ba mbanua andrö, ba musindro dania ira moroi ba zaröu, börö me ata'u ira na göna khöra wamakaonia andrö. Mege'ege dania ira ba abu dödöra,
66018016	ba lamane, "Alai, abölöbölö sibai wanguhuku mbanua si tehöngö andre! Si to'ölönia ifake nukha lena, nukha sobowo doru, ba nukha soyo; ba si to'ölönia ba afönu ia gamagama ana'a, kara sebua böli, ba manimani!
66018017	Ba hiza, ha ba zi sambua za manö, no oi taya wa'akayonia andrö fefu!" Ba durumudi fefu, awö nösi göfa, ba ono göfa, awö niha sangalui ba nasi fefu, musindro ira moroi ba zaröu.
66018018	Ba mu'ao'ao me la'ila zimbo galitö sanunu banua andrö. Ba lamane, "Lö irai so mbanua bö'ö si mane banua sebua andre!"
66018019	Ba lahawui gawugawu högöra si tobali tandra wa'abu dödöra, ba lalau mege'ege ba mu'ao, "Alai, abölöbölö sibai wanguhuku banua sebua andre! Fa'akayonia no tobali fangakayo niha sokhö köfa ba nasi fefu! Ha ba zi sambua za, no oi taya fefu hadia ia khönia!"
66018020	He sorugo, omusoi'ö dödöu ba wa'adudu mbanua andrö! He banua Lowalangi, ira sinenge, awö ndra sama'ele'ö, mi'omusoi'ö dödömi! Börö me no ihuku ia Lowalangi si tobali fanulöni ngawalö zi no ilau khömi!
66018021	Me no aefa da'ö, so samösa mala'ika sabölö samazaw̃a sambua gowe -- si mane gowe zalaw̃a sebua sibai -- itibo'ö ba nasi awö wa imane, "Si mane wa'atekiko dania Mbabilonia sebua andrö irege lö mu'ila ia sa'ae.
66018022	Ba lö sa'ae terongo dania ba khömö li ngawalö wakake so li moroi ba zolau kezafi, niha sogonekhe manunö, solau surune, ba samoli torofe. Ba samösa göi lö sa'ae tesöndra duka hadia ia fefu ba da'ö, ba lö sa'ae terongo li goko gara fogili göi.
66018023	Ba lö sa'ae la'ila niha haga wandru ba khömö andrö; ba lö göi sa'ae terongo wa'omuso dödö ba da'ö. Ira saniaga khöu ba no niha fondrege zalaw̃a ba gulidanö, ba ba wa'atuatua wakelemusa öfelungu fefu soi ba gulidanö!"
66018024	Ba tehuku Mbabilonia andrö börö me bakha ba mbanua da'ö tesöndra ndro zama'ele'ö, awö ndro mbanua Lowalangi -- do niha si no mubunu ba gulidanö fefu.
66019001	Ba me no aefa da'ö ba urongo zi hulö li niha sato ba zorugo sanguma'ö, "Misuno Lowalangi! Lowalangida ba no Lowalangi sangorifi; Ya'ia Lowalangi solakhömi ba sabölö!
66019002	Satulö ba satuatua wanguhuku-Nia andrö! No Ihuku zohorö sebua andrö, samakiko ulidanö ba wohorönia. No Ihuku zohorö andrö Lowalangi, börö me no ibunu genoni Lowalangi."
66019003	Ba law̃a'ö zui li niha sato andrö, "Nisuno Lowalangi! Simbo galitö sokhozi banua sebua andrö numalö miyaw̃a lö tebatobato!"
66019004	Ba sondrönia'ö andrö si dua wulu a öfa ba saliw̃aliw̃a ba danö andrö si öfa nga'eu latuhi danö ba lafalögu tou ira ba wangalulu khö Lowalangi si dadao yaw̃a ba dadaoma andrö. Ba lamane, "Yaduhu! Nisuno Lowalangi!"
66019005	Ba terongo moroi ba dadaoma andrö li sebua sanguma'ö, "Misuno Lowalangi! Ya'ami enoni Lowalangi fefu, ba niha fefu -- sebua awö zigide'ide -- sangalulu khö Lowalangi, misuno Lowalangi!"
66019006	Me no aefa da'ö ba urongo zi hulö li niha sato sibai; linia ba hulö we'ugu'ugu ndrulu ba fe'ugu'ugu mbanua sabölöbölö. Ba urongo lamane, "Misuno Lowalangi! Börö me So'aya, Lowalangida Sabölö andrö zamatörö iada'e!
66019007	Da ta'omusoi'ö dödöda ba ta'owuawua'ö dödöda; ba da tasuno wa'ebua-Nia andrö! Börö me no irugi luo walöw̃a Nono Mbiribiri andrö, ba no ifa'anö ia ni'owalu ba walöw̃a-Nia.
66019008	Ba no tebe'e khönia muko si takile ena'ö ifake." (Nukha muko andrö ya'ia ngawalö wolau si sökhi nifalua mbanua Lowalangi.)
66019009	Ba imane khögu mala'ika andrö, "Sura da'e: 'Ya'ahowu niha si no mukaoni ba walöw̃a Nono Mbiribiri andrö.' " Aefa da'ö inönö nasa mala'ika andrö wanguma'ö, "Da'e Duria sindruhu moroi khö Lowalangi."
66019010	Ba utuhi danö ufalögu tou ndra'o föna mala'ika andrö ba wangalulu khönia, ba imane khögu, "Böi! Böi angalulu khögu, khö Lowalangi angalulu! Börö me ya'odo göi enoni si mane ya'ugö ba si mane ira talifusöu fefu si no mololohe turia sindruhu andrö nifa'ema Yesu!" Börö me same'e fama'ele'ö khö ndra sama'ele'ö no turia sindruhu andrö nifa'ema Yesu.
66019011	Aefa da'ö ba u'ila teboka zorugo, ba oroma sageu kudo safusi. Si fakudo yaw̃a khönia ba Si lö Faröi ba Sindruhu. Ba atulö Ia ba wangetu'ö huku ba ba wasuwöta nifalua-Nia.
66019012	Hörö-Nia hulö holahola galitö ba ba högö-Nia oya Ifake dakula. Ba no musura ba mboto-Nia sambua döi; ba ha Ya'ia samösa zangila töi da'ö.
66019013	Ba baru nifake-Nia no mu'ungugö ba ndro. Ba latötöi Ia "Taroma Li Lowalangi".
66019014	Ba la'o'ö Ia saradadu wanuwö ba zorugo, fakudo ira ba hulu kudo safusi, ba muko safusi si sökhi nukhara.
66019015	Ba moroi ba mbawa-Nia i'otarai sara wöda satarö, ba faoma föda da'ö I'alani dania soi fefu, Ifatörö dania ira faoma si'o si'öli. Ifera'ö dania nagu bakha ba wolazi nagu, fönu Lowalangi Sabölö.
66019016	Ba no musura ba mbaru-Nia ba ba waha-Nia döi andre, "Razo yaw̃a razo, ba So'aya sokhö."
66019017	Ba u'ila samösa mala'ika si zizio yaw̃a ba dete luo. Ba mu'ao ia si fao fa'ebua li ba wofo fefu si hombo ba dalu mbanua, "Mi'aine mi'owuloi ami ba wangondrasi owuloa sebua khö Lowalangi!
66019018	Mi'aine ba wemanga nösi ndra razo, awö nösi ndra bohalima, ba ösi ndra sagabölö; mi'aine ba wemanga ösi ndra si fakudo awö nösi kudonia, ba ösi soi niha ma'afefu, sebua awö zide'ide, sawuyu ba niha si no mu'efa'ö!"
66019019	Aefa da'ö ba u'ila gurifö andrö, ba razo ba gulidanö, awö ndra saradadu wanuwö khöra, la'owuloi ira ba wanuwö, ba wolaw̃a si fakudo ba kudo safusi andrö awö ndra saradadu wanuwö khö-Nia.
66019020	Ba tera'u gurifö andrö awö ndra sama'ele'ö sofaya si no mamazökhi tandra sahölihöli dödö föna gurifö andrö. (Faoma tandra sahölihöli dödö andrö ifaelungu urifö andrö niha si so tandra gurifö andrö, awö niha si no mangalulu ba nadu gurifö andrö.) Ba tetibo'ö auri gurifö awö zama'ele'ö sofaya andrö ba mbawa galitö si holahola ba talö balera.
66019021	Ba nibunu zaradadu wanuwö khöra faoma föda si otarai mbawa zi fakudo ba kudo safusi andrö. Ba tohare wofo fefu ba la'a nösi nibunu andrö.
66020001	Me no aefa da'ö ba u'ila samösa mala'ika si möi mitou moroi ba zorugo. Ba dangania no igogohe nono kusi mbawa danö fa'amate awö rate sebua.
66020002	Ira'u naga andrö, ulö satua, ya'ia Gafökha ba ma satana -- ba irate, hönö fakhe wa'ara.
66020003	Aefa da'ö itibo'ö naga andrö mala'ika ba mbawa danö fa'amate, ba iduhö mbawa danö fa'amate andrö ifotandro, ena'ö böi sa'ae ifaelungu fefu soi naga andrö, fatua lö sahori zi hönö fakhe andrö. Ba na no aefa da'ö lö tola lö te'efa'ö ia ba lö arara.
66020004	Ba u'ila dadaoma, niha si dadao yaw̃a ba dadaoma andrö, tebe'e khöra wa'abölö ba wangetu'ö huku. U'ila göi noso niha si no mutaba högö ba wamaduhu'ö Yesu, ba ba wanuriaigö turia soroi Lowalangi. Ba lö sangalulu niha da'ö ba gurifö, he göi ba nadunia. Lö irai latema dandra gurifö andrö ba gangangora ba ma ba dangara. Ba auri ira wangawuli ba mamatörö ira si mane razo awö Keriso hönö fakhe wa'ara.
66020005	Da'e wemaoso niha si mate si föföna andrö. (Niha si mate tanö bö'ö ba lö mu'orifi mangawuli sagötö zi hönö fakhe fa'ara andrö.)
66020006	Ya'ahowu niha ni'amoni'ö si fao ba wemaoso si föföna andrö. Ba lö ifatörö ira fa'amate si mendrua andrö. Tobali dania ira ere khö Lowalangi, ba ere khö Keriso; ba mamatörö dania ira awö-Nia hönö fakhe wa'ara.
66020007	Na no awai zi hönö fakhe fa'ara, ba te'efa'ö dania Gafökha moroi ba gurungania,
66020008	ba möi ia dania ba wamaelungu soi fefu si no muzawili ba gulidanö ma'asagörö, ya'ia Gogi ba Magogi. I'owuloi ira Afökha ba wanuwö, sato sibai, mane fa'oya nene ba mbewe nasi.
66020009	Ba muzawili ira misa ba daludanö, ba lafa'u'u golombasew̃a mbanua Lowalangi andrö ba banua ni'omasi'ö Lowalangi. Ba aekhu galitö moroi ba mbanua si yaw̃a ba wamakiko ya'ira.
66020010	Afökha samaelungu ya'ira andrö, ba tetibo'ö bakha ba mbawa galitö ba balera. Ba da'ö naha tetibo'ö gurifö awö zama'ele'ö sofaya andrö. Ba bongi ma'ökhö tefakao dania ira lö mamalömalö irugi zi lö aetu.
66020011	Me no aefa da'ö ba u'ila sambua dadaoma safusi sebua ba si dadao yaw̃a khönia. Ba taya mbanua si yaw̃a awö gulidanö föna-Nia, irege lö oroma sa'ae.
66020012	Ba u'ila niha si no mate, sebua awö zide'ide, no muzizio ira föna dadaoma andrö. Ba tebokai göi mbuku. Aefa da'ö ba tebokai sambua mbuku bö'ö, ya'ia Mbuku Niha Sauri andrö. Ba ba ginötö da'ö tehuku zi mate andrö molo'ö si no lafazökhi, balazi nisura bakha ba mbuku andrö.
66020013	Ba itura'ö baero asi niha si mate si so bakha khönia. Fa'amate ba ulidanö wa'amate göi ibe'e baero niha si mate si so khönia. Ba tehuku ira fefu molo'ö si no lafalua.
66020014	Aefa da'ö Fa'amate ba Ulidanö Wa'amate andrö tetibo'ö bakha ba mbaw̃a alitö. (Baw̃a galitö andre no fa'amate si mendrua.)
66020015	Niha si lö musura töi bakha ba Mbuku Niha Sauri andrö, ba tetibo'ö bakha ba mbaw̃a alitö. 2004
66021001	Ba u'ila mbanua si yaw̃a si bohou ba tanö si bohou. Banua si yaw̃a si föföna andrö awö danö si föföna andrö no taya ba lö asi sa'ae.
66021002	Ba u'ila mbanua ni'amoni'ö andrö, ya'ia Yeruzalema si bohou, si lalö mitou moroi ba zorugo si otara Lowalangi. No muhaogö mbanua andrö hulö nono nihalö si no mangehao ba wangondrasi fo'omonia.
66021003	Ba urongo li si'ao sebua moroi ba dadaoma andrö, "Nahia Lowalangi andrö iada'a no so ba gotalua niha! Mowanua Ia ba khöra, ba tobali banua-Nia ira. Ba Lowalangi samösa nawöra ba tobali Lowalangira.
66021004	I'osi dania daw̃a hörö ba höröra fefu. Ba lö fa'amate sa'ae; lö fa'abu dödö, lö fege'ege, ba lö göi fa'afökhö. Fefu ngawalö zi tohöna andrö no numalö sa'ae."
66021005	Iw̃a'ö si dadao yaw̃a ba dadaoma andrö, "Iada'e Ubohouni fefu hadia ia!" Imane göi khögu, "Sura da'e, börö me no sindruhu daroma li andre ba tola nifaduhusi tödö."
66021006	Aefa da'ö Imane, "No awai! Si föföna Ndra'o ba safuria; So'aya i'otarai Mböröta Ndra'o irugi ba Gamozua. Ba dozi niha sowökhi tödö, ba Ufabadugö khönia nidanö moroi ba gumbu nidanö fangorifi; lö ibu'a mböli.
66021007	Haniha zi möna ba latema dania fefu da'e moroi khö-Gu. Ba tobali Lowalanginia dania Ndra'o, ba tobali ono-Gu dania ia.
66021008	Ba ba niha sada'uda'u, ba si fatiu tödö, ba niha si lö sökhi amuata, ba samunu niha, ba niha sohoröhorö, ba niha si fakelemu, ba niha sangalulu ba nadu, ba fefu niha solau faya, nahara mbaw̃a alitö ba balera si holahola, ya'ia wa'amate si mendrua andrö."
66021009	Samösa moroi ba gotalua mala'ika andrö si dafitu si no mololohe mako safönu famakao si fitu ngawalö safuria andrö zi möi khögu, imane, "Aine! Ba uforoma'ö dania khöu nono nihalö andrö, ya'ia wo'omo Nono Mbiribiri andrö."
66021010	Ba Ifatörö ndra'o Eheha Lowalangi, ba i'ohe ndra'o mala'ika andrö ba zuzu hili salaw̃a sibai. Iforoma'ö khögu Yeruzalema, banua ni'amoni'ö andrö. Banua andrö numalö mitou moroi ba zorugo, moroi khö Lowalangi,
66021011	ba no humaga si fao lakhömi Lowalangi. Ba takile mbanua andrö hulö gara feremata, hulö gara baduri sinasa sohahau si mane baluri.
66021012	No fasui öli kara sebua ba salaw̃a, ba felendrua mbawa göli, nitarogö zi felendrua mala'ika. Ba ba mbawa göli andrö no tesura döitöi zi felendrua mado niha Gizera'eli.
66021013	Ba so tölu mbawa göli sangotahögö miyöu, ba tölu mbawa göli sangotahagö miraya, ba tölu mbawa göli tanö ba gatumbukha, ba tölu mbawa göli tanö ba gaekhula.
66021014	Ba te'otomosi göli mbanua andrö ba dete zi felendrua gowe danedane. Ba dete gowe danedane andrö no musura döitöi ndra sinenge Nono Mbiribiri andrö si felendrua.
66021015	Ba mala'ika si fahuhuo khögu andrö so khönia zi'o fanu'a moroi ba gana'a, ba wanu'a banua andrö, awö mbawa gölinia ba ölinia.
66021016	Ba öfa sagi naha mbanua andrö -- fagölögölö ira wa'anaunia wa'ebolonia. Ba isu'a mbanua andrö mala'ika faoma si'o fanu'a khönia, ba fa'anaunia ba dua ngahönö a öfa ngaotu kilomete; fa'ebolo ba fa'alaw̃ania faoma ira wa'anaunia.
66021017	Ba me isu'a gölinia mala'ika andrö, ba fa'alaw̃a göli andrö önö ngafulu mete. Fanu'a nifake mala'ika andrö no fanu'a nifake niha.
66021018	Ba öli mbanua andrö tefazökhi moroi ba gara baduri sinasa, ba banua andrö ba moroi ba mbalaki, ohahau si mane sörömi.
66021019	Gowe danedane mbanua andrö ba no muhaogö faoma kara sebua böli, oya ngawalö. Kara danedane si föföna nifazökhi moroi ba gara baduri sinasa, si dua, moroi ba gara nila, si tölu, moroi ba gara yakuti, si öfa, moroi ba gara zamurudi,
66021020	si lima, moroi ba gara sefa, si önö, moroi ba gara delima, si fitu, moroi ba gara firusi, si w̃alu, moroi ba gara rana sefaka, si siw̃a, moroi ba gara tofa, si fulu, moroi ba gara khirisofarasi, si felezara, moroi ba gara lazuadi, ba si felendrua ba moroi ba gara kazubu.
66021021	Ba bawa göli andrö si felendrua ba so felendrua manimani; ero sambua mbawa göli ba tefazökhi moroi ba zi sambua manimani. Ba ewali mbanua andrö ba tefazökhi moroi ba mbalaki, ohahau si mane sörömi si takile.
66021022	Ba lö ni'ilagu Omo Lowalangi bakha ba mbanua andrö, börö me Omo Lowalangi andrö ba ya'ia Zo'aya samösa, Lowalangi Sabölö, ba Ono Mbiribiri andrö.
66021023	Ba ba mbanua andrö ba lö moguna haga luo ba ma haga mbaw̃a, börö me ihagaini ia lakhömi Lowalangi andrö, ba fandrunia Nono Mbiribiri andrö.
66021024	Ba mowaöwaö dania soi fefu ba hagania, ba la'ohe dania wa'akayora ira razo göi bakha ba mbanua andrö.
66021025	Ba no tebokai manö mbawa göli mbanua andrö ero ma'ökhö; lö laduhöduhö, börö me lö si bongi ba da'ö sa'ae.
66021026	Ba la'ohe dania lakhömi awö wa'akayo soi fefu bakha ba mbanua andrö.
66021027	Niha solau ngawalö zi lö sökhi, si falimolimo, ba lö tetehegö möi bakha khönia -- ba wa'adogodogo, fefu hadia zogoro niha, ba tebai manö te'ohe bakha khönia. Nitehegö si möi bakha khönia, ha niha si no musura töi ba mbuku Nono Mbiribiri andrö, ya'ia Mbuku Niha Sauri.
66022001	Ba i'oroma'ö khögu göi mala'ika andrö nungo nidanö si no ohauhau hulö mbaluri; idanönia ba fangorifi. Idanö andrö mangele i'otarai dadaoma Lowalangi ba Ono Mbiribiri andrö,
66022002	adölö ba dalu newali mbanua andrö. Ba zinga nungo nidanö andrö, faoma fatambai ba no so döla geu umbu wangorifi, sowua felendrua kali bakha ba zi döfi, ya'ia samuza ero sara waw̃a. Bulunia ba te'oguna'ö ba wamadöhö fökhö soi fefu.
66022003	Ba bakha ba mbanua andrö ba lö sa'ae tesöndra zi göna fangelifi Lowalangi. Ba dadaoma Lowalangi ba Ono Mbiribiri andrö so dania bakha ba mbanua andrö. Lafosumange dania Lowalangi ira enoni Lowalangi.
66022004	La'ila dania mbaw̃a-Nia. Ba musura dania ba gangangora döi Lowalangi andrö.
66022005	Ba lö moguna khöra haga wandru ba ma haga luo, börö me lö si bongi sa'ae, ba börö me So'aya Lowalangi samösa zohagaini dania ya'ira. Ba mamatörö dania ira si mane razo sagötö fa'ara.
66022006	Ba imane khögu mala'ika andrö, "Sindruhu daroma li andre ba nifaduhusi tödö. Ba So'aya Lowalangi, same'e Eheha-Nia khö ndra sama'ele'ö, zi no mamatenge mala'ika-Nia ba wangoroma'ö ba genoni-Nia hadia zi lö ara tö lö tola lö alua."
66022007	"Mitöngöni da'e!" Iw̃a'ö Yesu, "Lö ara tö ba so Ndra'o. Ya'ahowu niha sanöngöni taroma li fama'ele'ö bakha ba mbuku andre!"
66022008	Ya'o, Yohane, zi no mamondrongo ba si no mangila ma'afefu da'e. Ba me no aefa urongo ba u'ila ia, ba alau ndra'o föna mala'ika si no mangoroma'ö ma'afefu da'ö khögu, ba mangalulu ndra'odo khönia,
66022009	ba imane khögu, "Böi! Böi angalulu khögu! Angalulu khö Lowalangi! Börö me enoni göi ndra'odo si mane ya'ugö, ba si mane ira talifusöu sama'ele'ö andrö ba fefu niha sanöngöni menemene bakha ba mbuku andre!"
66022010	Ba imane zui khögu, "Böi mibini'ö daroma li fama'ele'ö andrö bakha ba mbuku andre, börö me no ahatö ginötönia alua dania ma'afefu da'e.
66022011	Niha si lö sökhi, ba ya mutohugö zi lö sökhi; ba niha si ra'ira'iö, ba ya mutohugö wa'ara'ira'iönia; ba niha solo'ö somasi Lowalangi, ba ya mutohugö wolo'ö somasi Lowalangi, ba niha sauri sangosambalö'ö wolo'ö khö Lowalangi, ba ya mutohugö wangosambalö'ö fa'aurinia ba khö Lowalangi."
66022012	"Mitöngöni da'e!" Iw̃a'ö Yesu, "Lö ara tö ba so Ndra'o ba U'ohe luo ba wanulöni ba zamösana molo'ö nifazökhinia.
66022013	Si föföna Ndra'o ba safuria; Ya'odo Zo'aya i'otarai Mböröta irugi Gamozua."
66022014	Ya'ahowu niha samabago nukhania irege lö si ta'unö. Me ya'ira dania nitehe ba wemanga bua geu fangorifi andrö ba sowaöwaö we'amöi bakha ba mbanua andrö sanörö bawa göli.
66022015	Ba niha samalua ngawalö zi lö sökhi, si fakelemu, samalua ngawalö wohorö, sange'e, samosumange adu, solau faya, he ba wehede ba ma ba nifalua, ba baero mbanua andrö so nahara fefu.
66022016	"Ya'o, Yesu, si no mamatenge mala'ika andrö khöu ba khömi, ena'ö i'ombakha'ö fefu da'e soguna ba mbanua Niha Keriso andrö. Ma'uwu Dawido Ndra'odo; Ya'odo madala si haga andrö."
66022017	Eheha Lowalangi ba Ono Nihalö andrö, lamane, "Aine!" Ba haniha zamondrongo da'e ba lö tola lö imane, "Aine!" Haniha zowökhi tödö, ba ya möi ia! Ba haniha zomasi, ba ya muhalö nidanö fangorifi andrö, ba saohagölö!
66022018	Ba dozi niha samondrongo Taroma Li fama'ele'ö bakha ba mbuku andre, ya'o, Yohane, ube'e wamangelama da'e: Niha sonönö hadia ia ba Daroma Li fama'ele'ö andre, ba Inönö dania huku niha da'ö Lowalangi faoma ngawalö wamakao si no musura bakha ba mbuku andre.
66022019	Ba niha sangalösi hadia ia moroi ba Daroma Li fama'ele'ö andre, ba I'alösi göi dania Lowalangi gurakhania si no musura bakha ba mbuku andre -- urakhania moroi ba geu fangorifi andrö ba moroi ba mbanua ni'amoni'ö andrö.
66022020	Imane sama'ele'ö turia andre fefu, "Sindruhu, lö tola lö alio so ndra'o!" Yaduhu! Sindruhu! Aine, he So'aya Yesu!
66022021	Ba ya Ibe'e So'aya Yesu howuhowu-Nia ba Mbanua Lowalangi fefu!
