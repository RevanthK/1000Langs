40001001	Ji'i ni xrachrje'en Jesucristo, thi bachrjeninxin David ko Abraham.
40001002	Abraham kjui ndudee Isaac, ko Isaac kjui ndudee Jacob, ko Jacob kjui ndudee Judá ko kain xan choo Judá.
40001003	Judá kjui ndudee Fares ko Zara, ko janee na̱ kjui Tamar. Fares kjui ndudee Esrom, ko Esrom kjui ndudee Aram.
40001004	Aram kjui ndudee Aminadab, ko Aminadab kjui ndudee Naasón, ko Naasón kjui ndudee Salmón.
40001005	Salmón kjui ndudee Booz ko janee Booz kjui Rahab. Booz kjui ndudee Obed ko janee Obed kjui Rut. Obed kjui ndudee Isaí.
40001006	Isaí kjui ndudee rey David, ko rey David kjui ndudee Salomón, ko janee Salomón kjui nchri beka'o Urías.
40001007	Salomón kjui ndudee Roboam, ko Roboam kjui ndudee Abías, ko Abías kjui ndudee Asa.
40001008	Asa kjui ndudee Josafat, ko Josafat kjui ndudee Joram, ko Joram kjui ndudee Uzías.
40001009	Uzías kjui ndudee Jotam, ko Jotam kjui ndudee Acaz, ko Acaz kjui ndudee Ezequías.
40001010	Ezequías kjui ndudee Manasés, ko Manasés kjui ndudee Amón, ko Amón kjui ndudee Josías.
40001011	Josías kjui ndudee Jeconías ko kain xan choo Jeconías. Ko ngain ncha'on mee, chujni Babilonia sabikao kain chujni Israel ngain nunthe'e, xraa chujni dike'na na̱ ixin runche'e xree na̱.
40001012	Kuthimejan Jeconías kjui ndudee Salatiel, ko Salatiel kjui ndudee Zorobabel.
40001013	Zorobabel kjui ndudee Abiud, ko Abiud kjui ndudee Eliaquim, ko Eliaquim kjui ndudee Azor.
40001014	Azor kjui ndudee Sadoc, ko Sadoc kjui ndudee Aquim, ko Aquim kjui ndudee Eliud.
40001015	Eliud kjui ndudee Eleazar, ko Eleazar kjui ndudee Matán, ko Matán kjui ndudee Jacob.
40001016	Jacob kjui ndudee José thi kjui xixi'i María. Ko María kjui janee Jesús, thi di'in Cristo.
40001017	Binthechon thenoo nduda'a ko kuexinxin Abraham ko juinchekjexinxin rey David, kuthejan binthechon ithenoo nduda'a ko kuexinxin rey David ko juexinxin are chujni Babilonia sabikao chujni Israel inchin chujni dike'na na̱, ko binthechon inaa thenoo nduda'a ko kuexi'in are ni Israel sabikao na̱ na̱ nunthe Babilonia, ko juexinxin are kunkji'i Cristo.
40001018	Ja'in ku'en are kunkji'i Jesucristo: María, janee Jesús, ukjuathexin José ixin rukuthe'e ngain. Aro xrabinthekao'a choo na̱ are María ubeyaa chjan ixin juachaxiin Espíritu Santo.
40001019	Aro José, xixi'i María, kjui naa xii jian ngathexin kon Ndo Dio, ko je'e binao'a ixin ruge'e chijni ixin thi ku'en María ko je'e ibinao'a rugeka'o, mexinxin je'e xraxaon jimao rukinthu'e.
40001020	Are José jixraxaon jañaa, naa angeel Ndo Dio juii ngathe kuthachriin are tajijua ko ángel mee ndachro: —José, ja'a thi bachrjeninxin chujnii David, xraon'a sayé'e María inchin chri'a, ixin chjan ruchunda juixin xan ngain Espíritu Santo.
40001021	Je'e sinchekunkji'i naa xaxii, ko ja'a sinchegi'in xan JESÚS. Jañaa si'in xan ixin je'e xan tsjenga xan 'na kainxin thi jian'a nche'e chujnii xan.
40001022	Kain ji'i bikuenxin thi dindachro Ndo Dio ngain chujni bagayée juajnee ndo thi ndachro:
40001023	Naa xanchrii xru'in xii bejuaka'o seyaa xan chjan, ko are tsunkji'i chjan mee, si'in xan Emanuel, ko ji'i ruchro: Ndo Dio jii ngayaa ná.
40001024	Are José xingame'e, je'e binche'e inchin kuetu'en angeel Ndo Dio ko bayée María inchin chri'i.
40001025	Aro bejuakao'a María, binchekunkjija xe'en xan sa'o ko binchegi'in xan JESÚS.
40002001	Jesús kunkjixin ngain rajna Belén, ngain nunthe'e Judea, are Herodes baketu'an ngain nunthe ji'i. Ko ngain rajna Jerusalén juii kanxion xii anto nu'e ko kunutse bagatsuanxin xa ke'e rugiku'en ngata'a nunthe, ko xii te'i binthekixin xa nunthe jii thi chrinxin ncha'on.
40002002	Ko banchiangi xa: —¿Thinoo jii xan ukunkji'i?, xan tsetu'en chujni judío. Ja'an ná ngain nunthe jii thi chrinxin ncha'on bikunxin ná kunutsee xan. Ko ja'an ná jui'i ná ixin sinthasayaa ná xan.
40002003	Are rey Herodes kunu'e ji'i, ibenue'a ke'e runche'e, je'e kunixin kain chujni Jerusalén.
40002004	Kuthimejan rey Herodes baye̱e kain xi daana baketu'an ngain icha xi daana ko kain xi tjaago ley ko banchiangi'i kain ni te'i ixin thinoo tsunkjixin Cristo.
40002005	Ko je'e na̱ binthendachro na̱: —Ngain rajna Belén ngain nunthe'e Judea, ixin thi bagayée juajnee Ndo Dio ja'in dikji̱n:
40002006	Ko ja'a, rajna Belén, thi rajna jii ngain nunthe'e Judá, ja'a je'a rajna icha nchiin jii ngayee kain rajna icha renthe te ngain nunthe Judá; ixin ngajin sachrjexin naa xi tsetu'an, ko je'e saku'en chujni Israel.
40002007	Kuthimejan Herodes jimao baye̱e xii anto nu'e te'i ko banchiangi'i xa ixin kexe'e ncha'on ndua xraago kunutse ji'i.
40002008	Kuthimejan Herodes kuetu'en xii anto nu'e te'i ko ndachro: —Thji ra, ko danchiangi ra jian thinoo jii chjan yaa. Ko are usinchii ra xan, nchenuna ra ixin ja'an kai tsji sinthasayaa xan.
40002009	Are ujuexin kui'in xii anto nu'e te'i thi ndachro xi rey, sabinthekji xa. Ko kunutse binthegikon xa ngain thi nunthe jii no thi chrinxin ncha'on jitaon ba nthi'á thi tethji xa ko tabe'e ba thi jii xannchinchjan.
40002010	Are xii anto nu'e te'i binthegikon xa kunutse, anto binthechee xa.
40002011	Ko are binthegixi'in xa nchia, binthegikon xa xannchinchjan, kunixin María, janee xan, ko binthethuxin xa ko binchesaye'e xa xannchinchjan. Kuthimejan banthjee xa thi binthekia'o xa ko binchenduusen xa oro, tsjuka ko naa ndaxrajni di'in mirra.
40002012	Ko are usarunthekji xa bitu'en xa xraa ngathe kuthachrin ixin irukjan'a xa thi be'e Herodes, mexinxin ujee nthi'á sabinthekjanxin xa ngain nunthe'e xa.
40002013	Kuthimejan are sabinthekji xii anto nu'e te'i, naa angeel Ndo Dio kununxi'in José ngathe kuthachrin ko ndachro: —Dingathjen ko sathingako'o xannchinchjan kunixin janee xan, ko sathji ra ngain nunthe Egipto ko tadinthe ra nthi̱'a̱ ko uja'an rundathjo ra kensa sachrjexin ra nthi̱'a̱, ixin Herodes tsjee xannchinchjan ixin nasuenxon xan.
40002014	Ko José bingathjen are xranaxion xe'e ko sabikao xannchinchjan kunixin janee xan ngain nunthe Egipto.
40002015	Ko nthi̱'a̱ tabinthe na̱ ndabenja Herodes. Ja'in bikuenxin thi ndachro Ndo Dio ngain thi bagayée juajnee ndo, thi ndachro: “Ngain nunthe Egipto baya̱xin Xan'na.”
40002016	Are Herodes kunu'e ixin xii anto nu'e te'i ikjan'a xa inchin je'e kuetu'an, anto guñao ko kuetu'en xi soldadue ixin nasuenxon xa kainxin xannchinnchinchjan kunkji'i are kununxin kunutse, thi xan xranchexethja'a yoo nano, xan te ngain rajna Belén ko kain rajna tendajin.
40002017	Ja'in ku'en ixin xethjaxin thi dindachro Jeremías, thi bagayée juajnee Ndo Dio:
40002018	Kui'in ni naa thi jituyao ngain rajna Ramá, jitsjanga ko ta juachjaon. Ko mee Raquel thi batsjangaxin xe'en, ko juinao'a runchebange'e na̱ ñao, ixin kain xe'en undadintege'en xan.
40002019	Ko are undabenja Herodes, naa angeel Ndo Dio kununxi'in José ngathe kuthachrin, nthi̱'a̱ Egipto,
40002020	ko ndachro: —Dingathjen ko sakjanko'o xannchinchjan kunixin janee xan ngain nunthe Israel ixin undabinthege'en chujni binao naruguenxon xan.
40002021	Kuthimejan bingathjen José ko sabikao xannchinchjan kunixin janee xan ngain nunthe Israel.
40002022	Are kunu'e José ixin Arquelao, xe'en Herodes jithetu'an ngain thi baketu'an ndudee, José xraon rukji nthi̱'a̱. Ko Ndo Dio ngathe kuthachrin kuetu'en ndo ixin sarukji ngain nunthe'e Galilea.
40002023	Ko are biji na̱ nthi̱'a̱, tabinthe na̱ ngain rajna Nazaret. Jañaa xethjaxin thi ndachro ni bagayée juajnee Ndo Dio, ixin xannchinchjan runchegi'in na̱ nazareno.
40003001	Kuthimejan Juan, thi banchegithe chujni, sakjui ngain nunthe'e Judea, ngaga'a jna thi xru'in jii,
40003002	ko bandachro: —Thinthu'e ra thi jian'a tenche'e ra. Ixin thi thetu'an Ndo Dio uchiaon juii.
40003003	Isaías, thi bagayée juajnee Ndo Dio, nichja ixin Juan are ndachro: Naa thee chujni tuyao ngain nunthe xru'in jii ko rundachro: “Nchechjian ra nthiee Nchaa ná; ko nao danthje'e ra nthi'á.”
40003004	Ko lunthue Juan dikunchjian kunixin xre'e kucamello, ko bethedunga naa rua, ko bane kuxuali ko tsjeen kurmeena.
40003005	Ko bakii chujni ngain Juan, ni Jerusalén, ni Judea ko kai chujni binthe ngain rajna te ngande'e río Jordán.
40003006	Ko are bakendue'en ñao na̱ ixin kain thi jian'a banche'e na̱, kuthejan Juan banchegithe na̱ ngain río Jordán.
40003007	Ko are Juan bikon ixin anto tsjé xi fariseo ko xi saduceo biji ixin ruigithe xa, je'e ndachro ngain xa: —¡Ja'a ra xe'en kunchee! ¿Kensen ndathjo ra ixin nchao tsinge'e ra thi tangi jitunchiaon?
40003008	Rugunda sinche'e ra thi jian ixin jamee sikon ni ixin ndua ukuinthu'e ra thi jian'a banche'e ra,
40003009	ko ndachro'a ra: “Ja'an ná bachrjeninxin ná Abraham”; ixin ja'an ndathjo ra, Ndo Dio nchao sinchechjian ndo xro te'i chujnii Abraham.
40003010	Jacha ujii ngata'a nue'e nthaa ruchrijin; ixin kain ntha dajon'a jian thuchjuin ruchrijin ntha ko ruche ntha ngathe xru'i.
40003011	Ndua ja'an nthagithe ra kunixin jinda, ko ji'i tjaguxin ra ixin ukuinthu'e ra thi jian'a banche'e ra, aro thi tsii, ja'an jikininxin'a tsama kathee, ko je'e icha jié juachaxin chunda ke ja'an. Je'e sinthagithe ra kunixin Espíritu Santo ko xru'i.
40003012	Ko je'e uchunda ngaa raa thi tsjenduaxin trigo ko santsje'e kaxinenue trigo. Ko tsenchji'an ngain nchiandu'a trigo, ko kaxineno tsjaaga ngain xru'i, thi xru'in ncha'on danga.
40003013	Ko Jesús juixin Galilea ko kjui ngain nda Jordán, thi be'e Juan, ixin je'e runchegithe Jesús.
40003014	Aro Juan binao'a runchegithe Jesús, ko ndachro: —Ja'a thi jikininxin sinchegithe na ja'an; ¿unda ja'an sinthagithe ja'a?
40003015	Ko Jesús ndachro: —Aro jai sintho'o ná ja'in ixin ja'an ná jikininxin sintho'o ná inchin rinao Ndo Dio. Ko Juan bithikaon ko binchegithe Jesús.
40003016	Ko are juexin bigithe, Jesús bachrjengixin jinda ko ngajni xiree ko Jesús bikon Espiritue Ndo Dio xinkajinxin ngajni inchin naa kunthuanajni ko tabeta'a ba ngata'a je'e.
40003017	Kuthimejan kui'in ni thee Ndo Dio juixin ngajni ko ndachro: —Ji'i thi Xan'na anto thjuaa, ko ja'an anto cha'na ixin je'e xan.
40004001	Kuthimejan Espiritue Ndo Dio bikao Jesús ngaga'a jna thi xru'in jii ixin nchiijin kjuexin runcheye'e.
40004002	Ko Jesús binchekjaaño yaakan ncha'on ko yaakan thie, kuthimejan be'en jintha.
40004003	Ko nchiijin kunchie'en ngain Jesús ixin kjuexin runcheye'e, ko ndachro: —Ja̱ ndua ja'a Xe'en Ndo Dio, thetu'en xro te'i rukjan xro niuthja.
40004004	Aro Jesús bathe'e: —Thi jitaxin ngain Xruen Ndo Dio ndachro: “Jeo'a niuthja sechunxin chujni, kai ixin kain thi nichja Ndo Dio.”
40004005	Kuthimejan nchiijin sabikao Jesús ngain rajna Jerusalén, rajna binchenchaon Ndo Dio, ko nthi̱'a̱ nchiijin binchekani Jesús ngata'a ni'ngo, thi icha nui,
40004006	ko ndachro: —Ja̱ ndua ja'a Xe'en Ndo Dio daritsingaxin nthi'i ixin jitaxin: Ndo Dio tsetu'en angeel sixindajin, ko ruka'a kunixin raa, ko xru'in thi tsuni'i ruthea ixin xro.
40004007	Ko Jesús ndachro ngain nchiijin: —Kai ndachro ngain thi jitaxin Xruen Ndo Dio: “Thjexin'a ngain Ndo Dio ixin sikon a sinche'e Ndo thi ja'a xraxaon.”
40004008	Ko nchiijin kjan sabikao Jesús ngata'a naa jna anto nui. Ko nthi̱'a̱ kjuaguexin Jesús kainxin rajna jii nguixin nunthe ko kain thi chrjuin jii ngain nunthe.
40004009	Ko ndachro nchiijin ngain Jesús: —Ja'an ruchja'a kain ji'i ja̱ sarithuxin ko sinchesayana.
40004010	Kuthejan Jesús ndachro: —Ja'a nchiijin, sathjixin ngajin ixin ndachro ngain Xruen Ndo Dio: “Nchesaye'e je'o Nchaa Ndo Dio, ko je'o xree ndo sinche'e.”
40004011	Kuthejan nchiijin sakjuixin ngain Jesús ko juii kanxion ángel bikjengijna Jesús.
40004012	Are Jesús kunu'e ixin Juan jiaxi'in ngain ndu'a xiiso, je'e sakjan nunthe'e Galilea.
40004013	Aro je'e tabe'a ngain rajna Nazaret, je'e sakjui bige'e ngain rajna Capernaum, rajna jii ngande'e nda Galilea ngain nunthe'e Zabulón ko Neftalí.
40004014	Ko jañaa xethjaxin thi ndachro Isaías, thi bagayée juajnee Ndo Dio:
40004015	Nunthe Zabulón ko nunthe Neftalí, nthi'á jikee ndachaon Galilea ko tuenxin nda Jordán, jii Galilea thi te chujni je'a judío.
40004016	Thi ni rajna be'e xraa ngain thi naxin xe'e, jai bikon na̱ naa xru'i anto jié nchegasaan. Ko chujni binthe ngain nunthe jii sauen thi ndade'en ni, xru'i ji'i binchengase'en na̱.
40004017	Are ma'o, Jesús kuexi'in bakjaago juajnee Ndo Dio ko bandachro: —Thinthu'e ra thi jian'a tenche'e ra ixin thi thetu'an Ndo Dio jii nthi̱'a̱ ngajni, uchiaon juii.
40004018	Jesús jidatho ngande'e ndachaon di'in Galilea ko bikon yoo xii choo xa, naa xa bi'in Simón, thi kai banchegi'in na̱ Pedro, ko inaa xa bi'in xa Andrés, ko kayui xii te'i batse xa kuchee ko tetjangi xa nuncha'a ngain jinda.
40004019	Ko Jesús ndachro ngain xii te'i: —Ruena ni ra ixin ja'an tsjagu'a ra kexreen tsjejo ra chujni ixin Ndo Dio.
40004020	Ko ndakuinthu'e na̱ nuncha'a ko ruee na̱ Jesús.
40004021	Ko xrakjín'a tethji na̱ are Jesús bikon iyoo xii, ko kayui xii mee kai choo xa, yui xii te'i xe'en Zebedeo, naa xa bi'in Jacobo ko inaa xa Juan. Kayui xii ji'i kunixin ndudee xa tate na̱ ngain ntha barko, tatetheye'e na̱ nuncha'a. Ko Jesús baye̱e xa,
40004022	ko ndabinthekinthu'e xa ndudee xa ko ntha barko ko saruee xa Jesús.
40004023	Jesús ngaria nguixin nunthe'e Galilea ko banchekue'en chujni ngain ningu'e na̱ thi jian juajnee Ndo Dio ko thi thetu'an ndo, ko Jesús banchexingame'e kain chujni binthechunda kexe'o chin ko bagantse'e na̱ kain thi bakiin na̱.
40004024	Ko kain thi jian banche'e Jesús kunu'e chujni binthe nguii nunthe Siria ko juia'o na̱ ngain Jesús kain chujni binthechunda kexe'o chin, thi ni anto bakiin, ni binthechunda espíritu jian'a, ni binthechunda chin denda ko ni chro'a bakingi. Ko Jesús binchexingame'e kain chujni te'i.
40004025	Ko tsjé chujni baruee Jesús, ni juixin Galilea, ni Decápolis, ni Jerusalén, ni Judea ko ni te tuenxin nda Jordán.
40005001	Are Jesús bikon anto tsjé chujni xrathe, je'e kuani ngain naa jna ko tabe'e, kuthejan kunchie'en ngain Jesús chujni kuinchie'e.
40005002	Ko je'e kuexi'in ndache na̱ ko kuague na̱ ja'in:
40005003	—Ndo Dio sinchenchaon thi chujni xraxaon ixin rugunde'e na̱ ixin Ndo Dio tsjengijna na̱, ixin chujni te'i tekininxin na̱ sinthe na̱ thi tsetu'an Ndo Dio nthi̱'a̱ ngajni.
40005004	’Ndo Dio sinchenchaon chujni tsjanga, ixin je'e ndo santsje'e na̱ kain juachjaon.
40005005	’Ndo Dio sinchenchaon chujni tain'a ñao, ixin je'e na̱ sayée na̱ nunthe ndachro ndo sajon ndo.
40005006	’Ndo Dio sinchenchaon chujni anto rinao ixin chujni sinche'e na̱ thi jian inchin je'e ndo rinao ndo, ixin je'e ndo tsjengijna chujni te'i sinche'e na̱ jamee.
40005007	’Ndo Dio sinchenchaon chujni thiakunue'e icha chujni, ixin je'e ndo tsiakunue'e na̱ kai.
40005008	’Ndo Dio sinchenchaon chujni xraxaon ngathe anseen sinche'e je'o thi jian, ixin je'e na̱ sikon na̱ ndo.
40005009	’Ndo Dio sinchenchaon chujni nche'e ixin tseto'a chujni, ixin ni te'i si'in na̱ xe'en ndo.
40005010	’Ndo Dio sinchenchaon chujni anto dathu'e tangi ixin nche'e na̱ thi jian inchin rinao ndo, ixin chujni te'i sinthe na̱ nthi̱'a̱ ngajni, thi thetu'an Ndo Dio.
40005011	’Ndo Dio sinthanchaon ra are chujni chrjuin'a runichja na̱ ixin ja'a ra ko nthakinga ra na̱ ko runichja na̱ thi ndua'a ixin ja'a ra.
40005012	Maski jamee tsu'an ra, cha'a ra ixin tsjé sayé'e ra nthi̱'a̱ ngajni. Ixin kai jañaa binche'e chujni ngain ni bagayée juajnee Ndo Dio are sa'o.
40005013	’Ja'a ra inchin xijntha ngain chujni nunthe ji'i. Aro ja̱ xijntha ndarukuxruathe, ¿kexreen nchao sinchegunda chujni? Xijntha mee ixru'in xree ko je'o singo xijntha ko tsingachjethe'e chujni.
40005014	’Ko ja'a ra inchin thi xru'i nchengasaan ngain chujni nunthe ji'i, ixin naa rajna jii ngata'a naa jna chro'a sema rajna.
40005015	Ko nchekaon'a ni naa xru'i ixin tsejanthe ni xru'i. Icha jian sake'e ni xru'i ngata'a naa thi nui ixin nchao singasenxin ni texi'in nchia.
40005016	Ko jañaa nche'e ra ja'a ra kai ixin thi jian sinche'e ra, mee inchin naa xru'i nchengasaan ngathexin kon kain chujni. Ko are sikon na̱ thi jian sinche'e ra, je'e na̱ sinchesaye'e na̱ Ndudaa ná thjen ngajni.
40005017	’Xraxaon'a ra ixin ja'an jui'i ixin rundachrjan ixin ley ko thi nichja ni bayée juajnee Ndo Dio xru'in xree; ja'an jui'i ixin rundathjan chujni ke'e ruchro ley.
40005018	Ja'an ndua rundathjo ixin are xrase'e ngajni ko nunthe, xru'in sachrje'e ley ko rugunda tsu'en kain thi jitaxin ngain ley.
40005019	Mexinxin kexe'o chujni sithikaon'a nakua thi thetu'an ley, maski thi icha tangi'a ko xraje'o tsjague chujni ixin sithikaon'a ley, chujni ji'i rukjan na̱ thi icha renthe'a ngain thi thetu'an Ndo Dio; aro kexe'o chujni sinche'e thi ndachro ley ko xraje'o tsjaago ngain chujni ixin sithikaon na̱, chujni ji'i icha tsurenthe ngain thi thetu'an Ndo Dio.
40005020	Mexinxin ja'an ndathjo ra, ja̱ sinche'a ra icha jian ke kain xi tjaago ley ko xi fariseo, chro'a sinthe ra ngain thi thetu'an Ndo Dio.
40005021	’Ja'a ra ukui'in ra thi bitu'en ni xrachrje'an ra: “Duen'a ra chujni ixin kexe'o thi duen chujni rugunda sue'en jie̱.”
40005022	Aro ja'an rundathjo ra ixin kexe'o thi tsuñau'e xan choo o chrjuin'a nichja ixin je'e xan sue'en jie̱ ixin ni judío icha thetu'an, ko kexe'o thi ndachro ngain xan choo ixin xru'in xree xan, chujni ji'i jikininxin tsji ngathe xru'i danga'a.
40005023	’Mexinxin ja̱ tsji'o ngain ni'ngo thi binchekininxin Ndo Dio, ko are tari'i nthi̱'a̱ ruxraxaon ixin xan choo jiduñao xan ngajin,
40005024	nthi̱'a̱ thinthu'e thi ja'a ridajon ngain Ndo Dio, ko thji ngain xan jiduñao ko tjao xan ko nchethjañe'e choo ra. Kuthimejan kjan ko dajon thi binchekininxin Ndo Dio.
40005025	’Ja̱ chrujan chujni sichro jie̱ ixin ja'a, icha jian ngatjao nthi'á nchetse'en ñao sinthatjaña'a, ko itsjio'a ngain xi nche'e jie̱. Ixin ja̱ tsji'o ko sajon ngain thi nche'e jie̱, ko thi nche'e jie̱ sajon ngain xi soldado je'e xa tsiaxi'an xa ngain ndu'a xiiso.
40005026	Ko ja'an ndua rindathjo, ixin sachrjexin'a nthi̱'a̱, tsengaja 'na kain tumi sanchia na̱.
40005027	’Ja'a ra ukui'in ra thi ndachro: “Dinthechrinko'a ra thi je'a xixi'a ra o chri'a ra.”
40005028	Aro ja'an rindathjo ra ixin kexe'o xii sikon ko tsiaku'en sejuakao nchra, xii mee ngathe anseen ubejuaka'o nchra.
40005029	’Mexinxin ja̱ jmakon jii no rajianxin dikon ko jinthaxraxaon nche'e thi jian'a, icha nchao dantsjengi ko danka, ixin icha jian sinchetjaan naa jmakon ko je'a nguixin nthau'a tsji ngathe xru'i danga'a.
40005030	Ko ja̱ rajianxin sinche'e thi jian'a, icha jian tunchrijin raa ko danka ra, ixin icha jian sinchetjaan naa raa ko je'a nguixin nthau'a tsji ngathe xru'i danga'a.
40005031	’Kai ley ndachro: “Thi rinao sachrjende'e chri'i rugunda sinchechjie'en nchra naa xroon setaxin ixin tabachrjende'e nchra.”
40005032	Aro ja'an rindathjo ra ixin jaan nchao sachrjende'e xa chri'i xa ja̱ bithja nchra tajijuaka'o nchra inaa xii, aro ja̱ je'a ixin ji'i, thi xii jitanchrjanda nchra sinche'e nchra thi jian'a ixin tsjee nchra inaa xii ko xi seka'o nchra rukjan xi kuxe'e nchra.
40005033	’Ko kai ukui'in ra are ndachro ni ndo dachri'a ra xrachrjen: “Dajin'a ra ixin Ndo Dio sinchexin ra thi ndachro ra ko nche'a ra.”
40005034	Aro ja'an rindathjo ra ixin are chrujan sajon ra xru'in dajin ra. Dajin'a ra ixin ngajni sinchexin ra thi ndachro ra, ixin ngajni thjen Ndo Dio;
40005035	Kai dajin'a ra nunthe, ixin nunthe nchejugaxin ruthee Ndo Dio, kai dajin'a ra Jerusalén ixin rajna ji'i, rajnee Ndo Dio, thi Rey.
40005036	Ko dajin'a jaa, ixin ja'a chro'a sinchethie o sincherua naa xrajaa.
40005037	Mexinxin icha jian je'o ndachro ra “jaan” o “na'i” ixin ja̱ runichja ra icha, thi icha runichja ra mee thixin ngain nchiijin.
40005038	’Ja'a ra ukui'in ra thi ndachro thi thetu'an ley: “Thi tsunchringa jmakon naa chujni, kai je'e tsuchringe'e na̱ jmakon. Ko thi sanke'e neno naa chujni, kai je'e sanke'e na̱ neno.”
40005039	Aro ja'an rindathjo ra nche'a ra jamee. Ja̱ chrujan chujni ruxrangi'a ra naa raa ngakon ra no rajianxin ra, dithuaxin ra ruxrangi'a ra inaa raa ngakon ra no rakjunxin ra.
40005040	Ko ja̱ chrujan chujni sichro jie̱ ixin ja'a ko sinao santsja'a luntho ringa'a, kai dithuaxin sasikao thi ritsii.
40005041	Ja̱ chrujan chujni tsetu'an tsame'e thi jidikao ko rundathjo thji'o naa kilómetro, ja'a thjiu'e yoo kilómetro.
40005042	Ko kexe'o chujni chrujan sanchia'a, chje'e; ko ja̱ chrujan thi jitja'an, nchekjen.
40005043	’Kai ja'a ra ukui'in ra thi ndachro thi thetu'an ley: “Thjue'e chujni jian chrjio'o ko ningaku'en chujni ningaku'an.”
40005044	Aro ja'an rindathjo ra: Thjue'e ra chujni ningaku'an ra, ko nchenchaon ra chujni danchia ixin jian'a tsu'an ra, nche'e ra jian ngain chujni ningaku'an ra, ko nchetse'en ra ñao Ndo Dio ixin chujni chungi'a ra.
40005045	Ko jañaa rukjan ra xe'en Ndo Dio ra, ndo thjen ngajni. Ixin je'e ndo dajon ndo juachaxin chri'in ncha'on nchengase'en chujni nche'e jian ko chujni nche'e thi jian'a, ko rua'an ndo chrin ngain chujni nche'e jian ko chujni nche'e thi jian'a.
40005046	Ja̱ thjue'e ra je'o chujni thjua'a ra, ¿ke'e jian sayé'e ra?, ixin kai chujni thjejo tumii Roma jañaa nche'e na̱.
40005047	Ko ja̱ je'o ni choo ra chje'e ra juajna, ¿ke'e icha jian tenche'e ra?, ixin kai chujni chunxin'a Ndo Dio jamee nche'e na̱.
40005048	Xru'in thi jian'a nche'e ra, jañaa inchin Ndudaa ná thjen ngajni xru'in thi jian'a nche'e ndo.
40006001	’Nche'a ra thi jian je'o are tatetsje'e chujni ixin ruxraxaon na̱ ixin ja'a ra anto jian ra. Ja̱ jamee sinche'e ra, Ndudaa ra, ndo thjen ngajni, xru'in thi jian ruchjaa ra ndo.
40006002	Mexinxin are ja'a tsjengijna chujni nua, thekin'a ngain icha chujni, inchin chujni tjaago ixin anto jian ko ndua'a. Ixin je'e na̱ jañaa nche'e na̱ ngain ni'ngo ko ngaa nthi'á ixin icha chujni runichja na̱ jian ixin je'e na̱. Aro ja'an rindathjo ra ixin thi jian nichja chujni ixin je'e na̱, mee thi ubayée na̱.
40006003	Mexinxin ja'a are tsjengijna chujni nua, xru'in ni theki'in, maski ni icha jian dakjio'o.
40006004	Ko icha jian jimao thjengijna na̱. Ko Ndudaa, ndo thjen ngajni, dikon ndo thi jimao nche'e, ko je'e ndo tsjenga'a ndo 'na.
40006005	’Ko are ja'a ra runichje'e ra Ndo Dio, nche'a ra xraa chujni tjaago ixin anto jian aro ndua'a, ixin nchexruxi'in na̱ ixin chujni sikon na̱, mexinxin tatengathjen na̱ are nichjee na̱ Ndo Dio ngaxi'in ni'ngo, ko thi dathujinxin choo nthi'á ixin chujni sikon na̱. Ja'an rindathjo ra ixin chujni ndachro ixin anto jian aro ndua'a ubacha na̱ ixin chujni ubikon na̱ thi binche'e ni te'i.
40006006	Aro ja'a are runichje'e Ndo Dio, dixi'in nchiandui ko theje'e nchia ko jimao nichje'e Ndudaa jii ngajin, ja'o ko je'e ndo. Ko Ndudaa, ndo dikon thi ja'a nche'e, je'e ndo tsjenga'a ndo 'na.
40006007	’Are ja'a ra runichje'e ra Ndo Dio, nichjakua'a ra ixin jañaa nche'e chujni chunxin'a ndo, ixin xraxaon na̱ ixin Ndo Dio tsi'in na̱ thi anto tsjé nichja na̱.
40006008	Ko nche'a ra inchin je'e na̱, ixin Ndudaa ná thjen ngajni unu'e ndo ke'e sanchie'e ra ndo are xradanchie'a ra ndo.
40006009	Mexinxin ja'a ra nichje'e ra ndo ja'in: Suixin Ndudana ná thjen ngajni, Suixin tsusaya'a.
40006010	Suixin dikji'i diketu'an nthi'i ngata'a nunthe, ko tsu'en inchin Suixin rinao nthi'i ngata'a nunthe jañaa inchin tu'en nthi̱'a̱ ngajni.
40006011	Chjana ni ra thi rugunda na ná ixin sine ná jai.
40006012	Nchetjañana ni ra thi jian'a bintha'a ná, jañaa inchin ja'an ná binthatjañaa ná thi chujni binche'e jian'a ngajin ná.
40006013	Tanchrjanda'a ni ra sita'a ná thi jian'a; thjengijna ni ra ixin thi jian'a tsjana'a ná cha. Ixin Suixin thi thetu'an ko chunda kainxin juachaxin ko kainxin thi anto chrjuin jii kainxin ncha'on. Jañaa tsu'en.
40006014	’Ja̱ nchetjañe'e ra thi chujni nche'e jian'a ngajin ra, Ndudaa ná, ndo thjen ngajni, kai sinthatjaña'a ra ndo.
40006015	Aro ja̱ nchetjañe'a ra chujni nche'e jian'a ngajin ra, Ndudaa ná, ndo thjen ngajni, kai chro'a sinthatjaña'a ra thi jian'a nche'e ra.
40006016	’Are ja'a ra sinchekjaaño ra, dinthechin'a ra inchin chujni kunxon tjaago ixin anto jian, ixin ni te'i ngakon na̱ tjaguxin na̱ ixin tenchekjaaño na̱. Aro ja'an rindathjo ra ixin Ndo Dio ubinchegacha na̱ ixin chujni ubikon na̱.
40006017	Aro ja'a ra are sinchekjaaño ra, tunthi ra jinda ngakon ra ko nchejijin jaa ra jian,
40006018	ko jañaa chujni ruxraxaon'a na̱ ixin ja'a rinchekjaaño. Je'o Ndudaa thi jii jimao ngajin tsunu'e ndo ko je'e ndo tsjenga ndo 'na.
40006019	’Datse'a ra tsjé thi renthe nthi'i ngata'a nunthe ixin nthi'i ndathje'e kuchii ko chia ndadi'i chjiin, ko xiche'e dixi'in xa nchia ko thema xa.
40006020	Icha jian datse ra thi renthe nthi̱'a̱ ngajni, nthi̱'a̱ thi xru'in kuchii jii ko chia di'a chjiin chia, ko xru'in xiche'e jii.
40006021	Ixin ngain thi jii thi renthe chunda ra, kai nthi̱'a̱ jii juaxraxaon ra ko ansean ra.
40006022	’Jmakon inchin naa xru'i nchengase'en nthau'a. Mexinxin ja̱ jmakon jian, kai nguixin nthau'a jian singase'en.
40006023	Aro ja̱ jmakon jian'a dikon, kai nguixin nthau'a jii ngain thi naxin xe'e. Ko ja̱ ko'a xruii Ndo Dio ngajin, atho naxin xe'e thi ri'i ja'a.
40006024	’Xru'in chujni nchao ngurisinche'o xree yoo xi najni, ixin icha sinao naa xi najni ko runingaku'en inaa xa, o icha sithikaon ngain naa xa ko ngain inaa xa sithikaon'a. Jañaa kai chro'a ngurisinche'o ni xree Ndo Dio ko tsjee ni tsjé tumi.
40006025	’Mexinxin ja'an rindathjo ra: Ta'a ra juachjaon ixin thi sinthe ra ko thi si'i ra ixin sinthechunxin ra kai ta'a ra juachjaon ixin ke'e luntho sintenga'a ra. ¿A je'a icha renthe thi techon ni ke thi jine ni, ko a je'a icha renthe nthau'e ni ke lunthue ni?
40006026	Tsje'e ra kain kunthua; je'e ba xru'in thenga ba ko xru'in thjejo ba ko xru'in datsiin ba ngain nthanetu'en ba. Aro maski jamee, Ndudaa ná thjen ngajni dajon ndo thi jine ba. Ko, ¿a je'a icha renthe ra ke kain kunthua?
40006027	Ko, ¿kexe'e ra xro ixin icha tsa ra juachaon, nchao sangi ra irio'o metro?
40006028	’¿Unda anto ta ra juachjaon ixin luntho? Tsje'e ra kexreen dangi tsjo ngataon jngi, ko nche'a tsjo xra ko tjaon'a tsjo lunthue tsjo.
40006029	Ko rey Salomón maski tsjé bechunda ko chrjuin batsujin, aro tsujin'a inchin tsjo te'i.
40006030	Ja̱ Ndo Dio ja'in nchetsaa ka jii ngataon jngi ko nduexin ndaxema ka ko che ka, ¿a runche'a ndo icha ixin ja'a ra?, maski ja'a ra chunthia'a ra jian ngain ndo.
40006031	Mexinxin ta'a ra juachjaon ko ndachro'a ra: “¿Ke'e sunthe ná? o ¿ke'e so'o ná? o ¿ke'e luntho sunthengaa ná?”
40006032	Ixin chujni chunxin'a Ndo Dio kain ji'i taxin na̱ juachjaon, aro Ndudaa ra thjen ngajni unu'e ndo ixin ja'a ra, jaan, rugunda'a ra kain ji'i.
40006033	’Mexinxin sa'o thjee ra ko nche'e ra thi thetu'an ndo ko rinao ndo, ko jañaa ruchjaa ra ndo thi rugunda'a ra.
40006034	Mexinxin ta'a ra juachjaon ixin kexreen sinche'e ra ndue, ixin ncha'on tsia'o ujee juachjaon. Ixin kain ncha'on thia'o juachjauen nchaon.
40007001	’Tsje'a ra ko nichja'a ra jian'a ixin thi nche'e icha chujni, ko jañaa Ndo Dio xru'in jie̱ sinche'e ndo ngajin ra.
40007002	Ixin jañaa inchin ja'a ra nichja ra jian'a ixin icha chujni, jañaa kai Ndo Dio sinche'e ndo jie̱ ngajin ra, ko inchin nche'e ra ngain chujni, jañaa sintha'a ra ndo kai.
40007003	¿Unda tsje'e kaxineno anto nchiin jingangi jmakon xan choo, ko ja'a dikon'a thi nthaa anto jié jingangi jmakon?
40007004	Ja̱ jingangi naa nthaa anto jié ngain jmakon, ¿kexreen nchao rundache xan choo: “Tanchrjanda na santsjengi'a kaxineno jingangi jmakon”?
40007005	¡Ja'a thi tjaago ixin anto jian aro ndua'a! Sa'o dantsjengi nthaa jié jingangi jmakon, ko jamee nchao sikon jian ko santsjengi kaxineno jingangi jmakon xan choo.
40007006	’Itjago'a ra juajnee Ndo Dio ngain chujni ningaku'en juajna, ixin ni te'i chrintho na̱ xraa kunia ko rukjankua na̱ ko naruguenxon ra na̱. Ko itjago'a ra juajnee ndo, thi juajna renthe inchin xro di'in perla ngain chujni nche'e juxon thi jian'a ixin chujni te'i nche'e na̱ xraa kukuchi ixin ncherenthe'a na̱ juajna ko thingachjethekua na̱.
40007007	’Danchia ra ko Ndo Dio ruchjaa ra ndo, thjee ra ko sinchii ra, dinga ra nchia ko santhjee na̱ nchia.
40007008	Ixin chujni danchia, dayée, ko chujni thjee, dithja, ko chujni dinga nchia, tunxire'e na̱ nchia.
40007009	’¿A chrujan ra, are sanchia'a ra xa'an ra naa niuthja, a ruchje'e ra xan naa xro?
40007010	¿O aruchje'e ra xan naa kunchee, are sanchia'a ra xan naa kuchee?
40007011	Ja'a ra je'a jian ra ko nu'a ra dajon ra thi jian ngain xa'an ra, mexinxin Ndudaa ra thjen ngajni icha jian ndo ko sajon ndo thi jian ngain kain chujni sanchie'e ndo.
40007012	’Nche'e ra ngain chujni inchin ja'a ra rinao ra sinche'e na̱ ngajin ra, ixin jamee thetu'an ley bayée Moisés ko kain thi dikji̱n ni bayée juajnee Ndo Dio are sa'o.
40007013	’Dixinxin ra thi icha tuee. Ixin ton thi dixinxin ni ko theka nthi'á thi dikao ni ngain xru'i sithjanxin ni, ko tsjé na̱ dixi'in na̱ nuyaa.
40007014	Aro tuee thi dixinxin ni ko jno nthi'á thi dikao ni ngajni, ko tsjé'a chujni chunxin thi dixinxin ni ngajni.
40007015	’Tsje'e ra runthaya'a ra chujni ndachro ixin dayée na̱ ko tjaago na̱ juajnee Ndo Dio aro ndua'a, ko thii na̱ ngajin ra ko nche'e na̱ xraa kuleko aro jian'a na̱ inchin kundanixra chrintho te ngaga'a jna.
40007016	Ja'a ra nchao satsuan ra na̱ ixin thi nche'e na̱, ixin nthancha'a chro'a sajon ntha tho uva, ko kancha'a chro'a sajon ka tho higo.
40007017	Jañaa kai, kain ntha thuchjuin jian, jian thuchjuin dajon ntha, ko ntha thuchjuin je'a jian, dajon ntha thuchjuin xru'in xree.
40007018	Ntha thuchjuin jian chro'a sajon ntha thuchjuin xru'in xree, kai ntha thuchjuin xru'in xree chro'a sajon ntha thuchjuin jian.
40007019	Kain ntha thuchjuin dajon'a thuchjuin jian, chrijin ntha ko che ntha ngain xru'i.
40007020	Ko jamee ja'a ra satsuan ra chujni ixin thi je'e na̱ nche'e na̱.
40007021	’Kainxin'a chujni ndachjejin na: “Nchana, Nchana”, sixi'in na̱ ngain thi thetu'an Ndo Dio, je'o sixi'in chujni nche'e thi rinao Ndudana thjen ngajni.
40007022	Are tsii ncha'on Ndo Dio sinche'e jie̱, tsjé chujni rundachjejin na̱: “Nchana, Nchana, ja'an ná kjuaago ná juajnaa suixin kunixin juachaxian, ko ixin suixin bantsjexin ná espíritu jian'a ngain chujni ko ixin suixin binthaxin ná tsjé thi na'a bagikunxin chujni.”
40007023	Aro ngain ncha'on mee, ja'an rundathjan na̱: “Ja'an xru'in ncha'on batsuan ra inchin chujnina, sathjixin ra ngajin, ja'a ra chujni nche'e thi jian'a.”
40007024	’Mexinxin, kexe'o chujni thi'in ko nche'e thi ja'an tjaago, chujni ji'i inchin naa xii xraxaon jian ko binchechjian nchiandu'a ngata'a thjao.
40007025	Ko are juii chrin ko kuyee nda tsaaga, ko kjuakee chrintho suji ngain nchia ji'i, aro betsinga'a nchia ixin suji jingathjen nchia ngata'a thjao.
40007026	Aro chujni thi'in ko nche'a thi ja'an tjaago, chujni mee inchin naa xii xraxaon'a jian ko binchechjian nchiandu'a ngata'a nchiise.
40007027	Ko are juii chrin ko kuyee nda tsaaga ko kjuakee chrintho suji ngain nchia, ko kjamangi nchia, ko anto tangi kjui'i xii mee.
40007028	Are Jesús juexin nichja kain ji'i, kain chujni kuise'en na̱ ixin thi kjuaago Jesús,
40007029	ixin Jesús kjuaago kunixin anto tsjé juachaxin ko je'a inchin xi tjaago ley.
40008001	Are Jesús juixin ngain jna, anto tsjé chujni ruee.
40008002	Ko kunchie'en naa xii chunda chin lepra, ko xii mee bethuxin xa ngathexin kon Jesús ko ndachro xa: —Suixin Nchana, ja̱ rinao, nchao sinchexruanna.
40008003	Kuthimejan Jesús kuinxe raa ko kathe xii mee ko ndachro ngain xa: —Jaan rina'o, tuxrua'an. Ko are Jesús ndachro ji'i bitjanbe'o chin lepra bechunda xa.
40008004	Kuthimejan Jesús ndachro: —Thi'in jian thi rundathjo; xru'in chujni theki'in, je'o thji ko tunchie'en ngain xi daana ixin sikon xa ixin ja'a ukuxrua'an, ko dajon ngain Ndo Dio inchin thetu'an ley bayée Moisés, ixin kain chujni te nthi̱'a̱ tsunu'e na̱ ixin ukuxrua'an.
40008005	Are Jesús juii ngain rajna Capernaum, naa xi capitán romano kunchie'en ko binchetse'en ñao Jesús
40008006	ko ndachro xa: —Nchana, naa xi nche'e xrana ni'i xa ko jitsingata'a xa saon ko chro'a thingi xa ko anto jithiin xa.
40008007	Jesús ndachro: —Ja'an tsji ko sinthaxruan xa.
40008008	Ko xi capitán ndachro xa: —Ja'an jikininxin'a na ixin suixin sixi'in nchiania, je'o rina'o thetu'an tsuxrue'en xi nche'e xrana ko je'e xa tsuxrue'en xa.
40008009	Ixin ja'an kai dithika'on xi chunda icha tsjé juachaxin ke ja'an, ko kai ja'an chunda juachaxin thetuan xi soldaduna, ko are ja'an ndathjan naa xa thji nuji'a, je'e xa thji xa, ko are ndathjan inaa xa tsii xa, je'e xa thii xa, ko are thetuan xi nche'e xrana nche'e ji'i, je'e xa nche'e xa.
40008010	Are Jesús kui'in ji'i, je'e kuise'en ko ndachro ngain chujni jidikao: —Ja'an nduaxin rundathjo ra ixin nguixin nunthe'e Israel xru'in chujni bikon anto chunthia inchin xii ji'i.
40008011	Ja'an rindathjo ra ixin tsjé chujni tsixin no thi chrinxin ko diataunxin ncha'on ko sinthe na̱ ngain Abraham, Isaac ko Jacob nthi̱'a̱ ngajni thi thetu'an Ndo Dio.
40008012	Aro tsjé chujni bikininxin rukji nthi̱'a̱ thi thetuan Ndo Dio tsji'a na̱ ixin Ndo Dio rurua'an na̱ ngain thi naxin xe'e, nthi̱'a̱ thi juxon rutsjanga na̱ ko sinetaon neno na̱.
40008013	Kuthimejan Jesús ndachro ngain xi capitán: —Sathji nchiandui ko tsu'en inchin ja'a bithikaon. Ko xi nche'e xree xi capitán kuxrue'en xa are juexin nichja Jesús.
40008014	Jesús kjui nchiandu'a Pedro, ko nthi̱'a̱ bikon janchee Pedro tajitsingata'a jan saon ixin sua.
40008015	Are Jesús tse'e raa jan ndabachrje'e jan sua ko bingathjen jan ko bajon jan juine na̱.
40008016	Ko are undakunaxin xe'e, juiau'e na̱ Jesús tsjé chujni chunda espíritu jian'a, ko je'o kuetu'an ko bengi kain espíritu jian'a, ko binchexrue'en kainxin chujni ni'i kunchie'en ngain.
40008017	Ko ja'in bikuenxin thi dindachro Isaías, thi bagayée juajnee Ndo Dio: “Je'e kuama kain chi'an ná ko sabikao thi anto thiin ná.”
40008018	Are Jesús bikon tsjé chujni ngandajin, je'e kuetu'en chujni bakao ixin rugatho na̱ tuenxin nda Galilea.
40008019	Ko kunchie'en naa xi tjaago ley ngain Jesús ko ndachro xa: —Suixin thi dikjaago, ja'an rina'o rurua'a thi suixin sakji.
40008020	Jesús ndachro: —Kuntha chunda ba nchiandu'e ba chringi'i thjao ko kunthua chunda ba kakee ba, aro ja'an, thi Xii juixin ngajni, chunda'a thinoo tsenkjon jana.
40008021	Ko inaa chujni bakao ndachro: —Nchana, sa'o tajanda na tsji sikjabaa ndudana.
40008022	Ko Jesús ndachro: —Rue'na ko tanchrjanda chujni dithikaon'a na tsjabaa choo na̱.
40008023	Kuthimejan Jesús kunixin chujni bakao kuani na̱ naa ntha barko ko sakjuixin na̱ nthi̱'a̱.
40008024	Ko are utethji na̱ ngatau'en nda, kjua chrintho anto suji ko jinda kjamangiathe kuexi'in bikia nda ngain ntha barko, ko Jesús tajijua.
40008025	Kuthimejan chujni jidikao Jesús binchexingame'e na̱ ko ndachro na̱: —¡Nthatsa'an ra ñao, thjengijna ni ra!, ixin ntha barko ndajixinkanjingi ntha jinda.
40008026	Jesús ndachro: —¿Unda anto xraon ra? ¡Ja'a ra xro nchion chunthia ra! Kuthejan Jesús bingathjen ko takuenta chrintho ko jinda jikjamangiathe. Ko kain xratao tabe'e.
40008027	Ko kain ni bakao binthekise'en na̱, ko ndachro na̱: —¿Kensen xii ji'i, ixin chrintho ko jinda dithikaon thi ndachro xa?
40008028	Are Jesús biji tuenxin nda Galilea ngain nunthe Gadara, yoo xii jido'o espíritu jian'a binthegachrjexin ngayee thi texrabaa chujni ko binthekunchie'en xa ngain Jesús. Ko ixin anto chrintho binthe xa, xru'in chujni bagatho nuyaa.
40008029	Ko binthekuyao xa suji: —¿Unda jui'i ngajin ná, ja'a Jesús, Xe'en Ndo Dio? ¡Xra je'a ncha'on ixin sinchegetan ni ra tangi!
40008030	Ko nthi̱'a̱ ridinthe tsjé kukuchi tenea ba.
40008031	Ko kain espíritu jian'a binchetse'en ñao Jesús ko ndachro: —Ja̱ santsjexin ni ra ngajin xii te'i, tanchrjanda ni ra sixi'in ná ngaxi'in kukuchi te'a.
40008032	Jesús ndachro: —Jaan, thji ra. Ko kain espíritu jian'a bachrjexin ngain kayui xii mee sabixi'in ngain kain kukuchi ko kain ba kuinga ba ko kuanthjean ba thi yasu'e ko betsingangi ba jinda ko kju'en ba nda.
40008033	Ko chujni bakingaria kukuchi kjui na̱ ngain rajna ko bindachro na̱ kain thi ku'en ko kai kuekin na̱ thi ku'en kayui thi xii bechunda espíritu jian'a.
40008034	Kuthimejan kain ni rajna binthekji na̱ thi jii Jesús ko are bikon na̱ Jesús binchetse'en na̱ ñao sarukjixin ngain nunthe'e na̱.
40009001	Kuthimejan Jesús kuani ntha barko inaa ko sakjui tuenxin jinda ko biji rajna Capernaum, rajnee Jesús.
40009002	Nthi̱'a̱ bikau'e na̱ Jesús naa thi xii chro'a bakingi tajitsingata'a nthatu'en. Are je'e bikon ni te'i ixin anto chunthia na̱, ndachro ngain thi ni'i: —Xraon'a, ja'an ubinthatjaña'a kain thi jian'a binche'e.
40009003	Ko kanxion xi tjaago ley te nthi̱'a̱ texraxaon xa: “Nchao'a jii thi jinichja xii ji'i ixin Ndo Dio.”
40009004	Aro Jesús ubenu'e thi texraxaon xii te'i, ko ndachro ngain xa: —¿Unda anto jian'a xraxaon ra ngathe ansean ra?
40009005	¿Kexe'e thi icha tangi'a rundachrjan: “Kain thi jian'a binche'e ubitjaña'a”, o “Dingathjen ko sathji”?
40009006	Ja'an tsjagu'a ra ixin thi Xii juixin ngajni, chunda juachaxin nthi'i ngata'a nunthe ixin nchetjañe'e chujni thi jian'a nche'e na̱. Kuthejan ndachro Jesús ngain thi chro'a bakji: —Dingathjen, tama nthatu'an ko sathji nchiandui.
40009007	Ko thi beni'i bingathjen ko sakjui nchiandu'a.
40009008	Ko are kain chujni bikon na̱ ji'i, kuise'en na̱ ko binchesaye'e na̱ Ndo Dio ixin bajon ndo juachaxin mee ngain chujni.
40009009	Ko are Jesús sakjuixin nthi̱'a̱ bikon naa thi xii di'in Mateo jithjejo tumi xengaxin 'na ngain ni thetu'an Roma. Ko Jesús ndachro: —Rue'na. Ko Mateo bingathjen ko ruee Jesús.
40009010	Kuthimejan are Jesús tajine ngain nchiandu'a Mateo, kunchie'en tsjé xi datse tumii Roma, ko icha chujni nche'e thi jian'a, ko ni te'i juineka'o na̱ Jesús ko ni bakao.
40009011	Ko are xi fariseo binthegikon xa ji'i, bintheganchiangi xa ngain ni bakao Jesús ko binthendachro xa: —¿Unda xi tjagu'a ra jineka'o xa kain xi datse tumii Roma ko chujni nche'e thi jian'a?
40009012	Ko are Jesús kui'in ji'i, ndachro ngain xa: —Chujni xru'in chin chunda rugunde'a xi nchexruan, je'o chujni ni'i, ni mee rugunde'e xi nchexruan.
40009013	Sathji ra ko dikinxin ra ke'e ruchro thi jitaxin ngain Xruen Ndo Dio: “Ja'an rina'o ixin ja'a ra tsiakunue'e ra chujni, ko je'a ixin su'en ra kuxiigo ixin sinchenthuxinna ni ra.” Ja'an jui'a ixin binichjaa chujni jian, ja'an jui'i ixin binichjaa chujni jian'a ixin tsinthu'e na̱ thi jian'a nche'e na̱.
40009014	Kuthimejan chujni bakao Juan, thi banchegithe chujni, kunchie'en na̱ ngain Jesús ko banchiangi na̱: —¿Unda ja'an ná, kunixin kain xi fariseo anto nthakjaaño ná, ko chujni chrji'o ja'a dinthenchekjañao'a na̱?
40009015	Jesús ndachro ngain na̱: —¿A nchao chujni te ngain naa kiai thi thuthe'e na̱ nchao sinthenchekjaaño na̱ are xrajii xi kuthe'e? ¡Na'i! Aro tsii ncha'on are xi kuthe'e sasikao na̱ xa, kuthimejan sinchekjaaño na̱.
40009016	’Xru'in chujni theye'e naa luntho nthaxii kunixin rio'o luntho narua, ixin luntho narua ndadixe'e ko icha jié ndadichje luntho nthaxii.
40009017	Kai xru'in chujni thekia xran jidatsuxi'in ngain naa ruanxran nthaxii ixin xran jidatsuxi'in tsunchrintaon xran ruanxran ko xran ko ruanxran ndasitjaan. Mexinxin xran jidatsuxi'in sikia xran ngain naa ruanxran narua ko jañaa ruanxran ko xran sitjan'a.
40009018	Jesús xrajinichjao kain yaa, are juii naa xi thetu'en ni judío ko bethuxin xa ngain Jesús ko ndachro xa: —Xannchrichjan'na najuexinka be'en xan. Aro chjin ná ko thiin raa ngata'a xan ko je'e xan ruxechon xan inaa.
40009019	Jesús bingathjen ko sakjui ngain xii mee ko ruee chujnii bakao.
40009020	Ko are ungatja nthi'á, kunchie'en naa nchrii beni'i ixin bagengathjin'a thi bagengi'i jnii nchra theyoo nano. Ko jimao kunchie'en nchra tuenxin Jesús ko kathe nchra ngande'e lunthue,
40009021	ixin xraxaon nchra: “Kunixin je'o rukathe lunthue Jesús, ja'an tsuxruan na.”
40009022	Aro Jesús ngaria ko bikon nchrii mee, ko ndachro ngain nchra: —Xraon'a, ja'a ukuxrua'an ixin chunthia ngajin. Ko are juexin nichja Jesús, kuxrue'en nchra.
40009023	Ko are Jesús bixi'in nchiandu'a xi thetu'en ni judío, bikon ni danua nthaxro ixin nchechjian na̱ soon sikjabaxin na̱ xannchrichjan ko icha chujni anto tetsjanga na̱.
40009024	Ko Jesús ndachro: —Dachrjexin ra nthi'i, ixin xannchrichjan digen'a xan, je'o tajijua xan. Ko chujni kjuanua na̱ Jesús ixin jañaa ndachro.
40009025	Ko are kuetu'en na̱ bachrjexin na̱ nthi̱'a̱, Jesús bixi'in ko tse'e raa xannchrichjan ko je'e xan bingathjen xan.
40009026	Ko nguixin nunthe mee kunu'e chujni ixin thi binche'e Jesús.
40009027	Ko are Jesús sakjuixin nthi̱'a̱, ruee yoo xii dikon'a ko seen tetuyao xa: —¡Thiakunuana ni ra, ja'a Xe'en David!
40009028	Ko are Jesús biji ngain nchia, kayui thi dikon'a binthekunchie'en ngaka je'e ko je'e banchiangi'i xa: —¿Adithikaon ra ixin ja'an nchao sinthaxruan jmakon ra? Kayui xii mee ndachro xa: —Jaan, dithika'on ná ngajin suixin.
40009029	Kuthimejan Jesús kathe ngata'a jmakon kayui xii mee ko ndachro: —Tsu'en inchin ja'a ra chunthia ra.
40009030	Ko kayui xii mee kuxrue'en jmakon xa. Kuthimejan Jesús anto kuetu'en xa: —Xru'in chujni theki'in ra thi ku'en.
40009031	Ko are sabinthekjixin xa nthi̱'a̱, kuexi'in xa kuekin xa ngain chujni te nguixin nunthe mee thi binche'e Jesús.
40009032	Are kayui xii te'i bachrjexin xa nthi̱'a̱, kanxion chujni juiau'e na̱ Jesús naa xii chro'a nichja ixin chunda naa espíritu jian'a.
40009033	Are Jesús bantsje espíritu jian'a, thi xii kuexi'in nichja. Ko chujni binthechee na̱ ko ndachro na̱: —Nthi'i nunthe Israel, na'a dikunxin ni ji'i.
40009034	Aro xi fariseo ndachro xa: —Xii ji'i nchao dantsje xa espíritu jian'a kunixin juachaxiin nchiijin ixin nchiijin thi thetu'en kain espíritu jian'a.
40009035	Jesús bakji ngain kain rajna ko rajnanchjan ko ngain ningue na̱ bakjaago thi jian juajna banichja ixin thi thetu'an Ndo Dio, ko banchexrue'en kain chin bechunda chujni ko kain thi bakiin na̱.
40009036	Are Jesús bikon tsjé chujni je'e kuiakunue'e na̱ ixin xru'in kensen bagakue'en na̱ ko dichjekee na̱ xraa kuleko xru'in kensen thingaria ba.
40009037	Kuthimejan je'e ndachro ngain chujni bakao: —Jaan, ndua tsjé thi diguan ngataon jngi, aro tsjé'a ni nche'e xra jii.
40009038	Mexinxin ndache ra xi najni rurua'an xa icha ni nche'e xra ixin satse na̱ kain thi udiguan.
40010001	Kuthimejan Jesús baye̱e thi theyoo chujni bakao ko bajon juachaxin ngain na̱ ixin nchao sengixin na̱ espíritu jian'a techunda chujni ko nchao sinchexrue'en na̱ kexe'o chin ko kain thi thiin chujni.
40010002	Ja'in di'in thi theyoo chujni kuinchie'e Jesús: thi sa'o di'in Simón, thi kai di'in Pedro; Andrés, xan choo Pedro; Jacobo ko xan choo, xan di'in Juan, ko kayui xan te'i xe'en Zebedeo;
40010003	Felipe; Bartolomé; Tomás; Mateo, thi bagatse tumii Roma; Jacobo, xe'en Alfeo; Lebeo, thi kai di'in Tadeo;
40010004	Simón, thi baketuka'o chujni romano; ko Judas Iscariote, thi kjuaago ixin tse na̱ Jesús.
40010005	Jesús rua'an thi theyoo chujni te'i ko ja'in kuetu'en na̱: —Thji'a ra ngain chujni je'a judío, ko thji'a ra nunthe'e Samaria.
40010006	Thji ra je'o ngain chujni judío ixin je'e na̱ te na̱ inchin kuleko digichrue.
40010007	Ko are saso ra, ndache ra na̱: “Ujitunchiaon ncha'on tsetu'an Ndo Dio nthi'i ngata'a nunthe.”
40010008	Ko nchexrue'en ra chujni ni'i, nchexechon ra chujni undadige'en, nchexrue'en ra chujni techunda chin lepra, ko dantsjexin ra espíritu jian'a ngain chujni. Ja'a ra bithu'an ra juachaxin ji'i, mexinxin are sinchexrue'en ra chujni xru'in danchie'e ra na̱ tsjenga'a ra na̱ 'na.
40010009	’Thjio'a ra oro, plata ko cobre.
40010010	Thjio'a ra inaa luntho, thjio'a ra inaa kathe, thjio'a ra inaa nthakutho ko xru'in tama ra, ixin thi nche'e xra jikininxin sayée thi sunde'e.
40010011	’Are saso ra ngain naa rajna o ngain naa rajnanchjan, thjee ra nthi̱'a̱ naa chujni jian ko dithu'a ra ngain nchiandu'a, ko nthi̱'a̱ dithu'a ra sachrjexinja ra rajna mee.
40010012	Are saso ra ngain nchia mee chje'e ra na̱ juajna ko nchenchaon ra na̱.
40010013	Ja̱ chujni te ngain nchia mee, tekininxin na̱ tsunchaon na̱ chrjuin tsunu'e na̱ ngain anseen na̱, aro ja̱ tekininxin'a na̱ sayée na̱ thi chrjuin ji'i, xru'in sayée na̱.
40010014	Ko ja̱ ngain naa nchia rinao'a na̱ sayá'a ra na̱ ko rinao'a na̱ tsi'in na̱ thi ja'a ra rundache ra na̱, ja'a ra dachrjexin ra ngain nchia mee o ngain rajna mee ko tuntsjenga ra ruthea ra ixin sinthji kain jinche.
40010015	Ja'an nduaxin rindathjo ra, ixin ngain ncha'on sinche'e Ndo Dio jie̱, icha suji'a sue'en jie̱ rajna Sodoma ko Gomorra ke rajna te'i.
40010016	’¡Tsjexin ra! Ja'an rurua'an ra inchin kuleko ngayee kundanixra. Mexinxin tsje'e ra jian xraa nche'e kunchee, ko tain'a ñao ra ko nche'e ra inchin nche'e kunthuanajni.
40010017	Tsje'e ra jian ngain chujni ixin rutse ra na̱ ko sinthachia'an ra na̱ ngain thi ni nche'e jie̱ ko tsaxin ra na̱ nthaa ngaxi'in ni'ngo.
40010018	Ko ixin ja'an, sinthachianxin ra na̱ ngain xi thetu'an ko ngain xi rey, ko jañaa ja'a ra nchao runichja ra ngain kain xii te'i ko ngain chujni je'a judío.
40010019	Ko are rutse ra na̱ ko sinthachiaan ra na̱ ngain ni nche'e jie̱, ta'a ra juachjaon ixin ke'e rundachro ra o kexreen runichja ra, ixin Ndo Dio rundathjo ra ndo thi ja'a ra runichja ra.
40010020	Ixin je'a ja'a ra thi runichja ra, Espiritue Ndudaa ra, mee thi runichja ixin ja'a ra.
40010021	’Chujni sichro jie̱ ixin xan choo ixin nasuenxon na̱ xan, ko nduda'a sichro ndo jie̱ ixin xe'en ndo nasuenxon na̱ xan, ko chjan runingaku'en xan ni ndu'a xan ko sichro xan jie̱ ixin nasuenxon na̱ ni ndu'a xan.
40010022	Chujni nguixin nunthe runingaku'an ra na̱ ixin ja'an. Aro thi chujni ruchunthia na ja'an kainxin ncha'on, chujni ji'i thi rukjan inaa chujni narua.
40010023	Are ngain naa rajna chujni tsexi'in na̱ rutsaya'a ra na̱ ixin sinthja ra na̱, sathji ra ngain inaa rajna. Ja'an ndua rindathjo ra, ixin xratsja'a ra tsingaria ra kainxin rajnee ni Israel, are ja'an, thi Xii juixin ngajni, urukjan si'i inaa.
40010024	’Thi jitangi nue'a icha ke xi nchekue'en, ko naa ni nche'e xra thetuan'a icha ke xi najnii.
40010025	Thi jitangi kunixin tsunue'o inchin xi nchekue'en, yaa unchao jii, ko thi nche'e xra je'o ruchunda inchin xi najnii, yaa unchao jii. Ja̱ chujni nchegi'in na na̱ nchiijin, mee ke'e ruchro'a na̱ ixin ja'a ra.
40010026	’Xraguen'a ra chujni ixin xru'in thi jima jii ke rukununxin'a ko xru'in thi jima tjao chujni ke rukunue'a na̱.
40010027	Thi ndathjo ra are naxin xe'e, ja'a ra ngain ncha'on ndache ra chujni, ko thi jima ndathjo ra, ja'a ra ngata'a nchia nichja ra suji ixin tsunu'e chujni.
40010028	Xraguen'a ra thi naduenxion chujni ixin je'e chro'a nasuenxion almee na̱. Icha jian xragu'en ra Ndo Dio ixin je'o je'e ndo nchao nasuenxion nthau'a ra ko almaa ra ngain xru'i danga'a.
40010029	’¿Keja'in renthe yoo kunthuachjan? ¿A je'a nakua tuminchjan? Aro maski jamee, xru'in kunthuachjan de'en ja̱ Ndudaa ná, ndo thjen ngajni, sajon'a ndo juachaxin.
40010030	Ko ja'a ra, Ndo Dio nu'e ndo keja'in xrajaa ra chunda ra.
40010031	Mexinxin xraon'a ra ixin ja'a ra icha renthe ra ke tsjé kunthua.
40010032	’Kain chujni rundachro ngathexin kon chujni ixin ja'an jian na, kai ja'an rundachrjan ngathexin kon Ndudana, ndo thjen ngajni, ixin chujni mee kai jian.
40010033	Aro thi chujni rundachro ngathexin kon chujni ixin chunxin'a na, kai ja'an rundachrjan ngathexin kon Ndudana, ndo thjen ngajni, ixin ja'an chunxin'a.
40010034	’Xraxaon'a ra ixin ja'an jui'i ixin chujni sakao choo na̱ ndakua ngata'a nunthe ji'i. Na'i, ixin chujni tseto na̱ ko tsuñau'e choo na̱ ixin ja'an.
40010035	Ko ixin dithikaon ni ra ja'an, chjan runingaku'en xan ndudee xan, xanchrii runingaku'en janee xan ko nchrideinda runingaku'en janchee nchra.
40010036	Ixin chujni runingaku'an ra, mee je'o ni nchiandui ra.
40010037	’Thi thjue'e ndudee ko janee icha ke ja'an, chujni mee jikininxin'a si'in chujnina, ko chujni thjue'e nchrichje'e o xi tsi'i icha ke ja'an, chujni mee jikininxin'a si'in chujnina.
40010038	Thi chujni rinao'a satho tangi ixin ja'an ko ruena, chujni mee jikininxin'a rukjan chujnina.
40010039	Thi je'o thjee ixin jian se'e ngata'a nunthe ji'i, ndase'en. Ko thi se'en ixin tjaago thi ja'an tjaago, chujni ji'i rukjan inaa chujni narua.
40010040	’Chujni sayá'a ra, chujni mee kai sayé'na na̱ ja'an, ko thi chujni daye'na ja'an, chujni mee kai dayée thi rua'an na ja'an.
40010041	Thi dayée naa chujni dayée juajnee Ndo Dio, chujni mee Ndo Dio tsjenge'e 'na xraje'o inchin xenge'e 'na naa thi dayée juajnee Ndo Dio. Ko thi sayée naa xii jian, ruxenge 'na xraje'o inchin naa xii jian.
40010042	Ko kexe'o chujni sajon maski naa xalo jinda kin ngain kexe'o chujni dithikaon na ja'an, maski renthe'a na̱, chujni mee Ndo Dio tsjenge'e na̱ 'na.
40011001	Are Jesús juexin kuethu'an thi runche'e ni theyoo chujni bakao, sakjuixin nthi̱'a̱ ixin bakjaago ko bindache icha chujni thi jian juajnee Ndo Dio ngain ikanxin rajna.
40011002	Juan, thi banchegithe chujni, ube'e ngain ndu'a xiiso are kunu'e kain thi jian jinche'e Jesucristo. Mexinxin rua'an yoo chujni bakao ixin biganchiangi'i na̱ Jesús,
40011003	ko ndachro na̱: —¿Aja'a thi Cristo, thi rukii, o xraruchuan ná inaa thi tsii?
40011004	Jesús bathe'e: —Thji ra ko dindache ra Juan thi ja'a ra tedikon ra ko thi ja'a ra tethi'in ra.
40011005	Chujni bagikon'a, jai unchao dikon na̱, thi chro'a bakji, jai unchao chrji, chujni ninxin chin lepra tuxrue'en na̱, chujni bakin'a, jai unchao thi'in na̱, chujni ndade'en xechon na̱ ko chujni nua xrague na̱ thi jian juajnee Ndo Dio.
40011006	Ndo Dio sinchenchaon thi chujni nche'e ko dithikaon thi tethu'an ja'an, maski tangi tu'en.
40011007	Are kayui chujni rua'an Juan satethji na̱, Jesús kuexi'in ndache chujni te nthi̱'a̱ thi binche'e Juan, ko Jesús ndachro: —¿Ke'e bitsje'e ra are kjui ra ngaga'a jna thi xru'in jii? ¿Axraxaon ra ixin juaxraxauen Juan rukji inchin nthaxiji nchengithjen chrintho?
40011008	¿Ke'e bitsje'e ra? ¿Axraxaon ra rugikon ra naa xii jingaa luntho anto renthe? Nduaxin na'i, ixin ni tengaa luntho anto renthe te na̱ ngain nchia te ni thetu'an.
40011009	Mexinxin, ¿ke'e xraxaon ra rugikon ra? ¿A naa xii dayée juajnee Ndo Dio? Jaan, ndua Juan naa thi dayée juajnee Ndo Dio, ko je'e icha renthe ke naa thi dayée juajnee Ndo Dio.
40011010	Ko thi jitaxin ngain Xruen Ndo Dio, ndachro ixin je'e: Ja'an rua'an naa thi sitau'an nthi'á ko sikao juajnana, ko je'e sinchechjian nthiaa.
40011011	Ja'an, ndua rindathjo ra, kainxin chujni kunkjixin ngain nchrii, xru'in thi icha renthe bingathjen inchin Juan. Aro thi icha renthe'a ngain thi thetu'an Ndo Dio, mee thi icha renthe ke Juan.
40011012	’Are kuexinxin Juan bindache chujni ixin juajnee Ndo Dio ko jai, thi thetu'an Ndo Dio atho tsjé thi kayakuen, aro thi chujni xraon'a nche'e thi thetu'an ndo.
40011013	Kain thi ndachro chujni bayée juajnee Ndo Dio ko kain thi ndachro ley bayée Moisés biku'en juija Juan.
40011014	Ko maski sithikaon ra o na'i thi ja'an rindathjo ra, Juan, mee thi Elías thi rukii inaa.
40011015	Xro thinxin ra jian, thi'in ra jian.
40011016	’¿Ke'e sinthakaninxin chujni te ngain ncha'on te'i? Te na̱ inchin xannchinnchinchjan tsuntaon ngataon ndaasin ko tuyauthe choo xan ko ndachro xan:
40011017	“Ja'an ná banthachjia'an ra soon kunixin nthaxro aro ja'a ra the'a ra; ko tsje ná soon thia'o juachjaon aro ja'a ra tsjanga'a ra.”
40011018	Ixin juii Juan, thi banchegithe chujni, thi bagi'a vino ko bajine'a tsjé. Ko ja'a ra ndachro ra ixin je'e chunda naa espíritu jian'a.
40011019	Kuthimejan jui'i ja'an, thi Xii juixin ngajni, ko jine ko di'i vino ngajin ra ko ja'a ra ndachro ra ixin ja'an anto xengo na ko anto kuan na, ko ndachro ra ixin ja'an anto jian chrji'an kain chujni nche'e jian'a ko jian chrji'an kain xi thjejo tumii Roma. Aro thi jian juaxraxaon tjaago Ndo Dio ngain chujni, xraago ixin thi jian nche'e na̱.
40011020	Kuthimejan Jesús kuexi'in binchesathe'e chujni ngain kain rajna binche'e tsjé thi na'a bagikunxin na̱, ixin kain chujni mee xrabanche'e na̱ thi jian'a. Mexinxin Jesús ndachro ngain na̱:
40011021	—¡Anto tangi tsu'an ra, ja'a ra xro rajna Corazín ko ja'a ra xro rajna Betsaida! Ixin kain thi xradikunxin'a chujni bintha'a ngajin ra, ji'i runtha'a ngayee chujni rajna Tiro ko rajna Sidón, je'e na̱ usee rukinthu'e na̱ thi jian'a nche'e na̱ ko mee rukjaago na̱ ixin ruginthengaa na̱ luntho thie ko rukjinthjithe na̱ jaa na̱ nthesugi'i.
40011022	Aro ja'an rundathjo ra ja'a ra xro rajna Corazín ko Betsaida ixin ngain ncha'on are Ndo Dio sinche'e jie̱ ngain kain chujni, ja'a ra icha suji jie̱ su'an ra ke chujni Tiro ko Sidón.
40011023	Ko ja'a ra xro rajna Capernaum, ¿axraxaon ra ixin anto renthe ra ngathexin kon Ndo Dio? Na'i, je'a jamee, ixin ja'a ra tsji ra ngathe xru'i thi xru'in ncha'on sanga. Ixin ja̱ ngain rajna Sodoma ruku'en kain thi xradikunxin'a chujni bintha'a ngaya'a ra, chujni rajna Sodoma rukinthu'e na̱ thi jian'a banche'e na̱, ko rajna mee, xraruge'e rajna jai.
40011024	Mexinxin ja'an rindathjo ra ixin ngain ncha'on are Ndo Dio sinche'e jie̱ ngain kainxin chujni, ja'a ra thi icha suji jie̱ sua'an ra ke thi jie̱ gue'en chujni rajna Sodoma.
40011025	Ko are mee Jesús ndachro: —Nthasaya'a, Suixin Ndudana, thi Nchee ngajni ko nunthe, ixin Suixin kjuaago ji'i ngain chujni anto nu'e ko anto thinxin, aro kjuagu'e chujni tain'a ñao.
40011026	Jaan, ixin jañaa binao Suixin.
40011027	Ko Jesús ndachro ngain chujni te nthi̱'a̱: —Ndudana chjana kain thi jii. Ko xru'in kensen chunxin na, je'o je'e ndo chunxin na ndo, ko xru'in kensen chunxin je'e ndo, je'o ja'an, thi chunxin ndo ko kain chujni ja'an sina'o sinthagatsuan Ndudana.
40011028	Xrakui ra ngajin, kain ra xro atho kunchrjen ra ngain xraa ra ko juachjaon techunda ra ixin ngajin sinchejuga'a ra.
40011029	Dithikaon ra ko nche'e ra thi ja'an rithetu'an ko nche'e ra inchin ja'an, ixin ja'an thixinna kain ko nda ansenna, ko nchao sinchejuga'a ra.
40011030	Thi ja'an rithetu'an ra tangi'a sithikaon ra, ko tangi'a thi sinche'e ra.
40012001	Xraje'o ngain ncha'on te'i ngain naa ncha'on nchejuga'a ni, Jesús ko chujni bakao batho na̱ ngain kanxion jngi thi dinga nuatrigo. Ko chujnii be'en na̱ jintha, mexinxin kuexi'in na̱ kunchrijin na̱ kanxion ninchje'en trigo ko juine na̱.
40012002	Ko are kanxion xi fariseo binthegikon xa ji'i, ndachro xa ngain Jesús: —Tsjexin, chujnia chrji'o tenche'e na̱ xra ko jikininxin'a sinche'e ni xra ngain thi ncha'on nchejuga'a ni.
40012003	Aro Jesús ndachro ngain xa: —¿Axra tsje'a ra Xruen Ndo Dio ixin ke'e binche'e David kunixin kain xi bagakao are binthege'en na̱ jintha?
40012004	David bixi'in ningue Ndo Dio, ko je'e ko kain ni bagakao bine na̱ niuthja banchenduusen na̱ ngain Ndo Dio, thi niuthja bikininxin'a rujine na̱ ko je'o xi daana bekininxin bane xa niuthja mee.
40012005	Ko, ¿axra tsje'a ra thi jitaxin ley bayée Moisés ixin kain xi daana ngain ni'ngo xru'in ncha'on nchejuga'a xa ngain thi ncha'on nchejuga'a ni, ko mee je'a jian'a ixin je'e xa?
40012006	Ko ja'an rindathjo ra ixin ri'i ngajin ra ko icha renthe na ke ni'ngo mee.
40012007	Ja̱ ja'a ra rukinxin ra thi ndachro Ndo Dio ngain Xruen ndo, thi ndachro: “Ja'an rina'o ixin ja'a ra thiakunue'e ra chujni, ko je'a ixin su'en ra kuxiigo ixin ja'an.” Ja̱ ja'a ra rukinxin ra ji'i irunche'a ra jie̱ ngain chujni xru'in teka.
40012008	Ixin ja'an, thi Xii juixin ngajni, chunda juachaxin ngain thi ncha'on nchejuga'a ni.
40012009	Kuthimejan Jesús sakjuixin nthi̱'a̱, ko sabixi'in ngain ningue na̱.
40012010	Ko nthi̱'a̱ ngaxi'in ni'ngo tajii naa xii ndadixemado'o naa raa. Ko xi fariseo techu'en xa ke'e nchao'a runche'e Jesús ixin rukjangi'i xa. Mexinxin banchiangi xi fariseo ngain Jesús ko ndachro xa: —¿Anchao sinchexrue'en ni chujni ni'i ngain ncha'on nchejuga'a ni?
40012011	Jesús ndachro: —Ja̱ chrujan ra xro chunda ra naa kuleko ko setsingaa ba ngain naa thi yasu'e ngain ncha'on nchejuga'a ni, ¿atsji'a ra sigantsje ra ba?
40012012	¡Aje'a icha renthe naa chujni ke naa kuleko! Mexinxin, nchao sinche'e ni thi jian ngain thi ncha'on nchejuga'a ni.
40012013	Kuthimejan ndachro Jesús ngain thi xii dixemado'o raa: —Thinxe raa. Ko are je'e kuinxe raa, ujian bithu'e ra inchin ra jngo.
40012014	Aro xi fariseo binthegachrjexin xa nthi̱'a̱ ko kuexi'in xa kjuao choo xa ixin kexreen nasuenxon xa Jesús.
40012015	Are Jesús kunu'e ixin ruguen na, je'e sakjuixin nthi̱'a̱ ko anto tsjé chujni ruee ko binchexrue'en kainxin chujni ni'i,
40012016	Aro kuetu'en na̱ ixin rundache'a na̱ icha chujni ixin kensen je'e.
40012017	Jañaa biku'en thi dikji̱n Isaías, thi bagayée juajnee Ndo Dio, ko ndachro:
40012018	Ji'i xi nche'e xrana, thi ja'an kuinchiaa, thi anto thjuaa ko anto cha'na ixin je'e. Ko Espirituna se'e ngain je'e, ko runichja thi jian sintha'a ngain chujni jii nguixin nunthe.
40012019	Je'e xru'in chujni tsetuka'o ko tsuyauthe'a, ko runichja'a suji ngain chujni ngaa nthi'á.
40012020	Je'e sinchegathu'a tangi chujni ujidathu'e tangi, ko chujni nchion thinxin sinchekinxin na̱ jian, sinchegachaja thi jian.
40012021	Ko chujni te nguixin nunthe ruchunthia na̱ ngain je'e.
40012022	Kuthimejan bikau'e na̱ Jesús naa xii bagikon'a ko banichja'a ixin bechunda xa naa espíritu jian'a. Ko Jesús binchexrue'en xa, ko je'e xa unchao bikon xa ko nichja xa.
40012023	Ko kainxin chujni kuise'en na̱ ko binthendachro na̱: —¿A je'e thi bachrjeninxin chujnii David?
40012024	Ko are xi fariseo bintheki'in xa ji'i, binthendachro xa: —Xii ji'i dengi xa espíritu jian'a kunixin juachaxiin Beelzebú, thi thetu'en kain espíritu jian'a.
40012025	Jesús benu'e ke'e baxraxaon xi fariseo, mexinxin je'e ndachro ngain xa: —Ja̱ chujni thetu'an ngain naa nunthe ndachjeeya na̱, chujni nunthe mee ndatsjexin na̱, ko ja̱ chujni ngain naa rajna o chujni texi'in ngain naa nchia theto na̱, chujni te'i tuin ndatsjexin na̱.
40012026	Kai, ja̱ nchiijin je'o dengi choo, mee ruchro ixin thetuka'o choo ko juachaxiin ko thi thetu'an se'a tsunchrje'en.
40012027	Ko ja̱ ndachro ra ixin ja'an dengi espíritu jian'a kunixin juachaxiin Beelzebú, mee ¿kensen dajon juachaxin ngain chujnia ra ixin dengi na̱ espíritu jian'a? Ja̱ rundachro ra ixin Ndo Dio, mee ruchro ixin ja'a ra je'a ndua thi texraxaon ra.
40012028	Mexinxin ja̱ ja'an dengi espíritu jian'a kunixin juachaxiin Espiritue Ndo Dio, mee ruchro ixin thi thetu'an Ndo Dio ujii ngajin ra.
40012029	’Ja̱ naa chujni rinao santsje'e thi jichunda ngaxi'in nchiandu'a naa xii tsanga, sa'o rugunda tsia xa, kuthimejan nchao santsje kain thi jichunda xa ngaxi'in nchiandu'a xa.
40012030	’Thi ji'a ngajin, mee ningakunna, ko thi thjengijna'a na ixin runichjee icha chujni ixin rurue'e na na̱, je'e icha tunchjekee na̱.
40012031	’Mexinxin ja'an rindathjo ra, ixin kain chujni nchao sitjañe'e na̱ kain thi jian'a nche'e na̱ ko kain thi jian'a nichja na̱, aro sitjañe'a na̱ ja̱ runichja na̱ jian'a ixin Espíritu Santo.
40012032	Ko kexe'o chujni runichja jian'a ixin thi Xii juixin ngajni, nchao sitjañe'e na̱, aro thi chujni runichja jian'a ixin Espíritu Santo, Ndo Dio sinchetjañe'a na̱ jai ko are sinthe na̱ ngathexin kon ndo.
40012033	’Ja̱ ntha thuchjuin jian ntha, kai thuchjuiin ntha jian tho; ko thi nthaa xru'in xree, kai thuchjuiin ntha xru'in xree tho. Mexinxin ntha thuchjuin datsuan ni ntha ixin thuchjuiin ntha.
40012034	¡Ja'a ra inchin xe'en kunchee! ¿Kexreen nchao runichja ra thi jian ja̱ ja'a ra jian'a ra? Ixin thi icha jii ngain anseen ni, mee thi nichja ru'a ni.
40012035	Naa chujni jian, nichja thi jian jii ngain anseen; ko naa chujni jian'a nichja thi jian'a jii ngain anseen.
40012036	Ko ja'an rindathjo ra ixin ngain thi ncha'on are Ndo Dio sinche'e jie̱, kainxin chujni tsjenga na̱ 'na ixin kain thi jian'a nichja na̱.
40012037	Ixin thi jian nichja ja'a sitjañanxin, ko ixin thi jian'a nichja ja'a Ndo Dio sinche'e jie̱ ngajin.
40012038	Kuthimejan kanxion xi fariseo ko kanxion xi tjaago ley binthendachro xa ngain Jesús: —Suixin ke thjaago, ja'an ná rina'o ná sikon ná sinche'e naa thi xrana'a dikunxin ni.
40012039	Jesús ndachro ngain xa: —Chujni chunthia'a Ndo Dio ko jian'a na̱, danchia na̱ sikon na̱ naa thi xrana'a dikunxin chujni, aro ni te'i xru'in inaa ruxrague na̱, je'o tsjagua na inchin thi ku'en Jonás, thi bagayée juajnee Ndo Dio.
40012040	Ixin jañaa inchin Jonás be'e nii ncha'on ko nii thie ngaxi'in tse'e naa kuchee jié, jañaa kai, ja'an thi Xii juixin ngajni, sari'i ngado'o nunthe nii ncha'on ko nii thie.
40012041	Kain chujni binthe ngain rajna Nínive, ruxechon na̱ ngain ncha'on are Ndo Dio sinche'e jie̱ ko ni Nínive ruchro na̱ jie̱ ixin kain chujni te'i, ixin chujni Nínive kuinthu'e na̱ thi jian'a banche'e na̱ are Jonás bindache na̱ juajnee Ndo Dio. Ko nthi'i ngajin ra ri'i ja'an, naa thi icha renthe ke Jonás.
40012042	Kai nchri kuetu'an nunthe Sabá, ruxechon nchra ngain thi ncha'on are Ndo Dio sinche'e jie̱ ko kai ruchro nchra jie̱ ngain chujni te'i, ixin je'e nchra anto kjín juixin nchra ixin biki'in nchra thi benu'e Salomón, ko nthi'i ngajin ra ri'i ja'an, naa thi icha renthe ke Salomón.
40012043	’Are naa espíritu jian'a dachrjexin ngain nthau'e naa chujni, espíritu mee taride'e no thi jii nunthe xema ixin dikjee thinoo sinchejuga'a, aro dithja'a.
40012044	Aro de'e xraxaon ko ndachro: “Ja'an rukjan na ngain nchiania thi bachrjexin.” Ko are espíritu jian'a mee diji, dithja nthau'e chujni mee inchin naa nchia thi xru'in chujni te, thi digajon na̱ jian ko ditsujin.
40012045	Kuthimejan espíritu jian'a ji'i diruee iyaato espíritu icha jian'a ko kain espíritu mee dixi'in nthau'e chujni mee, ko chujni mee icha jian'a kjan ke are sa'o. Ko kai jañaa tsu'en chujni jian'a te ncha'on jai.
40012046	Jesús xrajinichja ngain kain chujni, are biji janee ko xan choo Jesús ixin binao na̱ runichjee na̱, aro nduja tabinthe na̱ ixin tsjé chujni be'e nthi̱'a̱.
40012047	Naa chujni ndachro ngain Jesús: —Janaa ko xan choo nduja te na̱ ko rinao na̱ runichja'a na̱.
40012048	Aro Jesús ndachro ngain chujni mee: —¿Kensen janana, ko kekaa xan chian?
40012049	Kuthimejan je'e kjuaguxin raa chujni bakao ko ndachro: —Chujni te'i inchin janana ko inchin xan chian,
40012050	ixin kain chujni nche'e inchin thetu'an Ndudana, ndo thjen ngajni, chujni mee thi xan chian, nchrichian ko janana.
40013001	Ngain ncha'on mee Jesús bachrjexin nchia ko tabe'e ngande'e nda Galilea.
40013002	Ko anto tsjé chujni xrathe ngain je'e, mexinxin kuani ngain naa ntha barko ko tabe'e ngain ntha ko chujni tabinthengathjen na̱ ngande'e nda.
40013003	Ko je'e banchegunda tsjé thi baku'en ixin bakjaguexin chujni ko ndachro: —Naa xii kjui xa bikenga xa ngataon jngi.
40013004	Ko are kuexi'in xa kjua xa trigo ngataon jngi, thu'a trigo binthji ngande'e nthi'á, ko juii kunthua ko tajuine ba trigo.
40013005	Ko ithu'a trigo binthji ngaga'a xro, thi thjin'a jinche jii, ko trigo mee anto daka chri'in ixin tsjé'a jinche xramataon.
40013006	Ko are bachrje ncha'on ndaxe'nthe ko ndaxema katrigo mee, ixin ngatuenkua bithu'e nue'e ka.
40013007	Ko ithu'a trigo binthji ngakjan kancha'a, ko kancha'a icha daka bangi ka ko kuanchrjanda'a ka trigo bangi ka.
40013008	Aro ithu'a trigo binthji thi jii jian jinche ko jian guan. Ko kanxion ninchjan bajon naa renkia nuanchjan, ikanxion nuanchjan bajon nii kan nuanchjan ko ikanxion bajon kan ko the nuanchjan.
40013009	Xro thi'in ra, thi'in ra jian.
40013010	Kuthimejan chujni bakao Jesús kunchie'en na̱ ko banchiangi na̱: —¿Unda nchekue'en chujni kunixin thi tu'en icha chujni?
40013011	Jesús bathe'e ngain na̱: —Ja'a ra Ndo Dio chjaa ra juachaxin tsunu'a ra thi xru'in kensen nu'e ixin ke'e ruchro thi thetu'an Ndo Dio, aro je'e na̱ na'i.
40013012	Ko chujni thinxin, Ndo Dio sinchekinxin ndo na̱ icha, aro chujni tsje'a thinxin, Ndo Dio santsje'e ndo na̱ thi nchion thinxin na̱.
40013013	Mexinxin ja'an nthakuaan na̱ kunixin thi tu'en inaa chujni, ixin maski dikon na̱ aro xraa dikon'a na̱, ko maski thi'in na̱ aro thinxin'a na̱ xraa chujni thin'a.
40013014	Ko ngain je'e na̱ bikuenxin thi dikji̱n Isaías, thi bagayée juajnee Ndo Dio are ndachro: Ja'a ra tsi'in ra, aro tsinxin'a ra; sikon ra, aro satsuan'a ra.
40013015	Ixin anseen chujni rajna te'i atho cha, ko ndatsjuen na̱ atho tangi thi'in, ko ndakuejee jmakon na̱, ixin ja̱ ruginao na̱ rugikon na̱ kunixin jmakon na̱, ko ndatsjuen na̱ ruki'in, ko anseen na̱ rukinxin na̱, ko rukjan na̱ ngajin, ja'an runthakjan na̱ inaa chujni narua.
40013016	’Anto chrjuin ixin jmakon ra dikon ko ndatsjuan ra thi'in.
40013017	Ndua thi rindathjo ra ixin tsjé chujni bagayée juajnee Ndo Dio, ko tsjé chujni jian ngain anseen binao na̱ rugikon na̱ kain thi ja'a ra tedikon ra jai, aro bikon'a na̱ thi tedikon ra ko kuin'a na̱ thi tethi'in ra.
40013018	’Thi'in ra ke'e ruchro thi bikenga trigo ngataon jngi.
40013019	Are chrujan chujni thi'in juajnee Ndo Dio ixin kexreen thetu'an ndo, ko je'e thinxin'a juajna mee, thii nchiijin ko ndanchetjajin ko ndatjañe'e thi binga ngain anseen. Ko chujni ji'i inchin trigo betsinga ngande'e nthi'á.
40013020	Ko trigo betsinga ngaga'a xro, mee ruchro chujni thi'in juajnee Ndo Dio ko jaikua dayée juajna ngain anseen ko anto chee.
40013021	Aro se'a tunchrje'en ixin ngatuenkua bithu'e nu'e, ji'i ruchro ixin chujni ji'i, are anto ta na̱ juachjaon ko tangi tu'en na̱ ixin dithikaon na̱ juajnee Ndo Dio, tuin ndadachrjenda na̱.
40013022	Ko thi trigo betsinga ngakjan kancha'a, mee ruchro thi chujni thi'in juajnee Ndo Dio, aro je'e na̱ icha ta na̱ juachjaon ixin thi jii ngata'a nunthe ji'i ko thi thiaku'en na̱ tumi ndanchetjajin na̱ ko inche'a na̱ thi thetu'an Ndo Dio.
40013023	Aro trigo binthji ngain thi jian jinche, mee ruchro thi chujni thi'in juajnee Ndo Dio ko nche'e thi ndachro juajna, ko mee inchin trigo binchechjian naa renkia nua ngain nakua ninchjan, ko ikanxion trigo binchechjian nii kan nua ngain nakua ninchjan ko ikanxion trigo binchechjian nii the nua ngain nakua ninchjan.
40013024	Kuthimejan Jesús kjuaago inaa ko ndachro: —Thi thetu'an Ndo Dio, mee inchin naa xii kuenga jian trigo ngain jngi'i.
40013025	Ko thie, are kain chujni nche'e xra tatejua na̱, juii naa thi ningaku'en xi najni ko kuengagee thi ka xrakua katrigo jii ko sakjui.
40013026	Are trigo bangi ko kuexi'in binchechjian ninchjan, are mee kununxin ka xrakua katrigo jii.
40013027	Kuthimejan ni nche'e xree xi kuenga katrigo ngain jngi, kjui na̱ ko ndachro na̱: “Nchana, ¿aje'a juxon trigo jian kuenga ngataon jngi'a?, mexinxin, ¿thinoo juixin thi ka xrakua katrigo jii?”
40013028	Thi jngi'i ndachro ngain na̱: “Chrujan chujni ningakunna binche'e ji'i.” Kuthimejan ni nche'e xra banchiangi na̱ ko ndachro na̱: “¿Arinao suixin, tsji ná sigantsjengi ná kain ka xrakua katrigo jii?”
40013029	Ko thi jngi'i ndachro: “Na'i, ixin are santsjengi ra ka xrakua katrigo jii, kai santsjengi ra katrigo.
40013030	Icha jian tanchrjanda ra ka sangika'o katrigo, kuthimejan are usikaade na̱ katrigo ja'an rundathjan ni nche'e xrana, sa'o tsaade na̱ ka xrakua katrigo jii, ko tsia na̱ ka ko tsjaaga na̱ ka; ko juxon trigo tsenchi'an na̱ ngain nthanetun'na.”
40013031	Jesús kjuaguxin thi tu'en tsee ko ndachro: —Thi thetu'an Ndo Dio, mee inchin naa tsee di'in mostaza thenga naa xii ngataon jngi'i xa.
40013032	Ko tsee ji'i, thi tsee icha nchinchin ke kainxin tsee dajon icha ka, aro kee tsee ji'i icha jié dangi ka ke kain ka jine ni. Ko dangi ka inchin naa nthaa jié ko kunthua nchechjian ba kakee ba ngaga'a chaan nthaa mee.
40013033	Ko ndachro Jesús ngain na̱ inaa thi tu'en: —Thi thetu'an Ndo Dio, mee inchin thi nchege'en nchue niuthja ko naa nchrii kuaa thi nchege'en ncho'o ko kuinthekjan ngain nii nchue niuthja ixin runchege'en ncho.
40013034	Jesús kjuague kain chujni kunixin thi bakekin chujni ko bakjago'a ja̱ bakekin'a ji'i.
40013035	Jañaa biku'en thi dindachro Ndo Dio ngain thi bagayée juajnee ndo are dikji̱n: Ja'an runichja ixin thi uku'en; ja'an rundachrjan thi bema icha sa'o ke are nunthe kuexi'in kunchjian nunthe.
40013036	Ko are juexin sakjui kainxin chujni, Jesús sabixi'in nchia ko chujni bakao ndachro na̱: —Ndachjejin ni ra ke'e ruchro thi xrakua katrigo jii bangi ngataon jngi.
40013037	Kuthimejan Jesús ndachro: —Thi thenga trigo jian, mee ja'an thi Xii juixin ngajni.
40013038	Ko jngi mee nunthe ji'i, ko thi jian trigo, mee ruchro kain chujni dithikaon thi thetu'an Ndo Dio, ko thi ka xrakua katrigo jii, mee ruchro kain chujni nche'e thi thetu'an nchiijin.
40013039	Ko thi kuenga ka xrakua katrigo jii, mee nchiijin, thi ningakunna. Ko are ruxratse katrigo mee ruchro ixin undatsjexin nunthe, ko thi satse katrigo mee kain angeel Ndo Dio.
40013040	Jamee inchin xratse ka xrakua katrigo jii ko che ka ngathe xru'i, kai jamee tsu'en chujnii nchiijin are undatsjexin nunthe ji'i.
40013041	Ko ja'an, thi Xii juixin ngajni, rurua'an tsjé ángel sigantsjeyexin ngain thi ja'an thetu'an kain chujni nche'e jian'a ko nchetjajin icha chujni,
40013042	ko ángel tsja ngathe xru'i chujni te'i, ko nthi̱'a̱ rutsjanga na̱ ko sinetaon neno na̱.
40013043	Are mee kain chujni nche'e inchin rinao Ndo Dio tsungixima na̱ inchin ncha'on nthi̱'a̱ thi thetu'an ndo. Ja̱ thi'in ra, ¡thi'in ra jian!
40013044	Ko Jesús kjuaago inaa ko ndachro: —Thi thetu'an Ndo Dio, mee inchin naa thi anto renthe jixrabaa ngain naa jngi. Ko are naa chujni dithja thi anto renthe mee, kjan tjabaa inaa. Kuthimejan anto chee sakjan nchiandu'a ko nchekji kain thi chunda ko the'na jngi jixrabaa thi anto renthe mee.
40013045	’Ko kai thi thetu'an Ndo Dio, mee inchin naa xi tachji ko nchekji xro anto renthe di'in perla.
40013046	Ko are xi tachji dithja xa inaa xro icha renthe di'in perla, je'e xa thji xa ko nchekji xa kainxin thi chunda xa ixin thenanxin xa xro mee.
40013047	’Ko kai thi thetu'an Ndo Dio, mee inchin naa nuncha'a tjangi na̱ jinda ko tse kexe'o kuchee.
40013048	Ko are undakaon nuncha'a, ni tse ba dinthjian na̱ nuncha'a ngande'e jinda, ko nthi̱'a̱ thinchie'e na̱ kuchee jian ko thenga na̱ ba ngain nthaxra ko kuchee xru'in xree thingo na̱ ba.
40013049	Jamee tsu'en are undatsjexin nunthe ji'i; tsii tsjé angeel Ndo Dio ixin sigantsjegee chujni jian'a te ngayee chujni jian.
40013050	Ko ángel rurua'an kain chujni nche'e thi jian'a ngathe xru'i, ko nthi̱'a̱ rutsjanga na̱ ko sinetaon neno na̱.
40013051	Kuthimejan Jesús banchiangi ngain chujni bakao: —¿Athinxin ra kain ji'i? Je'e na̱ binthendachro na̱: —Jaan.
40013052	Kuthimejan Jesús ndachro: —Kain xi tjaago ley ko dithikaon xa thi ja'an ndachrjan, mee inchin naa chujni dikenchji'an ngaxi'in nchiandu'a yoo thi anto renthe, naa thi naruaxin ko naa thi nthaxii.
40013053	Are Jesús juexin kjuaago kunixin thi kuekin, je'e sakjuixin nthi̱'a̱.
40013054	Ko are biji ngain rajna Nazaret, thi je'e bangixin, nthi̱'a̱ kuexi'in banchekue'en chujni juajnee Ndo Dio ngain ni'ngo, ko kain chujni nthi̱'a̱ kuise'en na̱ ko ndachro na̱: —¿Kexreen kuangixin xii ji'i kain thi nu'e xa? ko, ¿kexreen nchao nche'e xa thi na'a dikunxin ni?
40013055	¿Aje'a xii ji'i xi tsi'i José, thi dame'e nthaa? ko, ¿aje'a janee di'in María, ko aje'a xan choo xa di'in Jacobo, José, Simón ko Judas?
40013056	Ko, ¿aje'a ngajin ná te kain nchri choo? ko, ¿thinoo kuangixin xa kain thi nu'e xa?
40013057	Mexinxin je'e na̱ bagithikaon'a na̱ Jesús. Aro Jesús ndachro ngain na̱: —Kain ni dayee juajnee Ndo Dio tusaye'e na̱ ngain jee rajna aro ngain rajnee na̱ ko nchiandu'a na̱ tusaye'a na̱.
40013058	Ko tsjé'a thi xradikunxin'a ni binche'e Jesús ngain rajnee ixin chujni bithikaon'a na̱ ngain je'e.
40014001	Are mee Herodes Antipas, thi baketu'an nunthe Galilea, je'e kai kunu'e thi banichja chujni ixin Jesús.
40014002	Ko ndache ni nche'e xree: —Ji'i Juan, thi banchegithe chujni ko xechon. Mexinxin chundaxin juachaxin nche'e thi xrana'a dikunxin chujni.
40014003	Ixin Herodes udiketu'an ditse na̱ Juan ko kuia na̱ ko kuiaxi'in ngain ndu'a xiiso ko kuiaxi'in na̱ ixin Herodías, thi kjui chri'i xan choo je'e Herodes, xan bi'in Felipe.
40014004	Ixin are xrabiaxin'a Juan, je'e bandachro ngain Herodes: —Ley ndachro ixin chro'a sariko'o nchrii yaa.
40014005	Ko arema'o Herodes binao naruguenxon Juan, aro baxraguen ixin chujni bagithikaon na̱ ixin Juan naa thi banichja juajnee Ndo Dio.
40014006	Aro ngain naa kiee Herodes, nchrichje'e Herodías the nchra ngathexin kon kain chujni binthe ngain Herodes, ko je'e anto binchexruxi'in.
40014007	Mexinxin Herodes bajin ixin juachaxiin chunda, rugajunxin kain thi je'e xan ruganchia xan.
40014008	Ko janee xan udikjauthexin xan, mexinxin ndachro xan ngain Herodes: —Chjana ngaa naa laato jaa Juan, thi nchegithe chujni.
40014009	Ko rey Herodes are kui'in ji'i, je'e tabechiin, aro ixin bajin ngathexin kon chujni te ngain kiee ixin je'e rugajon ngain xan kexe'o thi je'e xan ruganchia xan, mexinxin kuetu'an rugajon na̱ thi je'e xan banchia xan.
40014010	Kuthimejan Herodes kuetu'an kunchriji'in na̱ jaa Juan ngain ndu'a xiiso.
40014011	Kuthimejan juia'o na̱ jaa Juan ngaa naa laato, ko bajon na̱ ngain xanchrii ko je'e xan bajon xan ngain janee xan.
40014012	Kuthimejan binthekii chujni bakao Juan ko sabikao na̱ bikjabaa na̱, ko kjui na̱ binchenu'e na̱ Jesús.
40014013	Are Jesús kunu'e yaa, je'e kuani naa ntha barko ko bagachrjenda je'o ngain thi xru'in chujni jii. Ko are chujni kunu'e na̱ thinoo sakjui, tsjé na̱ bachrjexin na̱ rajnee na̱ ko ruee na̱ Jesús.
40014014	Ko are Jesús banianxin ntha barko ko bikon anto tsjé chujni jichu'en nthi̱'a̱, je'e kuiakunue'e na̱ ko binchexrue'en kain chujni ni'i bijikao na̱.
40014015	Ko ukuexi'in ndakunaxin xe'e ko chujni bakao Jesús kunchie'en na̱ ngain ko ndache na̱: —Nthi'i thi te ná xru'in jii ko undajitunaxin xe'e. Dindache chujni satsji na̱, ixin sike'na na̱ thi sine na̱ ngain chrujan rajna.
40014016	Jesús ndachro: —Rugunda'a satsji na̱; dajon ra ja'a ra thi sine na̱.
40014017	Ko ni bakao Jesús ndachro na̱: —Ja'an ná je'o chunda ná na'o niuthja ko yoo kuchee.
40014018	Jesús ndachro: —Siku'na ra kain yaa nthi'i.
40014019	Kuthimejan je'e kuetu'en kainxin chujni tabinthe na̱ ngata'a ka. Ko kuaa thi na'o niuthja ko thi yoo kuchee ko tsje'e ngajni ko kuexruxi'in Ndo Dio ko kunchrijindunga nio ko bajon nio ngain chujni bakao ko je'e na̱ kunchjea na̱ nio ngain kainxin chujni.
40014020	Kainxin chujni juine na̱ jian ko ni bakao Jesús xrabatse na̱ theyoo nthaxra niuthja xexin juine na̱.
40014021	Ko chujni juine niuthja kjui inchin na'o no̱ ni xii, ko bikin'a ni nchrii ko xannchinnchinchjan.
40014022	Kuthimejan Jesús kuetu'en chujni bakao je'e ixin rukani na̱ ntha barko ko sarukji na̱ tuenxin jinda ko je'e xrabithu'e sarukjija kain chujni.
40014023	Ko are usakjui kain chujni, je'e kuani naa jna ixin nichjee Ndo Dio. Ko are undakunaxin xe'e, je'o Jesús tajii nthi̱'a̱.
40014024	Ko ntha barko sabikao ni bakao Jesús ukjín ndakunthu'e ntha nunthe, ko jinda bakjamangiathe suji baginkee nda ntha barko ixin chrintho jithixin no thi satethji na̱.
40014025	Ko are uchiaon bingasaan Jesús jithjixin ruthee ngatau'en jinda ko kunchie'en ngain na̱.
40014026	Ko are ni bakao Jesús bikon na̱ ixin je'e jithjixin ruthee ngatau'en jinda, binthexraon na̱, ko binthekuyao na̱ seen ko ndachro na̱: —¡Yaa naa nthancha'an!
40014027	Aro Jesús ndachro ngain na̱: —¡Xraon'a ra, ja'an jui'i!
40014028	Kuthimejan Pedro ndachro ngain Jesús: —Ja̱ ndua suixin, thetu'an tsjixin ruthena ngatau'en jinda thi thjen suixin.
40014029	Ko Jesús ndachro: —Xrakui remee. Kuthimejan Pedro banianxin ntha barko ko kuexi'in kjuixin ruthee ngatau'en jinda thi jii Jesús.
40014030	Ko are je'e kunu'e ixin anto suji chrintho, je'e xraon ko kuexi'in ndaxinkajingi jinda, ko kuyao suji: —¡Tanchrjanda'a na ruxinkajingi na jinda!
40014031	Ko jaikua Jesús tse'e raa ko ndachro: —¡Ja'a chunthia'a jian ngajin! ¿Unda chunthia'a?
40014032	Ko are Jesús ko Pedro kuani ntha barko tabe'e chrintho.
40014033	Kuthimejan ni bithu'e ngaxi'in ntha barko binthethuxin na̱ ngain Jesús, ko binthendachro na̱: —¡Jaan, ndua, Suixin Xe'en Ndo Dio!
40014034	Ko are kuathua na̱ jinda mee, ko biji na̱ ngain nunthe'e Genesaret,
40014035	chujnii nunthe Genesaret batsuan na̱ Jesús, ko binchenu'e na̱ chujni nguixin nunthe mee ko juia'o na̱ kain chujni ni'i ngain Jesús.
40014036	Ko banchetse'en na̱ ñao Jesús ixin sajon juachaxin rukathe na̱ maski je'o ngande'e lunthue. ¡Ko kainxin chujni kathe lunthue kuxrue'en na̱!
40015001	Kuthimejan binthekunchie'en ngain Jesús kanxion xi fariseo ko kanxion xi tjaago ley binthekixin ngain rajna Jerusalén, ko banchiangi xa ngain Jesús ko ndachro xa:
40015002	—¿Unda chujni chrji'o nche'a na̱ thi banche'e ni ndo dachri'a ná xrachrjen? Ixin je'e na̱ tunthi'a na̱ jinda ngain raa na̱ are jine na̱.
40015003	Aro Jesús banchiangi ngain xa ko ndachro: —¿Unda ja'a ra nche'a ra thi thetu'an Ndo Dio ko je'o nche'e ra thi kuethu'an ni xrachrje'an ra?
40015004	Ixin Ndo Dio ndachro: “Nchesaye'e ra ndudaa ra ko janaa ra”, ko “Thi runichja jian'a ixin ndudee o janee, chujni mee jikininxin se'en.”
40015005	Aro ja'a ra ndachro ra ixin naa chujni nchao rundache ndudee o janee: “Ja'an chro'a tsjengijna suixin ixin kain thi ja'an chunda ubajon ngain Ndo Dio.”
40015006	Ko ja'a ra ndachro ra ixin chujni mee irugunda'a tsjengijna na̱ ndudee na̱ o janee na̱. Ko jañaa ja'a ra nche'e ra thi kjuagu'a ra ni ndo dachri'a ra xrachrjen, ko inche'a ra thi thetu'an Ndo Dio.
40015007	¡Ja'a ra xro kunxon ndachro ra ixin anto jian ra! Jian dindachro Isaías, thi bagayée juajnee Ndo Dio, are ndachro:
40015008	Chujni te'i nchesayana na̱ kunixin ru'a na̱, aro nchesayana'a na̱ kunixin anseen na̱.
40015009	Mexinxin xru'in xree maski tenchesayana na̱; ko thi je'e na̱ tenchekue'en na̱ chujni juxon thi thetu'an xii te nthi'i ngata'a nunthe.
40015010	Kuthimejan Jesús bayée kainxin chujni binthe nthi̱'a̱ ko ndachro ngain na̱: —Thi'in ra thi rundathjo ra ko thinxin ra jian:
40015011	Thi nchekjan jian'a chujni je'a thi jine ko thi di'i na̱, thi nchekjan jian'a chujni, mee kain thi jian'a nichja na̱.
40015012	Kuthimejan thi chujni bakao Jesús kunchie'en na̱ ngain ko ndachro na̱: —¿Anu'a suixin ixin xi fariseo binchexruxin'a xa are bintheki'in xa thi suixin bindachro?
40015013	Aro Jesús ndachro ngain na̱: —Kain ntha thuchjuin kjuenga'a Ndudana thjen ngajni, sachrjenginua ntha.
40015014	Nche'a ra thi dinthendachro xa, ixin je'e xa inchin chujni dikon'a ko dikao inaa thi dikon'a. Ko ja̱ naa thi dikon'a sikao inaa thi dikon'a, kayui na̱ tsanthjen na̱ ngaa naa thue.
40015015	Kuthimejan Pedro ndachro ngain Jesús: —Ndachjejin ni ra ke'e ruchro thi bendachro.
40015016	Jesús ndachro: —¿Akai ja'a ra chro'a thinxin ra?
40015017	¿Athinxin'a ra ixin kain thi jine chujni sathji ngaxi'in tse'e na̱, kuthimejan dachrje?
40015018	Aro thi nichja chujni mee thixin ngain anseen na̱, ko mee thi nchekjan na̱ jian'a.
40015019	Ixin ngain anseen chujni thixin kain thi jian'a xraxaon na̱, inchin thi naduenxon choo na̱, thi dinthejuaka'o na̱ inaa nchrii je'a chri'i na̱ o xii je'a xixi'i na̱, thi dinthejuakao choo na̱ ko xrathuthe'a na̱, thi thee na̱, thi ndua'a nichja na̱ ixin inaa chujni, thi nchekaxinkua na̱ chujni thi ndua'a.
40015020	Kain ji'i thi nchekjan jian'a chujni, aro je'a ixin jine na̱ ko tunthi'a na̱ jinda.
40015021	Jesús bachrjexin nthi̱'a̱ ko sakjui ngain nunthe'e rajna Tiro ko rajna Sidón.
40015022	Ko naa nchrii juixin nunthe'e Canaán ko be'e nthi̱'a̱ chiaon seen kuyao nchra ngain Jesús: —¡Suixin thi bachrjeninxin chujnii David, nthatsa'an ñao thiakunuana! Xan'na xan nchrii chunda xan naa espíritu jian'a ko anto tangi tu'en xan.
40015023	Aro Jesús binchexon kuin'a thi ndachro nchra. Kuthimejan chujni bakao juii na̱ ngain je'e ko binchetse'en na̱ ñao ko ndachro na̱: —Denche'e thi ndachro nchra ixin jiruaa ná nchra ko seen jituyao nchra.
40015024	Kuthimejan ndachro Jesús ngain nchra: —Ndo Dio rua'an na ja'an je'o ngain chujni Israel ixin ndadigitjaan na̱ inchin kuleko.
40015025	Aro nchrii mee kunchie'en nchra ko bethuxin nchra ngain Jesús ko ndachro nchra: —¡Nthatsa'an ñao thjengijna na, suixin!
40015026	Jesús ndachro ngain nchrii mee: —Nchao'a jii ja̱ naa chujni santsje'e xe'en niuthja ko ruchjee nio kunia.
40015027	Aro je'e nchrii mee ndachro nchra: —Jaan ndua, aro kunia kai jine ba thi nchue niuthja dinthjixin ngata'a nthanchaon jinetaxin ni nchee ba.
40015028	Kuthimejan Jesús ndachro ngain nchrii mee: —¡Ja'a anto jian chunthia ngain Ndo Dio! Tsu'en inchin ja'a rinao. Ko are juexin nichja Jesús xe'en thi nchrii kuxrue'en xan.
40015029	Jesús sakjuixin nthi̱'a̱ ko biji ngande'e nda Galilea, kuthimejan kuani naa jna ko tabe'e nthi̱'a̱.
40015030	Tsjé chujni kunchie'en ngain Jesús, ko juiau'e na̱ tsjé chujni chro'a bakji, ni bagikon'a, ni thapo, ni bakingi'a naa raa, ko tsjé chujni ni'i. Kain chujni te'i bake'e na̱ ngandaxi'in Jesús, ko je'e binchexrue'en kainxin na̱.
40015031	Ko kainxin chujni binthe nthi̱'a̱ kuise'en na̱ are bikon na̱ ixin chujni thapo unchao nichja na̱, ko thi bakingi'a raa unchao banchekingi raa, thi chro'a bakji unchao sakjuixin ruthee, thi bagikon'a unchao bikon. Ko kainxin chujni kuexi'in na̱ binchesaye'e na̱ Dioe chujni Israel.
40015032	Kuthimejan Jesús baye̱e chujni bakao ko ndachro ngain na̱: —Ja'an thiakunuaa kain chujni te'i ixin uchunda nii ncha'on te na̱ nthi'i ngajin, ko xru'in thi sine na̱. Ja'an rinao'a rurua'an na̱ ngain nchiandu'a na̱ ja̱ sine'a na̱ ixin ngatja nthi'á ndasendaxin na̱ jintha.
40015033	Kuthimejan chujni bakao Jesús ndachro na̱ ngain je'e: —Aro ¿kexreen sintho'o ná tse'na ná thi sine na̱ anto tsjé na̱, ko nthi'i xru'in nchia jii?
40015034	Jesús banchiangi'i chujni bakao ko ndachro: —¿Keja'in niuthja chunda ra? Ko je'e na̱ ndachro na̱: —Yaato niuthja ko kanxion kuchechjan.
40015035	Kuthimejan Jesús kuetu'en kain chujni taruginthe na̱ ngata'a nunthe.
40015036	Ko je'e kuaa thi yaato niuthja ko kuchee, ko kuexruxi'in Ndo Dio. Kuthimejan kunchrijindunga niuthja ko kuchee ko bajon ngain chujni bakao ko je'e na̱ kunchjea na̱ nio kunixin kuchee ngain kainxin chujni binthe nthi̱'a̱.
40015037	Kainxin na̱ juine na̱ ko kuje'e na̱ jian, ko thi xexin juine na̱ xrabinchekaon na̱ yaato nthaxra.
40015038	Ko kain chujni bine kjui noo no̱ xii, ko bikin'a ni nchrii ko chjan.
40015039	Kuthimejan are kain na̱ sakjui na̱, Jesús kuanito naa ntha barko ko sakjui ngain nunthe Magdala.
40016001	Xi fariseo ko xi saduceo kjui xa binthegitsje'e xa Jesús, ko bikjexin xa a nchao rugathe'e, ko banchie'e xa runche'e naa thi xradikunxin'a chujni rukixin ngajni.
40016002	Aro Jesús ndachro: —Are tutsukjin ja'a ra ndachro ra: “Anto chrjuin tsii ncha'on ixin jatse jitsje'e thjui jii ngajni.”
40016003	Ko are uchiaon jidingasaan ja'a ra ndachro ra: “Jai ruchjee chrin ixin jiaa thjui ko jatse jitsje'e thjui jii ngajni.” ¡Ja'a ra xro kunxon ndachro ra ixin jian ra aro ndua'a! Ja'a ra jian datsue'en ra kexreen se'e ncha'on are tsje'e ra ngajni, aro datsuen'a ra ke'e ruchro thi jithu'en ngain ncha'on te'i.
40016004	Ja'a ra chujni nche'e jian'a ko nchesaye'a Ndo Dio. Danchia ra sikon ra naa thi xradikunxin'a chujni, aro xru'in ji'i sikon ra, je'o thi ku'en Jonás. Juexin ndachro ji'i, je'e sakjui.
40016005	Ko chujni bakao Jesús batho na̱ tuenxin jinda, aro tatjañe'e na̱ ko bikao'a na̱ niuthja rujine na̱.
40016006	Kuthimejan Jesús ndachro ngain na̱: —Tsje'e ra jian thi nchege'en nchue niuthja chunda xi fariseo ko xi saduceo.
40016007	Ko chujni bakao Jesús kuexi'in na̱ ndache choo na̱: —Jañaa ndathjo ná ixin biko'a ná niuthja sunthe ná.
40016008	Jesús kunu'e ke'e tetjao na̱ ko ndachro ngain na̱: —¿Unda tetjao choo ra ixin chunda'a ra niuthja? ¡Ja'a ra chujni chunthia'a jian!
40016009	¿Axrathinxin'a ra, ko xraxaon'a ra thi na'o niuthja ja'an kunchjeyaa thi na'o no̱ xii, ko xra keja'in nthaxra niuthja kjuejo ra?
40016010	¿Ko axraxaon'a ra thi yaato niuthja kunchjeyaa thi noo no̱ xii, ko xra keja'in nthaxra niuthja kjuejo ra?
40016011	¿Unda kuinxin'a ra ixin ja'an rindathjo'a ra ixin biko'a ra niuthja sinthe ra? Ja'an rinichja ixin sinche'a ra inchin nche'e xi fariseo ko xi saduceo.
40016012	Kuthimejan je'e na̱ kuinxin na̱ ixin Jesús ndachro'a ixin thi nchege'en nchue niuthja, Je'e nichja ixin runche'a na̱ thi tjaago xi fariseo ko xi saduceo.
40016013	Are Jesús biji ngain rajna Cesariee Filipo, je'e banchiangi ngain chujni bakao ko ndachro: —¿Ke'e ndachro chujni ixin kensen na ja'an, thi Xii juixin ngajni?
40016014	Je'e na̱ ndachro na̱: —Kanxion chujni ndachro na̱ ixin ja'a Juan thi banchegithe chujni, ikanxion na̱ ndachro na̱ ixin ja'a Elías, ko ikanxion na̱ ndachro na̱ ixin ja'a Jeremías o chrujan inaa chujni bagayée juajnee Ndo Dio.
40016015	Kuthimejan Jesús banchiangi: —Ko ja'a ra, ¿ke'e ndachro ra ixin kensen na ja'an?
40016016	Ko ndachro Simón Pedro: —Suixin thi Cristo, thi Xe'en Ndo Dio ndo jichon.
40016017	Kuthejan Jesús ndachro ngain Pedro: —Ndo Dio sinthanchaon ja'a, Pedro, xe'en Jonás, ixin xru'in chujni ndathjo ji'i, thi ndathjo ji'i, Ndudana, ndo thjen ngajni.
40016018	Ko ja'an rindathjo, ixin ja'a di'in Pedro, ko ji'i ruchro xro, ko ngata'a xro ji'i sinthachjian ningu'na; ko juachaxiin thi ndade'en ni tsixin'a ngain ni'ngo ji'i.
40016019	Ja'an ruchja'a thi xirexin thi thetu'an Ndo Dio ixin thi ja'a tsiathe nthi'i ngata'a nunthe, kai sechriathe nthi̱'a̱ ngajni, ko thi tsunxindange'e nthi'i ngata'a nunthe, ruxindange'e nthi̱'a̱ ngajni.
40016020	Kuthimejan Jesús kuetu'en chujni bakao ixin xru'in chujni rundache na̱ ixin je'e thi Cristo.
40016021	Aremá'o Jesús kuexi'in ndache chujni bakao ixin rugunda rukji rajna Jerusalén ko nthi̱'a̱ anto tangi ruku'en ngaa raa kain xi thetu'an ngain rajna, kain xi thetu'en kain xi daana ko kain xi tjaago ley. Ko ndachro ixin naruguenxon na̱, aro ngain ncha'on ninxin je'e ruxechon.
40016022	Kuthimejan Pedro bantsjenda Jesús ko kuexi'in ndache: —¡Nichja'a jañaa, suixin, ixin xru'in ncha'on tsu'an ji'i!
40016023	Aro Jesús ngaria tsje'e Pedro ko ndachro: —¡Sathjixin ngajin ixin ja'a rinichja xraa nchiijin! ¡Ixin ja'a xraxaon'a inchin xraxaon Ndo Dio ko rinao rukayakunna! Ja'a je'o xraxaon inchin chujni te ngain nunthe ji'i.
40016024	Ko Jesús ndachro ngain chujni bakao: —Ja̱ chrujan thi rinao rurue'na, rugunda rutjañe'e kain thi jixraxaon sinche'e, maski anto tangi tsu'en ko ja̱ rugunda se'en, se'en ixin ja'an.
40016025	Ixin thi rinao xru'in tsu'en, chujni ji'i icha daka ndasitjaan, aro thi ruxrajon tangi tsu'en ko ruxrajon se'en ixin thi ja'an ntha'a, chujni mee rukjan inaa chujni narua thi xru'in ncha'on se'en.
40016026	Ixin xru'in xree ja̱ naa chujni sacha kainxin thi jii ngain nunthe ji'i ko ndasinchetjaan almee, ¿o keja'in tsenanxin chujni almee?
40016027	Ixin ja'an, thi Xii juixin ngajni, si'i inaa kunixin jié juachaxin ruchjana Ndudana kunixin kain angeel ndo, kuthimejan nanaa chujni tsjengaa na 'na ixin thi je'e na̱ binche'e na̱.
40016028	Ko ndua rindathjo ra ixin thu'a ra xro te ra ngajin xrase'an ra sikunja ni ra ja'an, thi Xii juixin ngajni, siketu'an kunixin jié juachaxin.
40017001	Batho inkjaon ncha'on, kuthimejan Jesús bikao Pedro, Jacobo ko Juan, thi kjui xan choo Jacobo. Ko Jesús bikao na̱ ngata'a naa jna anto nui,
40017002	ko nthi̱'a̱ Jesús bituxinbe'o ngathexin kon je'e na̱. Ko ngakon Jesús kungiixin xra thee ncha'on ko lunthue kurua luntho xraa thee nchaon.
40017003	Ko bikon na̱ Moisés ko Elías tatetjao na̱ Jesús.
40017004	Kuthimejan Pedro ndache Jesús: —Nchana, ¡atho nchao ixin ja'an ná te ná nthi'i! Ja̱ rinao, ja'an ná sinthachjian ná nii nchiachjan: naa nchiachjan ixin suixin, naa nchiachjan ixin Moisés ko inaa nchiachjan ixin Elías.
40017005	Pedro xrajinichjao jañaa are juii naa thjui rua jitungixima, ko thjui mee kjuamataon na̱, ko ngakjan thjui mee kui'in ni naa thee thi ndachro: —Ji'i Xan'na, xan anto thjuaa, ko anto cha'na ixin je'e xan. Thi'in ra thi rundachro xan.
40017006	Kuthimejan kanio chujni bikao Jesús, are kui'in na̱ yaa, kanio na̱ binthethuxin na̱ ko bisee na̱ ngata'a nunthe ko anto xraon na̱.
40017007	Kuthimejan Jesús kunchie'en ngain na̱, kathe na̱ ko ndachro ngain na̱: —Dingathjen ra, ko xraon'a ra.
40017008	Ko are je'e na̱ batsiin kon na̱, ixru'in chujni bikon na̱, je'o Jesús.
40017009	Are tedanianxin na̱ jna, Jesús kuetu'en na̱ ko ndachro: —Xru'in chujni theki'in ra thi ja'a ra bikon ra, ruxechunja na ja'an, thi Xii juixin ngajni.
40017010	Kuthimejan kanio chujni bikao Jesús banchiangi na̱ ko ndachro na̱: —¿Unda ndachro xi tjaago ley ixin Elías rugunda tsii sa'o?
40017011	Jesús ndachro ngain na̱: —Jaan ndua, Elías tsii icha sa'o ko je'e thi sinchekinxin chujni kexreen sayé'na na̱ ja'an.
40017012	Aro ja'an rindathjo ra ixin Elías ujuii ko je'e na̱ batsuan'a na̱, ko binche'e na̱ ngain je'e inchin je'e na̱ binao na̱. Jañaa kai tangi tsunna ngaa raa na̱, ja'an thi Xii juixin ngajni.
40017013	Kuthimejan kanio chujni bikao Jesús kuinxin na̱ ixin je'e jinichja ixin Juan, thi banchegithe chujni.
40017014	Are biji na̱ ngain thi binthe tsjé chujni, kunchie'en naa thi xii ngain Jesús ko bethuxin ko ndachro:
40017015	—Nthatsa'an ñao suixin, thiakunue'e xan'na ixin chunda xan chin denda ko anto tangi tu'en xan. Tsjé nthi'a detsingathe xan xru'i o ngangi jinda.
40017016	Ja'an bikian xan ngain chujni chrji'o, aro chro'a nchexingame'e na̱ xan.
40017017	Jesús ndachro: —¡Ja'a ra chujni dithikaon'a ko jian'a! ¿Xra kensa rugunda sari'i ngajin ra? ¿Xra kensa rugunda tsixinna ngajin ra? ¡Siku'na ra xan nthi'i!
40017018	Kuthimejan Jesús binchesathe'e espíritu jian'a bechunda xan, ko espíritu mee bachrjexin ngain xan ko kuxruenbe'o xan.
40017019	Kuthimejan ni bakao Jesús kunchie'en na̱ ngain je'e ko jimao banchiangi'i na̱ ko ndachro na̱: —¿Unda ja'an ná chro'a be'ngi ná espíritu jian'a yaa?
40017020	Jesús ndachro ngain na̱: —Ja'a ra unda chunthia'a ra jian. Ko ja'an ndua rundathjo ra, ja̱ thi chunthia ra rukujiexin inchin naa tsee di'in mostaza, nchao rundache ra jna ji'a: “Sathjixin nthi'i ko dari'i nuji'a”, ko jna rugithikaon jna. Ko xru'in thi tangi ruge'e ixin runche'e ra.
40017021	Aro espíritu jian'a yaa nchao dengi ni je'o are nichjee ni Ndo Dio ko nchekjaaño ni.
40017022	Naa ncha'on are xrabinthe na̱ ngain nunthe Galilea, Jesús ndache chujni bakao: —Chujni sajon na na̱, ja'an thi Xii juixin ngajni ngain chujni jian'a,
40017023	ko nasuenxon na na̱ aro ngain ncha'on ninxin ja'an ruxechon na. Ko chujni bakao binthechiin na̱ are kui'in na̱ yaa.
40017024	Are Jesús kunixin chujni bakao biji na̱ ngain rajna Capernaum, xi bakjejo tumii ni'ngo kjui xa ngain Pedro ko banchiangi'i xa: —¿Athjenga 'na ngain ni'ngo xi nthakua'an ra?
40017025	Pedro ndachro: —Jaan. Kuthimejan Pedro kjui ngaxi'in nchia ixin runichjee Jesús, aro Jesús bathe'e sa'o: —Pedro, ndachjejin na ja'a, ¿kensen thjenga 'na tumi ngain xi thetu'an nunthe? ¿Axe'en xa o chujni je'a rajnee xa?
40017026	Pedro ndachro: —Thi chujni je'a rajnee xa. Jesús ndachro: —Mexinxin chujnii xa rugunda'a tsjenga na̱ 'na.
40017027	Aro ixin xru'in chujni sinthuñao ná, thji ngain jinda ko tjangi chia tsexin ni kuchee, ko kuchee santsjengi sa'o danthje'e ru'a ba ko sinchii naa tumi thjengaxin 'na ixin ja'a ko ja'an.
40018001	Xra mee jinichja Jesús are kunchie'en ngain je'e chujni bakao ko banchiangi na̱: —¿Kensen icha renthe ngain thi thetu'an Ndo Dio?
40018002	Kuthimejan Jesús baye̱e naa xan xichjan ko kuiin xan ngayee na̱,
40018003	ko ndachro: —Ndua thi rundathjo ra, ja̱ tsinthue'a ra thi jian'a nche'e ra ko rukjan'a ra inchin xan nchinnchinchjan, chro'a sixi'in ra ngain thi thetu'an Ndo Dio.
40018004	Mexinxin kexe'o chujni tsain'a ñao inchin chjan ji'i mee thi icha renthe se'e nthi̱'a̱ ngajni.
40018005	Ko chujni sayée naa xan nchinchjan inchin xan ji'i, ixin dithikaon na ja'an, kai tedaye'na na̱ ja'an.
40018006	’Ja̱ chrujan chujni ixin thi jian'a nche'e isithikaon'a inaa chujni nandaa jidithikaon na ja'an, icha jian thi chujni nche'e jian'a mee tsianito na̱ ngain thusin naa xruchrin ko sankangi na̱ ngain thi icha ni'nga ndachaon.
40018007	Atho jian'a tsji'i chujni nunthe ji'i ixin kain ncha'on se'e thi nchenche'e na̱ thi jian'a, ko rugunda se'e ji'i. ¡Aro icha tangi tsu'en thi chujni sinchegita'a ko sincheye'e inaa chujni sinche'e jian'a!
40018008	’Mexinxin ja̱ naa raa o ruthea jidunda'a rinchexin thi jian'a, icha jian tunchrijin raa o ruthea ko tja kjín, ixin icha jian rukjan inaa chujni narua maski ko'a naa raa o naa ruthea, ke tsji kunixin yuixin raa o yuixin ruthea ngain xru'i danga'a.
40018009	Ja̱ thi dikon jmakon nthaxraxaon sinche'e thi jian'a, icha jian dantsjengi jmakon ko tja kjín, ixin icha jian rukjan inaa chujni narua maski ko'a naa jmakon, ke tsji kunixin kayuixin jmakon ngain xru'i danga'a.
40018010	’Tsje'e ra jian ko ningakuen'a ra chujni nandaa jidithikaon na ja'an. Ixin ja'an rindathjo ra ixin kain angeel na̱ te ngajni, ko kainxin ncha'on te ngathexin kon Ndudana, ndo thjen ngajni.
40018011	Ixin ja'an, thi Xii juixin ngajni, jui'i ixin bikjengijna chujni udigitjaan.
40018012	’¿Kexreen dikunxin ra? Ja̱ naa xii chunda xa naa renkia kuleko ko ndasitjaan naa ba, ¿kexreen sinche'e xa? ¿Atsinthue'a xa thi noo kan ko the na̱a̱ ba ngaga'a jna, ko satsji xa sikjee xa kuleko bitjaan?
40018013	Ko ja̱ sithja xa ba, icha ruchee xa ixin kuleko bitjaan ke ixin thi noo kan ko the na̱a̱ kuleko bitjan'a.
40018014	Kai Ndudana thjen ngajni rinao'a ndo sitjaan naa chujni nandaa jithexi'in dithikaon na ja'an.
40018015	’Ja̱ naa xan choo jian'a binche'e xan ngajin, thji ko tjao ra ja'o ra ko nchegikon xan thi jian'a binche'e xan ngajin ko ja̱ kui'in xan, ja'a ubacha xan choo.
40018016	Aro ja̱ sithuexin'a xan tsjao xan, kjan ko thji'o naa o yoo chujni ixin tsi'in na̱ ke'e rundache choo ra.
40018017	Ko ja̱ tsin'a xan kayui chujni mee, kjan ko dindache kain ni ni'ngo, ko ja̱ kuin'a xan ni ni'ngo kai, tsjé'e ra xan xraa chujni dithikaon'a Ndo Dio o inchin naa chujni thjejo tumii Roma.
40018018	’Ja'an ndua rindathjo ra ixin kain thi rundachro ra ixin tsuen'a nthi'i ngata'a nunthe, kai Ndo Dio nthi̱'a̱ ngajni rundachruxin ndo ixin tsuen'a. Ko kain thi rundachro ra ixin tsu'en nthi'i ngata'a nunthe, kai Ndo Dio nthi̱'a̱ ngajni rundachruxin ndo ixin tsu'en.
40018019	’Kai rindathjo ra, ja̱ yoo ra tsjauthexin ra nthi'i ngata'a nunthe ixin ke'e sanchia ra ngain Ndudana, ndo thjen ngajni, jaan ruchjaa ra ndo.
40018020	Ixin thi te yoo o nii chujni tetjao na̱ ixin ja'an, ja'an nthi̱'a̱ ri'i ngayee na̱.
40018021	Kuthimejan Pedro kunchie'en ngain Jesús ko ndachro: —Nchana, ¿kie'en nthi'a rugunda sinthatjañaa xanchian thi jian'a nche'e xan ngajin? ¿A yaato nthi'a sinthatjañaa xan?
40018022	Jesús ndachro ngain Pedro: —Ja'an rindathjo'a yaato nthi'a, Ja'an rindathjo nchetjañe'e xan noo renkia ko noo kan ko the nthi'a.
40018023	’Thi thetu'an Ndo Dio, mee inchin naa xi rey juinao ruxenge 'na kain thi beka kain xi nche'e xree.
40018024	Ko are kuexi'in banchia tumii, juiau'e na̱ naa thi nche'e xra jika tsjé no̱ tumi.
40018025	Ko thi nche'e xra mee chunda'a ke'e tsjengaxin 'na, mexinxin xi rey kuetu'an runchekji na̱, je'e, chri'i, kain xe'en ko kain thi bechunda ixin ruxengaxin 'na thi je'e jika ngain xi rey.
40018026	Aro xi nche'e xra mee bethuxin ngain xi rey ko ndachro: “Nthatsa'an ñao chunna nchion ko tsjenga'a 'na kainxin thi rika'a.”
40018027	Ko xi rey kuiakunue'e thi nche'e xra ko binchetjañe'e kain tumi beke'e ko kuanchrjanda sakjui.
40018028	Ko are je'e thi nche'e xra bachrje ko sakjui, betan inaa thi bancheka'o xra ko je'e mee tsje'a tumi beke'e. Ko tsengi'i thusin xi bancheka'o xra ko ndachro: “¡Thjengana 'na thi rikana!”
40018029	Kuthimejan thi bancheka'o xra bethuxin ko ndachro: “Nthatsa'an ñao chunna ko tsjenga'a 'na kain thi rika'a.”
40018030	Aro je'e chro'a, ko sabikao bakiaxi'in ngain ndu'a xiiso ko rukajanda'a rukjengaja 'na thi jika.
40018031	Ko are kunu'e kain ni bancheka'o xra, anto binthechiin na̱ ko kjui na̱ bindachro na̱ kain ji'i ngain xi rey.
40018032	Kuthimejan xi rey rua'an xa juajna ixin rukunchie'en ngain xa, ko xi rey ndachro: “¡Ja'a naa xi nche'e xra anto jian'a! Ja'an binthatjaña'a kain thi barikana ixin binchetsena ña'o.
40018033	¿Aje'a ja'a kai rukiakunue'e xi ncheko'o xra ji'i, jañaa inchin ja'an kuiakunua'a?”
40018034	Ko je'e xi rey anto guñao ko kuetu'an runchegatho na̱ tangi rukjengaja 'na kain thi jika.
40018035	Ko are Jesús juexin ndachro kain yaa, kjan ndachro: —Kai jañaa sinche'e Ndudana, ndo thjen ngajni, ja̱ sinchetjañe'a ra xan choo ra kunixin ansean ra.
40019001	Are Jesús juexin ndachro kain yaa, je'e sakjuixin Galilea ko sakjui nunthe'e Judea thi jii tuenxin nda Jordán.
40019002	Anto tsjé chujni ruee Jesús, ko nthi̱'a̱ je'e binchexrue'en tsjé chujni ni'i.
40019003	Kuthimejan kanxion xi fariseo binthekunchie'en xa ngain Jesús ixin bikjexin xa a nchao'a rugathe'e Jesús ko banchiangi xa: —¿Anchao naa xii sachrjende'e chri'i xa ixin chrujan ibinchexruxin'a xa?
40019004	Jesús ndachro ngain xa: —¿Atsje'a ra Xruen Ndo Dio, thi jitaxin ixin are kainxin kuexi'in be'e je'e ndo binchechjian ndo xii ko nchrii?
40019005	Kai jitaxin: “Mexinxin xii sachrjende'e xa ndudee xa ko janee xa ixin seka'o xa je'o chri'i xa, ko kayuixin na̱ sinthe na̱ inchin nakuaxinxon chujni.”
40019006	Ko jañaa ije'a yoo chujni na̱, jai kayui na̱ kjan na̱ nakuaxinxon chujni. Mexinxin thi ni Ndo Dio binchekjan nakua chujni, chujni chro'a santsjende'e choo ni te'i.
40019007	Kuthimejan binthendachro je'e xa: —¿Unda diketu'an Moisés ixin nchao sajon ni ngain nchra naa xroon setaxin ixin unda bachrjende'e choo ni, ko jañaa nchao rundache ni nchra satsji nchra?
40019008	Jesús ndachro: —Moisés bajon juachaxin jañaa ixin ja'a ra atho cha thinxin ra. Ixin are Ndo Dio binchechjian nchrii ko xii je'a jañaa kuetu'an ndo.
40019009	Ko ja'an rindathjo ra ixin jaan nchao sachrjende'e xa chri'i xa, ja̱ bithja nchra tajijuaka'o nchra inaa xii. Aro ja̱ je'a ixin ji'i, thi xii jitanchrjanda nchra sinche'e nchra thi jian'a ixin tsjee nchra inaa xii ko xi seka'o nchra rukjan xi kuxe'e nchra.
40019010	Kuthimejan chujni bakao Jesús ndachro na̱: —Ja̱ jañaa tangixin thi seka'o choo nchrii ko xii, icha jian sinthekao'a choo na̱.
40019011	Jesús ndachro ngain na̱: —Kanxin'a chujni nchao tsinxin na̱ ji'i, je'o thi chujni Ndo Dio ndachro ixin nchao sinthe na̱ je'o na̱.
40019012	Jii tsjé xii eunuco (xii bakade'e na̱ thi xixi xa o baguankao'a xa). Te xii are bakunkji'i xa baguankao'a xa thi xixi xa, te xa bakade'e na̱ xa. Ko te xa rinao'a xa dintheka'o xa nchrii ixin icha rinao xa sinche'e xa xra thetu'an Ndo Dio, ndo thjen ngajni. Ko thi jian thinxin ji'i, ncho nche'e thi thetu'an ndo.
40019013	Kuthimejan juiau'e na̱ Jesús kanxion xan nchinnchinchjan ixin Jesús rukiin raa ngata'a jaa xan ko runichjee Ndo Dio ixin runchenchaon xan, aro chujni bakao Jesús kuexi'in na̱ binchesathe'e na̱ kain chujni binthekia'o chjan mee.
40019014	Aro Jesús ndachro ngain chujni bakao: —Tanchrjanda ra xan nchinnchinchjan tsii xan ngajin, kayakuen'a ra xan, ixin chujni nche'e inchin xan nchinnchinchjan te'i, chujni mee sinthe na̱ ngain thi thetu'an Ndo Dio.
40019015	Ko Jesús juexin kuiin raa ngata'a kain xan nchinnchinchjan, je'e sakjuixin nthi̱'a̱.
40019016	Naa xan xii juii bitsje'e Jesús ko banchiangi xan: —Suixin ke tjaago ko anto jian, ¿ke'e icha jian sintha'a ixin rukjan na inaa chujni narua ko xru'in ncha'on se'en na?
40019017	Jesús ndachro ngain xan: —¿Unda ndachro ixin ja'an jian na? Nakuaxinxon thi jian jii ko mee Ndo Dio. Aro ja̱ rinao rukjan inaa chujni narua, dithikaon ko nche'e kain thi kuetu'an Ndo Dio.
40019018	Xan xii ndachro xan: —¿Kekaa thi thetu'an ndo? Ko Jesús ndachro ngain xan: —Duen'a chujni, darichriko'a nchrii je'a nchri'a, the'a, nichja'a thi binche'a inaa chujni,
40019019	chunde'e juasaaya ndudaa ko janaa, ko ruthjue'e kain chujni inchin thjue'e nthau'a.
40019020	Xan xii mee ndachro xan ngain Jesús: —Kain yaa kuexian bintha'a are xra nchiin na, ¿ke'e xraditjaan sintha'a?
40019021	Jesús ndachro ngain xan: —Ja̱ rinao rukjan naa chujni dithikaon kain thi thetu'an Ndo Dio, thji ko nchekji kainxin thi chunda ko tunchjeye'e tumia chujni nua, ko tsjé ruchunda nthi̱'a̱ ngajni. Kuthimejan si'i ko sakji ná thi ja'an sakji.
40019022	Ko are xan xii kui'in xan yaa, anto bechiin xan ko sakjui xan, ixin anto tsjé bechunda xan.
40019023	Kuthimejan Jesús ndachro ngain chujni bakao: —Ndua thi rindathjo ra ixin atho tangi ixin naa chujni anto tsjé chunda sixi'in ngain thi thetu'an Ndo Dio, thi thjen ngajni.
40019024	Icha tangi'a naa kucamello sathuxi'in ba thuechje'en naa nthachia ke chujni anto tsjé chunda sixi'in na̱ ngain thi thetu'an Ndo Dio.
40019025	Are chujni bakao Jesús kui'in na̱ ji'i, anto kuise'en na̱ ko banchiangi'i choo na̱: —¿Kensen nchao rukjan inaa chujni narua remee?
40019026	Jesús tabetsje'e na̱ ko ndache na̱: —Chujni chro'a sinche'e na̱ kain thi tangi yaa, aro ixin Ndo Dio xru'in tangi jii.
40019027	Kuthimejan Pedro ndachro ngain Jesús: —Ja'an ná kuinthua ná kain thi binthechunda ná, ko chrji ná ngajin. ¿Ke'e sacha ná ja'an ná?
40019028	Jesús ndachro ngain na̱: —Ndua thi rindathjo ra, ixin ngain ncha'on are kainxin rukjan narua, are mee ja'an, thi Xii juixin ngajni sari'i ngain ntha xintaon deta'a ni chunda icha jié juachaxin, ko ja'a ra xro chrji ra ngajin kai sinthe ra ngain theyoo ntha xintaon ko sayé'e ra juachaxin sinche'e ra jie̱ ngain chujnii thi theyoo xe'en Israel.
40019029	Ko kain chujni kuinthu'e nchiandu'a, xan choo, nchri choo, ndudee, janee, o chri'i, o xe'en, o jngi'i ixin tenche'e na̱ xrana, chujni mee sayée na̱ naa renkia icha tsjé ke thi ubechunda na̱ ko kai rukjan na̱ inaa chujni narua ko xru'in ncha'on tsjexin.
40019030	Aro tsjé chujni xraxaon na̱ ixin jai anto renthe na̱, are mee, xru'in tsurenthe na̱, ko ni xraxaon ixin jai renthe'a na̱, are mee je'e na̱ icha tsurenthe na̱.
40020001	’Thi thetu'an Ndo Dio nthi̱'a̱ ngajni, mee inchin naa xii bechunda jié jngi'i, ko xii mee bachrje xa nduuyo bikjee xa ni nche'e xra ixin sinche'e na̱ xra ngain ntha uva jii ngain jngi'i xa.
40020002	Ko xii mee ndachro xa ngain ni nche'e xra bithja xa ixin tsjenge'e xa 'na thi jikininxin dacha naa chujni nguii ncha'on ko je'e na̱ bithuexin na̱. Mexinxin je'e xa rua'an xa na̱ ngain jngi'i xa binche'e na̱ xra.
40020003	Kuthimejan je'e xa bachrje xa inaa inchin las nueve ko bithja xa ikanxin chujni ngain ndaasin ko xru'in xra tenche'e na̱.
40020004	Je'e xa ndachro xa ngain na̱: “Kai ja'a ra thji ra dinche'e ra xrana ngain jngi'na thi jii ntha uva, ko tsjenga'a ra 'na inchin jikininxin.” Ko chujni mee binthekji na̱.
40020005	Kuthimejan bachrje xa inchin ngusine ncha'on ko kai inchin las tres ko xraje'o binche'e xa.
40020006	Ko kai bachrje xa inchin las cinco ngain ndaasin ko bithja xa ikanxion chujni xru'in xra tenche'e na̱, ko je'e xa ndachro xa ngain na̱: “¿Unda nthi'i tate ra nguixin ncha'on ko xru'in xra tenche'e ra?”
40020007	Je'e na̱ binthendachro na̱: “Ixin xru'in chujni chjana ná xra.” Kuthimejan je'e xa ndachro xa ngain na̱: “Kai ja'a ra thji ra dinche'e ra xrana ngain jngi'na ko tsjenga'a ra 'na inchin jikininxin.”
40020008	Ko are undakunthie je'e xa ndachro xa ngain thi jinda ni nche'e xra: “Daye'e kain ni nche'e xra ko thjenge'e na̱ 'na ko thexinxin ngain chujni bixi'in icha tsukjin, ko thja'a ngain ni bixi'in icha sa'o.”
40020009	Kuthimejan kunchie'en chujni kuexi'in binche'e xra inchin las cinco ko nanaa na̱ xenge'e na̱ 'na thi jikininxin dacha na̱ nguii naa ncha'on.
40020010	Kuthimejan are xenge'e 'na chujni kuexi'in binche'e xra icha dakao, je'e na̱ xraxaon na̱ ixin ruxenge'e na̱ 'na icha tsjé, aro kai xenge'e na̱ 'na thi jikininxin dacha na̱ nguii naa ncha'on.
40020011	Ko are xenge'e 'na chujni binche'e xra icha dakao, je'e na̱ kuexi'in na̱ ndachro na̱ ixin jian'a binche'e xi najni.
40020012	Ko ndachro na̱ ngain xi najni: “Kain chujni te'i binche'e na̱ xra nakua hora ko kjuenge'e na̱ 'na xraje'o inchin ja'an ná ke bintha'a ná xra nguii ncha'on ngande'e sua.”
40020013	Aro je'e xi najni mee ndachro xa: “Ja'an xru'in thi jian'a rintha'a ngajin. ¿Akjuao'a ná ixin tsjenga'a 'na thi jikininxin dacha nguii naa ncha'on?
40020014	Tse tumia ko sathji, ixin ja'an rina'o tsjengaa 'na chujni te'i xraje'o inchin ja'a.
40020015	Ja'an nchao sintha'a thi ja'an rina'o kunixin tumina. ¿Unda tunchjua'a ixin ja'an jian na ngain icha chujni?”
40020016	Ji'i ruchro ixin chujni jai tunu'e ixin anto renthe, ni te'i kuthejan itsurenthe'a na̱, ko chujni tunue'a renthe jai, kuthejan ni te'i icha tsurenthe na̱.
40020017	Are Jesús usajithji Jerusalén, je'e bantsjenda chujnii bakao ko ndachro ngain na̱:
40020018	—Ja'a ra tedikon ra ixin satethji ná Jerusalén. Ko nthi̱'a̱ ja'an, thi Xii juixin ngajni, sajon na na̱ ngain xi daana thetu'en icha xi daana ko ngain xi tjaago ley, ko ni te'i rundachro na̱ ixin nasuenxon na na̱.
40020019	Ko sajon na na̱ ngain chujni je'a judío ixin tsjanua na na̱, sintja na na̱ ko tsenganito na na̱ ngain ntha cruz, aro ngain ncha'on ninxin ja'an ruxechon na.
40020020	Kuthimejan kunchie'en ngaka Jesús janee Jacobo ko Juan, ko kayui ni te'i xe'en Zebedeo. Ko are kunchie'en na̱ naniita bethuxin ngain Jesús ixin banchia jan naa juatutse'en ñao.
40020021	Jesús banchiangi ko ndachro: —¿Ke'e rinao? Naniita ndachro: —Are Suixin tsetu'an kainxin thi jii, jngujngujin xan'na se'e xan no rajianxin Suixin ko inaa xan no rajngo.
40020022	Aro Jesús ndachro: —Ja'a ra nua'a ra ke'e tedanchia ra. ¿Anchao tsu'an ra thi anto tangi tsunna ja'an, ko anchao ndase'en ra inchin ndase'en na ja'an? Je'e na̱ binthendachro na̱: —Jaan, nchao.
40020023	Jesús ndachro ngain na̱: —Jaan ndua, ja'a ra tangi tsu'an ra ko se'en ra inchin ja'an se'en na, aro thi sinthe ra no rajianxin na ko rajngo na, je'a ja'an thi dajon juachaxin mee, Ndudana, ndo nu'e kensen sinthe nthi̱'a̱.
40020024	Ko are thi ithe chujni bakao Jesús kui'in na̱ yaa, guñao na̱ ngain Jacobo ko Juan.
40020025	Aro Jesús baye̱e na̱, ko ndachro ngain na̱: —Ja'a ra nu'a ra ixin kain xii thetu'an ngain nunthe, thetu'an xa inchin je'e xa rinao xa, ko kain xii jichunda icha juachaxin thetu'an xa ngain kain chujni.
40020026	Aro ngajin ra je'a jañaa tsu'en, thi rinao icha tsetu'an ngaya'a ra, mee rugunda icha tsjengijna chujni.
40020027	Ko kexe'o ra xro rinao ra icha tsetu'an ra, rugunda icha sinche'e xra ngaya'a ra.
40020028	Jañaa inchin ja'an, thi Xii juixin ngajni, jui'a ixin chujni tsjengijna na ja'an, ja'an jui'i ixin bikjengijna chujni ko ruxrajon na se'en na ixin je'e na̱.
40020029	Are Jesús kunixin chujni bakao bachrjexin na̱ rajna Jericó, anto tsjé chujni ruee.
40020030	Ko ngande'e nthi'á tate yoo thi xii dikon'a, ko are bintheki'in ixin Jesús jidatho nthi̱'a̱, je'e xa binthekuyao xa seen: —¡Suixin, thi bachreninxin chujnii David, thiakunuana ni ra!
40020031	Ko kain chujni tethji nthi̱'a̱ binchesathe'e kayui thi xii ixin ruginthetenkua xa, aro kayui xa icha kuyao xa ko ndachro xa: —¡Suixin, thi bachreninxin chujnii David, thiakunuana ni ra!
40020032	Kuthimejan Jesús tabingathjen ko bayée kayui thi xii dikon'a ko ndachro: —¿Ke'e rinao ra sintha'a ja'an ngajin ra?
40020033	Kayui thi xii dikon'a binthendachro: —Ja'an ná rina'o ná sikon ná.
40020034	Kuthimejan Jesús kuiakunue'e kayui xa ko kathe'e jmakon xa. Ko are juexin kathe jmakon kayui thi dikon'a unchao binthegikon xa, ko kayui xa ruee xa Jesús.
40021001	Are biji na̱ ngain rajna Betfagé, jii chiaon rajna Jerusalén ko ngaka jna di'in Ntha Olivo, Jesús rua'an yoo chujni bakao,
40021002	ko ndachro ngain na̱: —Thji ra ngain rajnanchjan jimee ko nthi̱'a̱ sinchii ra naa kulucho kuna'a kunixin naa kuluchuchjan, ko tunxindange'e ra ba ko siku'na ra kayui ba nthi'i.
40021003	Ko ja̱ chrujan rundathjo ra na̱, ja'a ra ndache ra na̱: “Nchana ná rugunde'e ba aro tuin sikaan ná ba inaa.”
40021004	Ko ji'i bikuenxin thi dindachro thi bagayee juajnee Ndo Dio are ndachro:
40021005	Ndache ra chujni Jerusalén: “Tsjexin, nthimee juii xi rey thetu'an ngajin, ko je'e juii inchin naa chujni tain'a ñao ko jita'a naa kulucho, naa kuluchuchjan kuxii, xe'en naa kulucho utama.”
40021006	Kuthimejan kayui chujni mee sakjui na̱ ko binche'e na̱ inchin kuetu'an Jesús.
40021007	Ko juia'o na̱ kulucho kuna'a kunixin kuluchuchjan, ko manta tetsaa na̱ kjuaji'in na̱ kuluchuchjan ko Jesús beta'a ba.
40021008	Ko anto tsjé chujni be'e ko kuingo na̱ ngaa nthi'á manta tetsaa na̱ ko ikanxion na̱ kunchrijin na̱ chaan nthaa ko kuingo na̱ ngaa nthi'á.
40021009	Ko kain chujni tetaon nthi'á ko kain chujni teruee kuexi'in na̱ kuyao na̱: —¡Thjengijna ni ra jai, ja'a thi bachreninxin chujnii David! ¡Ndo Dio binthanchaon ko jui'i kunixin juachaxiin ndo! ¡Nthasaya'a ra Suixin Ndo Dio, ndo thjen ngajni!
40021010	Are Jesús bixi'in rajna Jerusalén, kainxin chujni te nthi̱'a̱ anto chee na̱ ko kuise'en na̱ ko baganchiangi'i choo na̱ ko ndachro na̱: —¿Kensen ji'i?
40021011	Ko te chujni bandachro na̱: —Ji'i Jesús thi dayee juajnee Ndo Dio, thi juixin rajna Nazaret nunthe'e Galilea.
40021012	Kuthimejan Jesús bixi'in ngain ningue Ndo Dio, ko bengi kain chujni tethe'na ko tenchekji nthi̱'a̱. Ko kunkjamangi kain nthanchau'en chujni tedasingixin tumi ko kai kunkjamangi ntha xintauen kain ni tenchekji kunthuanajni.
40021013	Ko ndachro ngain na̱: —Ngain Xruen Ndo Dio jitaxin: “Nchiania si'in nchia, nchia tjauxin ni Ndo Dio”, aro ja'a ra ndadinchekjan ra nchia, naa nchia xrathe ni che'e.
40021014	Ko nthi̱'a̱ ngain ni'ngo kunchie'en ngain Jesús ni kajin ko ni chro'a bakji ko je'e binchexrue'en na̱.
40021015	Aro xi daana baketu'an ngain icha xi daana ko xi tjaago ley are binthegikon xa kain thi binche'e Jesús ko bintheki'in xa kexreen kain xan nchinnchinchjan ngaxi'in ni'ngo ndachro xan seen: “¡Nthasaya'a ra Suixin thi bachrjeninxin chujnii David!” Ko are bintheki'in xa ji'i, bintheguñao xa
40021016	ko binthendachro xa ngain Jesús: —¿A thi'in thi tendachro chjan te'i? Ko Jesús ndachro ngain xa: —Jaan, rithian. Aro ja'a ra, ¿axra tsje'a ra thi jitaxin ngain Xruen Ndo Dio?, thi ndachro: Ixin ru'a xan nchinnchinchjan ko ru'a xan tetai Suixin binchechjie'en xan jian thee xan ixin rutsjethaxin xan.
40021017	Kuthimejan Jesús bachrjexin rajna Jerusalén ko sakjui rajna Betania ko nthi̱'a̱ bithue'e thie mee.
40021018	Nduexin dakao are Jesús kjan ngain rajna Jerusalén inaa, je'e be'en jintha.
40021019	Ko ngande'e nthi'á Jesús bikon naa ntha higo ko kunchie'en ngain ntha, aro xru'in thuchjuin bithja ngain ntha ko je'o ka jichunda ntha. Kuthimejan Jesús ndachro ngain ntha: —¡Ixru'in ncha'on rukjan sinchechjian thuchjuin! Ko are je'e juexin nichja ndaxema ntha.
40021020	Are chujni bakao Jesús bikon na̱ thi ku'en ji'i, kuise'en na̱, ko banchiangi'i na̱: —¿Kexreen anto daka ndaxema ntha higo ji'i?
40021021	Jesús ndachro ngain na̱: —Atho ndua thi rundathjo ra, ja̱ chunthia ra jian ko ruxraxaon'a ra ngathe ansean ra a tsu'en o tsuen'a thi rundachro ra, jeo'a sinche'e ra thi ja'an bintha'a ngain ntha higo, kai ja'a ra nchao rundache ra jna ji'a: “Sathjixin yaa ko digaritsiangi ndachaon”, ko jamee tsu'en.
40021022	Ko ja̱ dithikaon ra kain thi sanchie'e ra Ndo Dio are nichje'e ra ndo, jaan, sayé'e ra.
40021023	Ko are biji Jesús ngain ni'ngo icha renthe, ko are je'e jitjaago ngain chujni, kanxion xi daana ko ikanxion xi thetu'an ngain rajna kunchie'en ngain je'e ko bintheganchiangi xa ngain Jesús: —¿Ke'e juachaxin nchexin ja'a kain ji'i? ¿Kensen chjaa juachaxin ji'i?
40021024	Jesús ndachro ngain xa: —Ja'an kai sanchiangi'a ra ko ja̱ rundachjejin ni ra thi ja'an sanchiangi'a ra, kai ja'an rundathjo ra kexe'e juachaxin nthaxin kain ji'i.
40021025	¿Kensen rua'an Juan ixin banchegithe chujni? ¿A Ndo Dio o chujni? Kuthimejan kuexi'in xa banchiangi'i choo xa ko ndachro xa: —Ja̱ rundachro ná ixin Ndo Dio thi rua'an Juan, xii ji'i nchao rundathjo na̱ xa: “¿Unda bithikaon'a ra remee?”
40021026	Ko ja̱ rundachro ná ixin chujni rua'an Juan, chujni tsuñao na̱ ngajin ná ixin kainxin chujni dithikaon na̱ ixin Juan thi bagayee juajnee Ndo Dio.
40021027	Ko mexinxin binthendachruxin xa ngain Jesús: —Nuna'a ná. Kuthimejan Jesús ndachro ngain xa: —Mexinxin kai ja'an rundathjo'a ra kexe'e juachaxin nthaxin kain ji'i.
40021028	Jesús kai banchiangi'i xa: —¿Ke'e xraxaon ra ixin thi tseki'an ra ji'i? Naa nduda'a bechunda ndo yoo xe'en ndo xan xii, ko ndache ndo xan sa'o: “Thji jai dinche'e xra ngain ntha uva.”
40021029	Ko je'e xan ndachro xan: “Rinao'a tsji.” Aro kuthimejan xraxaon xan ixin icha jian tsji xan sinche'e xan xra.
40021030	Kuthimejan kunchie'en ngain xan yuxin ko xraje'o kuetu'an ndo ngain xan, ko xan mee ndachro xan: “Jaan, tsji.” Aro je'e xan kjui'a xan.
40021031	¿Kexe'e xan binche'e inchin binao ndudee xan? Je'e xa binthendachro xa: —Xan sa'o. Kuthimejan Jesús ndachro ngain xa: —Atho ndua thi rindathjo ra, ixin kain xi thjejo tumii Roma, ko kain nchri nchekji nthau'e ngain tsjé xii, ni mee ni icha sa'o sixi'in ngain thi thetu'an Ndo Dio ke ja'a ra.
40021032	Ixin Juan, thi banchegithe chujni, juii bindathjo ra kexreen irunche'a ra thi jian'a ko kexreen rugithikaon ra Ndo Dio ko ja'a ra bithikaon'a ra. Aro xi thjejo tumii Roma ko nchri nchekji nthau'e ngain tsjé xii, ni mee bithikaon na̱ thi ndachro Juan. Aro ja'a ra maski bikon ra bithikaon'a ra ko kuinthue'a ra thi jian'a nche'e ra.
40021033	’Thi'in ra inaa thi tsekin ko ja'in ndachro: Naa thi bechunda jié jngi kjuenga ntha uva ko nguixin ngande'e jngi kuejee. Ko binchechjian naa thi bageninxin na̱ tho uva ko kai naa thjario'o anto nui thi bakani xi bagenda ntha uva. ’Kuthimejan xi jngi'i bajon xa jngi ngain kanxion thi nche'e xra ko ni nche'e xra rukjenge'e na 'na xi nthatuchjuiin ko je'e xa sakjui xa kjín.
40021034	Ko are ukunchiaon ncha'on are urukaade na̱ tho uva, thi jngi'i rua'an ni nche'e xree ngain ni bithue'e ntha uva ixin ruchjee na̱ tho jikininxin rugayee.
40021035	Aro ni bithue'e ntha uva, tse na̱ ni nche'e xra rua'an xi najni; ko naa kuaxin na̱ nthaa, ko inaa naguenxon na̱ ko inaa kuaxin na̱ xro.
40021036	Xi najni kjan rua'an xa icha ni nche'e xree xa, ixin biganchia na̱ thuchjuin jikininxin sayée xi najni. Aro ni bithue'e ntha uva, kjuaaya na̱ inaa, ko binche'e na̱ xraje'o inchin ngain thi ni kjui sa'o.
40021037	’Kuthimejan icha jian rua'an xa xe'en xa xan xii, ixin xraxaon xa: “Xan'na, jaan, sithikaon na̱ xan.”
40021038	Ko ni bithue'e ntha uva bikon na̱ biji xe'en xi najni, je'e na̱ ndache choo na̱: “Ji'i thi sithue'e nguii nunthe ji'i. Nasuenxon ná xan ko ja'an ná sithuaa ná nguixin jngi.”
40021039	Ko tse na̱ xan ko bantsjegaxin na̱ xan ngain ntha uva, ko naguenxon na̱ xan.
40021040	Kuthimejan Jesús banchiangi ko ndachro: —Are tsii thi jngi'i, ¿ke'e sinche'e ngain ni bithu'e ntha uva?
40021041	Je'e xa binthendachro xa: —Xi najni nasuenxon xa kain ni nche'e xra jian'a te'i, ko sajon xa ntha uva ngain jee chujni, ni sajon thuchjuin ngain xi najni ngain ncha'on jikininxin.
40021042	Kuthimejan Jesús ndachro: —¿Axru'in ncha'on tsje'e ra Xruen Ndo Dio?, thi ndachro: Thi xro banchegunda'a xi thethe nchia, xro mee xro icha suji ke'e nchia. Ko Nchaa ná binche'e ji'i, ko ji'i anto chrjuin ixin ja'an ná.
40021043	Mexinxin ja'an ndathjo ra ixin sachrja'a ra juachaxin sinthe ra ngain thi thetu'an Ndo Dio, ko sayée juachaxin chujni sajon thuchjuin jikininxin ngain thi thetu'an Ndo Dio.
40021044	Ko kexe'o thi setsinga ngata'a xro, ndasaaña xro nthau'e. Ko ja̱ chrujan thi setsingata'a xro ndarukjan jinche.
40021045	Ko are kain xi daana baketu'an ngain icha xi daana ko kain xi fariseo bintheki'in xa kain thi ndachro Jesús, binthekinxin xa ixin Jesús jinichja ixin je'e xa.
40021046	Ko bakjee xa kexreen rutsexin xa Jesús, aro baxraguen xa chujni ixin kain na̱ bagithikaon na̱ ixin Jesús, naa thi bagayée juajnee Ndo Dio.
40022001	Jesús kuexi'in nichja inaa ngain na̱ ko ndachro:
40022002	—Thi thetu'an Ndo Dio nthi̱'a̱ ngajni, mee inchin naa kiai binchechjian naa xi rey ixin kuthe'e xe'en xan xii.
40022003	Ko xi rey mee kuetu'en kain ni nchexree bindache xa kain chujni ruginthe ngain kiai ixin sine na̱, aro kain chujni mee chro'a na̱ juii na̱.
40022004	Ko xi rey kjan rua'an icha ni nchexree, ko ndachro ngain na̱: “Ndache ra kain chujni ubitu'en tsii sine ixin unchao jii ndaxra. Ko ndache ra na̱ ixin ja'an ukuetu'an be'en kuxintha'na ko kain kuxiigo binthanthao ko kainxin unchao jii. Ndache ra na̱ tsii na̱ ngain kiai thi tsuthe'e xan'na.”
40022005	Aro kain chujni ubitu'en rukii chro'a na̱ juii. Ko naa na̱ sakjui ngataon jngi'i ko inaa ngain thi the'na ko nchekji.
40022006	Ko ikanxion na̱ tse na̱ ko bintja na̱ ni nchexree xi rey ko naguenxon na̱.
40022007	Ko xi rey mee, anto guñao xa, ko rua'an kain xi soldadue ixin nabiguenxon xa kain chujni kjuaaya ko kai kjuaaga xa rajnee na̱.
40022008	Kuthimejan ndachro xi rey ngain ni nchexree xa: “Ujii kiai, aro kain chujni kuetuan rukii rujine tekininxin'a na̱ rukii na̱.
40022009	Jai thji ra ngain kain thi dathujinxin choo nthi'á ko ndache ra kain chujni setan ra tsii na̱ sine na̱.”
40022010	Kain ni nchexree xi rey bachrje na̱ ngain kain nthi'á, ko batse na̱ kain chujni betan na̱, ni jian ko ni jian'a; ko jamee kaon nchia thi be'e kiee ni kuthe'e.
40022011	’Ko are xi rey bixi'in xa ixin bitsje'e kain chujni bitu'en rukii rujine, je'e xa bikon xa naa xii digituxin'a inchin naa chujni thji ngain naa kiai thi thuthe'e na̱.
40022012	Ko xi rey ndachro ngain xii mee: “Ja'a, ¿kexreen bixinxin nthi'i ko digituxian'a inchin dithuxi'in naa thi thji ngain naa kiai thi thuthe'e na̱?” Aro thi xii xru'in ndachro.
40022013	Kuthimejan xi rey ndachro ngain ni tedayaa laato: “Thia ra raa ko ruthee xii ji'i ko diganka ra xa nduja ngain thi naxin xe'e thi rutsjanga xa ko sinetaon neno xa.”
40022014	Ixin tsjé chujni baya̱a aro kainxin'a na̱ sinthe na̱ ngajin.
40022015	Kuthimejan xi fariseo sabinthekji xa, ko binthekjauthexin choo xa kexreen sinche'e xa ixin sinchenichja xa Jesús naa thi rukjangixin xa Jesús.
40022016	Mexinxin rua'an xa kanxion chujnii xa kunixin kanxion chujnii Herodes ixin bindachro na̱ ngain Jesús: —Suixin ke tjaago, ja'an ná nuna ná ixin suixin ndachro thi ndua, ko suixin ndua nchekue'en chujni nthiee Ndo Dio, ko ndusan'a thi nichja chujni ixin thi tjaago, ko thjago'a je'o ixin sithuaxin jian ngain chujni.
40022017	Ndachjejin ni ra: ¿Anchao tsjenga ná 'na ngain César o na'i?
40022018	Aro Jesús ukunu'e thi jian'a texraxaon xa ixin je'e, ko je'e ndachro ngain xa: —¡Ja'a ra xro nche'a ra thi ndachro ra! ¿Unda thjexin ra runichja naa thi ndua'a ixin tsjanginanxin ni ra?
40022019	Tjagu'na ra naa tumi thjengaxin ra 'na ngain César. Ko je'e na̱ kjuague na̱ Jesús naa tumi di'in denario, thi baxengaxin 'na.
40022020	Are bikon Jesús tumi mee banchiangi ngain na̱ ko ndachro: —¿Kensen ngakon jinganito ji'i, ko kexreen chro thi jitaxin?
40022021	Je'e xa binthendachro xa: —Ngakon César. Kuthimejan Jesús ndachro ngain xa: —Chje'e ra César thi jikininxin, ko chje'e ra Ndo Dio thi jikininxin sayée ndo.
40022022	Are bintheki'in xa ji'i, je'e xa binthekise'en xa ko ndakuinthu'e xa Jesús ko sabinthekji xa.
40022023	Ngain ncha'on mee kanxion xi saduceo bitsje'e xa Jesús. Xi saduceo bagithikaon xa ixin chujni ndade'en iruxechon'a na̱; mexinxin banchiangi xa ngain Jesús ko ndachro xa:
40022024	—Suixin ke tjaago, ley bayée Moisés jitaxin ixin ja̱ naa xii jika'o chri'i ko ndase'en ko xru'in chjan tsinthu'e ngain chri'i, rugunda ixin naa xan choo xi ndabe'en seka'o nchri ga'an ko ruchunda na̱ chjan ko chjan suan xraa ja̱ rukji xe'en thi ndabe'en.
40022025	Nthi'i ngaye'na ná binthe yaato xan xii, kain xan choo xan. Xan sa'o beka'o xan chri'i xan aro ndabe'en xan, ko xru'in chjan kuinthu'e xan, mexinxin nchri ga'an beka'o nchra xan choo xan ndabe'en.
40022026	Ko xraje'o ku'en xan yuxin, xan ninxin ko jañaa ku'en kain xan ko biji ngain xan yatuxin.
40022027	Kuthimejan je'e nchra kai ndabe'en nchra.
40022028	Mexinxin ndachjejin ni ra, are ruxechon kain ni yaa, ¿kexe'e thi yaato xan xii ndabe'en, nduaxin xixi'i nchrii mee ixin kain xan bintheka'o xan nchrii mee?
40022029	Jesús ndachro: —Ja'a ra nua'a ra thi tenichja ra ixin nua'a ra thi jitaxin ngain Xruen Ndo Dio ko chunxin'a ra juachaxin chunda ndo.
40022030	Ixin are ruxechon kain chujni undabe'en, are mee ixru'in chujni seka'o choo ko ixru'in chujni sajon xe'en ixin tsuthe'e xan ixin kain na̱ sinthe na̱ inchin angeel Ndo Dio nthi̱'a̱ ngajni.
40022031	Aro thi danchiangi'na ni ra ixin thi chujni ruxechon, ¿atsje'a ra Xruen Ndo Dio thi jindathjo ra?, are ndachro:
40022032	“Ja'an thi Ndo Diue Abraham, Isaac ko Jacob.” Ndo Dio, je'a Diue ni ndadige'en, Ndo Dio, Diue chujni techon.
40022033	Are kain chujni te nthi̱'a̱ kui'in na̱ thi bakjaago Jesús, anto kuise'en na̱.
40022034	Are xi fariseo kunu'e xa ixin Jesús binchetenkua xi saduceo, xi fariseo xrathe xa ngain Jesús.
40022035	Ko naa xi fariseo, naa xi tjaago ley kjuexin xa ixin runchenichja xa Jesús chrujan thi ndua'a; mexinxin banchiangi xa ngain Jesús ko ndachro xa:
40022036	—Suixin ke tjaago, ¿kexe'e thi icha renthe thetu'an ley?
40022037	Jesús ndachro: —“Thjue'e Ndo Dio ngain ansean, ngain almaa ko ngain juaxraxauan.”
40022038	Ji'i thi icha renthe, ko thi sa'o thetu'an Ndo Dio sinche'e ni.
40022039	Ko thi yuxin thetu'an ndo xraa yaikua thi sa'o, ixin ndachro: “Thjue'e kain chujni inchin thjue'e nthau'a.”
40022040	Ko kayui thi thetu'an ndo ji'i thi icha renthe ngain ley bayée Moisés, ko thi ndachro kain ni bagayee juajnee Ndo Dio.
40022041	Ko are xratate xi fariseo nthi̱'a̱ Jesús banchiangi ngain xa,
40022042	ko ndachro: —¿Ke'e xraxaon ra ixin Cristo? ¿Kensen bachrjeninxin je'e? Je'e xa binthendachro xa: —Bachrjeninxin David.
40022043	Kuthimejan ndachro Jesús: —¿Unda Espíritu Santo banchenichja David, ko banchegi'in Nchana? Ixin David dindachro:
40022044	Nchana, ndachro ngain Nchana thi Mesías: “Dari'i ngain rajianxin na, sakeja chringi'i ruthea kain ni ningaku'an.”
40022045	Mexinxin, ¿ja̱ David ndache Cristo, “Nchana”, kexreen rundachro ra ixin xe'en?
40022046	Ko ixru'in xi bagathe'e, ko ncha'on ma'o ixru'in xi baganchiangi ngain Jesús.
40023001	Kuthimejan Jesús ndachro ngain kain chujni te nthi̱'a̱ ko ngain chujni bakao:
40023002	—Kain xi tjaago ley ko kain xi fariseo tunu'e xa ixin je'o xa chunda xa juachaxin tjaago xa ley Moisés.
40023003	Mexinxin ja'a ra dithikaon ra ko nche'e ra kain thi rundathjo ra xa aro nche'a ra inchin je'e xa, ixin je'e xa jee ndachro xa ko jee nche'e xa.
40023004	Ko tsjé thi tangi thetu'en xa chujni sinche'e na̱, aro je'e xa nche'a xa thi thetu'an xa.
40023005	Je'e xa je'o nche'e xa kain yaa ixin chujni sikon xa. Ko thianito nthathjen xa naa rua jingaa rio'o xroon jitaxin nchion juajnee Ndo Dio, ko icha nchexon xa tjaago xa thi jinde'e lunthue xa.
40023006	Ko anto nchexruxi'in xa tadinthe xa ngain ntha xintaon icha renthe ngain naa kiai, ko kai anto nchexruxi'in xa dinthe xa ngain ntha xintaon icha renthe ngain ni'ngo.
40023007	Ko are ridinthe xa ngain nthi'á nchexruxi'in xa ixin chujni sajon na̱ juajna ngain xa ko rundache na̱ xa “Suixin ke tjaago”.
40023008	’Aro ja'a ra dithuaxin'a ra ixin chujni sinthagi'in ra na̱ “suixin thi tjaago”, ixin ja'a ra choo ra ko chunda ra nakuaxinxon thi tjagu'a ra, ko mee Cristo.
40023009	Ko nthi'i ngata'a nunthe xru'in chujni nchegi'in ra ndudaa ra, ixin nakuaxinxon Ndudaa ra chunda ra ko thjen ndo nthi̱'a̱ ngajni.
40023010	Ko dithuaxin'a ra ixin chujni rundathjo ra na̱ ixin ja'a ra thi tjaago ra ixin ja'a ra chunda ra nakua thi tjaago, ko mee Cristo.
40023011	Thi icha sinche'e xra ngaya'a ra, mee thi icha renthe se'e ngajin ra.
40023012	Ixin chujni jai tunu'e anto renthe, chujni mee tsurenthe'a na̱ ko chujni jai tunu'e ixin renthe'a, chujni mee tsurenthe na̱.
40023013	’¡Atho tangi siku'an ra ja'a ra xro tjaago ra ley ko ja'a ra xro fariseo ra, xro kunxon tjaago ra ixin jian ra aro ndua'a! Ixin ja'a ra tekayakue'en ra chujni ixin chro'a sixi'in na̱ ngain thi thetu'an Ndo Dio. Ko kaxon ja'a ra chro'a dixi'in ra ko tajanda'a ra dixi'in chujni rinao sixi'in.
40023014	’¡Atho tangi tsu'an ra, ja'a ra xro tjaago ra ley ko ja'a ra xro fariseo ra, xro kunxon tjaago ra ixin jian ra aro ndua'a! Ixin ja'a ra dantsje'e ra nchri ga'an nchiandu'a nchra, ko chijninxion nche'e ra ixin anto see nichje'e ra Ndo Dio; mexinxin ja'a ra icha suji jie̱ sua'an ra.
40023015	’¡Atho tangi tsu'an ra ja'a ra xro tjaago ra ley ko ja'a ra xro fariseo ra, xro kunxon tjaago ra ixin jian ra aro ndua'a! Ixin ja'a ra thingaria ra ngata'a nunthe ko ngataon ndachaon ixin thjee ra chujni sithikaon xraje'o inchin ja'a ra ko are udinchii ra na̱, ndanchekjan ra na̱ chujni icha jian'a ke ja'a ra ko dikininxin tsji na̱ yoo nthi'a ngathe xru'i thi xru'in ncha'on danga.
40023016	’¡Atho tangi tsu'an ra ja'a ra!, xro tenchekue'en ra chujni ixin sithikaon na̱ Ndo Dio, aro ja'a ra dithikaon'a ra ndo. Ko ndachro ra: “Ja̱ ndachro ra ixin chrujan sinche'e ra ko nchekininxin ra ni'ngo, mee xru'in renthe, aro ja̱ chrujan ndachro ra sinche'e ra ko nchekininxin ra oro jixi'in ni'ngo, rugunda sinche'e ra thi ndachro ra.”
40023017	¡Ja'a ra xro xraxaon'a ra thi nche'e ra ko kajin ra! ¿Kexe'e thi icha renthe a oro o ni'ngo thi nchenchaon oro?
40023018	Ko kai ndachro ra: “Ja̱ ndachro ra chrujan sinche'e ra ko nchekininxin ra altar, mee xru'in renthe, aro ja̱ chrujan ndachro ra sinche'e ra ko nchekininxin ra thi jita'a altar, rugunda sinche'e ra thi ndachro ra.”
40023019	¡Ja'a ra xro anto cha thinxin ra ko kajin ra! ¿Kexe'e thi icha renthe a thi jii ngata'a altar o altar thi nchenchaon thi jita'a?
40023020	Mexinxin are chujni ndachro ixin chrujan sinche'e ko nchekininxin altar, jinchekininxin altar ko kain thi jita'a.
40023021	Ko are chujni ndachro chrujan sinche'e ko nchekininxin ni'ngo, jinchekininxin ni'ngo ko kain thi jii ngain ni'ngo.
40023022	Kai are chujni ndachro ixin chrujan sinche'e ko nchekininxin ngajni, jinchekininxin Ndo Dio ko ntha xintauen ndo.
40023023	’¡Atho tangi tsu'an ra ja'a ra xro tjaago ra ley ko ja'a ra xro fariseo ra, xro kunxon tjaago ra ixin jian ra aro ndua'a! Ixin ja'a ra dajon ra ngain Ndo Dio thi thexin dantsenda ra ngain kaxranchuni, ka anís, comino. Aro nche'a ra thi icha renthe thetu'an ley, inchin thi sinche'e ra jian, thi tsiakunue'e ra chujni ko thi ruchunthia ra ngain Ndo Dio. Ji'i thi rugunda sinche'e ra ko thinthue'a ra thi thexin dajon ra ngain Ndo Dio.
40023024	¡Ja'a ra xro thetu'an ra aro xru'in nu'a ra! ¡Ja'a ra nchekangi'i ra jinda ixin singa'a ra kuxisenchjan, aro nchujio naa kucamello dinga ra!
40023025	’¡Atho tangi tsu'an ra ja'a ra xro tjaago ra ley ko ja'a ra xro fariseo ra, xro kunxon tjaago ra ixin jian ra aro ndua'a! Ja'a ra xro ncherua ra ngamao thi dixin ra ko thi nthexin ra, aro ngain ansean ra jii thi thiaku'en ra thema ra ko nche'e ra thi jian'a.
40023026	Ja'a ra xro fariseo ra te ra xraa chujni kajin. Sa'o ncherua ra ansean ra ko jamee kai tsurua ngama ra, inchin nche'e ra ngain thi dixin ra ko thi nthexin ra.
40023027	’¡Atho tangi tsu'an ra ja'a ra xro tjaago ra ley ko ja'a ra xro fariseo ra, xro kunxon tjaago ra ixin jian ra aro ndua'a! Ixin ja'a ra te ra inchin chinthi thi xrabaa chujni ko dikenta'a na̱ xro anto chrjuin te ixin dikengaxin na̱ ngama, aro ngaxinxin jikaon kunixin lurue chujni ko kain thi thjua'a.
40023028	Jamee te ra ja'a ra kai, ixin tjaago ra ixin jian chujni ra, aro ngaxi'in ansean ra jikaon ixin thi kunxon jian ra aro ndua'a ko kain thi jian'a xraxaon ra.
40023029	’¡Atho tangi tsu'an ra ja'a ra xro tjaago ra ley ko ja'a ra xro fariseo ra, xro kunxon tjaago ra ixin jian ra aro ndua'a! Ixin ja'a ra nchechjian ra chinthi'i ni bagayee juajnee Ndo Dio ko nchetsujin ra chinthi'i chujni kjui jian.
40023030	Ko ndachro ra: “Ja̱ ja'an ná ruginthe ná ngain ncha'on binthechon ni ndo dachri'na ná xrachrjen, ja'an ná rukjengijna'a ná na̱ are baguen na̱ ni bagayee juajnee Ndo Dio.”
40023031	Ko ixin jañaa tenichja ra, ja'o ra tendachro ra ixin ndua ja'a ra xan nthii ni baguenxon ni bagayee juajnee Ndo Dio.
40023032	¡Anchee ja'a ra nchekjexin ra thi kuexinxin binche'e ni ndo dachri'a ra xrachrjen!
40023033	’¡Ja'a ra xraa kunchee ra, ko anto jian'a ra xraa je'e ba!, mexinxin ja'a ra chro'a tsinge'e ra thi xru'i danga'a.
40023034	Mexinxin ja'an rurua'an ni dayée juajnee Ndo Dio, ni anto nu'e ko ni jian sinthakua'an ra ixin Ndo Dio. Aro ja'a ra nasuenxon ra na̱ ko tsenganito ra na̱ ngain ntha cruz ko ikanxion na̱ sintja ra na̱ ngaxi'in ni'ngo, ko rurue'e ra na̱ kain rajna thi je'e na̱ satsinga na̱.
40023035	Mexinxin ja'a ra ko ni ndo dachri'a ra xrachrjen setsingata'a ra jnii kainxin chujni jian, thi jni binthji ngain nunthe, kuexinxin ngain Abel thi kjui xii jian ngain Ndo Dio ko bikjexinxin ngain Zacarías, xe'en Berequías thi naguenxon ni ndo dachri'a ra xrachrjen ngayee ni'ngo ko altar.
40023036	Atho ndua thi ja'an rundathjo ra, ixin kain ji'i setsingata'a chujni judío te jai.
40023037	Kuthimejan ndachro Jesús: —¡Ni Jerusalén, ni Jerusalén, ja'a ra thi naduenxon ra ni dayée juajnee Ndo Dio ko naduenxon ra kunixin xro chujni thia'o juajnee ndo ngajin ra! ¡Anto tsjé nthi'a ja'an bina'o rugatse ra inchin kuchia datse xe'en ba ngangi'i nene'e ba, aro ja'a ra binao'a ra!
40023038	Tsjexin ra, nchiandui ra ndasithu'e nchia je'o nchia,
40023039	ja'an rindathjo ra ke irukjan'a ra sikon ni ra, tsija ncha'on are rundachro ra: “Ndo Dio binthanchaon ndo ja'a, thi juii kunixin juachaxiin ndo.”
40024001	Jesús bachrjexin ni'ngo icha renthe ko are usajithji, chujni bakao kunchie'en na̱ ngain ko ndache na̱ ixin rutsje'e nguixin ni'ngo.
40024002	Ko Jesús ndachro ngain na̱: —¿A dikon ra kain yaa? Ndua thi rundathjo ra ixin xru'in xro sithu'e ngata'a inaa xro ixin kain ndaruxanthe.
40024003	Kuthimejan sabinthekji na̱ ngain jnanchjan di'in Ntha Olivo, ko are Jesús tabe'e nthi̱'a̱, chujni bakao tsjetsje'a na̱ kunchie'en na̱ ngain ko ndachro na̱: —Ndachjejin ni ra kensa tsu'en thi Suixin bendachro. ¿Ko ke'e ruxraago are Suixin rukjan si'i inaa ko are undatsjexin nunthe?
40024004	Kuthimejan Jesús ndachro ngain na̱: —Tsje'e ra jian ixin xru'in chujni sinthaya'a ra.
40024005	Ixin anto tsjé chujni tsii ko rundachro na̱: “Ja'an thi Cristo na”, ko sincheye'e na̱ tsjé chujni.
40024006	Ja'a ra tsi'in ra ixin jii guerra ko tsi'in ra runichja na̱ ixin jii guerra ngain ikanxin rajna, aro xraon'a ra ixin jamee rugunda tsu'en, aro xra je'a ncha'on are ndatsjexin nunthe.
40024007	Ixin naa nunthe tsetuka'o inaa nunthe, ko naa rajna tsetuka'o inaa rajna. Ko ngain tsjé nunthe se'e jintha, chin ko suji tsingi nunthe.
40024008	Kain yaa tsu'en ko nandaa tsexinxin thi anto tangi tsu'en chujni.
40024009	’Kuthimejan chujni sajon ra na̱ ngain chujni ningaku'an ra ko sinthja ra na̱ ko nasuenxon ra na̱, ko chujni nguixin nunthe runingaku'an ra na̱ ixin dithikaon ni ra ja'an.
40024010	Ngain ncha'on te'a tsjé na̱ iruchunthia'a na na̱ ja'an, ikanxion na̱ tsjangi'o choo na̱ ngain ni runingaku'en na̱ ko je'o na̱ runingaku'en choo na̱.
40024011	Ko are mee tsununxin tsjé chujni rundachro ixin je'e nichja juajnee Ndo Dio aro ndua'a, ko sincheye'e na̱ tsjé chujni.
40024012	Ko anto tsjé jian'a se'e, mexinxin tsjé chujni iruthjue'a choo na̱.
40024013	Aro chujni tsinthue'a thi chunthia na ja'an, chujni mee rukjan na̱ inaa chujni narua.
40024014	Ko thi thetu'an Ndo Dio mee thi jian juajnee ndo ruxraago nguixin nunthe ixin tsunu'e na̱ thi jian juajna ji'i. Kuthimejan ndasitjaan nunthe ji'i.
40024015	’Mexinxin are sikon ra ngain ni'ngo thi anto thjua'a ko nchejian'a kain, jañaa inchin ndachro Daniel, thi bagayee juajnee Ndo Dio. Thi tsje'e xroon ji'i rugunda tsinxin.
40024016	Ko are mee xro sinthe ra ngain rajna Judea sathinga ra ngaga'a jna.
40024017	Ko thi se'e ngata'a nchiandu'a, sania'a siruee thi sinao sasikao.
40024018	Ko thi se'e ngataon jngi, tsji'a siruee lunthue.
40024019	Ko, ¡anto tangi tsu'en kain nchrii sintheyaa chjan ko kain nchrii ruchunda chjan tetai ngain ncha'on mee!
40024020	Ko nchetse'en ra ñao Ndo Dio ixin satsinga'a ra ngain kunithjaue kin o ngain ncha'on nchejuga'a ni,
40024021	ixin are mee anto tangi tsu'en, ko thi tangi mee bagiku'an ni are nakuexinxin be'e nunthe ji'i, ko isikuen'a.
40024022	Ko ja̱ Ndo Dio rukanchrjanda rugatho thi tangi tsjé ncha'on, xru'in chujni ruxe'e, aro je'e ndo kuanchrjanda'a ndo batho tsjé ncha'on ixin anto thjue'e ndo chujni je'e ndo kuinchie'e ndo.
40024023	’Are mee ja̱ chrujan chujni rundathjo ra na̱: “Nthi'i jii thi Cristo”, o “Nuji'a jii”, ja'a ra dithikaon'a ra.
40024024	Ixin are mee tsununxin tsjé thi rundachro ixin je'e thi Cristo ko tsjé thi rundachro ixin je'e thi dayée juajnee Ndo Dio. Ko sinche'e na̱ tsjé thi chrjuin dikon ni ko tsjé thi xrana'a dikunxin ni, ko ja̱ nchao, kai sincheye'e na̱ chujni ukuinchie'e Ndo Dio.
40024025	Ja'an ubinthanu'a ra kain thi siku'en ji'i.
40024026	Mexinxin ja̱ rundathjo ra na̱: “Tsjexin ra, ngaga'a jna thi xru'in jii, nthi̱'a̱ jii thi Cristo”, ja'a ra thji'a ra ditsje'e ra, o ja̱ rundathjo ra na̱: “Thi Cristo nthi'i jii ngaxi'in naa nchia”, ja'a ra dithikaon'a ra.
40024027	Ixin xraa are tungixinthe no thi chrinxin ncha'on ko diji thi diataunxin ncha'on, jañaa rukjan si'i inaa, ja'an, thi Xii juixin ngajni.
40024028	Ko thi xrathe tsjé kunthachrjen, nthi̱'a̱ xraago ixin nthi̱'a̱ jitsinga naa thi ndadige'en.
40024029	’Ko are tsjexin satho kain thi ncha'on anto tangi mee, kuthimejan ncha'on isinchengasan'a nchaon, kunithjao isinchengasan'a ba, kunutse singuxin ba ngajni ko kainxin thi jii ngajni ruxranga.
40024030	Kuthimejan tsununxin nthi̱'a̱ ngajni thi xrana'a dikunxin ra, thi sintha'a ja'an, thi Xii juixin ngajni ko kainxin chujni te nguixin nunthe rutsjanga na̱, ko sikon na na̱ ja'an, thi Xii juixin ngajni, si'i inaa ngakjan thjui kunixin jié juachaxin.
40024031	Ko ja'an rurua'an angelna kunixin naa trompeta ko sanua suji ixin satse kainxin chujnina te nguixin nunthe, thi ni ja'an kuinchiaa.
40024032	’Tangi ra ixin thi tu'en ntha higo: Are xesan chaan ntha, ja'a ra unu'a ra ixin ubikunchiaon kunithjaue chrin.
40024033	Jañaa kai, are ja'a ra sikon ra kain yaa tsexi'in tsu'en, ja'a ra unu'a ra ixin ja'an uchiaon rukjan na si'i inaa.
40024034	Atho ndua thi rindathjo ra ixin tsuenja kain ji'i, kuthimejan ndase'en chujni sinthechon are mee.
40024035	Maski ngajni ko nunthe ndasitjaan, aro thi ja'an ndachrjan, jaan, siku'en.
40024036	’Aro xru'in kensen nu'e ncha'on ko hora are siku'en ji'i, ko xru'in ángel nu'e kai. Je'o Ndo Dio, Ndudaa ná, thi nu'e.
40024037	’Jañaa inchin ku'en ngain nchauen Noé, kai jamee tsu'en are si'i ja'an, thi Xii juixin ngajni.
40024038	Ngain ncha'on are xrabitjanxin'a jinda kain chujni; bajine na̱, bagi'i na̱, bakuthe'e na̱ ko bagajon na̱ xe'en na̱ bakuthe'e xan. Ko jañaa banche'e na̱ juija ncha'on are Noé bixi'in ngain ntha arca.
40024039	Ko kuinxin'a na̱ ke'e rugiku'en, juija jinda ko kain na̱ kju'en na̱ nda. Jamee tsu'en kai are si'i ja'an, thi Xii juixin ngajni.
40024040	Are mee yoo xii tenche'e xra ngataon jngi, naa xa sitjankjio xa ko inaa xa ndasithu'e xa.
40024041	Yoo nchrii teda'o nchra, naa nchra sitjankjio nchra ko inaa nchra ndasithu'e nchra.
40024042	’Mexinxin ja'a ra chu'en ra kain ncha'on ixin nua'a ra ke'e hora tsii Nchaa ra.
40024043	Aro thinxin ra ji'i, ja̱ naa xii chunda naa nchia rukunu'e ke'e hora rukii xi che'e are thie, xi nchiandu'a rugejua'a xa ixin rukanchrjanda'a xa thi che'e rugixi'in rukee.
40024044	Mexinxin ja'a ra kai chu'en ra, ixin ja'an, thi Xii juixin ngajni si'i inaa, are ja'a ra texraxaon'a ra.
40024045	’Naa xi nche'e xra dithikaon kain thi ditu'en ko chunxin thi jian, mexinxin xi najnii chunthia xa ngain je'e ixin dithue'e icha ni nche'e xree xa ko ruchjee na̱ sine na̱ are jikininxin.
40024046	Ndo Dio sinchenchaon thi nche'e xra ixin are rukjan xi najnii sithja xa jinche'e kain thi bitu'en.
40024047	Atho ndua thi rindathjo ra, ixin xi najnii ruchjee xa juachaxin ixin je'e senda kainxin thi chunda xa.
40024048	Aro thi ni nche'e xra jian'a, se'e ruxraxaon ixin xi najnii tsi'a xa tuin,
40024049	ko tsexi'in xa sinthja xa icha ni ncheka'o xa xra, ko sineka'o xa ko sika'o xa kain thi kuan.
40024050	Ko are tsii xi najnii ngain ncha'on are je'e jixraxaon'a ko ngain hora ke je'e nue'a,
40024051	xi najnii sinchegatho xa anto tangi, inchin tangi sathu'e kain chujni kunxon ndachro ixin jian aro ndua'a. Ko nthi̱'a̱ rutsjanga na̱ ko sinetaon neno na̱.
40025001	Kai ndachro Jesús: —Thi thetu'an Ndo Dio nthi̱'a̱ ngajni mee tsu'en inchin thi binche'e the xan nchrii binthekji ngain naa kiai thi kuthe'e na̱ ko bikao xan candiil xan chexin aceite, ixin rugichuenxin xan xi rukuthe'e.
40025002	Na'o xan nchrii jian baxraxaon xan thi runche'e xan ko na'o xan ndusen'a xan thi runche'e xan.
40025003	Xan ndusen'a ke'e banche'e xan, bikao xan candiil xan, aro bikao'a xan yee aceite.
40025004	Ko xan jian baxraxaon thi banche'e xan, bikao xan candiil xan ko yee aceite.
40025005	Ko xi rukuthe'e daka'a biji xa ko kain xanchrii kjue'e xan kuthachrin cha ko tabinthejua xan.
40025006	Kuthimejan inchin ngusine thie kui'in na̱ kuyao naa thi ndachro: “¡Ujuii xi tsuthe'e, dachrje ra dichuenxin ra xa ngatja nthi'á!”
40025007	Kuthimejan kain xan nchrii bingathjen xan ko binchegakaon xan candiil xan.
40025008	Kuthimejan xan ndusen'a ke'e banche'e xan kjui xan binthendachro xan ngain thi xan baxraxaon jian: “Chjana ni ra nchion aceitea ra ixin candiil na ná ndatedanga.”
40025009	Aro xan jian baxraxaon binthendachro xan: “Na'i, ixin ja'an ná sirana'a ná aceite ko kai ixin ja'a ra. Icha jian thji ra thi tuchji aceite ko nthi̱'a̱ the'na ra aceite sunda'a ra.”
40025010	Aro nguii sakjui xan bike'na xan aceite, juii xi tsuthe'e. Ko xan jiche candiil bixinka'o xan xi rukuthe'e ngain thi jii kiai ko kuejee na̱ nchia.
40025011	Kuthimejan binthekii thi xan bike'na aceite ko binthendachro xan: “Nthatsa'an ra ñao danthjena ni ra nchia.”
40025012	Aro xi tsuthe'e ndachro xa: “Chunxin'a ra.”
40025013	Kuthimejan Jesús ndachro: —Chu'en ra kain ncha'on ixin nua'a ra ke'e ncha'on ko ke'e hora rukjan si'i ja'an, thi Xii juixin ngajni.
40025014	’Thi thetu'an Ndo Dio nthi̱'a̱ ngajni, mee inchin naa xi najni, sarukji kjín ko baye̱e ni nchexree xa ko bajon xa tumii xa ixin rugithuenda na̱ tumi.
40025015	’Ngain naa xi nche'e xra bajon xa na'o no̱ tumi, ko ngain inaa bajon xa yoo no̱ tumi, ko ngain inaa bajon naa no̱ tumi. Kuthimejan xi najni sakjui xa kjín.
40025016	Ko xi nche'e xra bayée thi na'o no̱ tumi, binchenche'e xa tumi xra ko bacha xa ina'o no̱ tumi.
40025017	Ko xraje'o binche'e thi bayée thi yoo no̱, ko kai bacha iyoo no̱ tumi.
40025018	Aro thi bayée naa no̱ tumi, binchechjian naa thue ko kjuabaa tumii xi najnii.
40025019	’Batho tsjé ncha'on, kuthimejan kjan xi najnii ni nche'e xra te'i ko baye̱e xa na̱ ixin ndachro na̱ ke'e binche'e na̱ kunixin tumii xa.
40025020	Ko sa'o biji thi bayée na'o no̱ tumi, ko bajon ina'o no̱ tumi, ko ndachro ngain xa: “Nchana, suixin chjana na'o no̱ tumi ko digaye'e ina'o no̱ tumi bacha ja'an.”
40025021	Xi najni ndachro xa ngain: “Atho nchao jii, ja'a naa thi nche'e xra jian ko nche'e kain thi ditu'an. Ja'a atho jian binche'e ngain thi tsjé'a tumi chja'a, mexinxin jai ruchja'a icha tsjé. Xrakui dixi'in nchiania ko ruchaa ná.”
40025022	Kuthimejan kunchie'en thi nche'e xra bayée thi yoo no̱ tumi, ko ndachro: “Nchana, suixin chjana yoo no̱ tumi, ko daye'e iyoo no̱ tumi bacha ja'an.”
40025023	Xi najni ndachro xa ngain: “Atho nchao jii, ja'a naa thi nche'e xra jian ko nche'e kain thi ditu'an. Ja'a atho jian binche'e ngain tumi tsjé'a chja'a, mexinxin jai ruchja'a icha tsjé. Xrakui dixi'in nchiania ko ruchaa ná.”
40025024	Aro thi nche'e xra bayée thi nakua no̱ tumi, ndachro ngain xi najnii: “Ja'an nuna ixin suixin anto cha ansean ko datsiin thi suixin bakenga'a ko dikjejo thi tsee suixin binchenche'a xra.
40025025	Mexinxin ja'an xraon na ko kjuabaa tumia, aro nthi'i jii tumia.”
40025026	Xi najni ndachro xa: “Ja'a naa ni nche'e xra jian'a ko atho sa'a. Ja̱ benu'a ixin ja'an datsiin thi ja'an kuenga'a ko thjejo thi tsee xru'in ncha'on binthantha'a xra,
40025027	mexinxin icha jian ja'a rugikaan tumina ngain nchia nchenche'e na̱ tumi xra, ko are ja'an rukjan na, rugayaa tumina kunixin thi rugacha tumi.”
40025028	Ko ndachro xi najni ngain ni te nthi̱'a̱: “Dantsje'e ra xa thi naa no̱ tumina chunda xa ko dajon ra tumi ngain thi jichunda the no̱ tumi
40025029	ixin thi uchunda, kjan sayée icha ko ruchunda icha. Ko thi xru'in chunda, maski tsjé'a chunda, xrasachrje'e.
40025030	Ko thi nche'e xra xru'in xree, dikaan ra ngain thi naxin xe'e, nthi̱'a̱ thi rutsjanga ko sinetaon neno.”
40025031	’Ko ja'an, thi Xii juixin ngajni, si'i inaa kunixin jié juachaxin kunixin kain angelna, are mee tasari'i ngain ntha xintaunna kunixin jié juachaxin.
40025032	Ko chujni te nguixin nunthe ruxrathe na̱ ngathexin kon na, ko santsjenda na̱ inchin nche'e thi thingaria kuleko are dantsjenda kuleko te ngayee kuthentso.
40025033	Ko sakee kuleko no rajianxin ko kuthentso no rajngunxin.
40025034	Kuthimejan thi Rey rundachro ngain chujni te no rajianxin: “Xrakui ra, ja'a ra xro ubinthanchaon ra Ndudana, ko daye'e ra thi je'e ndo thetu'an ndo, thi ubechjian ndo are nakuexinxon kunchjian nunthe.
40025035	Ixin ja'an be'en na jintha, ko ja'a ra chjana ra thi juine ko be'en na jinda ko ja'a ra chjana ra thi bi'i, ja'an bakji ngain rajna xraa chujni je'a nunthe'e ko ja'a ra chjana ra nchia thi barichrinxi'in.
40025036	Ja'an xru'in luntho barichunda, ko ja'a ra chjana ra luntho baringa'a, ja'an kunina ko ja'a ra basutsjena ra, ja'an biaxinna ngain ndu'a xiiso, ko ja'a ra basutsjena ra.”
40025037	Kuthimejan chujni jian rundachro na̱: “¿Kensa bikon ná ixin suixin be'en jintha ko chja'a ra benthe ko kensa bikon ná ixin suixin be'en jinda ko chja'a ra jinda?
40025038	¿Ko kensa bikon ná ixin suixin bakji inchin chujni jee nunthe'e, ko ja'an ná chja'a ra nchia barichrinxi'in, ko kensa barichunda'a luntho ko ja'an ná chja'a ra luntho?
40025039	¿Ko kensa bikon ná ixin suixin kuni'a o bari'i ngaxi'in ndu'a xiiso ko jaan basutsja'a ra?”
40025040	Ko xi rey sathe'e xa: “Ndua thi rindathjo ra ixin kain thi jian binche'e ra ngain chujni nandaa jidithikaon na̱ maski chujni mee xraa renthe'a na̱, aro thi jian binche'e ra ngain na̱, ruchro ixin ngajin na binche'e ra.”
40025041	’Kuthimejan xi rey rundachro xa ngain chujni te no rajngunxin xa: “¡Sathjixin ra ngajin, ja'a ra chujni jian'a! ¡Sathji ra ngathe xru'i danga'a, kunchjian ixin nchiijin ko kain angeel!
40025042	Ixin ja'an be'en na jintha ko ja'a ra chjana'a ra thi juine, be'en na jinda ko chjana'a ra thi bi'i.
40025043	Ja'an bakji inchin chujni jee nunthe'e, ko ja'a ra chjana'a ra nchia thi barichrinxi'in. Ja'an barichunda'a lunthuna, ko ja'a ra chjana'a ra luntho baringa'a. Ja'an kunina ko biaxinna ngain ndu'a xiiso ko ja'a ra basutsjena'a ra.”
40025044	Kuthimejan je'e na̱ rundachro na̱: “Nchana, ¿kensa bikon ná ixin suixin be'en jintha o be'en jinda, o inchin chujni jee nunthe'e, o kensa bikon ná ixin suixin barichunda'a lunthua, o kensa suixin kuni'a, o biaxi'an ngain ndu'a xiiso ko ja'an ná kjuengijna'a ra?”
40025045	Ko xi rey rundachro xa: “Ndua thi rindathjo ra, ixin binao'a ra kjuengijna ra chujni nandaa jichunthia na̱ ko xraa renthe'a na̱, mee ruchro ixin ja'a ra kjuengijna'a ni ra ja'an.”
40025046	Mexinxin chujni binche'e jian'a tsji na̱ ngathe xru'i danga'a, ko chujni jian rukjan na̱ inaa chujni narua thi xru'in ncha'on tsjexin.
40026001	Are Jesús juexin ndachro kain yaa, je'e ndachro ngain chujni bakao:
40026002	—Inchin ja'a ra unu'a ra, nthi'i yoo ncha'on tsii thi kiai di'in pascua ko ja'an, thi Xii juixin ngajni, rutse na na̱ ko tsenganito na na̱ ngain ntha cruz.
40026003	Ko ngain kiai mee kain xi daana thetu'an ngain icha xi daana ko kain xi tjaago ley ko kain ni thetu'an rajna xrathe na̱ ngain nchia thetuanxin Caifás, xi daana icha renthe.
40026004	Ko nthi̱'a̱ kjuauthexin na̱ kexreen sincheye'e na̱ Jesús ixin rutse na̱ ko nasuenxon na̱.
40026005	Aro binthendachro na̱: —Sintho'a ná ji'i ngain ncha'on kiai ixin tsuñao'a ni rajna.
40026006	Are Jesús xrabe'e ngain rajna Betania ngain nchiandu'a Simón thi banchegi'in na̱ thi leproso,
40026007	nthi̱'a̱ kunchie'en naa nchrii bikao naa ndaxrajni anto renthe ko thi jiria nda dikunchjianxin juxon xro marmol ko je'e nchra kuinthjithe ndaxrajni ngata'a jaa Jesús, are jine.
40026008	Are chujni bakao Jesús bikon na̱ ji'i, guñao na̱ ko kuexi'in na̱ ndachro na̱: —¿Unda kuxinkua ndaxrajni yaa?
40026009	Ixin icha nchao rukuchji ndaxrajni yaa ixin tsjé tumi ko rukjengijnanxin na̱ chujni nua.
40026010	Jesús kui'in mee ko ndachro ngain na̱: —¿Unda jañaa techro ra ko ncheñao ra nchrii ji'i? Ixin thi binche'e nchra ngajin anto jian.
40026011	Ixin chujni nua kain ncha'on sinthe na̱ ngaya'a ra, aro ja'an kainxin'a ncha'on sari'i ngaya'a ra.
40026012	Thi binche'e nchrii ji'i, are je'e nchra kuinthjithe na nchra ndaxrajni, mee kuinga na nchra ixin ruxrabaxin na.
40026013	Atho ndua thi ja'an rindathjo ra ixin nguii thi sikekin na̱ thi jian juajna ji'i, kai rundachro na̱ thi binche'e nchrii ji'i, ixin jañaa ruxraxaunxin na̱ nchra.
40026014	Kuthimejan Judas Iscariote naa thi theyoo chujni bakao Jesús, kjui bitsje'e kain xi daana icha renthe,
40026015	ko ndachro ngain xa: —¿Kie'en tumi ruchjana ra ko rundathjo ra kexreen sinche'e ra ixin rutse ra Jesús? Kuthimejan je'e xa kjuenge'e xa 'na kan ko the tumi dikunchjianxin chia plata.
40026016	Ko are ma'o Judas kuexi'in kjuee kexreen runche'e ixin rutse na̱ Jesús.
40026017	Nchaon sa'o thixinxin kiai are bajine na̱ niuthja baganke'a na̱ thi denxin ncho'o, thi theyoo chujni bakao Jesús kunchie'en na̱ ngain je'e ko banchiangi'i na̱: —¿Thinoo sinthachjianxin ná thi sunthexin ná kiai pascua?
40026018	Jesús ndachro ngain na̱: —Thji ra rajna Jerusalén, ngain nchiandu'a thi xii ja'a ra uchunxin ra ko ndache ra: “Xi tjaago ndachro: uchiaon juii ncha'on ndase'en na, ko ngain nchiandui sinenxin kiai pascua kunixin chujnina.”
40026019	Ko bithikaon na̱ ko binche'e na̱ inchin kuetu'an Jesús, ko nthi̱'a̱ binchechjianxin na̱ thi rujine na̱ ngain kiai pascua.
40026020	Ko are ndakunaxin xe'e Jesús tabe'e ngain nthanchaon kunixin ni theyoo chujnii bakao.
40026021	Ko are tatene na̱, je'e ndachro ngain na̱: —Atho ndua thi rundathjo ra ixin naa ra rundache ra chujni kexreen rutse na na̱.
40026022	Kuthimejan kain na̱ anto binthechiin na̱ ko nanaa na̱ kuexi'in na̱ banchiangi'i na̱ Jesús ko ndachro na̱: —Nchana, ¿a ja'an sintha'a mee?
40026023	Ko Jesús ndachro ngain na̱: —Naa thi rineki'an ngain laato, mee thi rundache chujni kexreen rutse na na̱.
40026024	Ja'an, thi Xii juixin ngajni, se'en na inchin ndachro ngain Xruen Ndo Dio, aro anto tangi tsu'en thi rundache chujni kexreen rutse na na̱. Icha jian chujni mee rukunkji'a.
40026025	Kuthimejan nichja Judas, thi tsjaago kexreen rutse na̱ Jesús, ko je'e ndachro ngain Jesús: —Suixin ke tjaago, ¿a ja'an? Jesús ndachro ngain: —Jaan, ja'a.
40026026	Are tatene na̱, Jesús kuaa niuthja ko kuexruxi'in Ndo Dio, ko kunchjenga nio, kuthimejan bajon nio ngain thi theyoo chujni bakao, ko ndachro ngain na̱: —Tse ra ko jinthe ra, ji'i nthau'na.
40026027	Kuthimejan kuaa thi jiria vino ko kuexruxi'in Ndo Dio, ko bajon ngain na̱ ko ndachro: —Kain ra di'i ra vino ji'i,
40026028	ixin ji'i jnina, thi tsunchjianxin inaa trato narua ngain Ndo Dio. Ko jnina singo jni ixin ruxengaxin 'na thi jian'a nche'e tsjé chujni.
40026029	Aro rindathjo ra ixin ja'an irukjan'a na si'i ndee tho uva, tsija ncha'on are si'i vino naruaxin ngajin ra nthi̱'a̱ thi thetu'an Ndudana.
40026030	Ko are juexin binthetsje na̱ himno, sabinthekji na̱ ngain jnanchjan di'in Ntha Olivo.
40026031	Ko nthi̱'a̱ Jesús ndachro ngain na̱: —Kain ra sinthechi'in ra ko tatsinthuna ni ra ixin ngain Xruen Ndo Dio ndachro: “Nasuenxon thi thingaria kuleko, ko kain kuleko ruchjekee ba.”
40026032	Ko are ja'an ruxechon na, ja'an sitau'an ra nthi'á ngain rajna Galilea.
40026033	Kuthimejan Pedro ndachro ngain Jesús: —Maski kainxin na̱ tatsinthu'a na̱, aro ja'an na'i.
40026034	Kuthimejan ndachro Jesús: —Ja'an ndua rindathjo ixin ngain thie ji'i, xrarutsje'a kunthaxichia ko ja'a uninxin nthi'a rundachro ixin chunxin'a na.
40026035	Pedro ndachro: —Maski nasuenxon na na̱ inchin se'en suixin, aro rundachrjan'a ixin chunxin'a. Ko xraje'o nichja ni ikainxin bagakao Jesús.
40026036	Kuthimejan Jesús kunixin chujni bakao biji na̱ ngain naa jngi di'in Getsemaní, ko nthi̱'a̱ Jesús ndachro ngain na̱: —Nthi'i dinthe ra ko chunna ra ixin ja'an sinichjaa Ndo Dio.
40026037	Ko Jesús sabikao Pedro ko kayui xe'en Zebedeo, ko kuexi'in kunu'e naa juachjaon anto suji ngain anseen.
40026038	Kuthimejan je'e ndachro: —Ja'an tununa ngain ansenna naa juachjaon anto suji ko tununa ixin ndase'en na. Dithu'a ra nthi'i ko dinthechrin'a ra.
40026039	Ko Jesús sakjui nchion icha kjín ko nthi̱'a̱ bekjanta'a nunthe, ko nichjee Ndo Dio, ko ndachro: —Suixin Ndudana, ja̱ nchao, tanchrjanda'a na satho thi anto tangi tsunna; aro tsuen'a inchin ja'an rina'o, tsu'en inchin Suixin rinao.
40026040	Kuthimejan je'e kjan ngain thi nii chujni bikao, ko are je'e biji nthi̱'a̱, je'e na̱ utadinthejua na̱. Ko ndachro ngain Pedro: —¿Akuixian'a ra tabinthetsje'e ra ngajin na naa hora?
40026041	Tadinthetsje'e ra ko nchetse'en ra ñao Ndo Dio ixin xru'in thi jian'a sita'a ra. Ndua, espiritua ra tajichue'on ke'e siku'en, aro nthau'a ra suji'a nthao.
40026042	Ko yuxin nthi'a je'e kjan nichjee Ndo Dio ko ndachro: —Suixin Ndudana, ja̱ chro'a sinche'e ixin ja'an satho'a ngain thi anto tangi ji'i, tsu'en inchin Suixin rinao.
40026043	Kuthimejan je'e kjan ko bithja na̱ tatejua na̱ inaa ixin jmakon na̱ ikuixin'a ixin kuthachrin.
40026044	Jesús nthi̱'a̱ kuinthu'e na̱ ko ji'i nthi'a ninxin kjan binichjee Ndo Dio ko xraje'o ndachro.
40026045	Kuthimejan kjan ngain na̱ inaa ko ndachro ngain na̱: —¿Axratatechrin ra ko tenchejuga'a ra? Ujuii hora ixin ja'an, thi Xii juixin ngajni, sinchechie'en na̱ ngaa raa chujni jian'a.
40026046	¡Dingathjen ra sachjin ná, ixin ujuii thi ndachro kexreen rutse na na̱!
40026047	Jesús xrajañaa jindachro are ujuii Judas, naa ni theyoo bakao, ko juia'o anto tsjé chujni teyaa na̱ espada ko nthaa, ixin xi daana baketu'an ngain icha xi daana ko ni thetu'an ngain rajna, ni mee ni rua'an kain chujni te'i.
40026048	Judas, thi bindachro kexreen rutse na̱ Jesús, mee udindachro ngain kain chujni juia'o: —Thi ja'an tsetuxin ixin ruchja'a juajna, je'e mee Jesús, tse ra ko sathji'o ra.
40026049	Kuthimejan je'e Judas kunchie'en ngain Jesús ko ndachro: —¡Cha'a suixin ke tjaago! Ko kuetuxin.
40026050	Jesús ndachro ngain Judas: —Ja'a, ¿ke'e juixin nthi'i? Kuthimejan kain chujni kjui kunchie'en na̱ ko tse na̱ Jesús.
40026051	Aro naa ni theyoo bakao Jesús bantsje espadee ko kunchriji'in ndatsjuen naa xi nche'e xree xi daana icha renthe.
40026052	Kuthimejan ndachro Jesús ngain: —Thenchji'an espadaa. Ixin kain chujni tjayaxin kunixin espada, kunixin espada senxin kai.
40026053	¿Anua'a ixin ja'an nchao rundathjan Ndudana ko je'e ndo jaxon nchao ruruanna setenta y dos mil ángel?
40026054	Aro ja̱ rukuen'a jamee, ¿kexreen siku'en thi jitaxin Xruen Ndo Dio? Ixin ngain Xroon jitaxin ixin ji'i rugunda siku'en.
40026055	Kuthimejan Jesús ndachro ngain kain chujni: —¿A ujui'i ra kunixin espada ko nthaa ixin bitse ni ra, inchin ja̱ rukji naa xi che'e? Kain ncha'on bari'i ngaya'a ra ixin banthakua'an ra ngain ni'ngo icha renthe ko tse'a ni ra.
40026056	Aro kain ji'i jitu'en ixin sikuenxin kain thi dikji̱n ni bagayee juajnee Ndo Dio ngain Xruen ndo. Kuthimejan kain chujni bakao Jesús ndakuinthu'e na̱ je'o ko sakuinga na̱.
40026057	Kain ni tse Jesús sabikao na̱ ngain nchiandu'a Caifás, xi daana icha renthe, ko nthi̱'a̱ dixrathe kain xi tjaago ley ko kain xi thetu'an ngain rajna.
40026058	Ko Pedro kjín jiruexin ko biji ngain patiue nchiandu'a Caifás. Nthi̱'a̱ bixi'in Pedro ko tabe'e ngayee xi tenda nchia ixin rugikon kexreen rukjexinxin kain ji'i.
40026059	Kain xi daana baketu'an ngain icha xi daana, kain xi thetu'an ngain rajna ko kain xi nche'e jie̱ ngain ni'ngo kjuee xa chujni ixin runichja na̱ thi ndua'a ixin Jesús ixin naruguenxon xa.
40026060	Aro xru'in ni bithja xa, maski anto tsjé chujni kunchie'en ixin ndachro na̱ thi ndua'a ixin Jesús. Kuthimejan binthekunchie'en yoo chujni nichja thi ndua'a ixin Jesús.
40026061	Chujni mee ndachro: —Xii ji'i ndachro xa: “Ja'an nchao tsunxanthe ningu'e Ndo Dio, ko ngain ncha'on ninxin tsjena sinthachjian ningo.”
40026062	Kuthimejan bingathjen xi daana icha renthe ko ndachro xa ngain Jesús: —¿Axru'in sathe'e? ¿Andua thi ndachro chujni te'i ixin ja'a?
40026063	Aro Jesús xru'in ndachro. Kuthimejan ndachro xi daana icha renthe: —Ja'an rithetu'an ixin Ndo Dio, ndo jichon, ndachjejin ni ra andua ja'a thi Cristo, thi Xe'en Ndo Dio.
40026064	Jesús ndachro: —Jaan, inchin ja'a ndachro. Ko kai rundathjo ra ja'a ra ixin sikon ni ra ja'an, thi Xii juixin ngajni, sari'i ngain rajianxiin Ndo Dio thi chunda kainxin juachaxin, ko sikon ni ra si'i ngakjan thjuii ngajni.
40026065	Kuthimejan xi daana icha renthe kuinchje lunthue xa ixin guñao xa ko ndachro xa: —Xii ji'i nichja xa jian'a ixin Ndo Dio. ¿Ke'e icha rugundaa ná runichja chujni ixin thi binche'e xa? Ja'a ra ukui'in ra thi jian'a nichja xa.
40026066	¿Ke'e xraxaon ra? Kain na̱ ndachro na̱: —Jikininxin se'en xa.
40026067	Kuthimejan kanxion na̱ kjuanito na̱ ndathee na̱ ngakon Jesús ko xrangii na̱ thon, ko ikanxion na̱ xrangii raa na̱ ngakon.
40026068	Ko ndachro na̱ ngain: —Aja'a thi Cristo, ¡datsue'en kensen bintja!
40026069	Are Pedro tajii nduja ngain patio, kunchie'en ngain je'e, naa nchri nche'e xree xi daana icha renthe ko ndachro nchra: —Ja'a kai bakji'o Jesús, thi juixin rajna Galilea.
40026070	Aro ngathexin kon kain ni te nthi̱'a̱, Pedro ndachro: —Nuna'a ke'e rindachjejin na.
40026071	Kuthejan Pedro sajithji thi dachrjexin ni ngain patio, ko bikon inaa nchri nche'e xree xi daana, ko ndachro nchra ngain ni te nthi̱'a̱: —Xii ji'i kai bakao xa Jesús, thi juixin rajna Nazaret.
40026072	Pedro ndachro: —Ja'an chunxin'a xii yaa.
40026073	Kuthimejan kain ni te nthi̱'a̱ kunchie'en na̱ ngain Pedro ko ndachro na̱: —Jaan, ndua, ja'a kai naa chujnii Jesús ixin datsuanxin ni ra kexreen nichja ra.
40026074	Kuthimejan Pedro banchia rugetsingata'a chrujan thi jian'a ko ndachro: —Nduaxin chunxin'a xii yaa. Ko tuenxion tsje kunthaxichia.
40026075	Kuthimejan Pedro xraxaon thi ndachro Jesús ngain je'e: “Xrarutsje'a kunthaxichia ko ja'a uninxin nthi'a urundachro ixin chunxin'a na.” Kuthimejan Pedro bachrjexin nthi̱'a̱ ko anto tsjanga.
40027001	Are ubingasaan kain xi daana baketu'an ngain icha xi daana ko kain xi thetu'an ngain rajna kjuathexin na̱ kexreen sinche'e na̱ ixin nasuenxon na̱ Jesús.
40027002	Kuthimejan kuia na̱ Jesús ko bikao na̱ ngain Poncio Pilato, thi baketu'an nunthe Judea.
40027003	Ko are Judas, thi kjuaago ixin tse na̱ Jesús, kunu'e ixin nasuenxon na̱ Jesús, je'e chrjuin'a kunu'e ixin thi jian'a binche'e, ko binchekjan thi tumi dikunchjianxin chia plata ngain xi daana thetu'an ngain icha xi daana ko ngain xi thetu'an rajna,
40027004	ko ndachro ngain xa: —Ja'an jian'a bintha'a ixin bindathjo ra kexreen tse ra naa xii thi nasuenxon ra ko xru'in jika. Aro je'e xa binthendachro xa ngain Judas: —Mee, ¿ja'an ná ke'e ndusenna ná? ¡Yaa ja'a nu'a!
40027005	Kuthimejan Judas kjua tumi ngaxi'in ni'ngo, ko sakjui bikethedungi'i thusin naa jino ko beria'nda ko ndabe'en.
40027006	Ko kain xi daana baketu'an ngain icha xi daana, batse xa tumi ko ndachro xa: —Chro'a sake'e ná tumi ji'i ngain thi tumi dajon chujni ngain ni'ngo, ixin tumi ji'i xengaxin 'na jni.
40027007	Kuthimejan kjuathexin choo xa ixin tumi mee kuenanxin xa naa nunthe di'in nunthe'e thi nchechjian chi, ixin nthi̱'a̱ tsjabaa na̱ chujni je'a rajnee na̱.
40027008	Mexinxin jngi mee, jai xradi'in, Jngi'i Jni.
40027009	Jañaa bikuenxin thi dindachro Jeremías, thi bagayee juajnee Ndo Dio: “Kuaa na̱ kan ko the tumi dikunchjianxin chia plata, ko tumi mee kjuenga 'na chujni Israel ixin je'e.
40027010	Ko tumi mee kuenanxin na̱ jngi di'in, jngi'i thi nchechjian chi, jañaa inchin kuetunna Nchana.”
40027011	Ko are Jesús be'e ngathexin kon xi gobernador, xi bi'in Pilato, ko je'e xa banchiangi'i xa Jesús ko ndachro xa: —¿Aja'a thi Rey ixin chujni judío? Jesús ndachro ngain xa: —Jaan, inchin ja'a rindachro.
40027012	Ko are kain xi daana baketu'an ngain icha xi daana, ko kain xi thetu'an ngain rajna tenichja xa thi ndua'a ngathexin kon Jesús, je'e xru'in ndachro.
40027013	Kuthimejan Pilato ndachro ngain Jesús: —¿Athin'a kekaa thi jitjangiaxin na̱?
40027014	Aro Jesús xru'in bathe'e, ko Pilato anto kuise'en ko ibenue'a ke'e runche'e.
40027015	Ko ngain kain kiai Pascua xi gobernador bakanchrjanda xa naa thi teaxi'in ko ni rajna bakinchie'e kexe'e thi bakanchrjanda xa.
40027016	Ko ngain ncha'on mee be'e ngaxi'in ndu'a xiiso naa xi bi'in Barrabás, ko tsjé chujni bechunxin.
40027017	Ko are xrathe tsjé chujni, Pilato banchiangi ngain chujni ko ndachro: —¿Kensen rinao ra tsanchrjanda satsji: a Barrabás o Jesús, thi di'in Cristo?
40027018	Ko Pilato ubenu'e ixin juachjue'e bechunda kain xi daana, mexinxin bajunxin xa Jesús ngain je'e.
40027019	Ko are Pilato tajita'a ntha xintauen thi banchexin jie̱, chri'i rue'en nchra naa juajna thi dindachro nchra: “Dixinthe'a ngain xii jian yaa, ko ixin je'e xa ja'an anto chrjuin'a kuxinanxin jai.”
40027020	Aro kain xi daana baketu'an ngain icha xi daana ko xi thetu'an ngain rajna ndache xa chujni ixin rundachro na̱ ixin Barrabás thi sachrjexin ndu'a xiiso ko Jesús thi ruge'en.
40027021	Ko Pilato banchiangi ngain na̱ inaa ko ndachro: —¿Kexe'e thi rinao ra tsanchrjanda satsji? Ko kain na̱ ndachro na̱: —Barrabás.
40027022	Pilato banchiangi ngain na̱ inaa ko ndachro: —¿Ke'e sintha'a ngain Jesús, thi di'in Cristo? Kain na̱ ndachro na̱: —¡Thenganito xa ntha cruz!
40027023	Kuthimejan Pilato ndachro ngain na̱: —Aro, ¿ke'e jian'a binche'e? Ko je'e na̱ kjan na̱ ndachro na̱ seen inaa: —¡Thenganito xa ntha cruz!
40027024	Are Pilato bikon ixin chro'a na̱ ixin Jesús sarukji, ko bikon ixin kain na̱ anto teduñao na̱, Pilato kuetu'an juii jinda ko kunthi raa ngathexin kon kainxin chujni te nthi̱'a̱ ko ndachro: —Ja'an ixru'in chunda ke'e sikon ixin se'en xii ji'i, ixin je'e xa xru'in jian'a binche'e xa. Yaa ja'a ra nu'a ra.
40027025	Ko kainxin chujni ndachro na̱: —¡Ja'an ná kunixin xan'na ná, setsingata'a ná ixin se'en xii yaa!
40027026	Kuthimejan Pilato bantsje Barrabás ko kuanchrjanda sakjui, ko kuetu'an bintja na̱ Jesús, kuthimejan Pilato bajon Jesús ixin kuenganito na̱ ntha cruz.
40027027	Kuthimejan xi soldadue Pilato bikao xa Jesús ngain nchia dinthe xi soldado, ko xrathe kainxin xi soldado ngandajin Jesús.
40027028	Kuthimejan bantsje'e xa lunthue Jesús ko binchetsaa xa naa luntho jatse.
40027029	Ko binchekjinga xa Jesús naa nthancha'a dika̱a̱ xa, ko binchetse xa naa nthaa ngain rajianxin. Kuthimejan binthethuxin xa ngathexin kon Jesús, ko kjuanua xa ko ndachro xa: —¡Thjengijna ni ra, ja'a thi thetu'en ni judío!
40027030	Kai kjuanito xa ndathee xa ko kuaa xa nthaa binchetse xa, ko nthaa yaa xrangixin xa jaa Jesús.
40027031	Ko are juexin kjuanua xa, bantsje'e xa luntho jatse binchetsaa xa ko binchengaa xa lunthue. Kuthimejan sabikao xa ixin kuenganito xa ntha cruz.
40027032	Ko are tedachrjekauxin xa Jesús nthi̱'a̱, betan xa naa xii bi'in Simón, thi dikixin rajna Cirene; ko binchekame xa ntha cruz jidikao Jesús.
40027033	Ko bijika'o xa Jesús kunixin Simón ngain thi di'in Gólgota, ko ji'i ruchro Thi Jii Nthaluro Jaa Chujni.
40027034	Nthi̱'a̱ binao xa runchegi'i xa Jesús nda vinagre jithekjan ndachika anto tsja. Aro Jesús kjuengayaxin ko ichro'a bi'i nda.
40027035	Ko are kuenganito xa Jesús ngain ntha cruz, kain xi soldado tsuntaon xa ixin kensen rugithue'e lunthue Jesús. Ko jañaa bikuenxin thi dindachro thi bagayee juajnee Ndo Dio: “Ko tsuntaon na̱ ixin chjeyexin na̱ lunthuna.”
40027036	Kuthimejan tabinthe xa nthi̱'a̱ ixin binthenda xa Jesús.
40027037	Ko ngadathexin jaa Jesús kuiin xa naa thi dikji̱n xa, thi jitaxin unda jinganito ntha cruz, ko ndachro: “Xii ji'i Jesús, thi thetu'en chujni judío.”
40027038	Kai yoo xiche'e kuenganito na̱ ntha cruz chrikee Jesús, naa xa be'e no rajngunxin Jesús ko inaa xa no rajianxin.
40027039	Ko kain ni bagatho nthi̱'a̱ banchengithjen na jaa na̱ ko banichja na̱ jian'a ixin Jesús.
40027040	Ko bandachro na̱: —Ja'a, thi ndachro ixin rukunxanthe ni'ngo icha renthe ko ngain ncha'on ninxin rukjan runchechjian ni'ngo inaa, danianxin ntha cruz, ja̱ ndua ja'a Xe'en Ndo Dio.
40027041	Ko kain xi daana baketu'an ngain icha xi daana, xi tjaago ley, xi fariseo ko kain xi thetu'an rajna kjuanua xa Jesús ko ndachro xa:
40027042	—Je'e nchao kjuengijna icha chujni, aro je'e chro'a danianxin ntha cruz. Ja̱ ndua je'e thi thetuan ná, ncho dañianxin ngain ntha cruz ko suthikaon ná je'e.
40027043	Je'e chunthia ngain Ndo Dio; Ndo Dio ncho thjengijna, ja̱ ndua thjue'e ndo, ixin je'e ndachro: “Ja'an Xe'en Ndo Dio na.”
40027044	Kai kayui xi che'e tenganito ntha cruz chrikee Jesús, kai kjuanua xa.
40027045	Kuthimejan ngusine ncha'on kuexi'in kunaxin xe'e nguixin nunthe ko batho nii hora kuthimejan bingasaan.
40027046	Ko inchin las tres Jesús kuyao suji ko ndachro: —Elí, Elí ¿lama sabactani? —ji'i ruchro: Ndo Diuna, Ndo Diuna, ¿unda ndakuinthuna ja'on?
40027047	Ko kanxion xii te nthi̱'a̱ kui'in xa mee ko ndachro xa: —Xii ji'i jidaye̱e xa Elías.
40027048	Ko naa thi xii te nthi̱'a̱ kuinga biruee xa naa thi datse jinda inchin chjon. Ko xrangi xa vinagre ko kuenkjin xa kon naa nthaa. Kuthimejan tsiin xa nui ngain ru'a Jesús ixin rugi'i.
40027049	Aro xi kanxion ndachro xa: —Tanchrjanda, sukon ná andua tsii Elías tsjengijna.
40027050	Jesús kjan kuyao suji inaa, ko ndabe'en.
40027051	Ko are mee thi manta bethua ngaxi'in ni'ngo icha renthe, nui kuexinxin bichjenga manta, ko kuingi nunthe ko bichjenga thjao.
40027052	Ko tsjé chinthi thi xrabaa chujni chunthia Ndo Dio, xiree chinthi ko kjan xechon na̱.
40027053	Ko xechunja Jesús, kuthimejan bachrjexin na̱ chinthi'i na̱ ko binthekji na̱ ngain rajna Jerusalén. Nthi̱'a̱ anto tsjé chujni bikon na̱ ixin je'e na̱ xechon na̱.
40027054	Ko xi thetu'an naa renkia xi soldado ko icha xi tenda Jesús, are binthegikon xa kuingi nunthe ko kain thi jitu'en, anto binthexraon xa ko binthendachro xa: —Jaan, ndua xii ji'i Xe'en Ndo Dio.
40027055	Ko tsjé nchrii baruee Jesús juixin rajna Galilea ixin bakjengijna Jesús, kjínxin tatetsje'e nchra thi jitu'en.
40027056	Nthi̱'a̱ be'e María Magdalena, María, thi janee Jacobo ko José, ko kai be'e janee kain xe'en Zebedeo.
40027057	Are kuexi'in kunaxin xe'e, juii naa xii anto tsje tumi bechunda ko bi'in José, naa xi juixin rajna Arimatea, ko je'e xa kai baruee xa Jesús.
40027058	Ko José kjui bitsje'e Pilato ko banchie'e juachaxin ixin sasikao Jesús. Kuthimejan Pilato kuetu'an rugajon na̱ Jesús.
40027059	Ko José binchegania Jesús ko kuensia naa manta thjua.
40027060	Ko bikaan ngain naa chinthi narua thi je'e kuetu'an kunchjian ngado'o naa thjao. Kuthimejan je'e kuejee chinthi mee kunixin naa xro jié, ko sakjui.
40027061	Ko María Magdalena ko inaa María tabinthe na̱ ngandangii chinthi.
40027062	Ko nduexin, sábado, kain xi daana baketu'an ngain icha xi daana ko kain xi fariseo binthekji xa bitsje'e xa Pilato,
40027063	ko binthendachro xa: —Suixin, ja'an ná xraxa'on ná ixin thi xii banichja thi ndua'a, ndachro: “Ngain ncha'on ninxin ja'an ruxechon na.”
40027064	Mexinxin ja'an ná rina'o ná ixin suixin rua'an kanxion xi soldado sinthenda xa thi je'e jixrabaa, ruxethjaja thi nii ncha'on, ixin chujnii bakao tsji na̱ thie ko sikee na̱ Jesús. Kuthimejan rundache na̱ icha chujni ixin je'e xechon, ko ja̱ ji'i tsu'en, ji'i icha ndua'a ke thi uku'en.
40027065	Pilato ndachro ngain xa: —Yaa chunda ra kanxion xi soldado. Thji ra ko jian theje'e ra chinthi inchin ja'a ra nu'a ra.
40027066	Kuthimejan sabinthekji na̱ ko kuejee na̱ jian chinthi kunixin naa xru'e ngain xro jiree chinthi. Ko nthi̱'a̱ kuinthu'e na̱ xi soldado ixin binthenda xa.
40028001	Are batho ncha'on nchejuga'a ni, ko kuexi'in bingasaan thi ncha'on thexinxin semana, María Magdalena ko thi inaa María kjui na̱ bitsje'e na̱ thi xrabaa Jesús.
40028002	Ko are tate na̱ nthi̱'a̱ kuingi nunthe anto suji. Ko naa angeel Ndo Dio xinkanjinxin ngajni ko juii ngain thi jixrabaa Jesús. Je'e binthjia xro jiree ngain chinthi ko tabe'e ngata'a xro.
40028003	Ko ángel mee anto jitungixima inchin xru'i xinkanjinxin ngajni, ko lunthue anto rua luntho inchin chrintha.
40028004	Ko xi soldado tenda nthi̱'a̱ are binthegikon xa ángel, anto xranga xa ixin juaxraon ko tabinthegenda xa ko betsinga xa xraa ni ndadige'en.
40028005	Kuthimejan ángel ndachro ngain thi yoo nchrii binthekji: —Xraon'a ra. Ja'an nuna ixin tethjee ra Jesús, thi kuenganito na̱ ntha cruz.
40028006	Je'e ko'a nthi'i, je'e uxechon inchin je'e ndachro. Xrakui ra sitsje'e ra thi bake'e na̱ Nchaa ná.
40028007	Jaikua thji ra ko dindache ra chujni bakao: “Je'e be'en aro jai je'e uxechon ko je'e jita'on ra nthi'á ixin tsji Galilea ko nthi̱'a̱ sikunxin ra.” Je'o yaa thi ja'an bindathjo ra.
40028008	Kuthimejan kayui nchrii mee jaikua sabinthekjixin nchra ngain chinthi. Ko kayui nchra binthexraon nchra aro kai anto binthechee nchra, ko kuinga nchra binchenu'e nchra chujni bakao Jesús.
40028009	Ko are je'e nchra tethinga nchra, Jesús kununxi'in nchra ko ndachro: ¡Cha'a ra Ndo Dio jii ngajin ra! Ko je'e nchra binthekunchie'en nchra ngain Jesús ko kjuua nchra ruthee ko binchesaye'e nchra.
40028010	Ko je'e ndachro ngain nchra: —Xraon'a ra ko thji ra dindache ra kain ni bagakji'an ixin tsji na̱ Galilea ko nthi̱'a̱ sikunxin na na̱ ja'an.
40028011	Are kayui nchrii te'i satethji nchra ixin tedikao nchra juajna, kanxion xi soldado binthenda thi xrabaa Jesús binthekji xa bindache xa xi daana baketu'an ngain icha xi daana kain thi ku'en.
40028012	Ko are xi daana te'i binthekji ngain xi thetu'an rajna ko are ujuexin binthekjauthexin xa, binthegajon xa anto tsjé tumi ngain xi soldado binthenda thi xrabaa Jesús,
40028013	ko binthendachro xa ngain xi soldado te'i: —Ja'a ra ndachro ra ixin are ja'a ra tatechrin ra thie, kjui chujni bakao Jesús ko kuee na̱ Jesús.
40028014	Ko ja̱ xi gobernador tsunu'e xa ji'i, ja'an ná sikjao ná xa ko ja'a ra xru'in tsu'an ra.
40028015	Kuthimejan kain xi soldado bithuexin xa binthegayee xa tumi ko binche'e xa inchin bitu'en xa. Ko ji'i thi xranichja ni judío ngain ncha'on te'i.
40028016	Ko thi thejngo chujni bakao Jesús sabinthekji na̱ Galilea ngain jna kuetu'en na̱ Jesús.
40028017	Ko are binthegikon na̱ Jesús, je'e na̱ binchesaye'e na̱, aro thu'a na̱ xraa bithikaon'a na̱ ixin je'e Jesús.
40028018	Kuthimejan Jesús kunchie'en ngain na̱ ko ndachro: —Ja'an ubayaa kainxin juachaxin nthi̱'a̱ ngajni ko nthi'i ngata'a nunthe.
40028019	Mexinxin thji ra ko nchekue'en ra kainxin chujni ngain kainxin nunthe ko ndache ra na̱ sithikaon na̱ juajnana, ko nchegithe ra na̱ kunixin juachaxiin Ndudana, juachaxinna ko juachaxiin Espíritu Santo.
40028020	Ko nchekue'en ra na̱ sinche'e na̱ kain thi ja'an kuetu'an. Ko ja'an sari'i kainxin ncha'on ngajin ra tsjexinja nunthe. Jañaa tsu'en.
41001001	Ko ja'in kuexinxin xrague chujni juajnee Jesucristo, thi Xe'en Ndo Dio.
41001002	Ku'en inchin jitaxin thi dikji̱n Isaías, thi bagayée juajnee Ndo Dio: Ja'an rua'an naa thi sitau'an nthi'á, naa thi dikao juajnana, ixin je'e thi sinchechjian nthiaa.
41001003	Naa thee chujni tuyao ngain nunthe xru'in jii ko ndachro: “Nchechjian ra nthiee Nchaa ná; ko nao danthje'e ra nthi'á.”
41001004	Ko ja'in kunuxinxin Juan, thi nchegithe chujni ngain jna thi xru'in jii, ko bakjague na̱ ixin rugunda ruigithe na̱, ko jañaa rukjaguxin na̱ ixin ukuinthu'e na̱ ko ubitjañe'e na̱ thi jian'a banche'e na̱.
41001005	Ko kainxin chujni binthe nunthe'e Judea ko ni binthe rajna Jerusalén bakii na̱ ngain Juan. Ko are je'e na̱ bakendue'en ñao na̱ ixin kain thi jian'a banche'e na̱, Juan banchegithe na̱ ngain nda Jordán.
41001006	Ko lunthue Juan dikunchjian kunixin xre'e kucamello, ko jithedunga naa rua, ko bane kuxuali ko tsjeen kurmeena.
41001007	Are Juan bakjaago ja'in bandachro: —Thi jiruena utuin tsii ko chunda icha tsjé juachaxin ke ja'an. ¡Ko jikininxin'a na tsunxindangaa kathee!
41001008	Ja'an nthagithe ra kunixin jinda; aro je'e sinthagithe ra kunixin Espíritu Santo.
41001009	Ko are Juan banchegithe chujni, Jesús bachrjexin rajna Nazaret jii nunthe'e Galilea ko sakjui ngain Juan, ixin bigithe ngain nda Jordán.
41001010	Ko are Jesús bachrjengixin jinda, je'e bikon xiree ngajni, ko Espíritu Santo xinkajin ngata'a je'e xraa naa kunthuanajni.
41001011	Ko ngajni kuinxin ni naa tha ndachro: —Ja'a thi Xan'na anto thjuaa ko ja'an anto cha'na ixin ja'a.
41001012	Ko tuinxion Espíritu Santo sabikao Jesús ngaga'a jna thi xru'in jii.
41001013	Ko nthi̱'a̱ nchiijin kjuexin runcheye'e Jesús nguii yoo kan ncha'on, ko be'e thi binthe tsjé kuxiigo chrintho, ko angeel Ndo Dio baku'en Jesús.
41001014	Kuthimejan are kuiaxi'in na̱ Juan ngain ndu'a xiiso, Jesús sakjui nunthe'e Galilea ko kjuaago juajnee Ndo Dio.
41001015	Ko ndachro: —Ujuii ncha'on, ko thi thetu'an Ndo Dio ujitunchiaon. Thinthu'e ra kain thi jian'a tenche'e ra ko dithikaon ra thi jian juajnee ndo.
41001016	Naa ncha'on are Jesús jithji ngande'e nda Galilea, bikon yoo xii choo xa, naa bi'in Simón, ko inaa bi'in Andrés. Ko kayui tetjangi nuncha'a ngain nda ixin runthetse kuchee.
41001017	Ko Jesús ndachro ngain xa: —Ruena ra, ixin ja'an tsjagu'a ra kexreen satse ra chujni ixin sithikaon na̱ Ndo Dio.
41001018	Ko binthekinthu'e nunchee ko bintheruee Jesús.
41001019	Ko xra kjín'a tethji na̱ are Jesús bikon iyoo xii choo xa, yui xii te'i xe'en Zebedeo, naa bi'in Jacobo ko inaa Juan. Kayui xii ji'i kunixin ndudee tate na̱ ngaa ntha barko, ixin tetheye'e na̱ nuncha'a.
41001020	Ko Jesús baye̱e kayui xii te'i, ko je'e xa kuinthu'e xa ndudee xa, ndo di'in Zebedeo ngain ntha barko, je'e ndo ko icha ninche'e xra, ko kayui xa ruee xa Jesús.
41001021	Kuthimejan Jesús ko ni baye̱e biji na̱ ngain rajna Capernaum ko are binkee ncha'on nchejuga'a ni judío, Jesús bixi'in ni'ngo ko kuexi'in kjuaago ngain chujni.
41001022	Ko kain ni baki'in thi bakjaago Jesús bakise'en na̱ ixin je'e banichja inchin naa chujni chunda anto tsjé juachaxin ko je'a inchin tjaago xi tjaago ley.
41001023	Ko tuinxion, nthi̱'a̱ ngain ni'ngo naa xi bechunda naa espíritu jian'a kuexi'in xa kuyao xa suji ko ndachro xa:
41001024	—¡Ja'a Jesús, thi juixin Nazaret! ¿Unda dixinthe ngajin ná? ¿A jui'i ixin sinchetjaan ni ra? ¡Ja'an nuna kensen ja'a, ko ja'a Xe'en Ndo Dio!
41001025	Aro Jesús binchesathe'e espíritu jian'a mee ko ndachro: —¡Tenkua ja'a, ko dachrjexin ngain xii yaa!
41001026	Ko espíritu jian'a mee suji kuntsjenga xii mee, ko kuyao suji ko bachrjexin ngain xa.
41001027	Ko kainxin chujni te nthi̱'a̱ xraon na̱ ko banchiangi'i choo na̱: —¿Ke'e ji'i? ¿A ji'i inaa juajna narua jixragua ná? ¡Xii ji'i kunixin jié juachaxin thetu'en xa espíritu jian'a, ko espíritu jian'a dithikaon!
41001028	Ko kainxin rajna te ngain nunthe Galilea anto daka kunu'e na̱ thi banche'e Jesús.
41001029	Kuthimejan are bachrjexin na̱ ni'ngo mee, Jesús kunixin Jacobo ko Juan sakjui na̱ nchiandu'a Simón ko Andrés.
41001030	Ko are Jesús bixi'in nchia, kuekiin na̱ ixin janchee Simón Pedro jitsingata'a jan sauen jan ixin beni'i jan ixin sua.
41001031	Ko Jesús kunchie'en ngain jan, ko tse'e raa jan ko binchengathjen jan, ko bachrjekjio jan sua. Ko je'e jan kuexi'in jan bajon jan thi juine na̱.
41001032	Ko are ubiataon ncha'on mee, juiau'e na̱ Jesús kainxin chujni ni'i ko kainxin chujni bechunda espíritu jian'a.
41001033	Ko kain ni rajna xrathe na̱ ngandangii nchia be'e Jesús,
41001034	ko nthi̱'a̱ je'e binchexrue'en tsjé chujni bechunda jejee chin, kai chujni bechunda espíritu jian'a, je'e bantsje'e na̱ espíritu. Aro bakanchrjanda'a espíritu jian'a ixin rundachro kensen je'e Jesús.
41001035	Ko nduuyo, are xra naxin xe'e, Jesús bingathjen ko bachrjexin rajna ixin bikjee naa jngi thi xru'in jii ixin nthi̱'a̱ nichjee Ndo Dio.
41001036	Kuthimejan Simón ko ni icha ni bakao bikjee na̱ Jesús.
41001037	Ko are ubithja na̱ ndachro na̱: —Kainxin chujni tethjee na̱, suixin.
41001038	Ko je'e bathe'e: —Ji ná ngain icha rajna te ngandajin ixin kai nthi̱'a̱ tsjaago juajnee Ndo Dio, ixin mee juixin ja'an.
41001039	Ko jañaa Jesús kuingaria nguii nunthe'e Galilea ixin kjuaago juajnee Ndo Dio ngain kain ni'ngo, ko bagantsjexin ngain chujni espíritu jian'a.
41001040	Naa xii bechunda chin lepra kunchie'en ngain Jesús, ko bethuxin ko ndachro: —Ja̱ rinao, nchao sinchexrue'en na chin'na.
41001041	Ko Jesús kuiakunue'e ko kjua raa ixin kathe ko ndachro: —Jaan, rina'o. Ukuxrua'an.
41001042	Ko are Jesús juexin ndachro yaa, chi'in xii mee ndabachrje'e chin, ko ixru'in chin bechunda.
41001043	Ko Jesús kuetu'en xii mee sarukji xa, aro sa'o ndachro:
41001044	—Xru'in chujni ndache ixin ukuxrua'an, je'o thji ngain xi daana ixin je'e xa sikon xa ixin ja'a ixru'in chin chunda ko dajon thi jikininxin dajon chujni ukuxrue'en, jañaa inchin kuetu'an Moisés, ko kain chujni tsunu'e na̱ ixin ukuxrua'an.
41001045	Aro thi xii are sakjui xa kuexi'in xa kuekin xa kexreen je'e kuxrue'en. Mexinxin Jesús ichro'a baxraago ngain kexe'o rajna, ko tabagithu'e ngande'e rajna thi xru'in jii. Aro maski jamee, chujni icha rajna bakii na̱ ngain thi be'e Jesús.
41002001	Batho kanxion ncha'on kuthimejan Jesús kjan rajna Capernaum. Ko chujni tuin kunu'e na̱ ixin ube'e ngain nchia.
41002002	Ko anto daka xrathe tsjé chujni ngain Jesús ko bithja'a nchia bixi'in na̱ ko nguii thi dixinxin na̱ ibithja'a ko nthi̱'a̱ Jesús kjuague na̱ juajnee Ndo Dio.
41002003	Kuthimejan noo thi xii tetsengi naa thi chro'a bakingi.
41002004	Aro chro'a batho na̱ thi jii Jesús, ixin anto tsjé chujni te ngandangii nchia mee. Mexinxin kjuaaso na̱ ngata'a nchia ko no thi jii Jesús binthjian na̱ rio'o techue nchia ko nthi̱'a̱ binchexinkajinxin na̱ sauen thi chro'a bakingi.
41002005	Are Jesús bikon xii te'i ixin chunthia xa ixin Jesús runchexingame'e thi ni'i, Jesús ndachro ngain thi ni'i: —Kain thi jian'a ja'a binche'e, ja'an ubinthatjaña'a.
41002006	Ko nthi̱'a̱ tate kanxion xi tjaago ley, ko texraxaon xa:
41002007	“¿Unda jañaa nichja xii ji'i?, ixin nchao'a jinichja xa ixin Ndo Dio. Xru'in chujni nchao sinchetjañe'e inaa chujni thi jian'a nche'e na̱, je'o Ndo Dio thi nchao sinche'e mee.”
41002008	Aro Jesús ubenu'e thi texraxaon xa ko ndachro ngain xa: —¿Unda xraxaon ra jañaa?
41002009	¿Ke'e icha tangi'a rundathjan thi ni'i: “Kain thi jian'a binche'e ubinthatjaña'a”, o rundathjan: “Dingathjen, tsiin sauan ko thjixin ruthea”?
41002010	Ja'an tsjaago ngajin ra ixin ja'an, thi Xii juixin ngajni, chunda juachaxin nthi'i ngata'a nunthe ixin nthatjañaa chujni thi jian'a nche'e na̱. Kuthejan Jesús kjan ngain thi ni'i mee ko ndachro:
41002011	—Ja'an rindathjo ja'a, dingathjen, tsiin sauan ko sathji nchiandui.
41002012	Ko tuinxion bingathjen thi chro'a bakji mee, tsiin sauen ko ngathexin kon kain na̱ bachrjexin nthi̱'a̱. Ko kain chujni xratao tabinthenchexruan na̱ ko binchesaye'e na̱ Ndo Dio, ko ndachro na̱: —Xru'in ncha'on bukon ná thi anto chrjuin ku'en jai.
41002013	Kuthimejan Jesús kjan ngande'e nda Galilea, ko tsjé chujni bakunchie'en ngain je'e, ko je'e banchekue'en na̱ juajnee Ndo Dio.
41002014	Ko are Jesús sajithji, batho ngandangii naa thi bagatsexin na̱ tumii César, ko Jesús bikon nthi̱'a̱ naa thi xii di'in Leví ko ndudee di'in Alfeo. Ko Jesús ndachro ngain Leví: —Xrakui ruena. Ko Leví bingathjen ko ruee Jesús.
41002015	Kuthimejan are Jesús utajii ngain nthanchaon nthi̱'a̱ nchiandu'a Leví, kunchie'en tsjé xi thjejo tumii César, ko chujni anto banche'e thi jian'a, ko binthe na̱ juine na̱ ngain Jesús ko ngain ni bakao ixin utsjé ni baruee.
41002016	Ko are xi tjaago ley ko xi fariseo bikon xa ixin Jesús jineka'o ni thjejo tumii César ko ni anto nche'e jian'a, je'e xa banchiangi xa ngain ni bakao Jesús: —¿Unda xi tjaago jineka'o ko dika'o ni thjejo tumii César ko ni anto nche'e jian'a?
41002017	Jesús kui'in xii te'i ko ndachro: —Chujni ni'a, chujni mee rugunde'a xi nchexruan, je'o chujni ni'i, ni rugunde'e xi nchexruan. Mexinxin ja'an jui'a ixin saya̱a chujni nche'e jian, ja'an jui'i ixin saya̱a chujni nche'e jian'a ixin tsinthu'e na̱ thi jian'a nche'e na̱.
41002018	Naa ncha'on chujni bakao Juan ko ni fariseo tenchekjaaño na̱, ko kanxion na̱ kjui na̱ ngain Jesús ko banchiangi'i na̱: —¿Unda chujni xrakao Juan ko ni fariseo tenchekjaaño na̱ ko chujni chrji'o ja'a na'i?
41002019	Jesús ndachro: —¿A chujni thji naa kiee ni thuthe'e nchao sinchekjaaño na̱ are xra nthi̱'a̱ jii xi thuthe'e? ¡Na'i, je'e na̱ chro'a sinchekjaaño na̱ ja̱ xra jii xi tsuthe'e!
41002020	Aro tsii ncha'on are sasikao na̱ xi kuthe'e, kuthimejan nchue, sinchekjaaño na̱.
41002021	’Xru'in chujni theye'e naa luntho nthaxii kunixin rio'o manta narua ixin manta narua thinxe luntho nthaxii, ko icha sangi thi digichje luntho.
41002022	Kai vino are jidatsuxi'in, chro'a sikia ngaa naa ruanxran nthaxii ixin tsunchrintaon rua mee, ko sinthji vino ko ruanxran ichro'a sunda. Mexinxin vino jidatsuxi'in, rugunda sikia ngain naa ruanxran narua.
41002023	Naa ncha'on nchejuga'a ni, Jesús ko chujni bakao tedatho na̱ chrika jngi diginga trigo ko kunchrinjin na̱ kanxion ninchjan trigo bine na̱.
41002024	Ko kanxion xi fariseo bikon thi tenche'e na̱ ko ndachro xa ngain Jesús: —¿Unda chujni chrji'o nche'e na̱ xra jikininxin'a nche'e ni ngain ncha'on nchejuga'a ni?
41002025	Ko Jesús ndachro: —¿A xra tsje'a ra thi jitaxin kexreen binche'e David kunixin ni bakao are anto be'en na̱ jintha?
41002026	Are mee Abiatar kjui xi daana icha renthe, ko David bixi'in nchiandu'a Ndo Dio ko bine niuthja dikunchaon ko xra chjee nio ni bakao. Ko niuthja te'i je'o xi daana jikininxin bane nio.
41002027	Kai ndachro Jesús ngain xa: —Ncha'on nchejuga'a ni kunchjian ixin sinchejuga'a chujni ko sinchesaye'e na̱ Ndo Dio, ko chujni kunchjian'a na̱ ixin sinchesaye'e na̱ ncha'on nchejuga'a ni.
41002028	Mexinxin ja'an, thi Xii juixin ngajni, chunda juachaxin tsetu'an ke'e tsu'en ngain ncha'on nchejuga'a ni.
41003001	Jesús bixi'in ni'ngo inaa, ko nthi̱'a̱ tajii naa xii ndadixemado'o naa raa xa.
41003002	Ko nthi̱'a̱ kanxion xi fariseo je'o tetsje'e xa ako sinchexrue'en thi ni'i ngain thi ncha'on nchejuga'a ni, ko jañaa nchao rukjangi'i xa Jesús.
41003003	Kuthimejan Jesús ndachro ngain thi xii dixemado'o raa: —Dingathjen ko dari'i ngusine.
41003004	Kuthimejan Jesús banchiangi'i ni binthe nthi̱'a̱ ko ndachro: —¿Ke'e jikininxin sinche'e ni ngain ncha'on nchejuga'a ni? ¿A sinche'e ni thi jian o thi jian'a? ¿A tsjengijna ni chujni, o nasuenxon ni na̱? Aro kain na̱ tenkua na̱.
41003005	Kuthimejan Jesús guñao tsje'e xi fariseo te nthi̱'a̱ ko kai tabechiin ixin atho cha thinxin xa. Ko ndachro Jesús ngain thi beni'i: —Thinxe raa. Ko thi xii kuinxe raa ko kuxrue'en ra.
41003006	Kuthimejan kain xi fariseo sakjui xa ko kuexi'in xa kjuao xa chujni bakao Herodes ixin kexreen sinche'e na̱ ixin nasuenxon na̱ Jesús.
41003007	Kuthimejan Jesús ko ni kuinchie'e sakjui na̱ ngande'e jinda ko tsjé chujni Galilea ruee.
41003008	Ko are kui'in na̱ kain thi binche'e Jesús, tsjé chujni juixin Judea, Jerusalén, ni nunthe Idumea ko icha chujni juixin tuenxin nda Jordán, ko icha chujni juixin rajna Tiro ko Sidón.
41003009	Ko ixin anto tsjé chujni baruee, mexinxin Jesús ndache chujni bakao ixin urugechunda na̱ naa ntha barko ko jañaa rukunthedu'a na̱ ngaka je'e.
41003010	Ko ixin anto tsjé chujni ubinchexrue'en, mexinxin kain ni beni'i binao na̱ ruxrata'a na̱ ngain ixin rukathe na̱ ko rukuxrue'en na̱.
41003011	Ko chujni bechunda espíritu jian'a are bagikon Jesús, espíritu te'i baganka chujni ko banchenichja na̱ suji ko bandachro: —¡Ja'a thi Xe'en Ndo Dio!
41003012	Aro Jesús baketu'en ixin runthendachro'a kensen je'e.
41003013	Kuthimejan Jesús kuanito naa jna, ko baye̱e chujni je'e juinao ko xrathe na̱ ngain je'e.
41003014	Ko je'e kuinchie'e theyoo chujni ixin ruginthe na̱ ngain, ko ni te'i binchegi'in na̱ apóstol ixin rurua'an na̱ ko tsjaago na̱ juajnee Ndo Dio.
41003015	Ko je'e chjee na̱ juachaxin santsje na̱ espíritu jian'a jixi'in chujni.
41003016	Ko ni theyoo te'i bi'in na̱ Simón, thi kai Jesús banchegi'in Pedro;
41003017	Jacobo ko xan choo xan bi'in Juan, ko yui xan te'i xe'en Zebedeo, thi kai Jesús banchegi'in xan Boanerges, ko ji'i ruchro xe'en thi dathe;
41003018	kai Andrés, Felipe, Bartolomé, Mateo, Tomás, ko inaa thi bi'in Jacobo xe'en Alfeo, Tadeo, Simón thi Cananeo, ji'i kjui naa thi baketuka'o chujni romano,
41003019	ko Judas Iscariote, thi ndachro kexreen rutse na̱ Jesús. Kuthimejan Jesús sakjui ngain naa nchia, je'e ko ni bakao,
41003020	ko kjan xrathe tsjé chujni ko chro'a juine je'e ko kain ni kuinchie'e.
41003021	Ko are kunu'e ni ndu'a Jesús ixin ke'e banche'e, kjui na̱ ixin sarugikao na̱ je'e ixin xraxaon na̱ ixin ndaxenga.
41003022	Aro kanxion xi tjaago ley juixin rajna Jerusalén ndachro xa: —Xii ji'i jixi'in xa Beelzebú, thi thetu'an kain espíritu jian'a. Ko je'e xa nchao dantsje xa espíritu jian'a kunixin juachaxiin Beelzebú.
41003023	Kuthimejan Jesús baye̱e kain chujni mee ko kjuaago kunixin thi baku'en ko ndachro: —¿Kexreen je'o nchiijin sengi nchiijin?
41003024	Ja̱ ni rajna thetuka'o choo na̱, rajna mee tuin ndaruxanthe rajna.
41003025	Ko ja̱ ngain naa nchia atho theto na̱, kai tuin ndaruchjekee na̱.
41003026	Ko jañaa kai ja̱ nchiijin je'o tseto, kai se'a tsunchrje'en, ko tuin ndasitjaan.
41003027	’Xru'in chujni nchao sixi'in nchiandu'a naa xii anto tsanga ixin tseme'e na̱ kain thi chunda xa, ja̱ tsia'a na̱ xa sa'o. Kuthimejan nchao sasikao na̱ kain thi jixi'in nchiandu'a xa.
41003028	’Ndua thi rundathjo ra, kain chujni sitjañe'e kain thi jian'a nche'e na̱ ko kain thi jian'a nichja na̱,
41003029	aro thi runichja jian'a ixin Espíritu Santo, chujni mee xru'in ncha'on sitjañe'e na̱, ko kainxin ncha'on seka na̱ thi jian'a nichja na̱.
41003030	Jañaa ndachro Jesús ngain na̱ ixin ndachro na̱ ixin Jesús bechunda espíritu jian'a.
41003031	Kuthimejan biji janee ko xan choo Jesús ko chro'a bixi'in na̱ nchia. Ko bithu'e na̱ nduja ko kuetu'an na̱ rukii Jesús ngain na̱.
41003032	Ko kain chujni tate ngaka Jesús ndachro na̱: —Janaa ko xan choo nduja te na̱ ko rinao na̱ runichja'a na̱.
41003033	Ko Jesús ndachro: —¿Kensen janana, ko kensen xan chian?
41003034	Kuthimejan Jesús tsje'e kain ni tendajin je'e ko ndachro: —Kain chujni te nthi'i, ni mee janana ko xan chian,
41003035	ixin kain chujni nche'e thi rinao Ndo Dio, ni mee xichian, nchrichian ko janana.
41004001	Inaa ncha'on Jesús kuexi'in kjuague tsjé chujni xrathe ngande'e nda Galilea, ko ixin anto tsjé na̱, mexinxin je'e bengaa naa ntha barko be'e ngatau'en jinda ko kainxin chujni bithu'e na̱ ngande'e nda.
41004002	Kuthimejan Jesús anto tsjé kjuague na̱ ixin thi tu'en ko ja'in ndachro:
41004003	—Thi'in ra thi rundathjo ra: Naa thi xii kjui xa bikenga xa nuatrigo ngataon jngi.
41004004	Ko are jitja xa trigo ngataon jngi thu'a nuanchjan binthji ngande'e nthi'á ko juii kunthua ko juine ba trigo mee.
41004005	Ko icha nuanchjan binthji thi jii thjao, thi thjin'a jinche jii, mexinxin trigo mee anto daka chri'in.
41004006	Ko are suji bania sua tuin ndaxe'nthe katrigo ko ndaxema ka ixin xru'in nue'e ka bechunda ka.
41004007	Ko icha nuanchjan binthji ngaga'a kancha'a, ko kancha'a icha daka bangi ka ko ikuanchrjanda'a katrigo bangi ka, mexinxin xru'in bajon ka.
41004008	Aro icha nuanchjan binthji thi jian jinche, ko chrjuin chri'in ka, bangi ka ko chrjuin bajon ka trigo. Ko naa nuanchjan bajon naa kan ko the nuanchjan, ko te nuanchjan bajon nii kan nuanchjan ko te bajon na'o kan nuanchjan.
41004009	Ko ndachro Jesús: —Ja'a ra xro thi'in ra, thinxin ra jian.
41004010	Kuthimejan are uchiaon sakjui kainxin chujni, thi ni xra bithu'e ngain Jesús kunixin ni theyoo kuinchie'e banchiangi na̱ ixin ke'e ruchro thi kjuaago je'e.
41004011	Ko Jesús ndachro: —Ja'a ra Ndo Dio chjaa ra juachaxin tsunu'a ra thi xru'in kensen nu'e ixin ke'e ruchro thi thetu'an Ndo Dio. Aro ni icha je'o ruxrague na̱ kunixin thi tu'en.
41004012	Ko jamee maski tedikon na̱, te na̱ inchin chujni dikon'a, ko maski thi'in na̱, te na̱ inchin chujni thin'a ko thinxin'a, ko ja̱ je'e na̱ rukinxin na̱ rukinthu'e na̱ thi jian'a nche'e na̱ ko rugitjañe'e na̱ thi jian'a nche'e na̱.
41004013	Jesús ndachro ngain na̱: —Ja̱ thinxin'a ra thi ndachrjan ji'i, ¿kexreen tsinxin ra icha thi tsjaago ja'an?
41004014	Thi thenga nuatrigo, mee inchin thi tjaago juajnee Ndo Dio.
41004015	Thi nuatrigo binthji ngaa nthi'á, mee inchin chujni thi'in juajnee Ndo Dio, aro se'a thi'in na̱ ko thii nchiijin ko dantsje'e na̱ thi ukui'in na̱.
41004016	Ko ikanxion chujni te na̱ inchin nuatrigo betsinga ngaga'a xro, ko mee chujni thi'in juajnee Ndo Dio ko anto chee na̱,
41004017	aro ixin chunda'a tsjé nue'e se'a tunchrje'en ka, jañaa chujni kai; ixin thinxin'a na̱ jian ko thii thi tangi ko chujni chrjuin'a nche'e ngain na̱ ixin dithikaon na̱ juajnee Ndo Dio. Mexinxin ndathinthu'e na̱ thi jian juajna bayée na̱.
41004018	Ko ikanxion chujni te na̱ inchin nuatrigo betsinga ngaga'a kancha'a, mee inchin chujni ukui'in juajnee Ndo Dio,
41004019	aro ta na̱ juachaon ixin thi jii ngain nunthe ji'i, thi thiaku'en na̱ tumi ko thi jian'a thiaku'en nthau'e na̱. Kain ji'i tanchrjanda'a na̱ thinxin na̱ thi jian juajna ko inche'a na̱ thi thetu'an juajna.
41004020	Ko ikanxion chujni te na̱ inchin nuatrigo betsinga ngain thi chrjuin nche, mee inchin chujni thi'in juajnee Ndo Dio ko dayee na̱ juajna ngain anseen na̱ ko nche'e na̱ thi thetu'an juajna. Ko jañaa naa nuanchjan dajon naa kan ko the nuanchjan, ko te nuanchjan dajon nii kan nuanchjan ko te dajon na'o kan nuanchjan.
41004021	Ko kai ndachro Jesús: —¿A nchegakaon ni naa xru'i kuthimejan tsema ni xru'i ngaxi'in naa ntha kaja o nganginde'e naa saon? Na'i, icha jian nchegakaon ni xru'i ixin tsiin ni xru'i nui ixin sinchengasaan.
41004022	Mexinxin xru'in thi jima ke tsununxin'a, ko kain thi xraxaon ni ngain anseen ni ko jima, naa ncha'on tsununxin.
41004023	Ja'a ra xro thi'in ra, thinxin ra jian.
41004024	Kai ndachro: —Thinxin ra jian thi thi'in ra. Ixin thi nche'e ra ngain icha chujni, jañaa sinche'e Ndo Dio ngajin ra, ko xra sayé'e ra icha.
41004025	Ixin thi uchunda, sayée icha, ko thi xru'in chunda, thi nchion chunda xra sachrje'e.
41004026	Kai ndachro Jesús: —Thi thetu'an Ndo Dio mee inchin thenga chujni ngataon jngi.
41004027	Ko thi bikenga sadigejua ko tsukjin xingame'e ko datho ncha'on ko thie. Ko tsee chri'in tse ko dangi, aro thi bikenga nue'a kexreen dangi ka.
41004028	Ko nunthe nchegangi ka, sa'o chri'in ntha xijichje'en ka, kuthimejan ninchjan kuthimejan nuanchjan duanito ninchjan.
41004029	Ko are ucha nuanchjan, utaade na̱ katrigo ixin ubithja ncha'on sikjejo na̱ thi uguan.
41004030	Ko kai ndachro Jesús: —¿Ke'e nchao sinthakininxin thi thetu'an Ndo Dio?
41004031	Mee inchin tsee di'in mostaza ko mee tsee icha nchiin ke kainxin tsee dinga.
41004032	Ko are udinga tsee mee, ka dachrjetaon dangi ka icha ke kain ka, ko yeye dangi chaan ka ko kunthua nchao nchechjian kakee ba ngaga'a chaan ntha.
41004033	Jesús kjuaago juajnee Ndo Dio kunixin tsjé thi baku'en, ko je'e bakjaago thi nchao bakinxin chujni.
41004034	Ko je'o banichja ngain chujni kunixin tsjé thi baku'en, aro ngain chujnii bandachro ke'e ruchro thi bakjaago.
41004035	Ncha'on mee are ndakunthie, Jesús ndache chujni bakao: —Ji ná tuenxin jinda.
41004036	Kuthimejan Jesús ndache kain chujni ixin usarukji na̱ ko ngaa naa ntha barko bengaka'o ni bagakao ko sakjui na̱. Ko kai ruee icha ntha barko.
41004037	Aro kjuabe'o chrintho ko chrin suji ko suji kjamangiathe jinda nganito ntha barko ko uchiaon ruxinkajingi ntha jinda.
41004038	Ko Jesús tajijua nuton ntha ko jikjon jaa tajijua, ko chujni bakao je'e binchexingame'e na̱ ko ndache na̱: —¡Suixin ke tjaago! ¿Andusan'a ixin ndatexinkanjingi ná jinda?
41004039	Kuthimejan bingathjen Jesús, ko kuetu'en chrintho ko jinda ko ndachro: —¡Tenkua! ¡Ko ndakua tadari'i! Ko tabeta chrintho ko kain xratao tabe'e.
41004040	Ko ndachro Jesús ngain chujni bakao: —¿Unda anto xraon ra? ¿Unda xra chunthia'a ra ngain Ndo Dio?
41004041	Ko je'e na̱ anto xraon na̱, ko ndache choo na̱: —¿Kensen ji'i ixin chrintho ko jinda dithikaon thi ndachro je'e?
41005001	Ko are bathujin na̱ jinda ko biji na̱ ngain nunthe Gadara,
41005002	Jesús banianxin ntha barko ko naa xii bechunda espíritu jian'a juii ngain Jesús.
41005003	Xii ji'i be'e xa ngayee chinthi'i chujni texrabaa, ko xru'in chujni bakixi'in batse xa, maski chiacadena bakiaxin na̱ xa.
41005004	Ixin utsjé nthi'a kuia na̱ raa ko ruthee kunixin chia, aro je'e xa bakunchrintaon xa chia ko bagaaña xa chia bakiaxin na̱ raa. Mexinxin xru'in kensen bakixi'in batse xa.
41005005	Ko ncha'on ko thie bakji xa ngaga'a jna ko ngayee chinthi'i chujni texrabaa ko bakuyao xa ko bancheni'i xa nthau'e xa kunixin xro.
41005006	Ko are xra kjínxin bikon xa Jesús, kuinga xa juii xa ngain Jesús ko bethuxin xa ngathexin kon;
41005007	ko ndachro xa: —¿Unda dixinthe ngajin? Ja'a Jesús, Xe'en Ndo Dio, ndo thjen ngajni. ¡Nthatsa'an ñao ixin Ndo Dio nchegetan'a na tangi!
41005008	Jañaa ndachro espíritu jian'a ji'i ixin Jesús udindachro: —¡Ja'a espíritu jian'a, sathjixin ngain xii ji'i!
41005009	Ko Jesús banchiangi: —¿Kexreen di'in ja'a? Ko espíritu jian'a ndachro: —Ja'an di'in na Legión ixin ja'an ná anto tsjé ná.
41005010	Ko espíritu jian'a anto binchetse'en ñao Jesús ixin rugantsjexin'a ngain nunthe yaa.
41005011	Ko nthi̱'a̱ chiaon binthe anto tsjé kukuchi tenea ba chiaon ruthee jna.
41005012	Mexinxin kain espíritu jian'a binchetse'en ñao Jesús ko ndachro: —Rua'an ni ra ngain kukuchi ta'a ko tanchrjanda ni ra sixi'in ná ngain ba.
41005013	Ko Jesús bajon juachaxin, ko kain espíritu jian'a bachrjexin ngain xii mee, ko sabinthexi'in espíritu ngain kukuchi ta'a. Ko binthe inchin yoo no̱ kukuchi, ko kainxin kukuchi kuanthjen ba thi yasu'e ko binthetsiangi ba jinda ko ndabinthege'en ba.
41005014	Kuthimejan kain chujni bakingaria kukuchi xraon na̱ ko kuinga na̱ kjui na̱ ngain chujni te ngain rajna ko ni te ngain jngi ixin kuekin na̱ thi ku'en. Ko chujni juii ixin rutsje'e na̱ ke'e ku'en.
41005015	Ko are chujni biji na̱ thi jii Jesús ko bikon na̱ thi xii bechunda tsjé espíritu jian'a ixin ujingaa xa lunthue xa ko undakua jii xa, kain na̱ anto xraon na̱.
41005016	Ko kain chujni bikon thi ku'en ji'i kuekin na̱ ngain icha chujni thi ku'en thi xii bechunda tsjé espíritu jian'a ko thi ku'en kain kukuchi.
41005017	Ko chujni kuexi'in na̱ binchetse'en na̱ ñao Jesús ixin sarukjixin nunthe'e na̱.
41005018	Ko are Jesús jitani ntha barko, thi xii bechunda tsjé espíritu jian'a binchetse'en ñao Jesús ixin rukanchrjanda rukji ngain.
41005019	Ko Jesús bithuexin'a, ko ndachro: —Sathji ngain ni nchiandui ko theki'in na̱ kain thi binche'e Ndo Dio ngajin, ko kexreen kuiakunua'a ndo.
41005020	Kuthimejan xii ji'i sakjui xa bakekiin xa chujni nunthe Decápolis kain thi binche'e Jesús ngain xa. Ko kain chujni bakise'en na̱ are baki'in na̱ ji'i.
41005021	Are Jesús sakjan tuenxin jinda inaa ngain ntha barko, tsjé chujni xrathe ngande'e nda ko bixindajin na̱, mexinxin tabithu'e ngande'e nda.
41005022	Ko nthi̱'a̱ biji Jairo, naa xi thetu'an ngain ni'ngo, ko are je'e bikon Jesús bethuxin nthajuchji'i chrika ruthee Jesús,
41005023	ko anto binchetse'en ñao Jesús ko ndachro: —Xan nchrichjan'na ndajide'en xan. Nthatsa'an ñao, chjin ná ko thiin raa ngata'a xan ixin tsuxrue'en xan ko sen'a xan.
41005024	Kuthimejan Jesús sakjui ngain xii mee. Ko anto tsjé chujni ruee ko anto kunthedugee Jesús ngayee na̱.
41005025	Ko ngayee chujni jithji naa nchrii ubeni'i theyoo nano ixin bagengathjin'a thi bagengi'i jnii nchra.
41005026	Ko ixru'in bechunda nchra ixin undabinchexi'in nchra kain ngain xi nchexruan bakji nchra, ko kuxruen'a nchra ko icha beni'i nchra.
41005027	Ko je'e nchra ukui'in nchra ixin Jesús banchexrue'en tsjé chujni, mexinxin ngayexin chujni jiruee Jesús kjua raa nchra ko kathe nchra ngande'e lunthue Jesús,
41005028	ixin baxraxaon nchra: “Ja̱ rukathe maski je'o lunthue Jesús, ja'an tsuxrua'an na.”
41005029	Ko are nchrii mee kathe nchra lunthue Jesús, tabekjio jnii nchra, ko kunu'e nchra ixin ukuxrue'en nchra.
41005030	Ko Jesús kunu'e ixin binchexrue'en naa chujni kunixin juachaxiin. Mexinxin je'e ngaria ngain chujni ko banchiangi: —¿Kensen kathe lunthuna?
41005031	Ko chujni bakao Jesús ndachro na̱: —Suixin ridikon ixin anto tsjé chujni tuntheedo na̱ ngaka suixin, ko xradanchiangi: “¿Kensen kathe?”
41005032	Aro Jesús tsje'e ngayee na̱ ixin rugikon kensen kathe.
41005033	Kuthimejan thi nchrii kuxrue'en xranga nchra ixin juaxraon, ko kjui nchra ko bethuxin nchra ngathexin kon Jesús, ko ndachro nchra kain thi ku'en.
41005034	Ko Jesús ndachro ngain nchra: —Xan nchrichjan'na, ukuxrua'an ixin ja'a chunthia ngajin. Cha'a, sathji ko ixru'in juachjaon richunda.
41005035	Xra jinichja Jesús are juii kanxion chujni juixin nchiandu'a Jairo, thi thetu'an ngain ni'ngo ko ndachro na̱ ngain: —Xa'an undabe'en xan, ixru'in dindache Xi tjaago.
41005036	Ko Jesús kui'in thi ndachro na̱, ko je'e ndachro ngain Jairo: —Xraon'a, je'o chunthia.
41005037	Ko Jesús kuanchrjanda'a ruruee icha chujni je'o kuanchrjanda Pedro, Jacobo ko Juan, xan choo Jacobo.
41005038	Ko are biji na̱ ngain nchiandu'a Jairo, thi thetu'an ngain ni'ngo, kainxin chujni te nthi̱'a̱ anto tetsjanga na̱ ko teta na̱ juachjaon.
41005039	Ko are Jesús bixi'in ndachro: —¿Unda anto tsjanga ra ko ta ra juachjaon? Xan nchrichjan digen'a xan, je'o tajijua xan.
41005040	Ko chujni kjuanuanka na̱ Jesús, aro je'e ndache na̱ ixin kain na̱ rugachrjexin na̱ nchia. Ko je'o bithu'e ndudee ko janee xan nchrichjan ko thi nii chujni bakao Jesús, ko bixi'in na̱ thi jii xan nchrichjan.
41005041	Ko Jesús tse'e raa xan ko ndachro ngain xan: —¡Talita cumi! —mee ruchro: Xan nchrichjan, ja'an rindathjo, dingathjen.
41005042	Ko tuinxon, xan nchrichjan, thi bechunda theyoo nano, bingathjen xan ko nchao kjuixin ruthee xan ko kain chujni anto kuise'en na̱.
41005043	Aro Jesús anto kuetu'en na̱ ixin xru'in kensen rundache na̱ thi binche'e je'e, ko kai kuetu'an ixin ruchjee na̱ xan nchrichjan sine xan.
41006001	Kuthimejan Jesús ko ni bakao sakjuixin na̱ nthi̱'a̱ ko sakjui na̱ Nazaret, rajnee Jesús.
41006002	Ko are juii ncha'on nchejuga'a chujni Israel, Jesús kuexi'in kjuaago juajnee Ndo Dio ngain ni'ngo, ko chujni baki'in bakise'en na̱ ixin thi bakjaago je'e, ko ndachro na̱: —¿Thinoo kuangixin xa kain ji'i? ¿Kexreen anto jian chunxin xa Ndo Dio ko kexreen nche'e xa thi na'a dikunxin ni?
41006003	¿Aje'a xii ji'i xi carpintero, thi xe'en María ko xan choo Jacobo, José, Judas ko Simón? ¿Aje'a nchri choo xa te nchra nthi'i ngain rajnaa ná? Mexinxin chujni bagithikaon'a na̱ thi bandachro Jesús.
41006004	Ko Jesús ndachro: —Kainxin chujni nchesaye'e na̱ ni dayee juajnee Ndo Dio, aro ni xraje'o rajnee, ni ndu'a ko ni chujnii nchesaye'a na̱.
41006005	Mexinxin Jesús nthi̱'a̱ chro'a binche'e thi na'a bagikunxin chujni. Je'o thu'a chujni kuxrue'en are je'e kuenta'a raa ngata'a na̱.
41006006	Ko Jesús anto kuise'en ixin chujni nthi̱'a̱ chunthia'a na̱ ngain je'e. Aro Jesús kjui ikanxin rajna te chiaon.
41006007	Kuthimejan Jesús baye̱e ni theyoo bakao ko rua'an yoo ko yoo na̱ ngain icha rajna ko je'e bajon juachaxin ngain na̱ ixin nchao sengi na̱ espíritu jian'a chunda chujni.
41006008	Ko kai kuetu'en na̱ ixin xru'in sikao na̱ nguii thi tsji na̱, ko rugikao'a na̱ thi tsamanxin na̱, xru'in niuthja ko tumi. Je'o rugikao na̱ ntha kutho ixin tsjixin na̱,
41006009	kathe jichjanga na̱ ko luntho tengaa na̱.
41006010	Ko kai ndachro: —Are saso ra ngain naa nchiandu'a na̱ ko rundathjo ra na̱ ixin nchao sithu'a ra, nthi̱'a̱ dithu'a ra sachrjexinja ra rajna mee.
41006011	Ko ja̱ chrujan rajna sinao'a na̱ sayá'a ra na̱ ko sinao'a na̱ tsi'in na̱ thi runichja ra, dachrjexin ra rajna mee ko tuntsjenga ra jinche jiyaa kathea ra. Jamee tsjaguxin ra ixin bithikaon'a ra na̱.
41006012	Ko ni theyoo bakao Jesús sabinthekji na̱ ko ndache na̱ kain chujni ixin tsinthu'e na̱ thi jian'a nche'e na̱ ko sithikaon na̱ Ndo Dio.
41006013	Kai bagengi na̱ tsjé espíritu jian'a be'e ngain chujni, ko bakinga na̱ aceite chujni ni'i ko bakuxrue'en na̱.
41006014	Chujni anto bakekin na̱ thi banche'e Jesús, mexinxin rey Herodes kunu'e thi banche'e je'e, aro kanxion chujni bandachro na̱: —Juan, thi banchegithe chujni, kjan xechon, mexinxin chundaxin juachaxin nche'e kain yaa.
41006015	Ko ikanxion na̱ bandachro na̱: —Ji'i Elías, thi bagayée juajnee Ndo Dio. Ko ikanxion na̱ ndachro na̱: —Xii ji'i inchin naa thi bagayée juajnee Ndo Dio are sa'o.
41006016	Are Herodes kui'in kain yaa, je'e ndachro: —Ji'i Juan, thi ja'an kuetu'an chrijin jaa ko jai xechon.
41006017	Ko ji'i ku'en, ixin are sa'o Herodes ndachro ixin biaxi'in Juan ngain ndu'a xiiso ko kuiaxin na̱ chiacadena. Jamee binche'e ixin je'e beka'o Herodías, chri'i Felipe, xan choo Herodes.
41006018	Ko Juan udindachro ngain Herodes: —Ja'a jian'a rinche'e ixin ja'a riko'o chri'i xan choo.
41006019	Mexinxin nchri Herodías anto bakuñau'e Juan ko binao naruguenxon, aro chro'a guen nchra are mee,
41006020	ixin Herodes baxraguen Juan ko bakanchrjanda'a ixin chrujan runchekao na̱, ixin Herodes benu'e ixin Juan banche'e thi jian ko bagithikaon Ndo Dio, ko Herodes banchexruxi'in baki'in thi bandachro Juan, maski bakinxin'a.
41006021	Aro juii naa ncha'on, are Herodías nchao banchia ixin ruge'en Juan. Ko mee ku'en ngain kiee Herodes are chjee juine tsjé chujni, ni baketu'an, ni anto renthe ngain nunthe Galilea ko xi baketu'an xi soldado.
41006022	Ko xe'en Herodías bixi'in xan ngain thi tene na̱ ko the xan. Ko Herodes ko kain chujni juineka'o anto binchexruxi'in na̱ ixin kexreen the xan nchrii mee, mexinxin Herodes ndachro ngain xan nchrii: —¿Ke'e rinao? Je'o danchia ko ja'an ruchja'a.
41006023	Ko Herodes ndache xan ko bajin ixin juachaxiin chunda je'e, nchao sajon thi sanchia xan ko ndachro: —Ja'an nchao ruchja'a kain thi sanchiana, maski sanchiana ngusinenxin nunthe ja'an thetu'an.
41006024	Je'e xan bachrje xan ko banchiangi'i xan janee xan: —¿Ke'e sanchia ngain xi rey? Ko janee xan ndachro jan: —¡Danchie'e xi rey jaa Juan, thi nchegithe chujni!
41006025	Ko jaikua kjan xan bixi'in xan thi be'e xi rey ko ndachro xan: —Ja'an jaxon rina'o dichjana jaa Juan ngaa naa laato.
41006026	Ko xi rey anto kuaa xa juachjaon, aro ixin bajin xa ngathexin kon kain chujni te nthi̱'a̱ ixin sajon xa kain thi sanchia xan nchrii, mexinxin xi rey bajon thi banchia xan ko jañaa chrjuin rukunu'e xan.
41006027	Ko are mee rey Herodes kuetu'en naa xi soldado rukiau'e xa jaa Juan.
41006028	Ko xi soldado kjui xa ngain thi jiaxi'in Juan ko kunchrijin xa jaa ko ngaa laato juiauxin xa ko bajon xa ngain xan nchrii ko je'e xan bajon xan ngain janee xan.
41006029	Ko are kain chujni bakao Juan kunu'e na̱ ke'e ku'en, kjui na̱ biruee na̱ Juan ko bikjabaa na̱.
41006030	Chujni bakao Jesús kjan xrathe na̱ ngain ko kuekin na̱ thi binche'e na̱ ko kexreen kjuaago na̱ nguii thi kjui na̱.
41006031	Kuthimejan Jesús ndachro ngain na̱: —Xrakui ra, chjin ná thi xru'in chujni jii ixin nthi̱'a̱ sinchejuga'a ra nchin. Jesús ndachro jañaa ixin tsjé chujni bakii ngain na̱, ko chro'a bane na̱.
41006032	Ko jañaa Jesús ko ni bakao kuani na̱ ngaa naa ntha barko ko sakjui na̱ naa nunthe thi xru'in chujni jii.
41006033	Aro tsjé chujni batsuan na̱ Jesús ko ni bakao ko bikon na̱ are sabinthekji. Mexinxin tsjé chujni juixin tsjé rajna sakjui na̱ nguixin ngande'e nda, ko bitaon na̱ nthi'á ko sa'o biji na̱ ko nthi̱'a̱ xrathe na̱ ngain Jesús.
41006034	Ko are Jesús banianxin ntha barko, bikon anto tsjé chujni ko kuiakunue'e na̱ ixin xrathe na̱ nthi̱'a̱ xraa kuleko xru'in chujni thingaria. Ko Jesús kuexi'in kjuague na̱ tsjé ixin Ndo Dio.
41006035	Ko are ukutsukjin, chujni bakao Jesús juii na̱ ngain ko ndachro na̱: —Utsukjin ko nthi'i xru'in jii.
41006036	Thetu'en na̱ satsji na̱ thi jii nchia o thi jii rajna ixin sike'na na̱ thi sine na̱.
41006037	Ko Jesús ndachro: —Ja'a ra dajon ra thi sine na̱. Ko ni bakao ndachro na̱: —¿Kexreen ja'an ná tsji ná sike'na ná niuthja sine kain chujni te'i? Ja̱ tsji ná sike'na ná sinthaxian ná inchin tumi dacha naa chujni nche'e xra nguii nano.
41006038	Ko Jesús ndachro: —Thji ra ditsje'e ra keja'in niuthja chunda ra. Ko are tsje'e na̱ keja'in niuthja techunda na̱, juii na̱ ko ndachro na̱ ngain Jesús: —Jii na'o niuthja ko yoo kuchee.
41006039	Kuthimejan Jesús kuetu'en kainxin chujni ixin ruchjeeya na̱ ko tarunthe na̱ ngata'a ka.
41006040	Ko jañaa binche'e na̱ ko chjeeya na̱ nanaa renkia na̱ ko ithu'a na̱ chjeeya na̱ yoo thi kan ko the na̱.
41006041	Kuthimejan Jesús kuaa thi na'o niuthja ko thi yoo kuchee ko tsje'e nui ko binchenchaon nio. Kuthimejan baaña niuthja ko chjee chujni bakao ixin kunchjeye'e na̱ nio kain chujni ko kai kunchjeeya na̱ thi yoo kuchee.
41006042	Ko kainxin chujni juine na̱ ko kuje'e na̱ jian.
41006043	Ko ni bakao Jesús batse na̱ theyoo nthaxra tekauntja niuthja ko kuchee xexin bine na̱.
41006044	Ko ni bine niuthja kjui inchin na'o no̱ ni xii.
41006045	Kuthimejan Jesús kuetu'en chujni bakao ixin rukani na̱ ntha barko ko kuathua na̱ jinda ixin sarukji na̱ ngain rajna Betsaida. Ko Jesús xra bithu'e nthi̱'a̱ ixin chu'en sarukji kainxin chujni.
41006046	Ko are juexin sakjui kain na̱, Jesús sakjui ngain naa jna ixin nichjee Ndo Dio.
41006047	Ko are undakunthie, ntha barko nandaa biji ntha ngusine nda rugathujin, ko je'o Jesús bithu'e nthi̱'a̱ ngande'e nda.
41006048	Ko are uchiaon jidingasaan Jesús bikon ixin anto tangi tedakangi na̱ ntha barko ixin suji tedetan na̱ chrintho. Ko Jesús kjuixin ruthee ngain na̱ ngatau'en jinda ko je'e binche'e ixin xraa rugatho nao.
41006049	Aro ni bakao bikon na̱ Jesús jithjixin ruthee ngatau'en jinda, je'e na̱ xraxaon na̱ ixin naa nthancha'an ko binthekuyao na̱,
41006050	ixin kain na̱ bikon na̱ ko anto xraon na̱. Aro Jesús nichja ngain na̱ ko ndachro: —Xraon'a ra, ja'an Jesús na.
41006051	Ko kuani ngaa ntha barko thi tengaa na̱, ko tuinxion tabe'e chrintho. Ko je'e na̱ xratao bithu'e na̱.
41006052	Ixin je'e na̱ xra kuinxin'a na̱ ke'e ruchro thi binche'e Jesús ngain thi ncha'on binchenchaon niuthja.
41006053	Are juexin kuathua na̱ jinda, biji na̱ nunthe'e Genesaret. Ko nthi̱'a̱ kuenchrua na̱ ntha barko ngande'e jinda.
41006054	Ko are banianxin na̱ ntha barko, chujni tuin batsuan na̱ Jesús.
41006055	Ko ni nunthe mee, are bakunu'e na̱ thinoo be'e Jesús, kain ni bechunda ni ni'i bakia'o na̱ ngain Jesús ni nii na̱ ngain nthatu'en na̱.
41006056	Ko nguii thi bakji inchin kain rajna, kain rajnanchjan, ko kain ni te ngataon jngi bagake'e na̱ ni ni'i na̱ ngande'e nthi'á ko banchetse'en na̱ ñao Jesús ixin rugithuexin rukathe na̱ kara je'o ngande'e lunthue. Ko kainxin chujni bakathe'e lunthue Jesús bakuxrue'en na̱.
41007001	Kanxion xi fariseo ko kanxion xi tjaago ley binthekixin xa rajna Jerusalén, binthekunchie'en xa ngain Jesús,
41007002	ko bikon xa ixin kanxion chujni bakao Jesús tene na̱ ko kunthi'a na̱ jinda.
41007003	(Ixin kain xi fariseo ko chujni Israel, bane'a na̱ ja̱ bakunthi'a na̱ jinda tsjé nthi'a, ko jañaa banche'e na̱ ixin anto bagithikaunxin na̱ kain thi kjuaago ni ndo dachri'i na̱ xrachrjen.
41007004	Ko are bakjanxin na̱ ndaasin xru'in bane na̱ ja̱ bakunthi'a na̱ jinda. Ko xra nche'e na̱ tsjé thi dikukue'en na̱, inchin kexreen baxreen laato, chi, ko kain traste chia ko kexreen suni na̱ jian saon banthejuata'a na̱.)
41007005	Kuthimejan xi fariseo ko xi bakjaago ley banchiangi'i na̱ Jesús: —¿Unda chujni chrji'o nche'a na̱ thi binthakuan ná ni ndudachri'a ná xrachrjen? Ixin jine na̱ ko tunthi'a na̱ jinda tsjé nthi'a.
41007006	Kuthimejan Jesús ndachro: —¡Ja'a ra xro kunxon jian ra aro ndua'a! Nchao dikji̱n Isaías, thi bagayee juajnee Ndo Dio ixin ja'a ra are ndachro: Chujni rajna ji'i je'o ru'a na̱ nchesayananxin na, aro anseen na̱ xru'in tunu'e na̱ ixin ruthjuena na̱ ja'an.
41007007	Mexinxin kunxon nchesayana na̱, ixin thi je'e na̱ tenchekue'en na̱ chujni juxon thi thetu'an xii nthi'i ngata'a nunthe.
41007008	Ja'a ra idithikaon'a ra thi thetu'an Ndo Dio ko je'o dithikaon ra thi binthakua'an ra chujni.
41007009	Ko Jesús xra ndachro ngain na̱: —Ja'a ra anto jian dikjee ra ixin kexreen isithikaon'a ra thi thetu'an Ndo Dio ko je'o nche'e ra thi binthakua'an ra chujni.
41007010	Ixin ley bayée Moisés ndachro: “Chunde'e ra juasaaya ngain ndudaa ra ko ngain janaa ra”, ko “Thi sinchekininxin jian'a ngain ndudee o ngain janee jikininxin se'en.”
41007011	Ko ja'a ra xra tjaago ra ixin naa chujni nchao rundache ndudee o janee: “Ja'an chro'a tsjengijna suixin ixin kain thi chunda ja'an, ndakjan Corbán” (ji'i ruchro ixin ja'an ubajon kain ngain Ndo Dio).
41007012	Ko are jañaa ndachro na̱, ja'a ra itanchrjanda'a ra na̱ ixin tsjengijna na̱ ndudee na̱ o janee na̱.
41007013	Ko jañaa ja'a ra inche'a ra thi thetu'an Ndo Dio, je'o ixin icha dithikaon ra thi kjuagu'a ra ni ndo dachri'a ra xrachrjen, ko ji'i thi kjuagu'e ra chujni jai. Ko xra nche'e ra icha thi jian'a inchin ji'i.
41007014	Kuthimejan Jesús kjan baye̱e kain chujni ko ndachro: —Thi'in ra jian kainxin thi ja'an rundachrjan ko thinxin ra.
41007015	Je'a thi jine chujni kjanxin na̱ jian'a. Thi nchekjan jian'a chujni, mee thi dachrjexin ngain anseen na̱.
41007016	Ja'a ra xro thi'in ra, thinxin ra jian.
41007017	Kuthimejan are Jesús kuinthu'e kain chujni, je'e kjan sabixi'in nchia ko chujni bakao banchiangi na̱ ngain ixin ke'e ruchro thi kjuaago.
41007018	Ko Jesús ndachro ngain na̱: —¿Akai ja'a ra thinxin'a ra? ¿Athinxin'a ra ixin thi kjan chujni jian'a, je'a ixin thi jine na̱?
41007019	Ixin thi jine chujni thji'a ngaxi'in anseen na̱, mee sathji ngaxi'in tse'e na̱, kuthimejan dachrje. Ko jañaa ndachro Jesús ixin kain thi jine ni thjua.
41007020	Ko kai ndachro: —Thi thixin ngain anseen chujni, mee thi nchekjan na̱ jian'a.
41007021	Ixin ngain anseen na̱ dachrjexin thi jian'a je'e na̱ xraxaon na̱, inchin thi sejuaka'o na̱ kexe'o chujni, tsee na̱, thi nasuenxon na̱ chujni,
41007022	thi dejuaka'o na̱ nchrii je'a chri'i na̱ ko xii je'a xixi'i na̱, thi anto thiaku'en na̱ sechunda na̱ tsjé tumi, thi juxon jian'a xraxaon na̱, thi juxon ncheeya na̱, thi anto thiaku'en na̱ nche'e na̱ thi jian'a, thi chjue'e na̱, thi nichja na̱ ndua'a ixin inaa chujni, thi anto ta'in ñao na̱ ko thi atho cha thinxin na̱.
41007023	Kainxin thi jian'a yaa thixin ngain anseen na̱ ko mee thi nchekjan na̱ chujni jian'a.
41007024	Jesús sakjuixin nthi̱'a̱ ko sakjui ngain nunthe'e rajna Tiro ko rajna Sidón. Ko nthi̱'a̱ bithu'e ngain naa nchia ko binao'a ixin rukunu'e chujni thinoo be'e je'e. Aro chujni kunu'e na̱ thinoo be'e.
41007025	Ko tuin kunu'e janee naa xan nchrii bechunda espíritu jian'a ixin nthi̱'a̱ be'e Jesús, mexinxin kjui ko bethuxin ngakee ruthee Jesús.
41007026	Naniita ji'i kukue'en inchin ni griego ixin juixin ngain nunthe Sirofenicia. Ko binchetse'en nchra ñao Jesús ixin rugantsje espíritu jian'a bexi'in xe'en nchra.
41007027	Aro Jesús ndachro ngain naniita: —Tajanda sa'o tsjengijna chujni judío. Ixin nchao'a jii ja̱ naa nduda'a santsje'e ndo xe'en ndo niuthja ixin ruchjee ndo kunia.
41007028	Ko naniita bathe'e ngain Jesús: —¡Jaan, ndua! Aro kunia jingi'i nthanchaon kai jine ba nchuchje'en niuthja thingo chjan.
41007029	Ko Jesús ndachro: —¡Jaan, atho nchao ndachro ja'a! Cha'a ko sathji ixin espíritu jian'a usakjuixin ngain xa'an.
41007030	Ko are naniita mee biji nchiandu'a, bithja xe'en tajitsingata'a xan saon, ko espíritu jian'a bechunda xan usadikjixin ngain xan.
41007031	Kuthimejan Jesús sakjanxin nunthe'e rajna Tiro ko batho ngain rajna Sidón ko no nunthe'e Decápolis, bijija ngain nda di'in Galilea.
41007032	Ko nthi̱'a̱ bikau'e na̱ Jesús naa xii chro'a baki'in ko chro'a banichja, ko binchetse'en na̱ ñao je'e ixin tsiin raa ngata'a xii mee ixin rukuxrue'en xa.
41007033	Ko Jesús bachrjendaka'o xii mee ngayexin kain chujni ko xranxi'in kon raa ngain ndatsjuen xa ko kuinga ndathee kon raa ko kathe'e neje xa.
41007034	Kuthimejan tsje'e Jesús ngajni, ko baaba suji ko ndachro ngain xa: —¡Efata! —mee ruchro: ¡Xire'e!
41007035	Ko xiree ndatsjuen xa ko unchao kui'in xa ko unchao nichja xa.
41007036	Ko Jesús kuetu'en kain chujni ixin rundachro'a na̱ ke'e binche'e. Ko are je'e icha baketu'en na̱ ixin rundachro'a na̱, je'e na̱ icha bakekin na̱.
41007037	Aro chujni anto kuise'en na̱ ko bandachro na̱: —¡Je'e nchao nche'e kain! Ixin chujni thin'a, je'e nchao ncheki'in na̱ ko chujni nichja'a, je'e nchao nchenichja na̱.
41008001	Ko ncha'on ta'a kjan xrathe tsjé chujni ngain Jesús, ko xru'in bechunda na̱ ixin rujine na̱. Mexinxin Jesús baye̱e chujni bakao ko ndachro ngain na̱:
41008002	—Ja'an nchenina chujni te'i ixin uchunda nii ncha'on te na̱ nthi'i ngajin, ko xru'in chunda na̱ ixin sine na̱.
41008003	Ja̱ rundathjan na̱ ixin satsji na̱ nchiandu'a na̱ ko xru'in sine na̱ ndasendaxin na̱ ntha ngatja nthi'á, ixin kanxion na̱ kjín juixin na̱.
41008004	Ko chujni bakao Jesús ndachro na̱: —¿Thinoo siruee na̱ tsjé niuthja ixin sine kain chujni te'i? Ixin nthi'i thi te ná xru'in jii.
41008005	Jesús banchiangi ngain na̱ ko ndachro: —¿Keja'in niuthja chunda ra? Ko je'e na̱ ndachro na̱: —Yaato niuthja.
41008006	Kuthimejan Jesús kuetu'en kainxin chujni tabinthe na̱ ngata'a nunthe, ko je'e kuaa thi yaato niuthja ko kuexruxi'in Ndo Dio, ko kunchjenga nio ko bajon nio ngain ni bakao ixin je'e na̱ kunchjeeya na̱ nio ngain chujni. Ko jañaa binche'e na̱.
41008007	Kai bechunda na̱ kanxion kuchechjan, ko Jesús kuexruxi'in Ndo Dio ko bajon ba ngain ni bakao ixin kai kunchjeeya na̱ ba.
41008008	Kainxin na̱ bine na̱ ko kuje'e na̱ jian. Kuthimejan xra binchekaon na̱ yaato nthaxra thi xexin bine na̱.
41008009	Ko kain chujni bine, kjui inchin noo no̱ na̱. Ko Jesús chu'en sakjuika kain na̱,
41008010	kuthimejan je'e ko ni bakao kuani na̱ ntha barko ko sakjui na̱ nunthe'e Dalmanuta.
41008011	Ko are biji na̱ nthi̱'a̱, kunchie'en kanxion xi fariseo ngain Jesús ko tsjé banchiangi'i xa ixin jañaa Jesús runche'e thi ruganchia xa, ko banchie'e xa runche'e naa thi xra na'a dikunxin ni rukixin ngajni.
41008012	Kuthimejan Jesús anto suji baaba ko ndachro: —¿Unda chujni te jai rinao na̱ sikon na̱ naa thi xra na'a dikunxin na̱? Aro ja'a ra rindathjo ra ixin xru'in ji'i sikon ra.
41008013	Ko Jesús kuinthu'e kain xa nthi̱'a̱ ko kjan bengaa ntha barko ko sakjui tuenxin jinda.
41008014	Ko chujni bakao Jesús ndatjañe'e na̱ bikao'a na̱ niuthja ixin rujine na̱. Ko je'o nakua niuthja bechunda na̱ are tethji na̱ ngaa ntha barko.
41008015	Kuthimejan Jesús kuetu'en na̱ ko ndachro: —Tsje'e ra jian thi nchege'en nchue niuthja chunda xi fariseo ko thi nchege'en ncho'o chunda Herodes.
41008016	Ko ni bakao Jesús ndache choo na̱: —Jañaa jinichja ixin xru'in niuthja bikoo ná.
41008017	Aro Jesús kunu'e ke'e tetjao na̱ ko ndachro ngain na̱: —¿Unda tetjao choo ra ixin chunda'a ra niuthja? ¿Axra dikon'a ra ko xra thinxin'a ra? ¿Unda ja'a ra xru'in thinxin ra?
41008018	Maski tatetsje'e ra, aro xraa chujni dikon'a te ra, thi'in ra, aro xraa chujni thin'a te ra. ¿A undatjaña'a ra?
41008019	Are ja'an kunchjenga thi na'o niuthja ixin bine thi na'o no̱ xii, ¿keja'in nthaxra xra binchekaon ra thi xexin bine na̱? Kuthimejan ni bakao Jesús ndachro na̱: —Theyoo nthaxra.
41008020	Kuthimejan ndachro Jesús inaa: —Ko are ja'an kunchjenga thi yaato niuthja ixin bine thi noo no̱ chujni, ¿keja'in nthaxra xra binchekaon ra thi xexin bine na̱? Ko ni bakao Jesús ndachro na̱: —Yaato nthaxra.
41008021	Kuthimejan Jesús ndachro ngain na̱: —¿Ko unda xra thinxin'a ra thi ja'an ndathjo ra?
41008022	Ko are biji na̱ ngain rajna Betsaida, kanxion chujni nthi̱'a̱ juiau'e na̱ Jesús naa xii chro'a bagikon. Ko binchetse'en na̱ ñao ixin rukathe.
41008023	Ko Jesús tse'e raa xii mee ko sabikao ngande'e rajna. Ko nthi̱'a̱ Jesús kjua ndathee ngain jmakon xa ko bake'e raa ngata'a xa, ko banchiangi'i xa ixin aunchao dikon xa.
41008024	Ko je'e xa ndachro xa: —Jaan, dikon chujni, aro xraa nthaa te na̱ ko satethji ntha.
41008025	Kuthimejan Jesús bake'e raa ngain jmakon xa inaa, ko thi bagikon'a ukuxrue'en jmakon ko ubikon jian.
41008026	Kuthimejan Jesús kuetu'en xa ixin sarukji xa nchiandu'a xa ko ndache xa: —Kjanxin'a rajna ko xru'in chujni theki'in thi ku'en.
41008027	Jesús ko chujni bakao sakjui na̱ ngain rajnanchjan te chiaon rajna di'in Cesariee Filipo. Ko are tethji na̱ ngatja nthi'á, Jesús banchiangi'i na̱: —¿Ke'e ndachro chujni ixin kensen na ja'an?
41008028	Ko je'e na̱ ndachro na̱: —Kanxion chujni ndachro na̱ ixin ja'a Juan thi banchegithe chujni, ikanxion na̱ ndachro na̱ ixin ja'a Elías ko ikanxion na̱ ndachro na̱ ixin ja'a naa chujni dayee juajnee Ndo Dio.
41008029	Kuthimejan Jesús banchiangi ngain ni bakao: —Ko ja'a ra, ¿ke'e ndachro ra ixin kensen na ja'an? Ko Pedro ndachro ngain Jesús: —Suixin thi Cristo.
41008030	Aro Jesús kuetu'en chujni bakao ixin xru'in chujni rundache na̱ ixin je'e thi Cristo.
41008031	Kuthimejan Jesús kuexi'in kjuague chujni bakao ixin je'e, thi Xii juixin ngajni, rugunda anto tangi tsu'en ngaa raa kain xi thetu'an ngain rajna, kain xi thetu'en xi daana ko kain xi tjaago ley. Ko ndachro ixin naruguenxon na̱, aro ngain ncha'on ninxin je'e ruxechon.
41008032	Ko ixin Jesús jian ndachro ke'e ruku'en, mexinxin Pedro bantsjenda Jesús ko binchesathe'e.
41008033	Aro Jesús ngaria ko tsje'e chujni bakao, ko binchesathe'e Pedro ko ndachro: —¡Sathjixin ngajin ixin ja'a rinichja xraa nchiijin! Ko ja'a xraxaon'a inchin xraxaon Ndo Dio, ja'a je'o xraxaon inchin xraxaon chujni te ngain nunthe ji'i.
41008034	Kuthimejan Jesús baye̱e chujni bakao ko kain chujni te nthi̱'a̱ ko ndachro: —Ja̱ chrujan thi rinao rurue'e na, rugunda rutjañe'e kain thi jixraxaon sinche'e, maski anto tangi tsu'en ko ja̱ rugunda se'en, se'en ixin ja'an, ko rurue'e na.
41008035	Ixin thi rinao xru'in tsu'en, chujni ji'i icha daka ndasitjaan. Aro thi ruxrajon tangi tsu'en ko ruxrajon se'en ixin tjaago thi ja'an ntha'a, chujni mee rukjan inaa chujni narua ko xru'in ncha'on se'en.
41008036	Ixin xru'in xree ja̱ naa chujni sacha kainxin thi jii ngain nunthe ji'i ko ndasinchetjaan almee.
41008037	¿O keja'in tsenanxin chujni almee?
41008038	Ja̱ chrujan chujni tusuee runichja ixin ja'an ko ixin thi jian juajnana ngain chujni nche'e jian'a ko nchesaye'a Ndo Dio, kai ja'an, thi Xii juixin ngajni, tsusua'na ixin chujni mee are si'i kunixin juachaxiin Ndudana ko kain ángel jii nthi̱'a̱ ngajni.
41009001	Kai ndachro Jesús ngain na̱: —Ndua thi rindathjo ra, ixin kanxion ra xro te ra nthi'i sen'a ra sikunja ra kexreen tsii thi thetu'an Ndo Dio nthi'i kunixin juachaxiin ndo.
41009002	Batho inkjaon ncha'on, kuthimejan Jesús sabikao je'o Pedro, Jacobo ko Juan ngaga'a naa jna anto nui. Ko nthi̱'a̱ kanio ni te'i bikon na̱ Jesús anto ujee.
41009003	Ko lunthue kungixima luntho ko anto ndakurua luntho inchin chrintha. Ko xru'in chujni nchao rukjeen luntho ko runcherua inchin luntho mee.
41009004	Ko kununxin Elías ko Moisés, ko tetjao Jesús.
41009005	Kuthimejan Pedro ndachro ngain Jesús: —Suixin ke tjaago, anto nchao ixin ja'an ná te ná nthi'i. Sinthachjian ná nii nchiachjan, naa ixin Suixin, naa ixin Moisés ko inaa nchiachjan ixin Elías.
41009006	Ko ji'i nichja Pedro ixin benue'a ke'e runichja ixin je'e ko kayui ni be'e ngain anto xraon na̱.
41009007	Kuthimejan juii naa thjui ko je'e na̱ ndabithu'e na̱ ngakjan thjui. Ko ngakjan thjui mee juixin naa tha ndachro: —Ji'i thi Xan'na, xan anto thjuaa. Dithikaon ra thi rundathjo ra xan.
41009008	Ko tuinxion tsje'e na̱ nguixin ngandajin na̱ aro ixru'in bikon na̱. Je'o bikon na̱ Jesús tajingathjen nthi̱'a̱.
41009009	Ko are banianxin na̱ ngain jna mee, Jesús kuetu'en kanio na̱ ixin xru'in chujni rundache na̱ thi bikon na̱, ruxechunja ngakjan ni ndadige'en thi Xii juixin ngajni.
41009010	Mexinxin xru'in chujni ndache na̱ thi bikon na̱. Aro anto baganchiangi'i choo na̱ ixin ke'e ruchro thi ruxechon ngakjan ni ndadige'en.
41009011	Kuthimejan banchiangi na̱ ngain Jesús ko ndachro na̱: —¿Unda ndachro kain xi tjaago ley ixin Elías rugunda tsii sa'o?
41009012	Jesús ndachro ngain na̱: —Jaan, ndua Elías thi tsii icha sa'o ko sinchechjian thi nchao'a jii. Ko kai ndachro ngain Xruen Ndo Dio ixin ja'an, thi Xii juixin ngajni, anto tangi tsunna ko tsjé chujni tsjanua na na̱ ja'an ixin sithikaon'a na na̱.
41009013	Aro ja'an rundathjo ra ixin Elías ujuii, ko chujni binche'e na̱ inchin binao na̱ ngain je'e inchin jitaxin ngain Xruen Ndo Dio ixin thi ruku'en je'e.
41009014	Ko are juii na̱ ngain thi bithu'e icha ni bakao Jesús, bikon na̱ anto tsjé chujni ngandajin ni bithu'e, ko kai be'e kanxion xi tjaago ley ko suji jitjao xa ni bithu'e nthi̱'a̱.
41009015	Ko are bikon chujni ixin biji Jesús, kain na̱ anto kuise'en na̱ ko kuinga na̱ ngain je'e ixin chjee na̱ juajna.
41009016	Ko Jesús banchiangi ngain ni bithu'e ko ndachro: —¿Ke'e tetjao ra ngain xi tjaago ley temee?
41009017	Ko naa chujni be'e nthi̱'a̱ ndachro: —Suixin ke tjaago, nthi'i bikian xan'na ngajin ixin chunda xan naa espíritu jian'a, thi banchethapo xan.
41009018	Ko are espíritu thetu'an ngain xan, tuntsjenga xan ko danka xan ngata'a nunthe, ko tuxro thixin ru'a xan ko netaon neno xan ko tatuncha xan. Ko ubinthatsaan ñao chujni chrji'o ixin rugantsje'e na̱ espíritu ji'i aro chro'a bantsje na̱ espíritu.
41009019	Jesús ndachro: —¿Unda chujni te jai chro'a chunthia na̱? ¿Kensa xra rugunda sari'i ngajin ra? ¿Ko xra kensa tsixinna ngajin ra? Siku'na ra xan nthi'i.
41009020	Kuthimejan juia'o na̱ xan ngain Jesús. Ko are espíritu jian'a bikon Jesús, banchegetan xan tangi ko banka xan ngata'a nunthe, ko chrindu'a xan ko tuxro juixin ru'a xan.
41009021	Kuthimejan Jesús banchiangi'i ndudee xan ko ndachro: —¿Ukie'en nano tu'en xan ja'in? Ko ndudee xan ndachro ndo: —Kuexinxin xan are xra nchiin xan.
41009022	Ko anto tsjé nthi'a espíritu jian'a ji'i dankathe xan ngathe xru'i ko tjangi xan jinda ixin ruguen xan. Ja̱ nchao, nthatsa'an ñao, thiakunuana ni ra ko nchexrue'en xan'na.
41009023	Ko ndachro Jesús: —¿Kexreen, ja̱ nchao? Thi chujni dithikaon, tu'en kain thi danchia.
41009024	Ko jaikua ndudee xan suji ndachro ndo: —Dithika'on, ko thjengijna na ixin icha sithika'on.
41009025	Ko are bikon Jesús kunchie'en anto tsjé chujni, Jesús binchesathe'e espíritu jian'a be'e ngain chjan mee ko ndachro: —Ja'a espíritu, thi nchethapo ko nchekuxro chjan ji'i, ja'an rithetu'an dachrjexin xan ko ikjan'a ngain xan.
41009026	Ko je'e espíritu jian'a mee kuyao suji ko kjan kuntsjenga xan suji ko bachrjexin ngain xan, ko je'e xan xraa ndabe'en xan. Ko chujni te nthi̱'a̱ ndachro na̱ ixin undabe'en xan.
41009027	Aro Jesús tse'e raa xan ko binchengithjen xan ko je'e xan bingathjen xan.
41009028	Ko are Jesús bixi'in naa nchia, ni bakao je'e bantsjenda na̱ ko banchiangi na̱: —¿Unda ja'an ná chro'a bengi ná espíritu jian'a yaa?
41009029	Ko Jesús ndachro: —Espíritu te'i dantsje ni je'o are nichjee ni Ndo Dio ko are nchekjaaño ni.
41009030	Ko are Jesús ko chujni bakao sakjuixin na̱ nthi̱'a̱ batho na̱ no nunthe'e Galilea. Aro Jesús binao'a ixin chujni rukunu'e thinoo be'e je'e,
41009031	ixin je'e bakjague chujni bakao ko bandachro ngain na̱: Ja'an thi Xii juixin ngajni, chujni sajon na na̱ ngain chujni nasuenxon na. Aro kuthejan ngain ncha'on ninxin ja'an ruxechon na.
41009032	Aro chujni bakao Jesús kuinxin'a na̱ thi ndachro je'e, ko xraunkua na̱ ruganchiangi na̱ ke'e ruchro thi nichja Jesús.
41009033	Kuthimejan are biji na̱ ngain rajna Capernaum ko are utate na̱ ngaxi'in nchia, Jesús banchiangi'i chujni bakao ko ndachro: —¿Ke'e tedanchiangi'i choo ra are jui'i ná ngatja nthi'á?
41009034	Aro je'e na̱ tenkua na̱ ixin are juii na̱ ngatja nthi'á, banchiangi'i choo na̱ ixin kensen thi icha renthe.
41009035	Kuthimejan Jesús tabe'e ko baye̱e ni theyoo bakao ko ndachro ngain na̱: —Ja̱ chrujan chujni rinao icha tsurenthe, rugunda sinche'e inchin naa chujni tunue'a renthe ko icha tsjengijna kainxin chujni.
41009036	Kuthimejan Jesús tse'e raa naa xan nchinchjan ko bake'e xan ngayee na̱, kuthimejan kjuua xan ko ndachro ngain na̱:
41009037	—Chujni sayée naa xan nchinchjan inchin xan ji'i, ixin dithikaon na na̱ ja'an, kai tedaye'na na̱ ko chujni sayé'na kai sayée na̱ thi rua'an na ja'an.
41009038	Kuthimejan ndachro Juan ngain Jesús: —Suixin ke tjaago, ja'an ná bikon ná naa xii jichunda juachaxian ixin kai dengi espíritu jian'a, aro ja'an ná ndathjan ná xa ixin isinche'a xa mee ixin chrji'a xa ngajin ná.
41009039	Ko Jesús ndachro: —Kayakuen'a ra chujni mee, ixin kain chujni nche'e thi na'a dikunxin chujni kunixin juachaxinna, chujni mee chro'a runichja jian'a ixin ja'an.
41009040	Ixin chujni ningakuan'a ná, chujni mee jii ngajin ná.
41009041	Ko kexe'o chujni sajon maski naa xalo jinda ngajin ra je'o ixin dithikaon ni ra ja'an, ndua rundathjo ra ixin chujni mee ujikininxin ixin Ndo Dio tsjenge'e na̱ 'na.
41009042	Ko Jesús ndachro kai: —Ja̱ chrujan ra ixin thi jian'a sinche'e ra isithikaon'a inaa chujni nandaa jidithikaon na ja'an, icha jian ruchrianito ngain thusin ra naa xruchrin ko rukjangi ra na̱ ngain ndachaon.
41009043	Ko ja̱ naa raa rinchexin thi jian'a, icha jian tunchrijin ra. Ixin icha jian rukjan inaa chujni narua maski ko'a naa raa ke tsji kunixin kayui raa ngain xru'i thi xru'in ncha'on sanga,
41009044	Ko nthi̱'a̱ kutsindo den'a ba ko xru'i xru'in ncha'on danga xrui.
41009045	Ko ja̱ chrujan ruthaa rinchexin thi jian'a, icha jian tunchrijin ruthe. Ixin icha jian rukjan inaa chujni narua maski ko'a naa ruthaa ke tsji kunixin kayui ruthaa ngain xru'i thi xru'in ncha'on sanga,
41009046	ko nthi̱'a̱ kutsindo den'a ba, ko xru'i xru'in ncha'on danga.
41009047	Ja̱ thi dikon jmakon nthaxraxaon sinche'e thi jian'a, icha jian dantsjengi jmakon ko tja kjín, ixin icha jian rukjan inaa chujni narua maski ko'a naa jmakon ke tsji kunixin kayuixin jmakon ngain thi xru'i danga'a.
41009048	Ko nthi̱'a̱ kutsindo den'a ba ko xru'i xru'in ncha'on danga.
41009049	’Kain ra tsu'an ra inchin nthao ta xijntha ko chjan ngathe xru'i.
41009050	Xijntha jian. Aro ja̱ xijntha ndarukuxruathe, ¿kexreen nchao sinchegunda chujni xijntha mee? Mexinxin ja'a ra kjan ra jian chujni, jañaa inchin xijntha nchejni kain. Ko chrjuin dakji'o choo ra.
41010001	Jesús bachrjexin rajna Capernaum, ko sakjui no nunthe'e Judea ko no tuenxin nda Jordán. Ko nthi̱'a̱ kjan xrathe chujni ngain Jesús inaa, ko banchekue'en na̱ inchin je'e banche'e.
41010002	Kuthimejan kunchie'en kanxion xi fariseo ngain Jesús ixin runchenichja xa Jesús naa thi nchao'a jii ixin nchao rukjangixin xa. Ko banchiangi'i xa anchao naa xii sachrjende'e xa chri'i xa.
41010003	Kuthimejan Jesús ndachro ngain xa: —¿Ke'e kuetu'an ley bayée Moisés?
41010004	Kuthimejan je'e xa ndachro xa: —Moisés bajon juachaxin ixin nchao sajon ni ngain nchra naa xroon setaxin ixin unda bachrjende'e choo ni, ko jañaa nchao rundache ni nchra satsji nchra.
41010005	Kuthimejan ndachro Jesús ngain xa: —Moisés kuetu'an jañaa ixin ja'a ra atho cha thinxin ra.
41010006	Aro ndachro ngain Xruen Ndo Dio ixin are kainxin kuexi'in be'e Ndo Dio binchechjian ndo xii ko nchrii.
41010007	Kai ndachro: “Mexinxin xii dachrjende'e xa ndudee xa ko janee xa ixin seka'o xa chri'i xa.
41010008	Ko kayuixin chujni mee rukjan na̱ inchin nakuaxinxon chujni.” Ko ije'a yoo chujni ixin ndakjan na̱ xraa nakua chujni.
41010009	Mexinxin thi ni Ndo Dio binchekjan nakua chujni, chujni chro'a santsjende'e choo na̱.
41010010	Ko are sakjan na̱ nchia, chujni bakao Jesús banchiangi'i na̱ ixin ke'e ruchro thi ndachro.
41010011	Ko Jesús ndachro ngain na̱: —Thi xii sachrjende'e chri'i ko seka'o inaa nchra jinche'e jian'a ngain chri'i ixin jidejuaka'o inaa nchrii je'a chri'i.
41010012	Ko ja̱ thi nchrii sachrjende'e xixi'i ko seka'o nchra inaa xa, kai nchrii mee jian'a jinche'e ngain xixi'i ixin jidejuaka'o inaa xii je'a xixi'i.
41010013	Ko juia'o na̱ kanxion xan nchinnchinchjan ngain Jesús ixin rukathe xan kunixin raa. Aro chujni bakao Jesús binchesathe'e chujni juia'o chjan te'i.
41010014	Ko are Jesús bikon yaa, guñao ko ndachro ngain chujni bakao: —Tanchrjanda ra xan nchinnchinchjan tsii xan ngajin; kayakuen'a ra xan. Ixin thi thetu'an Ndo Dio, je'o sixi'in thi chujni nche'e xraa je'e xan.
41010015	Ja'an ndua thi rundathjo ra, ja̱ sithikaon'a ra ngain Ndo Dio inchin dithikaon naa xan nchinchjan, ja'a ra chro'a sixi'in ra nthi̱'a̱ thi thetu'an ndo.
41010016	Ko are Jesús juexin kjuua xan nchinnchinchjan te'i, kuenta'a raa ngata'a xan ko binchenchaon xan.
41010017	Kuthimejan, are Jesús sajithji, naa thi xii kuinga ngain je'e ko bethuxin ngain Jesús ko ndachro: —Suixin ke tjaago ko jian chujni, ¿ke'e rugunda sintha'a ja'an ixin nchao rukjan na inaa chujni narua ko xru'in ncha'on tsjexin?
41010018	Jesús ndachro: —¿Unda ndachro ixin ja'an jian na? Xru'in inaa thi icha jian, je'o nakuaxinxon thi jian, ko mee Ndo Dio.
41010019	Ja'a uchunxin thi kuetu'an Ndo Dio thi ndachro: “Duen'a chujni, darichriko'a nchrii je'a chri'a o xii je'a xixi'a, the'a, nichja'a thi je'a ndua ixin inaa chujni, ncheye'a chujni ko chunde'e juasaaya ndudaa ko janaa.”
41010020	Kuthimejan thi xii ndachro: —Suixin ke tjaago, kain yaa ntha'a ko bantha'a are xra xan xii na.
41010021	Ko Jesús bikon kunixin juathjua ko ndachro ngain xa: —Je'o nakua thi ditjaan sinche'e. Thji ko nchekji kain thi chunda ko tunchjeye'e tumia chujni nua, ko tsjé ruchunda nthi̱'a̱ ngajni. Kuthimejan si'i ko rue'na.
41010022	Ko are kui'in xa kain yaa kuaa xa juachjaon ko tabechiin xa ko sakjui xa ixin anto tsjé bechunda xa.
41010023	Kuthimejan Jesús tsje'e ngayee chujni bakao ko ndachro ngain na̱: —¡Anto tangi ixin naa chujni chunda anto tsjé tumi nchao sixi'in nthi̱'a̱ thi thetu'an Ndo Dio!
41010024	Ko chujni bakao Jesús anto kuise'en na̱ ixin thi nichja je'e. Aro Jesús kjan ndachro ngain na̱ inaa: —¡Anto tangi sixi'in ngain thi thetu'an Ndo Dio chujni chunthia ixin tumii tsjengijna!
41010025	Icha tangi'a naa kucamello sathuxi'in ba thuechje'en naa nthachia ke chujni anto tsjé chunda sixi'in na̱ ngain thi thetu'an Ndo Dio.
41010026	Ko are ni bakao Jesús kui'in na̱ yaa, icha kuise'en na̱ ko banchiangi'i choo na̱ ko ndachro na̱: —¿Kensen nchao rukjan inaa chujni narua remee?
41010027	Jesús tabetsje'e na̱ ko ndache na̱: —Chujni chro'a sinche'e ji'i, aro ixin Ndo Dio xru'in thi tangi jii.
41010028	Ko Pedro ndachro ngain Jesús: —¿Mee ja'an ná, xro kuinthua ná kain thi binthechunda ná ko rua'a ra?
41010029	Jesús ndachro: —Ja'an ndua rundathjo ra ixin kexe'o chujni thinthu'e nchiandu'a, o xan choo, o ndudee, o janee, o chri'i, o xe'en, o nunthe'e ixin ruena ja'an ko dikao thi jian juajna,
41010030	chujni mee sayée na̱ naa renkia icha tsjé ke thi ubechunda na̱ inchin nchiandu'a na̱, xan choo na̱, nchri choo na̱, janee na̱, nunthe'e na̱ ko kai rukjan na̱ inaa chujni narua ko xru'in ncha'on tsjexin.
41010031	Aro tsjé chujni jai xraxaon ixin anto renthe na̱, are mee, xru'in tsurenthe na̱, ko ni xraxaon ixin jai renthe'a na̱, are mee je'e na̱ icha tsurenthe na̱.
41010032	Ko satethji na̱ Jerusalén, ko Jesús bitau'en nthi'á chujnii ko je'e na̱ kuise'en na̱ ko teruee na̱ kunixin juaxraon. Kuthimejan Jesús batsjenda ni theyoo bakao ko kuexi'in ndache na̱ thi ruku'en je'e.
41010033	Ko Jesús ndachro ngain na̱: —Ja'a ra tedikon ra ixin satethji ná Jerusalén. Ko nthi̱'a̱ ja'an, thi Xii juixin ngajni, sajon na na̱ ngain xi daana thetu'en icha xi daana ko ngain xi tjaago ley, ko ni te'i rundachro na̱ ixin nasuenxon na na̱. Ko sajon na na̱ ja'an ngain chujni je'a judío,
41010034	ko tsjanua na na̱, ko tsjajin na na̱ rua, ko tsjanito na na̱ ndathee na̱ ko nasuenxon na na̱, aro ngain ncha'on ninxin ja'an ruxechon na.
41010035	Kuthimejan Jacobo ko Juan, kayui xe'en Zebedeo, kunchie'en na̱ ngain Jesús ko ndachro na̱: —Suixin ke tjaago, rina'o ná naa juatutse'en ña'o ngajin.
41010036	Kuthimejan Jesús ndachro: —¿Ke'e rinao ra?
41010037	Ko je'e na̱ ndachro na̱: —Rina'o ná ixin are Suixin sayé'e juachaxin tsetu'an kainxin thi jii, chjana ni ra juachaxin sinthe ná ngajin, naa ná no rajianxin ko inaa ná no rajngo.
41010038	Kuthimejan Jesús ndachro ngain na̱: —Ja'a ra nua'a ra ke'e tedanchia ra. ¿Anchao tsu'an ra thi anto tangi tsunna ja'an, ko anchao ndase'en ra inchin ndase'en na ja'an?
41010039	Ko je'e na̱ ndachro na̱: —Jaan, nchao. Ko Jesús ndachro ngain na̱: —Jaan ndua, anto tangi tsu'an ra ko se'en ra inchin ja'an se'en na.
41010040	Aro thi sinthe ra no rajianxin na ko rajngo na, je'a ja'an thi dajon juachaxin mee, je'o Ndudana, ndo nu'e kensen sinthe nthi̱'a̱.
41010041	Ko are thi ithe chujni bakao Jesús kui'in na̱ yaa, guñao na̱ ngain Jacobo ko ngain Juan.
41010042	Aro Jesús baye̱e na̱ ko ndachro ngain na̱: —Ja'a ra nu'a ra ixin chujni tunu'e ixin je'e anto renthe ko tunu'e ixin je'e thetu'an kain, chujni te'i nche'e na̱ xraa ja̱ je'e na̱ ruketu'an na̱ nguii nunthe ko thetu'an na̱ inchin je'e na̱ rinao na̱.
41010043	Aro ngajin ra je'a jañaa tsu'en, ixin thi rinao icha tsetu'an ngaya'a ra, mee rugunda icha tsjengijna chujni.
41010044	Ko kexe'o ra xro rinao ra icha tsetu'an ra, rugunda ixin chujni mee icha sinche'e xra ngaya'a ra.
41010045	Jañaa inchin ja'an, thi xii juixin ngajni, jui'a ixin chujni tsjengijna na ja'an, ja'an jui'i ixin bikjengijna chujni ko ruxrajon na se'en na ixin je'e na̱.
41010046	Kuthimejan Jesús kunixin chujni bakao biji na̱ rajna Jericó, ko are bachrjexin na̱ rajna mee, anto tsjé chujni jiruee ko bikon na̱ ngande'e nthi'á tajii naa xii bagikon'a ko baganchiaga'a, ko xii mee bi'in Bartimeo, xe'en naa thi bi'in Timeo.
41010047	Ko are kui'in ixin jithii Jesús, thi juixin Nazaret, thi bagikon'a kuexi'in kuyao suji ko ndachro: —¡Jesús, thi bachrjeninxin David, thiakunuana ja'an!
41010048	Anto tsjé chujni banchesathe'e ixin rutenkua, aro je'e icha seen bakuyao ko ndachro: —¡Suixin, thi bachrjeninxin David, thiakunuana ja'an!
41010049	Kuthimejan Jesús tabingathjen ko ndachro: —Daye̱'e ra xii mee. Kuthimejan je'e na̱ baye̱e na̱ ko ndachro na̱: —Ta'a juachjaon ko dingathjen ixin Jesús jidaya'a ja'a.
41010050	Ko thi bagikon'a nthia'o banka thi jitsaa ko bingathjenbe'o ko kunchie'en ngain Jesús.
41010051	Kuthimejan ndachro Jesús ngain: —¿Ke'e rinao ixin ja'an sintha'a? Je'e thi bagikon'a ndachro: —Suixin ke tjaago, ja'an rina'o sikon.
41010052	Ko Jesús ndachro: —Ixin chunthia ja'a ukuxrua'an. Ko unchao sathji. Ko xra jinichja Jesús are thi xii unchao bikon ko saruee Jesús.
41011001	Ko are uchiaon tediji na̱ Jerusalén, biji na̱ ngain rajna Betfagé ko rajna Betania, chrika jna di'in Ntha Olivo. Nthi̱'a̱ Jesús rua'an yoo chujni bakao,
41011002	ko ndachro ngain na̱: —Thji ra ngain rajnanchjan dikon ni ta'a. Nthi̱'a̱ sinchii ra naa kuluchuchjan jichrua ba, ko kuluchuchjan mee xra xru'in chujni digeta'a ba. Tunxindange'e ra ba ko sikoo ra ba.
41011003	Ko ja̱ chrujan chujni sanchiangi'a ra ixin unda jañaa tenche'e ra, ndache ra na̱ ixin Nchaa ra rugunde'e ba, kuthimejan sika'an ra ba.
41011004	Kuthimejan sakjui kayui ni mee ko bithja na̱ kuluchuchjan tajichrua ba ngandangii nchiandu'e na̱ no ngaxin nthi'á ko kunxindange'e na̱ ba.
41011005	Ko ikanxion chujni te nthi̱'a̱ ndachro na̱: —¿Ke'e tenche'e ra yaa? ¿Unda tetunxindange'e ra kuluchuchjan yaa?
41011006	Ko kayui na̱ bathe'e na̱ inchin undachro Jesús ngain na̱, kuthimejan kuanchrjandee na̱ kuluchuchjan.
41011007	Ko bikao na̱ kuluchuchjan ngain Jesús, ko thi tetsaa na̱ kjuata'a na̱ kuluchuchjan ko Jesús beta'a ba.
41011008	Ko nguii ngaa nthi'á chujni kuingo na̱ thi tetsaa na̱ ko ikanxion na̱ kuingo na̱ chaan nthaa juiauxin na̱ ngataon jngi.
41011009	Ko kain chujni tetaon nthi'á ko kain chujni teruee kuexi'in na̱ kuyao na̱: —¡Thjengijna ni ra, ja'a thi binthanchaon Ndo Dio ko jui'i kunixin juachaxiin ndo!
41011010	¡Ndo Dio binchenchaon thi siketu'an inchin kuetu'an David! ¡Thjengijna ni ra Suixin Ndo Dio, ndo thjen ngajni!
41011011	Ko Jesús biga'a ngain rajna Jerusalén ko kjui ngain ni'ngo icha renthe. Ko are juexin tsje'e kainxin thi jii nthi̱'a̱ ko undajitunthie, je'e ko ni theyoo bakao sakjan na̱ ngain rajna Betania.
41011012	Ko nduexin are bachrjexin na̱ Betania, Jesús be'en jintha.
41011013	Ko kjín bikunxin naa ntha higo jiyaa ntha ka, ko Jesús bitsje'e ntha ixin rugithja tho higo, aro xru'in tho bithja ixin xra je'a kunithjaue tho.
41011014	Kuthimejan Jesús ndachro ngain ntha higo mee: —¡Ixru'in chujni rukjan sine thuchjuian! Ko kain chujni bakao Jesús kui'in na̱ ji'i.
41011015	Ko are biji na̱ Jerusalén, Jesús bixi'in ngain ni'ngo icha renthe, ko kuexi'in bengi kain chujni tethe'na ko tenchekji. Ko kunkjamangi'i kain nthanchau'en chujni tedasingixin tumi ko kai kunkjamangi'i ntha xintauen kain ni tenchekji kunthuanajni.
41011016	Ko Jesús ixru'in chujni kuanchrjanda ixin rugathuyee na̱ ni'ngo ko teyaa na̱ thi dike'na na̱.
41011017	Ko Jesús kjuaago ngain na̱ ko ndachro: —Ngain Xruen Ndo Dio jitaxin: “Nchiania, si'in nchia, nchia tjauxin chujni Ndo Dio, ni te nguixin nunthe”, aro ja'a ra ndadinchekjan ra nchia, nchiandu'a ni che'e.
41011018	Ko are kain xi daana thetu'an icha xi daana ko kain xi tjaago ley kui'in xa thi ndachro Jesús ko binchexruxin'a xa. Mexinxin kuexi'in xa kjuee xa kexreen naruguenxon xa Jesús. Aro baxraon xa ixin kainxin chujni banchexruxi'in na̱ kain thi kjuaago je'e.
41011019	Ko are undakunaxin xe'e, Jesús sakjuixin ngain rajna Jerusalén.
41011020	Ko nduexin dakao are kjan batho na̱ thi jii ntha higo, ko bikon na̱ ntha ixin nguixin ntha ndadixema ntha.
41011021	Kuthimejan Pedro xraxaon thi ndachro Jesús ko ndachro: —¡Suixin ke tjaago! ¡Tsjexin, ntha higo ndache ixin ixru'in thuchjuin sajon, ndadixema ntha!
41011022	Ko Jesús ndachro: —Chunthia ra ngain Ndo Dio.
41011023	Ko ndua rundathjo ra, ixin kexe'o chujni rundache jna jimee: “Sathjixin yaa, ko daritsiangi ndachaon”, ko mee jaan tsu'en, ja̱ chujni mee ndua chunthia ixin tsu'en, ko ruxraxaon'a ngain anseen a jaan tsu'en o tsuen'a.
41011024	Mexinxin ndathjo ra, ixin kain thi sanchia ra ngain Ndo Dio, ko dithikaon ra ixin jaan sayé'e ra, jamee tsu'en.
41011025	Ko are tenichje'e ra Ndo Dio, ko chrujan chujni tetuñau'e ra, nchetjañe'e ra na̱. Jamee kai Ndudaa ra rexruxin ngajni sinthatjaña'a ra ndo kain thi jian'a nche'e ra.
41011026	Aro ja̱ sinchetjañe'a ra chujni mee, kai Ndudaa ra rexruxin ngajni kai chro'a sinthatjaña'a ra ndo thi jian'a nche'e ra.
41011027	Kuthimejan kjan biji na̱ Jerusalén. Ko are Jesús taride'e ngain ni'ngo icha renthe, kunchie'en ngain je'e kanxion xi daana baketu'an ngain icha xi daana ko kanxion xi tjaago ley ko kanxion xi thetu'an ngain rajna.
41011028	Ko ndachro xa ngain Jesús: —¿Ke'e juachaxin chunda ja'a ixin nche'e kain ji'i? ¿Ko kensen chjaa juachaxin ji'i?
41011029	Ko Jesús ndachro: —Kai ja'an rina'o sanchiangi'a ra, ko ja̱ rundachjejin ni ra thi ja'an sanchiangi'a ra, kai ja'an rundathjo ra ke'e juachaxin nthaxin kain ji'i.
41011030	Ndachjejin ni ra: ¿Kensen rua'an Juan ixin banchegithe chujni? ¿A Ndo Dio o chujni?
41011031	Ko kuexi'in xa banchiangi'i choo xa ko ndache choo xa: —¿Ke'e rundachro ná?, ixin ja̱ rundachro ná ixin Ndo Dio rua'an, je'e rundathjo ná: “¿Unda bithikaon'a ra thi ndachro Juan?”
41011032	Ko kai chro'a rundachro ná ixin chujni rua'an. Ko ja'in ndachro xa ixin baxraguen xa chujni ixin kain na̱ bagithikaon na̱ ixin Juan jaan ndua, naa thi bagayee juajnee Ndo Dio.
41011033	Mexinxin ndachro xa ngain Jesús: —Nuna'a ná. Kuthimejan ndachro Jesús ngain xa: —Mexinxin ja'an kai rundathjo'a ra ke'e juachaxin nthaxin kain ji'i.
41012001	Jesús kuexi'in kjuague na̱ kunixin thi baku'en ko ndachro: —Be'e naa xii kjuenga ntha uva ngain jngi'i xa ko kuejee nguixin ngandajin jngi, ko binchechjian naa thue thi bageninxin na̱ tho uva ko kai binchechjian naa thjario'o anto nui thi bachuntaunxin xa nguii jngi'i xa. ’Kuthimejan xi jngi'i bajon xa jngi diginga ntha uva ngain kanxion ni nche'e xra ko je'e na̱ rukjenga na̱ 'na thi rugacha jngi ngain thi ntha tuchjuiin. Ko je'e xa sakjui xa kjín.
41012002	Ko are ukunchiaon ncha'on are urukaade na̱ tho uva, thi jngi'i rua'an naa ni nche'e xree ngain ni bithue'e ntha uva ixin ruchjee na̱ thi jikininxin rugayee.
41012003	Aro ni bithue'e ntha uva, tse na̱ ni nche'e xra rua'an xi najni; ko bintja na̱, bengi na̱ ko xru'in chjee na̱.
41012004	Xi najni rua'an xa inaa thi nche'e xree xa, aro kai kuaxin na̱ xro ko kunchrintau'en na̱ jaa ko chrjuin'a nichja na̱ ngain je'e.
41012005	Ko rua'an xa inaa ni nche'e xree xa, ko thi ji'i naguenxon na̱. Kuthimejan kjan rua'an xa tsjé ni nche'e xree xa, aro kai bikaon na̱ ko ikanxion na̱ naguenxon na̱ na̱.
41012006	’Ko xra be'e inaa thi rurua'an xa, ko mee xe'en xa, xan anto bathjue'e xa. Ko xan ji'i, xan juexinxin rua'an xa ko xraxaon xa: “Xan'na ji'i icha ruchunde'e na̱ juasaaya.”
41012007	Aro ni bithue'e jngi'i ntha uva ndache choo na̱: “Ji'i thi sithue'e nguii jngi ji'i. Nasuenxon na̱ xan ko ja'an ná sithuaa ná nguixin jngi.”
41012008	Mexinxin tse na̱ xan ko naguenxon na̱ xan, ko bantsjegaxin na̱ xan jngi ko biganka na̱ xan.
41012009	Kuthimejan Jesús ndachro: —¿Ke'e sinche'e xi najni mee? ¡Xi najni tsii xa ko nasuenxon xa kain ni nche'e xra jian'a te'i, ko sajon xa jngi'i ntha uva ngain jee chujni!
41012010	¿A xra xru'in ncha'on tsje'e ra Xruen Ndo Dio?, thi ndachro: Thi xro banchegunda'a xi thethe nchia, xro mee xro icha suji ke'e nchia.
41012011	Ko ji'i binche'e Nchaa ná, ko ji'i anto chrjuin ngathexin kon ná.
41012012	Ko are binthekinxin xa ixin thi kuekin Jesús jinichja ixin je'e xa, kjuee na̱ kexreen rutse xa Jesús ixin rukiaxi'in na̱, aro baxraguen xa chujni, mexinxin nthi̱'a̱ kuinthu'e xa Jesús ko sabinthekji xa.
41012013	Kuthimejan rua'an na̱ ngain Jesús kanxion xi fariseo ko kanxion chujni bakao Herodes ixin runchenichja na̱ Jesús chrujan thi ndua'a ko nchao rukjangi'i na̱ ko rutse na̱.
41012014	Ko chujni mee are juii na̱ ngain Jesús ndachro na̱: —Suixin ke tjaago, ja'an ná nuna ná ixin suixin nichja thi ndua ko nche'a thi ndathjo icha chujni, ko suixin ditsje'a arenthe na̱ o renthe'a na̱, ko suixin je'o nchekue'en na̱ thi ndua nthiee Ndo Dio. Mexinxin ndachjejin ni ra, ¿a jian ixin ja'an ná tsjenga ná 'na ngain César o na'i? ¿Arugunda tsjenga ná 'na?
41012015	Aro Jesús benu'e ixin kunxon jian nichja xa, mexinxin je'e ndachro ngain xa: —¿Unda ja'a ra rinao ra sinchenichja ni ra thi ndua'a? Siku'na ra naa tumii ni romano ixin ja'an sikon.
41012016	Ko je'e na̱ bikau'e na̱ tumi ko Jesús banchiangi'i na̱: —¿Kensen ngakon jinganito tumi ji'i ko kensen jitaxin nganito tumi? Ko je'e na̱ ndachro na̱: —Kon César xi thetu'an.
41012017	Kuthimejan ndachro Jesús ngain na̱: —Chje'e ra César thi jikininxin César ko chje'e ra Ndo Dio thi jikininxin ndo. Ko kain na̱ kuise'en na̱ ixin thi nichja Jesús.
41012018	Kuthimejan kunchie'en kanxion xi saduceo ngain Jesús, ko xi te'i bagithikaon'a xa ixin ni udige'en ruxechon na̱, ko ndachro xa ngain Jesús:
41012019	—Suixin ke tjaago, ley bayée Moisés jitaxin ixin ja̱ naa xii jika'o chri'i ko ndase'en ko xru'in chjan tsinthue'e ngain chri'i, rugunda ixin naa xan choo xi ndabe'en seka'o nchri ga'an ko ruchunda na̱ chjan ko chjan suan xraa ja̱ rukji xe'en thi ndabe'en.
41012020	Ko binthe yaato xan xii, kain xan choo xan. Xan sa'o beka'o xan chri'i xan aro ndabe'en xan, ko xru'in chjan kuinthu'e xan.
41012021	Mexinxin nchri ga'an beka'o xan yuxin, aro kai ndabe'en xan ko xru'in chjan kuinthu'e xan. Ko xraje'o ku'en xan ninxin,
41012022	ko jañaa ku'en kain xan ko biji ngain xan yatuxin. Ko kain xan xru'in chjan kuinthu'e xan ko kain xan ndabe'en xan. Kuthimejan je'e nchra kai ndabe'en nchra.
41012023	Mexinxin ndachjejin ni ra, are ruxechon kain ni yaa, ¿kexe'e thi yaato xan xii ndabe'en, nduaxin xixi'i nchrii mee ixin kain xan bintheka'o xan nchrii mee?
41012024	Jesús ndachro: —Ja'a ra nua'a ra thi tenichja ra ixin nua'a ra thi jitaxin ngain Xruen Ndo Dio ko chunxin'a ra juachaxin chunda ndo.
41012025	Ixin are ruxechon kain chujni undabe'en, are mee ixru'in chujni seka'o choo ko ixru'in chujni sajon xe'en ixin tsuthe'e xan, ixin kain na̱ sinthe na̱ inchin angeel Ndo Dio nthi̱'a̱ ngajni.
41012026	Aro thi danchiangi'na ni ra ixin thi chujni ruxechon, ¿atsje'a ra Xruen Ndo Dio thi dikji̱n Moisés? Thi jindachro ixin Ndo Dio nichjee je'e nthi̱'a̱ ngaga'a kancha'a jitsama xru'i ko ndachro: “Ja'an thi Ndo Diue Abraham, Isaac ko Jacob.”
41012027	Mexinxin ja'a ra nchao'a jii thi tenichja ra, ixin Ndo Dio, je'a Diue ni ndadige'en, Ndo Dio, Diue chujni techon.
41012028	Naa xi tjaago ley kui'in thi suji nichja Jesús ngain xi saduceo. Ko xi tjaago ley kui'in xa ixin Jesús nchao bathe'e ngain xi saduceo, mexinxin banchiangi'i xa: —¿Kexe'e ley thi icha renthe thetu'an Ndo Dio?
41012029	Ko Jesús ndachro: —Thi ley jii sa'o ndachro: “Thi'in ra jian ja'a ra chujni Israel, nakuaxinxon Nchaa ná Dio jii ixin ja'an ná.”
41012030	Ko “thjue'e ra Ndo Dio kunixin ansean ra, kunixin almaa ra, kunixin juaxraxauan ra ko kain thi tsanga tunu'a ra.” Ji'i thi icha renthe ko thi sa'o thetu'an Ndo Dio sinche'e ni.
41012031	Ko thi yuxin thetu'an ndo xraa yaikua thi sa'o, ixin ndachro: “Thjue'e kain chujni inchin thjue'e nthau'a.” Ko kayui thi thetu'an ndo ji'i thi icha renthe ngain ley bayée Moisés.
41012032	Ko xi tjaago ley ndachro xa: —Nchao thi ndachro suixin ke tjaago, jaan, ndua thi ndachro ixin nakuaxinxon Ndo Dio jii, ko xru'in inaa Ndo Dio jii.
41012033	Ko kai nuna ixin thi thjue'e ni Ndo Dio kunixin anseen ni, kunixin juaxraxauen ni, kunixin almee ni, ko kain thi tsanga tunu'e ni ko ruthjue'e ni chujni inchin thjue'e ni nthau'e ni, ji'i icha renthe ke kain kuxiigo tjaaga ni ngain altar ko icha jian ke kuxiigo duen ni ixin Ndo Dio.
41012034	Are Jesús kui'in thi jian nichja xii mee, je'e ndachro ngain xa: —Ja'a uchiaon ri'i ixin sixi'in nthi̱'a̱ thi thetu'an Ndo Dio. Ko ixru'in chujni kunchie'en ixin ruganchiangi icha ngain Jesús.
41012035	Naa ncha'on are Jesús jitjague chujni ngain ni'ngo icha renthe, je'e ndachro: —¿Unda ndachro xi tjaago ley ixin Cristo xe'en David?
41012036	Ixin David nichja kunixin juachaxiin Espíritu Santo ko ndachro: Nchana, ndachro ngain Nchana thi Mesías: “Dari'i ngain rajianxin na, sakeja chringi'i ruthea kain ni ningaku'an.”
41012037	Mexinxin, ja̱ David ndache Cristo, “Nchana”, ¿kexreen ixin Cristo nchegi'in ra xe'en David? Ko thi tsjé chujni te nthi̱'a̱ anto chee na̱ kui'in na̱ kain thi nichja Jesús.
41012038	Ko Jesús xra kjuague na̱ ko ndachro: —Tsje'e ra jian ko nche'a ra inchin nche'e xi tjaago ley ixin je'e xa nchexruxi'in xa chrji xa kunixin luntho jinjini, ko nchexruxi'in xa ixin chujni sajon na̱ juajna ngain xa kunixin jié juasaaya ngaa nthi'á,
41012039	ko nchexruxi'in xa dinthe xa ngain ntha xintaon icha renthe ngain ni'ngo, ko kai nchexruxi'in xa dinthe xa ngain ntha xintaon icha renthe are jine xa.
41012040	Ko xra dantsje'e xa nchri ga'an kain thi chunda nchra, ko kunxon anto see nichjee xa Ndo Dio; mexinxin je'e xa icha suji jie̱ su'en xa.
41012041	Naa ncha'on Jesús tajii ngaxi'in ni'ngo icha renthe chiaon ngaka thi bagingachjian tumi, ko tajitsje'e kexreen tedankaa na̱ tumi nthi̱'a̱. Ko tsjé chujni anto chunda tumi anto tsjé bagankaa na̱.
41012042	Ko biji naa nchri ga'an nua ko bankaa nchra yoo tuminchjan renthe'a.
41012043	Kuthimejan Jesús baye̱e chujni bakao ko ndachro ngain na̱: —Ndua thi rundathjo ra, ixin nchri ga'an nua ji'i, icha tsjé tumi bankaa nchra ngain thi dingachjian tumi, ke kain ni bajon tumi.
41012044	Ixin kain chujni dajon na̱ je'o thi xe'e na̱. Aro nchrii nua ji'i bajon nchra kain tumi bechunda nchra ixin rujinexin nchra.
41013001	Jesús bachrjexin ngain ni'ngo icha renthe, are naa chujni bakao ndachro ngain: —¡Suixin ke tjaago, tsjexin anto yeye xro ko yeye thjario'o te'i!
41013002	Ko Jesús ndachro: —¿A dikon kain thjario'o yeye te'i? Ndua rindathjo ixin xru'in xro sithu'e ngata'a inaa xro ixin kain ndaruxanthe.
41013003	Ko icha chungiixin sabinthekji na̱ ngain jna di'in Ntha Olivo, jii no thi bagachrjexin ni ni'ngo icha renthe. Ko Pedro, Jacobo, Juan ko Andrés jimao banchiangi'i na̱ Jesús ko ndachro na̱:
41013004	—Ndachjejin ni ra, ¿kensa siku'en kain yaa? ¿Ko ke'e thi na'a dikunxin ni siku'en are utsu'en yaa?
41013005	Ko Jesús ndachro: —Tsje'e ra ixin xru'in kensen sinthaya'a ra.
41013006	Ixin anto tsjé thi tsii ko rundachro ixin chunda juachaxinna ko rundachro: “Ja'an thi Cristo na”, ko tsjé chujni sincheye'e.
41013007	’Ko are ja'a ra tsi'in ra ixin anto duen choo chujni ngain nunthe, ko tsi'in ra ixin suen choo na̱ ngain ikanxin rajna, aro xraon'a ra ixin ji'i rugunda tsu'en, aro xra je'a ncha'on are ndatsjexin nunthe.
41013008	Ixin chujni naa nunthe siguen chujni ngain inaa nunthe, ko thi thetu'an siguen inaa thi thetu'an ngain inaa nunthe. Ko ngain tsjé nunthe suji tsingi nunthe ko anto se'e jintha, ko kain yaa tsu'en ko nandaa tsexinxin thi anto tangi tsu'en chujni.
41013009	’Aro tsje'e ra ixin xru'in tsu'an ra, ixin chujni sajon ra na̱ ixin sintha'a ra na̱ jie̱ ko anto sintja ra na̱ ngain ni'ngo ixin dithikaon ni ra ja'an, ko chujni sajon ra na̱ ngain ni thetu'an nunthe ko ngain ni rey ixin jañaa nchao runichja ra ngain na̱ ixin ja'an.
41013010	Aro sa'o rugunda ruxraago thi jian juajnee Ndo Dio ngain nguixin nunthe.
41013011	Ko are tsiaxi'an ra na̱ ko sinthachia'an ra na̱ ngain ni nche'e jie̱, ta'a ra juachjaon ixin ke'e rundachro ra o kexreen runichja ra, je'o nichja ra thi Ndo Dio rundathjo ra. Ixin je'a ja'a ra thi runichja ra, Espíritu Santo, mee thi runichja ixin ja'a ra.
41013012	Chujni sichro jie̱ ixin xan choo ixin nasuenxon na̱ xan, ko nduda'a sichro ndo jie̱ ixin xe'en ndo, ko chjan runingaku'en xan ni ndu'a xan ko sichro xan jie̱ ixin nasuenxon na̱ ni ndu'a xan.
41013013	Chujni nguixin nunthe runingaku'an ra na̱ ixin ja'an. Aro thi tsixi'in ko xru'in ncha'on tsinthu'e thi ja'an kjuagua, chujni ji'i thi rukjan inaa chujni narua.
41013014	’Mexinxin are sikon ra ngain ni'ngo thi anto thjua'a sinchenduusen na̱ ngain Ndo Dio, jañaa inchin ndachro Daniel, thi bagayee juajnee Ndo Dio. —Thi tsje'e xroon ji'i rugunda tsinxin—, ko are mee xro sinthe ra ngain nunthe Judea sathinga ra ngaga'a jna.
41013015	Ko thi se'e ngata'a nchiandu'a, sania'a siruee thi sinao sasikao.
41013016	Ko thi se'e ngataon jngi, rukjan'a siruee lunthue.
41013017	¡Anto tangi tsu'en kain nchrii sintheyaa chjan ko kain nchrii ruchunda chjan tetai ngain ncha'on mee!
41013018	Ko nchetse'en ra ñao Ndo Dio ixin satsinga'a ra are kunithjaue kin,
41013019	ixin are mee anto tangi tsu'en, ko thi tangi mee bagiku'an ni are nakuexinxin be'e nunthe ji'i, ko isikuen'a.
41013020	Ko Ndo Dio kuanchrjanda'a batho tsjé ncha'on thi tangi mee, ixin ja̱ rukanchrjanda ndo xru'in chujni ruxe'e, ko mee binche'e ndo ixin anto thjue'e ndo chujni je'e ndo kuinchie'e ndo.
41013021	’Are mee ja̱ chrujan chujni rundathjo ra: “Nthi'i jii thi Cristo”, o “Nuji'a jii”, ja'a ra dithikaon'a ra.
41013022	Ixin are mee tsununxin tsjé thi rundachro ixin je'e thi Cristo ko tsjé thi rundachro ixin je'e thi dayée juajnee Ndo Dio, aro ndua'a. Ko sinche'e na̱ tsjé thi chrjuin dikon ni ko tsjé thi xra na'a dikunxin ni, ko ja̱ nchao kai sincheye'e na̱ chujni ukuinchie'e Ndo Dio.
41013023	Aro tsje'e ra ixin xru'in tsu'an ra ixin ja'an ubinthanu'a ra kain thi siku'en ji'i.
41013024	’Ko are tsjexin satho kain thi ncha'on anto tangi mee, kuthimejan ncha'on isinchengasan'a nchaon ko kunithjao isinchengasan'a ba.
41013025	Kunutse singuxin ba ngajni ko kainxin thi jii ngajni ruxranga.
41013026	Kuthimejan sikon na na̱ ja'an, thi Xii juixin ngajni, si'i inaa ngakjan thjui kunixin jié juachaxin.
41013027	Ko ja'an rurua'an angelna ixin satse kainxin chujnina kuinchiaa, ni te nguixin nunthe ko ngajni.
41013028	’Tangi ra ixin thi tu'en ntha higo: Are xesan chaan ntha, ja'a ra unu'a ra ixin ujitunchiaon kunithjaue chrin.
41013029	Jañaa kai are sikon ra kain yaa tsexi'in tsu'en, ja'a ra unu'a ra ixin ja'an uchiaon rukjan na si'i inaa.
41013030	Atho ndua thi rindathjo ra ixin tsuenja kain ji'i, kuthimejan ndase'en chujni sinthechon are mee.
41013031	Maski ngajni ko nunthe ndasitjaan, aro thi ja'an ndachrjan jaan siku'en.
41013032	’Aro xru'in kensen nu'e ncha'on ko hora are siku'en ji'i, ko xru'in ángel nu'e ko kai ja'an, thi Xe'en Ndo Dio, nuna'a. Je'o Ndo Dio, Ndudaa ná, thi nu'e.
41013033	’Mexinxin ja'a ra tsje'e ra jian are siku'en kain ji'i ixin nua'a ra ke'e hora tsii Nchaa ra.
41013034	Ko mee inchin naa xii sathji kjín ko kuinthu'e xa nchiandu'a xa, aro sa'o thetu'en xa ni nche'e xree xa sinche'e na̱ xra jikininxin ngain nchia mee, ko kuetu'en xa thi jinda thi dixinxin ni nchia ixin senda jian.
41013035	Mexinxin tsje'e ra jian, ixin nua'a ra kesa tsii nchee nchia mee, ¿atsii xa are utsukjin, o atsii xa are uthie, o tsii xa are xra nduuyo o tsii xa are ujidingasaan?
41013036	O rukinbe'o xa are ja'a ra techuen'a ra xa ko sithja ra xa tatechrin ra.
41013037	Thi ndathjo ra ji'i jeo'a ja'a ra tendathjo ra, ji'i ndachrjan ixin kainxin chujni: ¡Tsje'e ra jian are siku'en kain ji'i!
41014001	Bitjaan yoo ncha'on ixin rukii thi kiai di'in pascua, thi kiai jine na̱ niuthja chunda'a thi nchege'en ncho'o. Ko are mee kain xi daana baketu'an ngain icha xi daana ko kain xi tjaago ley kjuathexin xa kexreen runcheye'e xa Jesús ixin rutse xa ko naruguenxon xa.
41014002	Aro ndachro xa: —Suntho'a ná ji'i ngain kiai ixin kain chujni tsuñaua ná na̱.
41014003	Are Jesús xra be'e ngain rajna Betania, ko be'e ngain nthanchaon nthi̱'a̱ nchiandu'a Simón thi banchegi'in na̱ thi leproso, nthi̱'a̱ kunchie'en naa thi nchrii kunixin xruxrao dikunchjianxin juxon xro marmol ko jiria naa ndaxrajni dikunchjianxin tsjo di'in nardo ko anto renthe. Ko kunthai nchra xro mee ko kuinthjithe nchra ndaxrajni ngata'a jaa Jesús.
41014004	Ko kanxion chujni be'e nthi̱'a̱ bikon na̱ ji'i bintheguñao na̱ ko kuexi'in na̱ ndachro na̱: —¿Unda kuxinkua ndaxrajni yaa?
41014005	¡Icha nchao rukuchjixin nda inchin tsjexin dacha naa thi nche'e xra nguixin nano, ko tumi mee nchao ruchjee ná chujni nua! Ko binchesathe'e na̱ thi nchrii mee.
41014006	Aro Jesús ndachro ngain na̱: —Tanchrjanda ra nchrii yaa, ¿unda ncheñao ra nchra? Ixin thi binche'e nchra ngajin anto jian.
41014007	Chujni nua kainxin ncha'on sinthe na̱ ngaya'a ra, ko nchao tsjengijna ra na̱ are ja'a ra sinao ra. Aro ja'an kainxin'a ncha'on sari'i ngaya'a ra.
41014008	Nchrii ji'i binche'e nchra thi nchao binche'e nchra, ko ukuinga na nchra ndaxrajni ixin ruxrabaxin na are undase'en na.
41014009	Atho ndua thi ja'an rindathjo ra ixin nguii thi sikekin na̱ thi jian juajna ji'i, kai rundachro na̱ thi binche'e nchrii ji'i, ixin jañaa ruxraxaunxin na̱ nchra.
41014010	Kuthimejan Judas Iscariote, naa thi theyoo chujni bakao Jesús, kjui bitsje'e kain xi daana icha renthe ko nichjee xa ixin kexreen je'e rugajon Jesús ngain xa.
41014011	Ko are je'e xa kui'in xa ji'i, anto chee xa ko ndachro xa ixin rugajon xa tumi. Kuthimejan Judas kuexi'in xraxaon ixin kexreen sinche'e ixin sinchechie'en Jesús ngain xa.
41014012	Ncha'on sa'o are thexinxin kiai bajine na̱ niuthja baganke'a na̱ thi denxin ncho'o ko baguen na̱ kuleko. Ni theyoo bakao Jesús kunchie'en na̱ ngain je'e ko banchiangi'i na̱: —¿Thinoo sinthachjianxin ná thi sunthexin ná kiee pascua?
41014013	Kuthimejan Jesús kuetu'en yoo chujni bakao ko ndachro ngain na̱: —Thji ra Jerusalén, ko nthi̱'a̱ setan ra naa thi xii jidikao naa nchiixra jinda ko rue'e ra xa.
41014014	Ko ngain nchia sixi'in xa, nthi̱'a̱ ndachexin ra thi nchiandu'a: “Xi tjaago danchiangi xa: ¿Thinoo sinekianxin chujnina pascua ji'i?”
41014015	Ko thi nchiandu'a mee tsjagu'a ra naa nchia jié ngain piso yuxin. Nthi̱'a̱ nchechjianxin ra thi sunthe ná.
41014016	Kuthimejan kayui ni mee sakjui na̱ ko are biji na̱ ngain rajna bithja na̱ kain inchin Jesús ndachro. Ko nthi̱'a̱ binchechjian na̱ thi rune na̱ ngain kiai.
41014017	Ko are undakunaxin xe'e Jesús bijikao ni theyoo chujnii bagakao.
41014018	Ko are utene na̱ ngain nthanchaon, Jesús ndachro ngain na̱: —Ja'an ndua rundathjo ra ixin naa ra xro tenthe ra ngajin sajon na ngain chujni ningakunna.
41014019	Ko kain na̱ ndabinthechiin na̱ ko kuexi'in na̱ banchiangi'i na̱ Jesús, ko ndachro na̱: —¿A ja'an?
41014020	Ko Jesús ndachro: —Jaan, naa xro theyoo ra, thi jinchetjao niuthjee ngain laato rinenxin ja'an.
41014021	Ndua, ja'an thi Xii juixin ngajni, rugunda se'en na inchin jitaxin ngain xruen Ndo Dio, aro ¡anto tangi tsu'en thi xii sajon na ngain chujni ningakunna! Icha jian xii mee rukunkji'a xa.
41014022	Ko are xrateneo na̱, Jesús kuaa niuthja ko kuexruxi'in Ndo Dio, ko kunchjenga nio, kuthimejan bajon nio ngain ni theyoo ko ndachro ngain na̱: —Jinthe ra, ji'i ruchro nthau'na.
41014023	Kuthimejan kuaa thi jiria vino ko kuexruxi'in Ndo Dio ko bajon ngain na̱ ko kain na̱ bi'i na̱ vino.
41014024	Ko ndachro ngain na̱: —Ji'i jnina, thi jitunchjianxin inaa trato narua ngain Ndo Dio. Ko jnina singo jni ixin ruxengaxin 'na thi jian'a nche'e tsjé chujni.
41014025	Aro rindathjo ra ixin ja'an irukjan'a na si'i ndee tho uva, tsija ncha'on are si'i vino naruaxin nthi̱'a̱ thi thetu'an Ndo Dio.
41014026	Ko are juexin binthetsje na̱ Salmos, sabinthekji na̱ ngain jnanchjan di'in Ntha Olivo.
41014027	Kuthimejan Jesús ndachro ngain na̱: —Kain ra sinthechi'in ra ko tatsinthuna ni ra, ixin ngain Xruen Ndo Dio ndachro: “Nasuenxon thi thingaria kuleko ko kain kuleko ndaruchjekee ba.”
41014028	Ko are ja'an ruxechon na, ja'an icha sa'o tsji ngain nunthe Galilea ke ja'a ra.
41014029	Kuthimejan Pedro ndachro ngain Jesús: —Maski kainxin na̱ tatsinthu'a na̱, aro ja'an na'i.
41014030	Kuthimejan ndachro Jesús: —Ja'an ndua rindathjo ixin ngain thie ji'i, xra rutsje'a kunthaxichia yoo nthi'a ko ja'a uninxin nthi'a rundachro ixin chunxin'a na.
41014031	Pedro ndachro: —Maski nasuenxon na na̱ inchin se'en suixin, aro rundachrjan'a ixin chunxin'a. Ko xraje'o nichja ni ikainxin bagakao Jesús.
41014032	Kuthimejan Jesús kunixin chujni bakao biji na̱ ngain nunthe di'in Getsemaní, ko nthi̱'a̱ Jesús ndachro ngain na̱: —Nthi'i dinthe ra ko chunna ra ixin ja'an sinichjaa Ndo Dio.
41014033	Ko Jesús sabikao Pedro, Jacobo ko Juan, ko kuexi'in kunu'e naa juachjaon anto suji ngain anseen.
41014034	Kuthimejan je'e ndachro: —Ja'an tununa ngain ansenna naa juachjaon anto suji ko tununa ixin ndase'en na. Dithu'a ra nthi'i ko dinthechrin'a ra.
41014035	Ko Jesús sakjui nchion icha kjín ko nthi̱'a̱ bethuxin ko biseta'a nunthe ko nichjee Ndo Dio. Ko banchia ixin ja̱ nchao, rugatho'a thi anto tangi ruku'en.
41014036	Ko are jinichjee Ndo Dio ndachro: —¡Suixin, Ndudana! Suixin nchao dinche'e kain, mexinxin ja̱ nchao tanchrjanda'a na satho thi anto tangi tsunna; aro tsuen'a inchin ja'an rina'o, ncho tsu'en inchin Suixin rinao.
41014037	Kuthimejan je'e kjan ngain thi nii chujni bikao, ko are je'e biji nthi̱'a̱, je'e na̱ utadinthejua na̱. Ko ndachro ngain Pedro: —Simón, ¿autarichrin? ¿Akuixian'a tabaritsje'e naa hora?
41014038	Tadinthetsje'e ra ko nchetse'en ra ñao Ndo Dio ixin xru'in thi jian'a sita'a ra. Ndua, espiritua ra tajichue'on ke'e siku'en, aro nthau'a ra suji'a nthao.
41014039	Ko yuxin nthi'a je'e kjan nichjee Ndo Dio ko xraje'o nichja ngain ndo.
41014040	Kuthimejan je'e kjan ko bithja na̱ tatejua na̱ inaa ixin jmakon na̱ ikuixin'a ixin kuthachrin, ko ibenue'a na̱ ke'e rundachro na̱ ngain Jesús.
41014041	Kuthimejan are ukjan nthi'a ninxin, Jesús ndachro ngain na̱: —Xra tadinthechrin ra ko nchejuga'a ra. ¡Uxingama'a ra! Ixin ujuii thi hora are ja'an, thi Xii juixin ngajni, sinchechie'en na na̱ ngaa raa chujni jian'a.
41014042	¡Dingathjen ra sachjin ná, ixin ujuii thi tsjaago na ngain ni rutse na!
41014043	Ko Jesús xra jañaa jinichja are juibe'o Judas, naa ni theyoo bakao, ko jirue anto tsjé chujni teyaa na̱ espada ko nthaa, ixin xi daana baketu'an ngain icha xi daana ko ni thetu'an ngain rajna, ni mee ni rua'an kain chujni te'i.
41014044	Ko Judas, thi bindachro kexreen rutse na̱ Jesús, mee udindachro ngain kain chujni juia'o: —Thi ja'an tsetuxin ixin ruchja'a juajna, je'e mee Jesús, tse ra jian ko sathji'o ra.
41014045	Ko are Judas ujuii, je'e kunchie'en ngain Jesús ko ndachro: —Suixin thi tjaago. Ko kuetuxin Jesús ixin chjee juajna.
41014046	Kuthimejan chujni tse na̱ Jesús.
41014047	Aro naa ni bakao Jesús bantsje espadee ko kunchriji'in ndatsjuen naa xi nche'e xree xi daana icha renthe.
41014048	Ko Jesús ndachro ngain kain chujni: —¿Aujui'i ra kunixin espada ko nthaa ixin bitse ni ra, inchin ja̱ rukji naa xi che'e?
41014049	Kain ncha'on bari'i ngaya'a ra ixin banthakua'an ra ngain ni'ngo icha renthe ko tse'a ni ra. Aro kain ji'i jitu'en, ixin sikuenxin kain thi dikji̱n ni bagayee juajnee Ndo Dio ngain Xruen ndo.
41014050	Ko kain ni bakao Jesús kuinthu'e na̱ je'o, ko sakuinga na̱.
41014051	Kai naa xan xii baruee Jesús, je'o naa manta betsaa xan, ko are tse na̱ xan,
41014052	je'e xan bachrjengaxin xan lunthue xan ko thulucho xan sakuinga xan.
41014053	Kuthimejan ni tse Jesús sabikao na̱ ngain nchiandu'a xi daana thetu'en icha xi daana, ko nthi̱'a̱ binthexrathe kain xi daana icha renthe, xi tjaago ley ko ni thetu'an ngain rajna.
41014054	Ko Pedro kjín jiruexin ko biji ngain patiue nchiandu'a xi daana thetu'en kain xi daana. Nthi̱'a̱ bixi'in Pedro ko tabe'e ngayee xi tenda nchia ko xixru'e ngain xru'i jiche nthi̱'a̱
41014055	Kain xi daana icha renthe ko kain xi nche'e jie̱ kjuee xa thi jian'a runchekaxin xa Jesús ixin nchao naruguenxon xa. Aro xru'in jian'a bithje'e xa.
41014056	Ko tsjé chujni kunchie'en ixin ndachro na̱ thi ndua'a ixin Jesús, aro jejee banichja na̱.
41014057	Kuthimejan binthekunchie'en kanxion chujni ixin nichja na̱ thi ndua'a ixin Jesús ko ndachro na̱:
41014058	—Ja'an na̱ kuian na̱ ndachro xii yaa: “Ja'an nchao tsunxanthe ningu'e Ndo Dio, ni'ngo binchechjian chujni, ko ngain ncha'on ninxin sinthachjian inaa ningo ko je'a chujni sinchechjian ningo.”
41014059	Ko xra kjuathexin'a choo na̱ jian ixin xra jejee banichja na̱.
41014060	Kuthimejan xi daana thetu'en kain xi daana bingathjen xa ngayee kainxin na̱ ko banchiangi'i xa Jesús: —¿Axru'in rundachro ja'a? ¿Axru'in rundachro ixin thi jinichja chujni te'i ixin ja'a?
41014061	Aro Jesús tenkua ko xru'in bathe'e, mexinxin je'e xa kjan xa banchiangi'i xa inaa ko ndachro xa: —¿Aja'a thi Cristo, thi Xe'en Ndo Dio?
41014062	Ko Jesús ndachro: —Jaan, ja'an. Ko sikon ni ra ja'an, thi Xii juixin ngajni, sari'i ngain rajianxiin Ndo Dio, thi chunda kainxin juachaxin, ko kai sikon ni ra are rukjan na si'i ngakjan thjui.
41014063	Kuthimejan je'e xi daana thetu'en kain xi daana anto guñao xa ko kuinchje xa lunthue xa ko ndachro xa: —¡Irugunda'a tsjee ná icha chujni runichja ixin thi binche'e xii ji'i!
41014064	Ja'a ra ukui'in ra kexreen nichja xa jian'a ixin Ndo Dio. ¿Ke'e xraxaon ra? Ko kainxin na̱ ndachro na̱ ixin Jesús jikininxin se'en.
41014065	Kuthimejan kanxion na̱ kjuanito na̱ ndathee na̱, ko kueje'e na̱ jmakon Jesús ko xrangii na̱ thon ko xra ndache na̱: —¡Ndachro kensen bintja! Ko kain xi tenda nchia kjuaaya xa ngain Jesús.
41014066	Are Pedro tajii nduja ngain patio, biji ngain je'e, naa nchri nche'e xree xi daana thetu'en kain xi daana.
41014067	Ko are bikon nchra Pedro tajixixru'e ngande'e xru'i, je'e nchra ndachro nchra: —Ja'a kai bakji'o Jesús, thi juixin rajna Nazaret.
41014068	Aro Pedro ndachro ixin ndua'a ko ndachro ngain nchra: —Ja'an chunxin'a xii yaa, ko nuna'a ke'e rinichja ja'a. Kuthimejan sakjui thi dixinxin ni patio. Ko tuin tsje kunthaxichia.
41014069	Aro nchri nche'e xra mee kjan nchra bikon nchra Pedro inaa, ko kuexi'in ndachro nchra ngain ni te nthi̱'a̱: —Xii ji'i naa xi bagakao Jesús.
41014070	Ko Pedro kjan ndachro ixin ndua'a. Kuthimejan kain ni te nthi̱'a̱ kjan ndachro na̱ ngain Pedro: —Jaan ndua, ja'a naa chujni bakao Jesús, ixin ja'a kai chujni juixin nunthe Galilea.
41014071	Kuthimejan Pedro banchia rugetsingata'a thi jian'a ko ndachro: —Chunxin'a xii yaa, thi ja'a ra ndachro ra.
41014072	Ko tuinxion tsje kunthaxichia inaa. Kuthimejan Pedro xraxaon thi ndachro Jesús ngain je'e: “Xra rutsje'a kunthaxichia yoo nthi'a ko ja'a uninxin nthi'a urundachro ixin chunxin'a na.” Ko are xraxaon ji'i be'e tsjanga.
41015001	Are ubingasaan kain xi daana baketu'an ngain icha xi daana, xi tjaago ley, kain ni thetu'an ngain rajna ko kain ni nche'e jie̱ kjuathexin na̱ ixin kexreen sinche'e na̱, kuthimejan kuia na̱ Jesús ko bikao na̱ ngain Poncio Pilato.
41015002	Ko Pilato banchiangi'i Jesús, ko ndachro: —¿Aja'a thi Rey ni judío? Ko Jesús ndachro: —Jaan, jañaa inchin ja'a ndachro.
41015003	Ko kain xi daana baketu'an ngain icha xi daana anto tsjé bankata'a na̱ Jesús.
41015004	Mexinxin Pilato kjan banchiangi'i Jesús inaa, ko ndachro: —¿A ko xru'in rundachro ja'a? Thi'in kain thi jian'a tenichja na̱ ixin ja'a.
41015005	Aro Jesús xru'in bathe'e. Ko Pilato ibenue'a ke'e ruxraxaon ixin Jesús.
41015006	Ko ngain kain kiai pascua Pilato bakanchrjanda naa thi teaxi'in ko ni rajna bakinchie'e kexe'e thi bakanchrjanda.
41015007	Ko ngain ncha'on mee be'e ngaxi'in ndu'a xiiso naa xii bi'in Barrabás ko ikanxion chujnii, thi bintheguen chujni are baketuka'o na̱ ni romano.
41015008	Ko are xrathe tsjé chujni, kuexi'in na̱ ndache na̱ Pilato ixin tsanchrjanda naa thi jiaxi'in, jañaa inchin kuku'en na̱ ngain kain kiai.
41015009	Ko Pilato ndachro ngain na̱: —¿Arinao ra tsanchrjanda thi ja'a ra nchegi'in ra Rey ni judío?
41015010	Jañaa ndachro Pilato ixin je'e benu'e ixin kain xi daana thetu'en icha xi daana kunchjue'e xa ngain Jesús, mexinxin juiau'e na̱ ngathexin kon.
41015011	Aro kain xi daana baketu'an ngain icha xi daana ndache xa chujni ixin rundachro na̱ ngain Pilato ixin Barrabás thi sachrjexin ndu'a xiiso.
41015012	Kuthimejan Pilato ndachro ngain na̱: —¿Ke'e rinao ra sintha'a ja'an ngain thi ja'a ra nchegi'in ra Rey chujni judío?
41015013	Ko kain na̱ kuyao na̱ ko ndachro na̱: —¡Thenganito ntha cruz!
41015014	Kuthimejan Pilato ndachro ngain na̱: —Aro, ¿ke'e jian'a binche'e? Ko je'e na̱ kjan na̱ ndachro na̱ suji inaa: —¡Thenganito ntha cruz!
41015015	Ko Pilato binao bithu'e jian ngain chujni, mexinxin bantsje Barrabás ko kuanchrjanda sakjui, ko kuetu'an ixin bintja na̱ Jesús. Kuthimejan Pilato bajon Jesús ixin kuenganito na̱ ntha cruz.
41015016	Kuthimejan xi soldado sabikao xa Jesús ngain patiue nchiandu'a Pilato ko baye̱e xa kainxin xi soldado.
41015017	Ko kuentsaa xa Jesús naa luntho jatse suji, ko binchekjinga xa naa ntha ncha'a dintheka̱a̱ xa.
41015018	Ko kjuanua xa ko ndachro xa suji: —¡Thjengijna ni ra, ja'a thi thetu'en ni judío!
41015019	Ko xrangii xa nthaa jaa, ko kjuanito xa ndathee xa, ko binthegethuxin xa ngain Jesús ixin runchesaye'e xa.
41015020	Kuthimejan are juexin kjuanua xa, bantsje'e xa luntho jatse binchetsaa xa ko binchengaa xa lunthue, ko sabikao xa ixin kuenganito xa ntha cruz.
41015021	Ko are tedachrjekauxin xa Jesús nthi̱'a̱, betan xa naa thi xii kjanxin ngataon jngi ko binchekama xa ntha cruz, ko xii ji'i bi'in Simón, ko dikixin xa rajna Cirene. Ko xii mee kjui ndudee Alejandro ko Rufo.
41015022	Ko bikao xa Jesús ngain jna di'in Gólgota, ko ji'i ruchro Thi jii Nthaluro Jaa Chujni.
41015023	Ko nthi̱'a̱ binao xa runchegi'i xa Jesús vino jithekjan ndee ka di'in mirra, aro Jesús bi'a vino mee.
41015024	Kuthimejan are ukuenganito xa Jesús ngain ntha cruz, kain xi soldado tsuntaon xa ixin kensen rugithue'e lunthue Jesús.
41015025	Jesús dakao benganito ntha cruz inchin a las nueve.
41015026	Ko bake'e na̱ naa thi dikji̱nta'a thi jitaxin ixin unda kuenganito xa Jesús ngain ntha cruz, ko ja'in betaxin: “Rey Chujni Judío.”
41015027	Ko chrikee Jesús kai kuenganito xa ntha cruz yoo xi che'e, naa xa be'e no rajianxiin Jesús ko inaa xa no rajngunxin.
41015028	Ko jañaa bikuenxin thi jitaxin ngain Xruen Ndo Dio thi ndachro: “Ko guen na̱ inchin duen na̱ chujni nche'e jian'a.”
41015029	Ko kain ni bagatho nthi̱'a̱ banchengithjen jaa na̱ ko banichja na̱ jian'a ixin Jesús, ko bandachro na̱: —Ja'a thi ndachro ixin rukunxanthe ni'ngo icha renthe ko ngain ncha'on ninxin rukjan runchechjian ni'ngo inaa.
41015030	¡Danianxin ntha cruz, ja̱ ndua ja'a Xe'en Ndo Dio!
41015031	Ko kain xi daana baketu'an ngain icha xi daana ko xi tjaago ley, kjuanua xa Jesús ko ndachro xa: —Je'e nchao kjuengijna icha chujni, aro je'e chro'a danianxin ntha cruz.
41015032	Ja̱ ndua je'e thi Cristo ko thetu'en ni judío, ncho dañianxin ntha cruz ko suthikaon ná je'e. Ko kayui thi xii be'e nganito ntha cruz kjuanua xa Jesús.
41015033	Ko ngusine ncha'on kuexi'in kunaxin xe'e nguixin nunthe ko batho nii hora ko xra naxin xe'e be'e.
41015034	Ko a las tres Jesús kuyao suji, ko ndachro: —Eloi, Eloi, ¿lama sabactani? —ko ji'i ruchro: Diuna, Diuna, ¿unda ndakuinthuna ja'on?
41015035	Ko kanxion ni te nthi̱'a̱ kui'in na̱ mee ko ndachro na̱: —Thi'in ra, xii mee jidaye̱e xa Elías.
41015036	Ko naa thi xii jii nthi̱'a̱ kuinga biruee naa thi datse jinda inchin chjon, ko xrangi xa vinagre ko kuenkjin xa kon naa nthaa ko chjee xa Jesús ixin rugi'i, ko ndachro xa: —Chu'en ra. Sukon ná ako tsii Elías ixin sinchegania.
41015037	Aro Jesús kuyao suji, ko ndabe'en.
41015038	Ko are mee thi manta bethua ngaxi'in ni'ngo icha renthe, nui kuexinxin bichjenga nguii manta.
41015039	Ko xi thetu'an naa renkia xi soldado tajitsje'e thi jii Jesús, ko are bikon kexreen be'en, je'e ndachro: —Jaan, ndua xii ji'i Xe'en Ndo Dio.
41015040	Ko nthi̱'a̱ kai be'e kanxion nchrii ko kjínxin tatetsje'e nchra thi jitu'en. Nthi̱'a̱ ngain nchra be'e María Magdalena, Salomé ko María, thi janee Jacobo ko José.
41015041	Ko nchrii te'i kai baruee nchra Jesús ko bayaku'en nchra je'e are be'e ngain nunthe Galilea. Kai be'e kanxion ni nchrii ruee je'e are kjui ngain rajna Jerusalén.
41015042	Ko mee kjui viernes tsukjin, thi ncha'on banche'e na̱ kain ixin bachu'en na̱ thi ncha'on banchejuga'a na̱.
41015043	Mexinxin jaikua juii naa xii bi'in José thi juixin rajna Arimatea, ko xraon'a kunchie'en ngain Pilato ko banchia Jesús. Ko José kjui naa xii bechunda jié juachaxin ngakjan ni nche'e jie̱, ko kai jichu'en thi ncha'on tsetu'an Ndo Dio.
41015044	Pilato anto kuise'en are kunu'e ixin Jesús be'en, mexinxin rua'an xi capitán ixin biganchiangi xa a ko ndua ndabe'en Jesús.
41015045	Ko are xi capitán ndachro xa ixin ndua undabe'en Jesús, Pilato bajon juachaxin ngain José ixin nchao sarugikao Jesús.
41015046	Kuthimejan José bincheganianxin Jesús ngain ntha cruz ko kuensia naa manta dike'na, ko bikaan ngain naa chinthi dikunchjian ngado'o naa jna. Kuthimejan je'e kuejee chinthi kunixin naa xro jié.
41015047	Ko María Magdalena ko María janee José bikon na̱ thinoo xrabaa Jesús.
41016001	Ko are ubatho ncha'on nchejuga'a na̱, María Magdalena, Salomé ko María janee Jacobo, dike'na na̱ naa nda xruan anto xrajni ixin rukinga na̱ nthau'e Jesús.
41016002	Ko ncha'on domingo, thi ncha'on thexinxin semaana, juii na̱ ngain chinthi are uchri'in ncha'on.
41016003	Ko thinga tendache choo nchra ngatja nthi'á: —¿Aro kensen sinthjian na̱ xro jié jijexin chinthi?
41016004	Ko are bintheji nchra, binthegikon nchra ixin thi xro anto jié udikingi xro.
41016005	Ko are binthexi'in nchra thi jii chinthi, nthi̱'a̱ bikon nchra naa xan xii no rajianxin thi be'e Jesús, ko lunthue xan rua ko jini luntho. Ko je'e nchra binthexraon nchra.
41016006	Aro xan xii ndachro xan ngain nchra: —Xraon'a ra. Ununa ixin tethjee ra Jesús thi juixin rajna Nazaret, thi kuenganito na̱ ntha cruz. Aro je'e uxechon ko iko'a nthi'i. Tsjexin ra thi be'e.
41016007	Anchee thji ra ngain ni bakao Jesús, ko ngain Pedro, ko ndache ra na̱: “Jesús jitau'an ra nthi'á ixin tsji ra ngain nunthe Galilea. Ko nthi̱'a̱ sikon ra je'e, jañaa inchin ndathjo ra.”
41016008	Ko je'e nchra tethinga nchra sakjuixin nchra ngain chinthi ixin anto texranga nchra ixin binthexraon nchra. Ko ixin anto binthexraon nchra, mexinxin ixru'in kensen ndache nchra thi bintheku'en nchra.
41016009	Kuthimejan are uxechon Jesús ngain thi ncha'on thexinxin semaana, je'e kununxi'in María Magdalena, nchri kuxrue'en ixin Jesús are bachrje'e nchra thi yaato espíritu jian'a bechunda nchra.
41016010	Ko je'e María Magdalena kjui binchenu'e ni bakao Jesús, aro ni te'i tetsjanga na̱ ko techiin na̱ ixin Jesús.
41016011	Ko are kui'in na̱ ixin Jesús jichon, je'e na̱ bithikaon'a na̱.
41016012	Kuthimejan Jesús kununxi'in iyoo chujni bakao, ko ni te'i teyaa na̱ nthi'á satethji na̱ ngataon jngi, aro je'e na̱ xrabatsuan'a na̱.
41016013	Kuthimejan kayui ni te'i kjui na̱ ko ndachro na̱ ngain ni icha thi ku'en, aro ni icha xra bithikaon'a na̱.
41016014	Ko Jesús juexinxin xraago ngain ni thejngo bakao, are tene na̱ ngain nthanchaon. Ko je'e binchesathe'e na̱ ixin bithikaon'a na̱ ko atho cha thinxin na̱, ixin bithikaon'a na̱ thi ndachro chujni bikon je'e ixin uxechon.
41016015	Kuthimejan Jesús ndachro ngain na̱: —Thji ra nguixin nunthe ko ndache ra kainxin chujni thi jian juajna.
41016016	Ko thi chujni sithikaon ko sigithe, rukjan inaa chujni narua ko xru'in ncha'on tsjexin. Aro thi chujni sithikaon'a, Ndo Dio sinche'e na̱ jie̱.
41016017	Ko ji'i sinche'e chujni sithikaon na na̱ ja'an: Santsjexin na̱ espíritu jian'a ngain chujni kunixin juachaxinna runichja na̱ inaa ngigua,
41016018	raa na̱ rutsexin na̱ kunchee ko ja̱ si'i na̱ chrujan xruan naduenxon chujni, xru'in tsu'en na̱, ko kai tsenta'a raa na̱ ngata'a chujni ni'i ko tsuxrue'en na̱.
41016019	Ko are Nchaa ná Jesús juexin nichjee na̱, je'e sakuajiin ngajni ko be'e no rajianxiin Ndo Dio.
41016020	Ko chujni bakao Jesús, kjui na̱ nguixin nunthe ko kjuaago na̱ thi jian juajna. Ko Jesús bakjengijna na̱ ngain xra banche'e na̱, ko baxraago ngain juajna thi na'a bagikunxin chujni banche'e ni te'i.
42001001	Tsjé chujni binao na̱ rukji̱n na̱ thi ku'en Jesucristo ko thi je'e binche'e ngata'a nunthe ji'i.
42001002	Jañaa inchin binthakuan ná ni bikon kain thi binche'e Jesús are nandaa kuexinxin xree ko je'e na̱ kjuengijna na̱ je'e ixin ndache na̱ chujni thi jian juajna.
42001003	Mexinxin ja'an kai banchiangi jian ixin kain thi binche'e Jesús are nandaa kuexinxin xree, ko ja'an xraxa'on ixin jian jii ke ja'an rukji̱n na kain ji'i inchin ku'en, ixin ja'a Teófilo nchao rutsje'e xroon ji'i.
42001004	Ko jamee ja'a jian tsunu'a thi ndua kukua'an.
42001005	Are Herodes be'e rey ngain nunthe Judea, are mee be'e naa xi daana bi'in Zacarías. (Je'e be'e ngain chujnii xi daana, ni bi'in Abías.) Ko chri'i Zacarías bi'in nchra Elisabet, ko kayui na̱ bachrjeninxin na̱ ngain chujnii Aarón, thi kjui sa'o xi daana.
42001006	Ko kayui na̱ anto jian na̱ ngathexin kon Ndo Dio ko anto bagithikaon na̱ kain thi kuetu'an ndo, ko jañaa xru'in chujni banichja jian'a ixin je'e na̱.
42001007	Aro je'e na̱ xru'in chjan binthechunda na̱ ixin Elisabet chro'a banchekunkji'i chjan, ko kayui na̱ ujunchjan binthe na̱.
42001008	Naa ncha'on Zacarías ko ni bancheka'o xra, bi'in Abías ko ni te'i ubikininxin runche'e na̱ xra ngaxi'in ningu'e Ndo Dio.
42001009	Aro icha sa'o je'e na̱ bakinchie'e na̱ kensen runche'e xra, ko Zacarías bithutaon ixin je'e sixi'in ngaxi'in ningu'e Ndo Dio ixin tsjaaga tsjuka.
42001010	Ko are nguii jitjaaga Zacarías tsjuka ngaxi'in ni'ngo, kain chujni tatenichjee na̱ Ndo Dio nduja.
42001011	Ko are xratajixi'in Zacarías ngaxi'in ni'ngo bikon naa angeel Ndo Dio tajingathjen ngande'e gi'i thi jichexin tsjuka no rajianxiin Zacarías.
42001012	Are je'e bikon ángel mee, je'e benue'a ke'e runche'e ixin anto xraon.
42001013	Aro ángel mee ndachro ngain Zacarías: —Zacarías xraon'a, ixin Ndo Dio kui'in thi ja'a binchetse'en ñao, mexinxin chri'a Elisabet sinchekunkji'i naa chjan, ko ja'a sinchegi'in xan Juan.
42001014	Ko ja'a anto rucha'a ko anto chrjuin tsunu'a, ko tsjé chujni ruchee na̱ ixin tsunkji'i chjan mee.
42001015	Ko xa'an mee usechunda xan juachaxiin Ndo Dio. Chjan mee si'a xan vino ko thi kuanxin chujni, ko ruchunda xan anto tsjé juachaxiin Espíritu Santo are xra se'o xan ngaxi'on tse'e janee xan.
42001016	Ko ixin thi je'e xan sinche'e xan, tsjé chujni ngain nunthe Israel rukjan na̱ sinchesaye'e na̱ Ndo Dio, thi chunda kain juachaxin.
42001017	Je'e xan ji'i, xan tsii sa'o ke Cristo, ko ruchunda xan xraje'o espíritu ko xraje'o juachaxin ke bechunda profeta Elías, ixin je'e xan tsjague xan ni nduda'a kexreen sinao na̱ xe'en na̱, ko thi chujni dithikaon'a Ndo Dio tsangi na̱ sithikaon na̱ ndo. Ko jamee chujni nchao sayée na̱ Cristo are je'e tsii.
42001018	Zacarías banchiangi'i ángel mee ko ndachro: —¿Kexreen sithikaunxin ja'an ji'i? Ixin ja'an anto dachrii na ko chri'na anto nachrichjan nchra.
42001019	Ángel mee ndachro: —Ja'an Gabriel na, ko rintha'a kain thi thetu'an Ndo Dio. Ko je'e thi kuetunna ixin bindathjo thi jian juajna ji'i.
42001020	Aro jai, ixin ja'a bithikaon'a thi ja'an ndathjo, ja'a tsuthapo, ko chro'a runichja sithjaja ncha'on tsunkji'i xa'an.
42001021	Ko nguii mee, kain chujni nthi̱'a̱ techu'en na̱ sachrje Zacarías, ko binthechu'en na̱ see ko xraon na̱ ixin Zacarías anto kunchrje'en ngaxi'in ni'ngo.
42001022	Ko are je'e bachrje, ichro'a nichja ngain na̱. Kuthimejan xraxaon na̱ ixin chrujan kjuague Ndo Dio ngaxi'in ni'ngo. Ko Zacarías je'o bakjaguxin kunixin raa thi binao rundachro ixin ndakuthapo.
42001023	Are Zacarías juexin binche'e xra kain ncha'on ngain ni'ngo icha jié, sakjui nchiandu'a.
42001024	Kuthimejan chri'i Zacarías ubeyaa nchra chjan, ko ibachrjexin'a nchra nchiandu'a nchra na'o kunithjao, ko xraxaon nchra:
42001025	“Ndo Dio bajon juachaxin ixin ja'an riyaa chjan, ko jai chujni itsjano'a na na̱.”
42001026	Batho inkjaon kunithjao, Ndo Dio rua'an ndo ángel Gabriel ngain nunthe Galilea ngain naa rajna di'in Nazaret
42001027	ixin bitsje'e naa xan nchrii bi'in María, xan nchrii mee xru'in xii kathe xan, aro urukuthe'e xan ngain naa xii bi'in José, xi bachrjeninxin chujnii rey David.
42001028	Ángel mee bixi'in thi nchia jixi'in xan nchrii mee, ko ndachro ngain xan: —¡Ja'an bichja'a juajna ixin Ndo Dio anto rinao ndo ja'a! Ndo Dio jii ngajin ko icha binthanchaon ndo ja'a ke kainxin nchrii.
42001029	Ko María xratao tabe'e ko xraxaon ixin ke'e ruchro thi juajna chjee ángel.
42001030	Kuthejan ángel mee ndachro: —María, xraon'a, ixin Ndo Dio binthanchaon ndo ja'a.
42001031	Jai ja'a sariya'a naa chjan ko are usinchekunkji'i xan, ja'a sinchegi'in xan JESÚS.
42001032	Chjan mee anto renthe se'e xan, ko sinchegi'in na̱ xan Xe'en Ndo Dio, ndo thjen ngajni. Ko je'e ndo ruchjee xan juachaxin se'e xan rey inchin ndo dachri'i xan xrachrjen bi'in David are sa'o.
42001033	Jamee je'e xan tsetu'an xan ngain nunthe Israel kainxin ncha'on, ko thi je'e xan tsetu'an xan xru'in ncha'on tsjexin.
42001034	Kuthejan María banchiangi ngain ángel mee ko ndachro: —¿Kexreen tsu'en ji'i, ixin ja'an xru'in xii riki'an?
42001035	Ángel ndachro ngain María: —Espíritu Santo tsii ngajin ja'a ko juachaxiin Ndo Dio, ndo thjen ngajni sisiandajin inchin naa thjui. Mexinxin thi chjan ja'a sinchekunkji'i, jian xan ngathexin kon Ndo Dio ko si'in xan Xe'en Ndo Dio.
42001036	Ko kai nchri primaa, Elisabet, sinchekunkji'i nchra naa chjan maski unachrichjan nchra. Mexinxin thi nchrii ndachro chujni ixin chro'a sinchekunkji'i chjan, jai je'e nchra uchunda nchra inkjaon kunithjao jiyaa nchra xe'en nchra
42001037	ixin xru'in tangi jii ixin Ndo Dio.
42001038	Kuthejan María ndachro: —Ja'an dithika'on kainxin thi thetu'an Ndo Dio; ko mexinxin Ndo Dio nchao sinche'e ndo ngajin inchin ja'a ndachjejin na. Ko juexin nichja ángel mee, sakjui.
42001039	Ko tsje'a ncha'on batho, María tuin kjui bitsje'e Elisabet, thi be'e ngain naa rajna ngaga'a jnee nunthe Judea.
42001040	Ko are María biji nthi̱'a̱, bixi'in nchiandu'a Zacarías ko chjee juajna Elisabet.
42001041	Ko Elisabet are kui'in juajnee María, chjan beyaa Elisabet kuingi xan ngaxi'in tse'e, ko are mee Espíritu Santo juii kunixin anto tsjé juachaxin ngain Elisabet.
42001042	Kuthejan Elisabet seen ndachro ngain María: —Ndo Dio binthanchaon ja'a icha ke kainxin nchrii, ko kai binchenchaon xa'an riya'a.
42001043	¿Kensen na ja'an ixin ja'a bitsje na, ja'a janee Nchana?
42001044	Ixin are ja'an kuian juajnaa, xan'na riyaa kuingi xan ngaxi'in tse'e na ixin chee xan.
42001045	Anto chrjuin ixin ja'a bithikaon ixin siku'en thi ndathjo Ndo Dio.
42001046	Kuthejan ndachro María: Ansenna nchesaye'e Ndo Dio.
42001047	Ko ansenna chee ngain Ndo Dio, thi binthakjan na inaa chujni narua.
42001048	Ixin Ndo Dio bikon na ndo ja'an, thi nchri nche'e xree ndo, ko jai utsexi'in chujni rundachro na̱ ixin ja'an binchenchaon na Ndo Dio.
42001049	Ixin Ndo Dio, thi chunda kain juachaxin, jian nche'e ngajin; ¡Suixin di'in thi anto jian!
42001050	Ko je'e ndo kainxin ncha'on tsiakunue'e ndo kain chujni nchesaye'e ndo.
42001051	Je'e ndo kjuaago ndo kain thi jié nche'e ndo ko bengi ndo thi chujni anto ta'in ñao.
42001052	Ko je'e bantsje'e juachaxiin kain ni thetu'an, ko binchegayee ndo juachaxin ni tunue'a renthe.
42001053	Thi chujni nua, je'e chjee na̱ tsjé, ko thi chujni chunda, je'e kuinthu'e na̱ texruaxon raa na̱.
42001054	Je'e kjuengijna ni Israel, ni nchexree je'e, ixin je'e tjañe'a chujnii ko kain ncha'on thiakunue'e na̱,
42001055	ko je'e sinche'e thi undachro ngain ni ndo dachri'a ná xrachrjen di'in Abraham ko ngain xe'en ndo, ko jañaa tsiakunue'e ndo kainxin ncha'on.
42001056	Ko María bithu'e ngain Elisabet inchin nii kunithjao, kuthimejan sakjan nchiandu'a.
42001057	Ko are ubithja ncha'on, Elisabet binchekunkji'i naa xan xichjan.
42001058	Ko are ni chiaon tekauxin ko ni chujnii kunu'e na̱ ixin Ndo Dio kuiakunue'e Elisabet, bichjee na̱ juajna ko anto chee na̱.
42001059	Ko are xethja thi jni ncha'on bichjee na̱ xan xichjan thi xru'e di'in circuncisión, ko binao na̱ rugi'in xan Zacarías inchin di'in ndudee xan.
42001060	Aro janee xan ndachro jan: —Na'i. Xan'na si'in xan Juan.
42001061	Ko je'e na̱ ndachro na̱ ngain Elisabet: —¿Unda?, ja̱ xru'in ni ndui di'in jañaa.
42001062	Kuthejan banchiangi na̱ kunixin raa na̱ ngain ndudee xan xichjan ixin kexreen si'in xan.
42001063	Ko Zacarías banchia rio'o nthaa ko kji̱nta'a ntha ja'in: “Je'e xan si'in xan Juan.” Ko ni binthe nthi̱'a̱ xratao tabinthe na̱ ixin jañaa si'in xan.
42001064	Ko Zacarías nichjabe'o inaa ko kuexi'in binchesaye'e Ndo Dio.
42001065	Ko ni chiaon te nchiandu'a xratao tabinthe na̱, ko kuekin na̱ thi ku'en ji'i ngain kain chujni te ngain kain jnee nunthe Judea.
42001066	Kain chujni baki'in ji'i, baxraxaon na̱ ixin unda jañaa ku'en ko baganchiangi'i choo na̱ ko bandachro na̱: —¿Ke'e sige'e chjan yaa?, ixin ndua Ndo Dio binchenchaon xan.
42001067	Kuthimejan Zacarías, ndudee xan xichjan mee, kunixin juachaxiin Espíritu Santo kuexi'in nichja thi juajna binchegayee Ndo Dio ko ndachro:
42001068	Kainxin chujni jikininxin sinchesaye'e Nchaa ná, Ndo Dioe nunthe Israel, ixin je'e juii ngajin ná, xro chujnii je'e ko kjuengijna ná.
42001069	Je'e chjaa ná naa chujni chunda tsjé juachaxin ko nchao sinthakjan ná inaa chujni narua ko xru'in ncha'on tsjexin, ko je'e bachrjeninxin ni nchexree Ndo Dio di'in David.
42001070	Ixin jañaa ndachro Ndo Dio ngain ni bagayee juajnee ndo are usee;
42001071	ixin Ndo Dio tsjengijna ná ngain chujni ningakuan ná ko ngain chujni rinao'a ná,
42001072	ko kai ndachro ixin tsiakunu'e ndo ni ndo dachri'a ná xrachrjen, ko je'e ndo xru'in ncha'on rutjañe'e ndo thi kjuathexin ndo ko sinche'e ndo ixin ja'an ná.
42001073	Ko Ndo Dio ubajin ndo ixin jaan sinche'e ndo thi undachro ndo ngain ndo dachri'a ná xrachrjen, ndo Abraham:
42001074	ko ixin je'e tsanchrjanda'a ná ngain thi chujni ningakuan ná, ko jañaa ruxraon'a ná sintho'o ná xree ndo,
42001075	ko rukjan ná chujni jian ngathexin kon Ndo Dio kainxin ncha'on sunthechon ná.
42001076	Ko ja'a, xan xichjan'na, si'in chujni dayee juajnee Ndo Dio, ndo thjen ngajni, ixin ja'a thi sitau'en nthi'á Cristo ko ja'a rundache chujni tsinthu'e na̱ kain thi jian'a tenche'e na̱, jamee ja'a sinchechjian naa nthi'á nao ixin Cristo.
42001077	Ko ja'a sinchenu'e chujni Israel ixin thi jian'a tenche'e na̱, nchao sitjañe'e na̱, ko jañaa Ndo Dio nchao sinchekjan na̱ inaa chujni narua ko xru'in ncha'on tsjexin.
42001078	Ixin Ndo Diua ná anto thjuaa ná ndo ko thiakunuaa ná ndo, ko je'e ndo rua'an ndo thi ndangasaan ná thixin ngajni,
42001079	ko sinchengase'en chujni te ngain thi naxin xe'e ko tsajanda'a se'en chujni utekininxin se'en, ko tsjagua ná kexreen sakji'o ná jian kain chujni.
42001080	Ko xan xichjan bangi xan ko kain ncha'on icha kusuji xan ngain Espíritu Santo. Ko kainxin ncha'on je'e xan be'e xan ngaga'a jna thi xru'in chujni jii. Bithjaja ncha'on xraago xan ko kuexi'in xan binchekue'en xan chujni Israel.
42002001	Are uchiaon binkee ncha'on rukunkji'i Jesús, xi baketu'an bi'in Augusto César, kuetu'an xa rugetaxin chujni te nguixin nunthe'e Roma.
42002002	Ji'i nthi'a sa'o binthetaxin chujni are baketu'an Cirenio ngain Siria.
42002003	Mexinxin kainxin chujni binthe'a ngain rajnee gunda kjan na̱ ngain rajnee na̱ ixin binthetaxin na̱.
42002004	Kai José bachrjexin rajna Nazaret jii ngain nunthe Galilea, ko sakjui ngain rajna Belén nunthe'e Judea, thi diguanxin David, ixin David kjui ndo dachri xrachrje'en José.
42002005	Ko José kjui Belén ixin bigetaxin je'e kunixin María, thi seka'o José. Ko are mee, María ubeyaa chjan.
42002006	Ko are binthe na̱ Belén, xethja ncha'on ixin María runchekunkji'i xe'en,
42002007	ko nthi̱'a̱ binchekunkjixin María xan sa'o, ko je'e kuensia xan lunthuchje'en xan, ko kuenjua xan ngaa thi jinea kuxinthaa ixin xru'in nchia bithja na̱ ngain thi ni tjadua nchia.
42002008	Nthi̱'a̱ chiaon rajna Belén kanxion ni bakingaria kuleko bithueka'o na̱ ba nthi̱'a̱ ngataon jngi ngain thie mee.
42002009	Ko kununxinbe'o naa angeel Ndo Dio ngain na̱, ko xruii Ndo Dio banchengasaan nguixin ngandajin na̱; ko je'e na̱ anto binthexraon na̱.
42002010	Aro ángel ndachro ngain na̱: —Xraon'a ra ixin ja'an bikian naa juajna jian ngajin ra, ko kai are tsi'in icha chujni anto ruchee na̱.
42002011	Ixin jai ngain rajnee David kunkji'i naa thi sinthakjan ra inaa chujni narua, ko mee CRISTO, thi Nchaa ná.
42002012	Ko ja'in satsuanxin ra xan: Ja'a ra sinchii ra xan jisia lunthuchje'en xan ko tajijua xan ngaa thi jinea kuxinthaa.
42002013	Ko kununxinbe'o ngaka ángel mee icha tsjé ángel juixin ngajni, ko banchesaye'e Ndo Dio ko tendachro:
42002014	¡Nthusaye'e ná Ndo Dio, ndo thjen ngajni, ko ngata'a nunthe chrjuin tsunu'e anseen kain chujni dayee thi dajon Ndo Dio!
42002015	Kuthejan are kain ángel mee sakjan ngajni, ni tethingaria kuleko ndache choo na̱: —Chjin ná Belén, sitsje'e ná thi ku'en ji'i, thi bindathjo ná Ndo Dio.
42002016	Ko tuin binthekji na̱ ko nthi̱'a̱ bithjaxin na̱ María ko José, ko binthegikon na̱ xan nchinchjan tajijua xa ngaa thi jinea kuxinthaa.
42002017	Are je'e na̱ binthegikon na̱ xan nchinchjan, je'e na̱ kuekin na̱ kain thi ndachro ángel ixin je'e chjan mee.
42002018	Ko kainxin chujni kui'in thi ndachro ni thingaria kuleko anto binthekise'en na̱.
42002019	Aro María kain ji'i kuenchji'an ngain anseen ko anto baxraxaon kain ji'i.
42002020	Ko ni tethingaria kuleko sakjan na̱ thi kuinthu'e na̱ kue na̱, ko thinga tethexruxi'in na̱ ko tetsjethe'e na̱ Ndo Dio ixin thi kui'in na̱ ko bikon na̱ inchin ndachro ángel ngain na̱.
42002021	Are binchexethja Jesús jni ncha'on, chjee na̱ xru'e ko binchegi'in na̱ JESÚS, inchin kuetu'an ángel ngain María are xra beyaa chjan.
42002022	Ko are xethja ncha'on ixin rukurua na̱, kjui na̱ ngain ni'ngo icha jié jii rajna Jerusalén, inchin kuetu'an Ndo Dio ngain Moisés, ko binchechie'en na̱ xan nchinchjan ngain Ndo Dio.
42002023	Je'e na̱ jañaa binche'e na̱ ixin ja'in jitaxin ngain Xruen ndo: “Xan xii bakunkji'i sa'o, xan mee jikininxin xan Ndo Dio.”
42002024	Mexinxin kjui na̱ ngain ni'ngo icha jié ko bajon na̱ inchin baketu'an Ndo Dio: “Yoo kuthoon o yoo kuxentha.”
42002025	Are mee nthi̱'a̱ Jerusalén be'e naa xii bi'in Simeón. Xii ji'i anto binao Ndo Dio, ko bachu'en xa thi ncha'on are Ndo Dio tsjengijna chujni ngain nunthe Israel ixin itsetuen'a inaa nunthe. Ko Espíritu Santo be'e ngain Simeón,
42002026	ko Espíritu binchenu'e Simeón ixin sikon Cristo tsii, thi rurua'an Ndo Dio, kuthimejan se'en.
42002027	Je'e Simeón kjui ngain ni'ngo ixin jamee kuetu'en Espíritu Santo. Ko María ko José bijikao na̱ Jesús ngain ni'ngo ixin binche'e na̱ thi thetu'an ley,
42002028	ko Simeón kjuua xan xichjan ngaa raa ko binchesaye'e Ndo Dio ko ndachro:
42002029	Anchee, Suixin unchao tanchrjanda na se'en na, ixin ubikon thi Suixin ndachjejin na.
42002030	Ja'an ubikunxin kon na thi juii ixin tsjengijna ná,
42002031	ko Suixin ru'an ko sikon chujni te nguii nunthe.
42002032	Chjan ji'i thi sinchengase'en kain chujni je'a chujni Israel, ko ixin je'e xan tsusayexin chujni Israel, chujnia Suixin.
42002033	José ko janee Jesús, xratha tabinthetsje'e na̱ ixin thi ndachro Simeón ixin Jesús.
42002034	Kuthejan Simeón binchenchaon na̱ ko ndache María, janee Jesús: —Ixin chjan ji'i tsjé chujni Israel rukjan na̱ inaa chujni narua ko tsjé na̱ sue'en na̱ jie̱, ko xan ji'i, naa xan xrana'a dikunxin ni ko tsjé na̱ sithikaon'a na̱ xan.
42002035	Ko jamee ruxraago thi xraxaon nanaa chujni ngain anseen na̱. Aro ja'a María, kain ji'i inchin naa chia sathudo'o ansean, ixin anto juachjaon sarichunda.
42002036	Kai nthi̱'a̱ be'e naa nchrii banichja nchra juajnee Ndo Dio, ko bi'in nchra Ana, ko ndudee nchra bi'in Fanuel, ni bachrjeninxin Aser. Ko anto chjan nchra are dikuthe'e nchra ko je'o yaato nano beka'o nchra xixi'i nchra. Ko nchrii mee ujoon nchra.
42002037	Ko jai je'e nchra naa nchri ga'an chunda noo kan ko noo nano. Ko bagachrjexin'a nchra ni'ngo, ixin ncha'on ko thie banchesaye'e nchra Ndo Dio ko banchekjaaño nchra.
42002038	Ko are mee kunchie'en Ana ko kuexruxi'in Ndo Dio, ko kuexi'in nichja ixin Jesús ngain kain chujni jichu'en thi ncha'on are Ndo Dio tsjengijna chujni Israel.
42002039	Are juexin binche'e na̱ kain thi jitaxin ngain ley kuinthu'e Ndo Dio, kjan na̱ Nazaret, rajnee na̱ jii ngain nunthe Galilea.
42002040	Ko Jesús icha bangi, ko icha kusuji, ko icha benu'e jian, ko Ndo Dio anto binchenchaon xan.
42002041	Ni ndu'a Jesús kain nano bakji na̱ ngain rajna Jerusalén ngain kiai di'in pascua.
42002042	Are Jesús binchexethja theyoo nano, je'e ko José ko María, janee, kanio na̱ kjui na̱ Jerusalén inchin banche'e na̱.
42002043	Ko are ujuexin kiai mee, je'e na̱ sakjan na̱ ko Jesús ndadigithu'e nthi̱'a̱ Jerusalén, ko José ko María benue'a na̱.
42002044	Je'e na̱ xraxaon na̱ ixin ngayee chujni jitji Jesús, ko jamee sakjui na̱ nguixin ncha'on mee. Are undakunaxin xe'e, je'e na̱ kjuee na̱ Jesús ngayee icha chujni chunxin na̱ ko ni chujnii na̱,
42002045	ko bithja'a na̱ Jesús. Kuthejan sakjan na̱ Jerusalén ixin kjuee na̱ Jesús nthi̱'a̱.
42002046	Batho nii ncha'on, kuthimejan bithja na̱ Jesús tajii ngaxi'in ni'ngo icha jié, ngayee xi bakjaago ley ko tajithi'in xan thi tendachro xa ko je'e xan anto tsjé banchiangi xan ngain xa.
42002047	Kain chujni kui'in thi ndachro xan xratao tabinthetsje'e na̱ ixin thi jian juaxraxauen xan ko kain thi jian bagathe'e xan.
42002048	Are José ko María bikon na̱ mee, xratao tabinthetsje'e na̱, ko janee xan ndachro jan ngain xan: —Ja'a, ¿unda jañaa binche'e ngajin ná? Ndudaa ko ja'an tethjee ra ko anto kuaa ná juachjaon ixin ja'a bitjaan.
42002049	Kuthejan Jesús ndachro: —¿Unda thjee ni ra? ¿Anua'a ra ixin ja'an rugunda sari'i ngain ni'ngo ixin sintha'a xree Ndudana?
42002050	Aro je'e na̱ kuinxin'a na̱ thi ndachro Jesús.
42002051	Kuthejan Jesús kunixin José ko María sakjan na̱ ngain Nazaret, ko Jesús anto xrabagithikaon na̱. Ko María, janee Jesús, kuenchji'an jan ngain anseen jan thi bathe'e Jesús.
42002052	Ko Jesús icha bangi ko icha bangi juaxraxauen, ko kain chujni ko Ndo Dio anto binao na̱ Jesús.
42003001	Are xethja the na'o nano Tiberio César baketu'an nguii Roma, Poncio Pilato baketu'an ngain Judea, ko Herodes baketu'an ngain Galilea, ko xan choo Herodes, thi bi'in Felipe, baketu'an ngain rajna Iturea ko kai rajna Traconite ko Lisanias baketu'an ngain nunthe Abilinia.
42003002	Ko are mee Anás ko Caifás ni mee xi daana icha renthe binthe. Ngain nano mee ngaga'a jna thi xru'in chujni te, biji juajnee Ndo Dio ngain Juan, xe'en Zacarías.
42003003	Ko Juan kjui nguii ngande'e nda Jordán ixin bindache chujni ixin rugunda sigithe na̱ ko tsinthu'e na̱ kain thi jian'a nche'e na̱ ko jañaa Ndo Dio sinchetjañe'e ndo na̱.
42003004	Kain ji'i ku'en inchin dikji̱n Isaías, thi bagayee juajnee Ndo Dio ko ndachro: Naa thee chujni jituyao ngaga'a jna ko rundachro: “Nchechjian ra nthi'á ixin Nchaa ná; danthje'e ra naa nthi'á nao.
42003005	Kain chjaaga tsunataunxin chjaga, ko kain jna ko jnanchjan tsunataunxin; kain nthi'á nao'a, tsunao nthiá, ko kain nthi'á je'a nataunxin, tsunataunxin nthiá.
42003006	Kuthimejan kainxin chujni sikon na̱ thi rua'an Ndo Dio ixin tsjengijna na̱.”
42003007	Ko chujni bakunchie'en ngain Juan ixin runchegithe na̱, aro je'e bandachro ngain na̱: —¡Ja'a ra xe'en kunchee! ¿Kensen binthanu'a ra ixin nchao tsinge'e ra thi tangi jitunchiaon?
42003008	Sa'o nche'e ra jian ixin jamee sikon icha chujni ixin ndua inche'a ra thi jian'a banche'e ra, ko ndachro'a ra: “Ja'an ná chujnii Abraham ná, mexinxin Ndo Dio tsjengijna ná”, aro ja'an ndathjo ra ixin Ndo Dio chunda kain juachaxin, ko xro ji'i nchao sinchechjian ndo chujnii Abraham.
42003009	Ujichu'en jaacha ixin tsunchrijin nthaa, ko kain nthaa danjon'a jian thuchjuin ruchrijin ntha ko ruche ntha ngain xru'i.
42003010	Kuthejan kain chujni mee banchiangi na̱ ngain Juan ko ndachro na̱: —Mexinxin, ¿ke'e rugunda sintha'a ná remee?
42003011	Juan ndachro ngain na̱: —Xro chunda ra yoo luntho dinthenga'a ra, dajon ra naa luntho ngain thi chunda'a luntho. Ko xro chunda ra thi jinthe ra, jintheko'o ra thi chujni chunda'a.
42003012	Kai nthi̱'a̱ binthekunchie'en kanxion xi thjejo tumii César ixin rugithe xa, ko banchiangi xa ngain Juan ko ndachro xa: —Suixin ke tjaago, ¿ke'e rugunda sintha'a ná?
42003013	Ko Juan ndachro ngain xa: —Dantsje'a ra chujni tsjé tumi, je'o danchia ra tumi thetu'an César.
42003014	Kai kanxion xi soldado banchiangi'i xa Juan ko ndachro xa: —Ko ja'an ná, ¿ke'e rugunda sintha'a ná? Juan ndachro ngain xa: —Nchexraon'a ra chujni ko dantsje'a ra tumii na̱ ko tjangi'a ra na̱ thi je'e na̱ nche'a na̱; ko cha'a ra kunixin je'o tumi dacha ra.
42003015	Kain chujni mee anto binao na̱ rukunu'e na̱ ixin kensen Juan ixin baxraxaon na̱ ixin Juan mee thi Cristo.
42003016	Aro Juan ndache kain na̱: —Ja'an ndua nthagithexin ra kunixin jinda, aro tuin tsii inaa thi icha jié juachaxin chunda ke ja'an, ko ja'an jikininxin'a na tsunxindangaa kathee. Ko je'e sinthagithe ra kunixin Espíritu Santo ko xru'i.
42003017	Ko je'e ujiyaa thi tsjenduaxin trigo, ixin sachrje'e trigo kaxineno ko sasikao kain trigo ngain nchiandu'a, aro kain kaxineno tsjaaga ngain thi xru'i xru'in ncha'on sanga.
42003018	Kain ji'i ko ikanxion thi bakjaago Juan, bandachexin chujni thi jian juajna.
42003019	Kuthejan, Juan binchesathe'e Herodes, xi thetu'an, ixin beka'o Herodías thi kjui chri'i Felipe, xan choo Herodes, ko kai ixin ikanxion thi jian'a banche'e Herodes.
42003020	Ko Herodes bithikaon'a, ko binche'e inaa jian'a ixin kuiaxi'in Juan ngain ndu'a xiiso.
42003021	Ko naa ncha'on are Juan banchegithe anto tsjé chujni, ko Jesús kjui ixin binchegithe kai. Ko are Jesús juexin bigithe, je'e nichjee Ndo Dio ko ngajni xiree,
42003022	ko Espíritu Santo xinkajin xraa naa kunthuanajni ngata'a Jesús, kuthejan kui'in ni naa tha juixin ngajni ko ndachro: —Ja'a thi Xan'na, xan anto thjuaa ko anto cha'na ixin ja'a.
42003023	Jesús bechunda inchin kan ko the nano are je'e kuexi'in kjuaago ngain chujni ixin Ndo Dio. Ko kain chujni xraxaon na̱ ixin je'e kjui xe'en José, ko José kjui xe'en Elí,
42003024	ko Elí kjui xe'en Matat, ko Matat kjui xe'en Leví, ko Leví kjui xe'en Melqui, ko Melqui kjui xe'en Jana, ko Jana kjui xe'en José.
42003025	Ko José kjui xe'en Matatías, ko Matatías kjui xe'en Amós, ko Amós kjui xe'en Nahum, ko Nahum kjui xe'en Esli, ko Esli kjui xe'en Nagai,
42003026	ko Nagai kjui xe'en Maat, ko Maat kjui xe'en Matatías, ko Matatías kjui xe'en Semei, ko Semei kjui xe'en José, ko José kjui xe'en Judá.
42003027	Ko Judá kjui xe'en Joana, ko Joana kjui xe'en Resa, ko Resa kjui xe'en Zorobabel, ko Zorobabel kjui xe'en Salatiel, ko Salatiel kjui xe'en Neri.
42003028	Ko Neri kjui xe'en Melqui, ko Melqui kjui xe'en Adi, ko Adi kjui xe'en Cosam, ko Cosam kjui xe'en Elmodam, ko Elmodam kjui xe'en Er.
42003029	Ko Er kjui xe'en Josué, ko Josué kjui xe'en Eliezer, ko Eliezer kjui xe'en Jorim, ko Jorim kjui xe'en Matat.
42003030	Ko Matat kjui xe'en Leví, ko Leví kjui xe'en Simeón, ko Simeón kjui xe'en Judá, ko Judá kjui xe'en José, ko José kjui xe'en Jonán, ko Jonán kjui xe'en Eliaquim.
42003031	Ko Eliaquim kjui xe'en Melea, ko Melea kjui xe'en Mainán, ko Mainán kjui xe'en Matata, ko Matata kjui xe'en Natán.
42003032	Ko Natán kjui xe'en David, ko David kjui xe'en Isaí, ko Isaí kjui xe'en Obed, ko Obed kjui xe'en Booz, ko Booz kjui xe'en Salmón, ko Salmón kjui xe'en Naasón.
42003033	Ko Naasón kjui xe'en Aminadab, ko Aminadab kjui xe'en Aram, ko Aram kjui xe'en Esrom, ko Esrom kjui xe'en Fares, ko Fares kjui xe'en Judá.
42003034	Ko Judá kjui xe'en Jacob, ko Jacob kjui xe'en Isaac, ko Isaac kjui xe'en Abraham, ko Abraham kjui xe'en Taré, ko Taré kjui xe'en Nacor.
42003035	Ko Nacor kjui xe'en Serug, ko Serug kjui xe'en Ragau, ko Ragau kjui xe'en Peleg, ko Peleg kjui xe'en Heber, ko Heber kjui xe'en Sala.
42003036	Ko Sala kjui xe'en Cainán, ko Cainán kjui xe'en Arfaxad, ko Arfaxad kjui xe'en Sem, ko Sem kjui xe'en Noé, ko Noé kjui xe'en Lamec.
42003037	Ko Lamec kjui xe'en Matusalén, ko Matusalén kjui xe'en Enoc, ko Enoc kjui xe'en Jared, ko Jared kjui xe'en Mahalaleel, ko Mahalaleel kjui xe'en Cainán.
42003038	Ko Cainán kjui xe'en Enós, ko Enós kjui xe'en Set, ko Set kjui xe'en Adán, ko Adán kjui xe'en Ndo Dio.
42004001	Ko are Jesús kjanxin ngain nda Jordán, je'e bayée icha juachjaxiin Espíritu Santo, ko Espíritu mee bikao ngaga'a jna thi xru'in chujni te.
42004002	Nthi̱'a̱ be'e Jesús yoo thi kan ncha'on, ko nchiijin binao runcheye'e. Ko kainxin ncha'on mee xru'in juine ko are ubatho kain ncha'on te'i, be'en jintha.
42004003	Ko nchiijin ndachro ngain Jesús: —Ja̱ ndua ja'a Xe'en Ndo Dio, thetu'en xro te'i rukjan xro niuthja.
42004004	Ko Jesús ndachro: —Ngain Xruen Ndo Dio jitaxin: “Je'a je'o niuthja sechunxin chujni, kai rugunde'e na̱ juajnee Ndo Dio.”
42004005	Kuthimejan nchiijin bikao Jesús ngata'a naa jna anto nui, ko nthi̱'a̱ kjuaguexin kainxin rajna jii nguixin nunthe.
42004006	Ko ndachro ngain Jesús: —Ja'an ruchja'a juachaxin tsetu'en kain rajna yaa, ko ruchja'a thi chrjuin jii ngain rajna. Ixin ja'an bayáa kainxin, ko ja'an nchao sajon kain yaa ngain thi chujni ja'an rina'o ruchja'a.
42004007	Ko ja̱ sarithuxin nthajuchji'a ko sinchesaya'na, kain yaa sayé'e.
42004008	Aro Jesús ndachro ngain nchiijin: —Ja'a sathjixin ngajin, ixin ndachro ngain Xruen Ndo Dio: “Nchesaye'e je'o Nchaa Ndo Dio ko je'o ngain ndo sithikaon ja'a.”
42004009	Kuthimejan nchiijin sabikao Jesús ngain rajna Jerusalén ko binchekani ngata'a ni'ngo icha jié, ko ndachro ngain Jesús: —Ja̱ ndua ja'a Xe'en Ndo Dio, daritsingaxin nthi'i,
42004010	ixin jitaxin ngain Xruen ndo: Ndo Dio tsetu'en angeel ixin senda ja'a.
42004011	Ko kain ángel mee ruka'a kunixin raa, ixin xru'in xro sincheni'i ruthea.
42004012	Ko Jesús ndachro ngain nchiijin: —Kai ndachro ngain thi jitaxin Xruen ndo: “Thjexin'a ngain Ndo Dio ixin sikon a sinche'e Ndo thi ja'a xraxaon.”
42004013	Ko jañaa are nchiijin chro'a bincheye'e Jesús, sakjuixin ngain ikanxion ncha'on.
42004014	Ko Jesús kjan Galilea kunixin anto tsjé juachaxiin Espíritu Santo. Ko ngain kainxin rajna, chujni banichja kain thi jian banche'e Jesús.
42004015	Ko Jesús bakjaago ngain ningu'e rajna, ko kain na̱ jian banichja na̱ ixin je'e.
42004016	Kuthimejan Jesús kjui rajna Nazaret, ngain rajna bangixin je'e. Ko ngain ncha'on nchejuga'a ni, Jesús kjui ngaxi'in ni'ngo nthi̱'a̱ inchin banche'e ko bingathjen ixin kjuao thi Xruen Ndo Dio.
42004017	Ko chjee na̱ Jesús thi xroon dikji̱n Isaías, thi bagayee juajnee Ndo Dio, ko are Jesús kunxiree xron bithja thi jitaxin ja'in:
42004018	Espiritue Nchana jii ngajin na ja'an, ixin Ndo Dio chjana xra ixin rundachrjan thi jian juajna ngain chujni nua; Ndo Dio rua'an na ixin sinthaxruan chujni chunda juachjaon ngain anseen, ko ixin santsje ni theaxi'in, ko sinthagikon chujni dikon'a; ko chujni tedetan tangi, isetan'a na̱ tangi;
42004019	ko rundachrjan ngain chujni ixin ujuii ncha'on ixin Ndo Dio tsjengijna na̱.
42004020	Kuthimejan Jesús kuejee xroon mee, ko bajon xron ngain chujni bakenchji'an xron ngain ni'ngo ko tabe'e. Ko kainxin chujni xratao tabinchexruan na̱ Jesús,
42004021	ko je'e kuexi'in nichja ko ndachro: —Jai biku'en ngathexin kon ra thi jitaxin xroon ji'i.
42004022	Kain chujni nthi̱'a̱ nichja na̱ jian ixin Jesús, ko xratao tabinthenchexruan na̱ ixin thi chrjuin ndachro Jesús ngain na̱. Ko je'o na̱ banchiangi'i choo na̱ ko ndachro na̱: —¿Aje'a ji'i thi xi tsi'i José?
42004023	Jesús ndachro ngain na̱: —Ko ja'a ra xro dithikaon'a ra rundachjejin ni ra: “Ja'a ke dajon xruan, tuxrua'an ja'o”; ko rundachjejin ni ra kai: “Inchin thi kuian ná ixin binche'e ja'a ngain rajna Capernaum, nche'e nthi'i ngain rajnaa ixin sikon ná ja'an ná.”
42004024	Kuthejan Jesús xra ndachro: —Ja'an ndua rundathjo ra ixin xru'in ni dayee juajnee Ndo Dio dayee na̱ jian ngain rajnee.
42004025	Ja'an rindathjo ra ixin binthe tsjé nchri ga'an ngain nunthe Israel ngain nchauen Elías, thi bagayee juajnee Ndo Dio, are jui'a chrin nii nano ko rio'o ko anto be'e jintha nguixin nunthe.
42004026	Aro Ndo Dio ruan'a ndo Elías ixin rukjengijna nchri ga'an binthe Israel, Ndo Dio rua'an Elías ixin je'o kjuengijna naa nchri ga'an be'e ngain rajna Sarepta, chiaon rajna Sidón.
42004027	Kai binthe ngain nunthe Israel tsjé chujni beninxin chin lepra ngain nchauen Eliseo, thi bagayee juajnee Ndo Dio. Aro Eliseo xru'in ni binchexrue'en nthi̱'a̱, je'o binchexingame'e Naamán chujnii ni Siria.
42004028	Ko kain ni binthe ngaxi'in ni'ngo nthi̱'a̱, are bintheki'in na̱ kain yaa anto bintheguñao na̱.
42004029	Bingathjen na̱ ko bantsje na̱ Jesús, ko bikao na̱ chiaon kon jna, ngain jna dikunchjian rajna mee, ixin rukjaxin na̱ nthi̱'a̱.
42004030	Aro Jesús bathuyee na̱ ko sakjui.
42004031	Kuthimejan Jesús kjan Capernaum, ngain nunthe Galilea, ko nthi̱'a̱ ngain ni'ngo banchekue'en chujni ixin Ndo Dio ngain ncha'on nchejuga'a ni.
42004032	Ko chujni bakise'en na̱ ixin thi bakjaago Jesús ko ixin banichja kunixin jié juachaxin.
42004033	Ko nthi̱'a̱ ngain ni'ngo be'e naa xii bechunda espíritu jian'a ko espíritu mee kuyao ko ndachro:
42004034	—Sathjixin ngajin ná, ja'a Jesús, thi juixin Nazaret. ¿Ajui'i ixin sachrje na ná juachaxin chunda ná? Ja'an chunxin ja'a ko nuna ixin ja'a thi icha jian ngain Ndo Dio.
42004035	Jesús ndachro ngain espíritu jian'a mee: —¡Tenkua, ko sathjixin ngain xii yaa! Kuthejan je'e espíritu jian'a banka thi xii mee ngayee chujni, ko bachrjexin ngain xii mee ko xru'in thi kuni'i xa.
42004036	Kainxin chujni bikon yaa, xraon na̱ ko binthendache choo na̱: —¿Ke'e juachaxin chunda thee xii ji'i?, ixin are thetu'an xa kunixin jié juachaxin ngain naa espíritu jian'a, espíritu mee dithikaon ko sathji.
42004037	Ko nguii nunthe mee chujni kunu'e thi jian banche'e Jesús.
42004038	Kuthimejan Jesús bachrjexin ni'ngo ko sakjui nchiandu'a Simón Pedro. Are mee janchee Pedro beni'i jan ixin naa sua anto suji, mexinxin binchetse'en na̱ ñao Jesús ixin runchexrue'en naniita mee.
42004039	Ko Jesús bisee ngain naniita ko nichjayee sua mee, ko tuin tabachrje'e sua, ko naniita jaikua bingathjen ko kuexi'in chjee na̱ bine na̱.
42004040	Ko are biataon ncha'on kain chujni binthechunda ni ni'i bintheninxin na̱ tsjé chin, juia'o na̱ kain chujni mee ngain Jesús; ko je'e kuiin raa ngata'a nanaa na̱, ko jañaa Jesús binchexrue'en na̱ kain na̱.
42004041	Tsjé ni ni'i mee binthechunda na̱ espíritu jian'a ko are bachrje espíritu mee, kuyao ko ndachro: —Ja'a thi Xe'en Ndo Dio. Aro Jesús binchesathe'e espíritu jian'a mee ko ikuanchrjanda'a nichja icha, ixin espíritu te'i benu'e ixin Jesús thi Cristo.
42004042	Are nduexin nduuyo, Jesús bachrjexin ngain rajna ko sakjui ngain thi xru'in chujni te. Ko chujni kjuee na̱ Jesús ko are bithja na̱ binchetse'en na̱ ñao ixin taruge'e ngain na̱ nthi̱'a̱ Capernaum.
42004043	Aro je'e ndachro: —Ja'an rugunda sinichjaa chujni ngain icha rajna ixin ujuii ncha'on ixin Ndo Dio tsetu'an ndo ko mee ruanxin na ndo ja'an.
42004044	Ko jañaa bakji Jesús ngain kain ni'ngo nguixin nunthe Galilea ixin bakjaago ngain chujni ixin Ndo Dio.
42005001	Naa ncha'on, Jesús tajii ngande'e jinda di'in Genesaret, ko nthi̱'a̱ xrathe anto tsjé chujni ko anto kunthedugee na̱ ngaka je'e ixin kain na̱ binao na̱ ruki'in na̱ juajnee Ndo Dio.
42005002	Ko Jesús bikon nthi̱'a̱ tate yoo ntha barko ngande'e nda ko xru'in chujni teringa ntha ixin xii tse kuchee tatethjeen xa nuncha'a.
42005003	Kuthejan Jesús kuani naa ntha barko, ko mee ntha barkue Simón Pedro, ko Jesús kuetu'en Pedro ixin icha runchengaxinton ntha ngangi nda. Kuthimejan nthi̱'a̱ tabeta'a Jesús ko kuexi'in kjuague kain chujni te ngande'e nda.
42005004	Are Jesús juexin kjuaago, je'e ndachro ngain Simón Pedro: —Thji'o ntha barko ngain nda icha ni'nga, ko nthi̱'a̱ danka'ngi ra nuncha'a ixin rutse ra kuchee.
42005005	Pedro ndachro ngain Jesús: —Suixin ke tjaago, nguixin thie bintha'a ná xra ko xru'in kuchee tse ná, aro ixin Suixin rendachjejin na, ja'an siganka'ngi nuncha'a ngain jinda inaa.
42005006	Ko jañaa binche'e na̱, ko ixin anto tsjé kuchee tse na̱ kuexi'in chrintaon nuncha'a.
42005007	Kuthejan baye̱e na̱ xi dakao na̱ jian, xi teringa ntha barko jngo ixin runchechie'en na̱ ntha barkue na̱ ko rukjengijna choo na̱. Ko kayui ntha barko anto binchekaon na̱ ntha ko uchiaon saruxinkajingi ntha jinda.
42005008	Are bikon Simón Pedro ji'i, je'e bethuxin ngain Jesús ko ndachro: —Nthatsa'an ñao sathjixin Suixin ngajin na ixin ja'an anto tsjé thi jian'a bintha'a.
42005009	Ko Simón Pedro kunixin chujni binthe ngain je'e anto binthexraon na̱ ixin anto tsjé kuchee tse na̱.
42005010	Kai Jacobo ko Juan, kayui xe'en Zebedeo, thi jian bagakao Pedro, anto binthexraon. Aro Jesús ndachro ngain Pedro: —Xraon'a ja'a, ixin jai tsexi'in tsjejo chujni sinchesaye'e Ndo Dio.
42005011	Kuthimejan are binchechie'en na̱ ntha barko ngande'e ndachaon, bintheganianxin na̱ ntha ko takuinthu'e na̱ kain ko saruee na̱ Jesús.
42005012	Are Jesús be'e ngain naa rajna, nthi̱'a̱ kunchie'en naa xii bechunda chin lepra. Ko are bikon xa Jesús, bethuxin xa ko biseta'a xa nunthe ko binchetse'en xa ñao ko ndachro xa: —Ja̱ suixin rinao, nchao sinchexrue'en chin richunda.
42005013	Kuthimejan Jesús kuinxe raa ko kathe xii mee ko ndachro: —Jaan rina'o, tuxrua'an. Ko ndabitjanbe'o chin lepra bechunda xii mee.
42005014	Ko Jesús kuetu'en xa ko ndachro: —Xru'in kensen ndache thi ku'en. Je'o thji ngain xi daana ixin sikon xa ixin xru'in chin chunda ko dajon ngain Ndo Dio thi kuetu'an ley bayée Moisés, ko jañaa kainxin chujni tsunu'e na̱ ixin ja'a ixru'in chin chunda.
42005015	Aro ncha'on ko ncha'on icha tsjé chujni bakunu'e na̱ thi jian banche'e Jesús. Ko anto tsjé chujni baxrathe na̱ ngain je'e ixin baki'in na̱ ixin Ndo Dio, ko ixin bakuxrue'en na̱ ixin kexe'o chin binthechunda na̱.
42005016	Aro Jesús sabakji thi xru'in chujni te, ko nthi̱'a̱ je'e banichjee Ndo Dio.
42005017	Naa ncha'on Jesús jitjague tsjé chujni ixin Ndo Dio, ko nthi̱'a̱ tate kanxion xi fariseo ko xi tjaago ley xi binthekixin kain rajna te ngain nunthe Galilea ko Judea ko Jerusalén. Ko juachaxiin Ndo Dio be'e ngain Jesús ko banchexrue'en tsjé chujni ni'i.
42005018	Are mee, binthekii kanxion xii binthekia'o ngain naa nthaton naa thi chro'a bagakji, ko binao na̱ ruxranxi'in na̱ thi ni'i thi be'e Jesús.
42005019	Aro chro'a bixi'in na̱ ixin anto tsjé chujni be'e ngandangii nchia mee. Mexinxin kuani na̱ ngata'a nchia ko binthjianta'a thi jijanthe nchia ko nthi̱'a̱ binchexinkajinxin na̱ thi ni'i kunixin nthatu'en ngayee chujni ko ngathexin kon Jesús.
42005020	Are Jesús bikon ixin kain xii mee chunthia xa ixin Jesús runchexrue'en thi ni'i, Jesús ndachro ngain thi ni'i: —Kain thi jian'a ja'a binche'e, ja'an ubinthatjaña'a.
42005021	Kuthimejan kain xi tjaago ley ko xi fariseo kuexi'in binthekjao choo xa ko binthexraxaon xa: “¿Kensen xii ji'i, ixin nchao'a jinichja ixin Ndo Dio? Xru'in chujni nchao sinchetjañe'e inaa chujni thi jian'a nche'e na̱, je'o Ndo Dio nchao nche'e mee.”
42005022	Aro Jesús ubenu'e thi texraxaon xa ko ndachro: —¿Unda xraxaon ra jañaa?
42005023	¿Kexe'e thi icha tangi'a rundathjan naa thi ni'i: “Thi jian'a ja'a binche'e ja'an ubinthatjaña'a”, o rundathjan: “Dingathjen ko sathji”?
42005024	Ko ixin ja'a ra tsunu'a ra, ja'an tsjaago ngajin ra ixin ja'an, thi Xii juixin ngajni, chunda juachaxin nthi'i ngata'a nunthe ixin nthatjañaa chujni thi jian'a nche'e na̱. Kuthejan Jesús kjan ngain thi ni'i ko ndachro: —Ja'a rindathjo dingathjen, tsi'in nthatu'an ko sathji nchiandui.
42005025	Ko thi chro'a bagakji bingathjenbe'o ngathexin kon kain chujni te nthi̱'a̱, ko tsiin nthatu'en ko sakjui nchiandu'a. Ko nguii sakjui nchiandu'a binchesaye'e Ndo Dio.
42005026	Ko kain chujni te nthi̱'a̱ kuise'en na̱ binchesaye'e na̱ Ndo Dio, ko anto texraon na̱ ko ndachro na̱: —Jai bukon ná naa thi anto chrjuin ku'en.
42005027	Kuthimejan Jesús bachrjexin nthi̱'a̱, ko je'e bikon naa xi thjejo tumii César bi'in Leví. Ko xii ji'i tajii xa ngain thi xengaxin 'na, ko Jesús ndachro ngain xa: —Xrakui ko rue'na.
42005028	Ko Leví bingathjen ko nthi̱'a̱ kuinthu'e kain, ko ruee Jesús.
42005029	Ko are icha tsukjin, Leví binchechjian naa kiai jié ngain nchiandu'a ixin Jesús, ko nthi̱'a̱ bineka'o na̱ tsjé xi thjejo tumii César ko icha chujni.
42005030	Aro tsjé xi fariseo ko xi tjaago ley xraje'o bagithikaon xa, kuexi'in xa nichja xa tsjé thi jian'a ixin betsinge'a xa chujni bagakao Jesús, ko ndachro xa: —¿Unda jintheko'o ra ko diko'o ra xi thjejo tumii César ko icha chujni nche'e thi jian'a?
42005031	Jesús ndachro ngain xa: —Chujni ni'a, chujni mee rugunde'a na̱ xi nchexruan, je'o chujni teni'i rugunde'e xi nchexruan.
42005032	Ja'an jui'a binichjaa chujni tenche'e jian, ja'an jui'i binichjaa chujni tenche'e thi jian'a ixin isinche'a thi jian'a tenche'e na̱.
42005033	Kuthimejan je'e xa banchiangi'i xa Jesús ko ndachro xa: —¿Unda chujni dakao Juan ko chujni dakao xi fariseo anto nchekjaaño na̱ ko anto nichjee na̱ Ndo Dio? Aro chujnia kainxin ncha'on jine na̱ ko di'i na̱.
42005034	Jesús ndachro ngain xa: —Ja'a ra, ¿anchao rundache ra chujni te ngain naa kiai thi thuthe'e na̱ ixin sinchekjaaño na̱, are xra jii xi tsuthe'e?
42005035	Aro tsii ncha'on are chujni sasikao na̱ xi tsuthe'e, kuthimejan nchue sinchekjaaño na̱.
42005036	Kai ndachro Jesús ji'i ngain xa: —Xru'in chujni thinchje rio'o luntho narua ixin tseyexin luntho ndalinchrjen. Ja̱ naa chujni sinche'e jamee, je'e ndasinchetjaan luntho narua, ko rio'o luntho narua chrjuin'a sikon ni ngain luntho ndalichrjen.
42005037	Kai chro'a sikia vino jidatsuxi'in ngaa naa ruanxran nthaxii ixin vino jidatsuxi'in tsunchrintaon ruanxran nthaxii, ko vino ko ruanxran ndasitjaan.
42005038	Mexinxin vino jidatsuxi'in sikia ngaa ruanxran narua, ko jamee kayui xru'in tsu'en.
42005039	Ko xru'in chujni di'i vino suji, kuthejan sinchexruxi'in si'i vino suji'a, ixin ndachro na̱: “Vino suji, mee thi icha jní.”
42006001	Naa ncha'on nchejuga'a ni, Jesús ko chujni bakao bathukee na̱ thu'a jngi diginga trigo, ko chujni bakao Jesús kunchrijin na̱ nchín ninchje'en trigo, ko ngaa raa na̱ bincheruaxin na̱ trigo ko bine na̱ nuanchjan.
42006002	Ko thu'a xi fariseo banchiangi xa ngain na̱ ko ndachro xa: —¿Unda ja'a ra nche'e ra naa xra jikininxin'a sinche'e ni ngain thi ncha'on nchejuga'a ni?
42006003	Ko Jesús bathe'e ngain xa: —¿Axra tsje'a ra Xruen Ndo Dio ixin ke'e binche'e David kunixin kain xi bagakao are binthege'en na̱ jintha?
42006004	David bixi'in ningu'e Ndo Dio, ko je'e ko kain ni bagakao bine na̱ niuthja banchenduusen na̱ ngain Ndo Dio, thi niuthja bikininxin'a rujine na̱ ko je'o xi daana bekininxin bane xa niuthja mee.
42006005	Kai ndachro Jesús ngain xa: —Ja'an, thi Xii juixin ngajni, kai chunda juachaxin ngain thi ncha'on nchejuga'a ni.
42006006	Inaa ncha'on nchejuga'a ni, Jesús bixi'in inaa ni'ngo ko kuexi'in binchekue'en chujni ixin Ndo Dio. Ko nthi̱'a̱ tajii naa xii ndadixemado'o raa xa, rajian.
42006007	Ko xi tjaago ley ko xi fariseo tatetsaye'e xa Jesús ixin sikon xa asinchexrue'en xii mee ngain ncha'on nchejuga'a ni, ixin jamee ruchunda xa thi rukjangixin xa Jesús.
42006008	Aro Jesús ubenu'e ke'e texraxaon xi tjaago ley ko xi fariseo, ko je'e ndache thi xii ndadixemado'o raa: —Dingathjen ko dari'i ngusine. Ko thi xii bingathjen ko be'e ngusine.
42006009	Kuthimejan Jesús ndachro: —Ja'an sanchiangi'a ra: ¿Ke'e jikininxin sinche'e ni ngain ncha'on nchejuga'a ni? ¿Asinche'e ni thi jian o sinche'e ni thi jian'a? ¿Atsjengijna ni na̱ ixin sen'a na̱ o nasuenxin ni na̱?
42006010	Ko Jesús tsje'e ni tendajin je'e, ko ndachro ngain thi xii: —Thinxe raa. Ko thi xii kuinxe raa ko takuxrue'en ra.
42006011	Aro xi fariseo ko xi tjaago ley anto bintheguñao xa ko kuexi'in xa banchiangi'i choo xa ixin ke'e sinche'e xa ngain Jesús.
42006012	Ko are mee Jesús sakjui ngaga'a naa jna ixin runichjee Ndo Dio, ko nguii thie mee kjuao ndo.
42006013	Are bingasaan, je'e baye̱e kain chujni baruee ko kuinchie'e theyoo na̱, thi ni je'e binchegi'in apóstol.
42006014	Ko ja'in di'in na̱: Simón, thi je'e banchegi'in Pedro, Andrés xan choo Simón, Jacobo, Juan, Felipe, Bartolomé,
42006015	Mateo, Tomás, Jacobo xe'en Alfeo, Simón, naa thi baruee ni baketuka'o ni romano,
42006016	Judas, xan choo Jacobo ko Judas Iscariote, thi tsjaago ixin rutse na̱ Jesús.
42006017	Jesús xinkanjinxin ngaga'a jna kunixin ni theyoo ko tabinthe na̱ ngataon naa jngi. Ko xrathe tsjé chujni juixin nguii nunthe Judea ko rajna Jerusalén ko ni juixin nguii ngande'e ndachaon ngain rajna Tiro ko Sidón. Kain chujni mee kunchie'en na̱ ixin ruki'in na̱ thi nichja Jesús ixin Ndo Dio ko ixin rukuxrue'en na̱ ixin kexe'o chin techunda na̱.
42006018	Thi ni binthechunda espíritu jian'a kai kuxrue'en na̱.
42006019	Kain chujni binao na̱ kathe na̱ Jesús, ixin je'e banchexrue'en kain chujni kunixin juachaxiin Ndo Dio.
42006020	Kuthimejan Jesús tsje'e chujni bakao ko ndachro ngain na̱: —Ndo Dio sinthanchaon ra ja'a ra xro nua ra, ixin jikininxin ra ngajni, thi thetu'an Ndo Dio.
42006021	’Ndo Dio sinthanchaon ra ja'a ra xro jai de'en ra jintha, ixin kuthimejan ja'a ra tsuja'a ra. ’Ndo Dio sinthanchaon ra ja'a ra xro jai tsjanga ra, ixin kuthimejan ja'a ra tsjano ra.
42006022	’Ndo Dio sinthanchaon ra ja'a ra are chujni tsuñao na̱ ngajin ra ko sengi ra na̱, ko are chrjuin'a runichja na̱ ixin ja'a ra ko runichja na̱ jian'a ixin ja'a ra ixin dithikaon ni ra ja'an, thi Xii juixin ngajni.
42006023	Are jamee tsu'an ra ja'a ra cha'a ra ko anto chrjuin tunu'a ra, ixin ngajni ruchunda ra naa thi jian. Ixin xraje'o binche'e ni ndo dachri'i na̱ xrachrjen ngain kain ni bagayee juajnee Ndo Dio are sa'o.
42006024	’Aro anto tangi tsu'an ra ja'a ra xro chunda ra tsjé tumi, ixin ja'a ra ucha'a ra nthi'i ngata'a nunthe.
42006025	’Anto tangi tsu'an ja'a ra xro nthe ra jian, ixin kuthimejan ja'a ra se'en ra jintha. ’Anto tangi tsu'an ja'a ra xro tjano ra jai, ixin kuthimejan ja'a ra rutsjanga ra ko sinthechi'in ra.
42006026	’Anto tangi tsu'an ja'a ra xro nthaxruxi'an ra ixin chujni runichja na̱ jian ixin ja'a ra, ixin xraje'o binche'e ni ndo dachri'a ra xrachrjen are banchesaye'e na̱ thi chujni ndua'a banichja juajnee Ndo Dio are sa'o.
42006027	’Aro ja'a ra xro tethi'in ra, thi'in ra thi rundathjo ra: Thjue'e ra chujni ningaku'an ra, ko nche'e ra jian ngain thi chujni tuñao ngajin ra.
42006028	Ko nchetse'en ra ñao Ndo Dio sinchenchaon thi chujni nichja jian'a ixin ja'a ra, ko nchetse'en ra ñao ndo ixin thi chujni thenga'a ra reka.
42006029	Ja̱ chrujan chujni ruxrangi'a ra naa raa ngakon ra, dithuaxin ra ruxrangi'a ra inaa raa. Ja̱ chrujan thi santsja'a ra thi tetsii ra, dajon ra kai thi tenga'a ra.
42006030	Ko kexe'o chujni sanchia'a ra thi techunda ra, chje'e ra na̱, ko are santsja'a ra na̱ thi techunda ra, idanchie'a ra na̱.
42006031	Nche'e ra ngain chujni inchin rinao ra sinche'e na̱ ngajin ra.
42006032	’Ja̱ thjue'e ra je'o chujni thjua'a ra, ¿ke'e jian tenche'e ra? Ixin thi chujni nche'e jian'a, kai jañaa nche'e na̱.
42006033	Ko ja̱ je'o nche'e ra jian ngain thi chujni nche'e jian ngajin ra, Ndo Dio nchexruxin'a yaa, ixin kai thi chujni nche'e jian'a nche'e na̱ jañaa.
42006034	O ja̱ nchekjen ra tumi je'o thi chujni nchao tsjenga'a ra 'na, Ndo Dio nchexruxin'a yaa, ixin thi chujni nche'e jian'a kai nchekjen na̱ tumi ngain icha chujni nche'e jian'a, ixin chunthia na̱ ruxenge'e na̱ 'na.
42006035	Ja'a ra rugunda ruthjue'e ra chujni ningaku'an ra ko sinche'e ra jian ngain na̱, ko nchekjen ra na̱ thi chunda ra ko xraxaon'a ra ixin sacha ra. Ko jamee ngajni ruxengaxin ra 'na icha jian, ko ja'a ra rukjan ra xe'en Ndo Dio, ndo thjen ngajni. Ixin Ndo Dio kai dajon ndo tsjé jian ngain chujni jian'a ko ngain ni xru'in ncha'on banchesaye'e na̱ ndo.
42006036	Thiakunue'e ra icha chujni, jañaa inchin Ndudaa ná, ndo thjen ngajni, thiakunue'e ndo kain chujni.
42006037	’Nche'a ra jie̱ ixin thi nichja ko nche'e inaa chujni, ko jañaa Ndo Dio sinche'a jie̱ ngajin ra. Danchia'a ra tangi tsu'en inaa chujni ko jañaa Ndo Dio sinthagatho'a ra tangi. Nchetjañe'e ra kain chujni, ko jañaa Ndo Dio sinthatjaña'a ra kai.
42006038	Chje'e ra chujni thi rugunde'e ko Ndo Dio ruchjaa ra thi rugunda'a ra ko thi tamanxin ra tsuntheedo jian, tuntsjenga ra ko rukaon jian. Ixin jañaa inchin ja'a ra dajon ra, jañaa kai sayé'e ra.
42006039	Jesús ndachro ji'i ngain na̱: —¿Anchao naa thi dikon'a sikao inaa thi dikon'a? Ndua kayuixin chujni mee setsingaa na̱ chrujan thue.
42006040	Xru'in chujni jitangi nu'e icha ke xi jitjague, ko are tsjexin tsangi je'e tsunu'e inchin xi tjague.
42006041	’¿Unda tsje'e kaxineno nchiin jingangi jmakon inaa chujni ko tsje'a thi nthaa jié jingangi jmakon ja'a?
42006042	Ja̱ dikon'a nthaa jié jingangi jmakon, ¿unda ndachro ngain inaa chujni sithuexin santsjengi'i kaxineno jingangi jmakon? ¡Ja'a thi tjaago ixin anto jian aro ndua'a! Sa'o dantsjengi nthaa jié jingangi jmakon, ixin jamee nchao sikon jian ko santsjengi'i kaxineno nchiin jingangi jmakon inaa chujni.
42006043	’Xru'in ntha thuchjuin jian sinchechjian thuchjuin xru'in xree, ko kai ntha thuchjuin xru'in xree chro'a sinchechjian thuchjuin jian.
42006044	Nanaa ntha thuchjuin datsuanxin ni ntha ixin thuchjuiin ntha. Ntha ncha'a nchechjian'a ntha higo ko kancha'a nchechjian'a ka tho uva.
42006045	Thi chujni jian, nichja jian ixin thi jian jii ngain anseen; ko thi chujni jian'a, nichja thi jian'a ixin thi jian'a jii ngain anseen. Mexinxin kain thi jii ngain anseen chujni, mee thi nichja ru'a na̱.
42006046	’Ja'a ra, ¿unda ndachro ra ixin ja'an Nchaa ra ko nche'a ra thi ja'an thetu'an ra?
42006047	Kain chujni tsii ngajin ko tsi'in na̱ thi rundathjan na̱ ko sinche'e na̱ thi thetuan na,
42006048	chujni mee inchin naa xii anto ni'nga bake'e xa nchiandu'a xa ngata'a naa thjao. Ko are kuyee jinda ngaa tsaaga anto suji binkee nda nchia mee, aro chro'a kuingi nchia, ixin suji dixenga nchia ngata'a thjao.
42006049	Aro thi chujni thi'in thi ja'an ndachrjan ko dithikaon'a na na̱, chujni mee inchin thi binchechjian nchiandu'a ngatakua nchiise ko ngatau'en bithu'e thjario'o. Ko are kuyee nda ngaa tsaaga, anto suji binkee nda nchia mee, ko ndakjamangi nchia ko ndaxanthe nguii nchia.
42007001	Are Jesús juexin ndache chujni kain ji'i, je'e sakjan ngain rajna Capernaum.
42007002	Nthi̱'a̱ be'e naa xi capitán romano bechunda xa naa ni nchexree xa anto batjue'e xa, ko thi nche'e xra mee undajide'en.
42007003	Ko are xi capitán mee kui'in xa ixin Jesús, je'e xa rua'an xa kanxion ni judío binthechunda juachaxin ngain ningu'e na̱ ixin binchetse'en na̱ ñao Jesús ixin rukji runchexrue'en ni nchexree xi capitán.
42007004	Kain ni mee kunchie'en na̱ ngain Jesús ko kuexi'in na̱ binchetse'en na̱ ñao ko binthendachro na̱: —Xi capitán ji'i jikininxin ixin suixin tsjengijna xa
42007005	ixin je'e xa anto thjuena ná xa ja'an ná xro judío ná ko binchechjianna ná xa naa ningu'na ná.
42007006	Ko Jesús sakjui ngain na̱. Ko are uchiaon biji na̱ ngain nchiandu'a xi capitán mee, je'e xa kuetu'en xa kanxion xi jian dakao xa ixin ndachro xa ngain Jesús: —Idikji'a suixin, ixin xi capitán ndachro xa ixin jikininxin'a xa ixin suixin sixi'in nchiandu'a xa.
42007007	Mexinxin je'e xa jui'a xa rujichuanxin xa ngatja nthi'á. Je'e xa rinao xa je'o diketu'an ixin ni nchexree xa tsuxrue'en.
42007008	Ko je'e xa ndachro xa: “Ja'an kai nuna thetu'an ko kai dithika'on. Ko are thetuan naa xi soldaduna thji ko je'e xa dithikaon xa ko thji xa. Ko ja̱ thetuan inaa xa ‘¡Xrakui!’, je'e xa dithikaon xa ko thii xa. Ko ja̱ thetuan naa ni nchexrana: ‘¡Nche'e ji'i!’, je'e dithikaon ko nche'e.”
42007009	Ko are Jesús kui'in juajnee xi capitán, je'e kuise'en, ko ngaria tsje'e ngain kain chujni teruee ko ndachro ngain na̱: —Ndua rundathjo ra, xru'in chujni Israel dikon ixin anto ruchunthia na inchin xi capitán ji'i.
42007010	Ko are binthekjan xi bikao juajnee xi capitán ngain nchia, binthegikon xa ixin thi nche'e xra beni'i undadikuxrue'en.
42007011	Kuthimejan, Jesús sakjui ngain naa rajna di'in Naín ko bikao chujni kuinchie'e ko icha chujni ruee.
42007012	Ko are uchiaon rugiga'a na̱ rajna mee, je'e bikon ixin tedikjabaa na̱ naa thi ndadige'en, ko mee thi nakuaxinxon xe'en naa naniita dithuega'an. Ko anto tsjé ni rajna tedikao na̱ naniita ixin tedikjabaa na̱ xe'en.
42007013	Are Jesús bikon naniita, je'e kuiakunue'e ko ndachro: —Itsjanga'a.
42007014	Kuthejan Jesús kunchie'en ko kathe thi jingaa xan, ko thi chujni tedikao xan tabinthengathjen na̱. Ko Jesús ndache xan ndadige'en: —Ja'an rindatjo ja'a: ¡Dingathjen!
42007015	Ko xan ndadige'en xendua xan ko bengaa xan chinthi'i xan ko kuexi'in nichja xan, ko jañaa Jesús bajon xan xii mee ngain janee xan.
42007016	Are chujni bikon na̱ ji'i, kainxin na̱ anto xraon na̱ ko kuexi'in na̱ binchesaye'e na̱ Ndo Dio ko ndachro na̱: —Naa chujni renthe dayee juajnee Ndo Dio kununxin ngayaa na̱. Kai ndachro na̱: —Ndo Dio ujuii ixin bikjengijna chujnii ndo.
42007017	Ko nguixin nunthe Judea ko icha nunthe te ngandajin, kunu'e na̱ ixin ke'e binche'e Jesús.
42007018	Juan, thi banchegithe chujni, kunu'e kain thi banche'e Jesús ixin kuekiin chujni bakao je'e. Mexinxin je'e rua'an chujnii,
42007019	ixin kjui na̱ ngain Jesús ixin biganchiangi'i na̱: —¿Andua ja'a thi Cristo, thi tsii, o ruchuan ná inaa thi tsii?
42007020	Ko chujni rua'an Juan binthekunchie'en na̱ ngain Jesús ko ndachro na̱: —Juan rua'an ná ixin sanchiangi ná ngajin suixin, ¿a ndua suixin thi Cristo thi tsii o ruchuan ná inaa?
42007021	Ko are xra tate na̱ nthi̱'a̱ Jesús binchexrue'en anto tsjé chujni binthechunda jejee chin ko thi anto bakiin na̱, binchexrue'en ni binthechunda espíritu jian'a ko chjee kon tsjé chujni dikon'a.
42007022	Kuthimejan Jesús ndachro ngain chujni rua'an Juan: —Thji ra ko dindache ra Juan thi ja'a ra bikon ra ko thi ja'a ra kui'in ra. Ko theki'in ra ixin chujni dikon'a, jai unchao dikon na̱, thi chujni rengo, jai unchao chrji na̱, thi chujni binthechunda chin lepra, jai ixru'in chin chunda na̱, thi chujni thin'a, jai unchao thi'in na̱, thi chujni ndabe'en, jai xechon na̱, thi chujni nua ngain espiritue, jai ukui'in na̱ ixin Ndo Dio sinchekjan na̱ inaa chujni narua.
42007023	Ndo Dio sinchenchaon thi chujni thinthue'a thi chunthia ngajin.
42007024	Ko are sabinthekji chujni rua'an Juan, Jesús kuexi'in ndache chujni bithu'e nthi̱'a̱ ixin Juan, ko ndachro: —Are kjui ra ngaga'a jna thi xru'in chujni te ixin rugitsje'e ra Juan, ¿ke'e xraxaon ra rugikon ra ngain je'e? ¿Axraxaon ra ixin juaxraxauen rukji inchin naa nthaxiji nchengithjen chrintho?
42007025	Ja̱ je'a jamee, ¿ke'e xraxaon ra rugikon ra? ¿A naa xii jingaa luntho anto renthe? ¡Na'i, je'a jamee! Ja'a ra chunxin ra ixin thi chujni tengaa luntho renthe, chujni mee te nchiandu'a rey, chujni mee te'a ngaga'a jna.
42007026	Mexinxin, ¿ke'e chujni xraxaon ra rugikon ra? ¿A naa chujni dayee juajnee Ndo Dio? ¡Jaan ndua, ko xii mee icha renthe ke naa chujni dayee juajnee Ndo Dio!
42007027	Ko thi jitaxin ngain Xruen Ndo Dio banichja ixin Juan, ko ndachro: Icha sa'o ke ja'a, ja'an rurua'an naa thi sikao juajnana, ixin je'e sinchechjian nthi'á ixin si'i ja'a.
42007028	Ja'an rindathjo ra xru'in inaa thi dayee juajnee Ndo Dio icha renthe juii ke Juan, thi nchegithe chujni; aro maski jamee, thi chujni icha renthe'a ngain thi thetu'an Ndo Dio, chujni mee thi icha renthe ke Juan.
42007029	Are kui'in na̱ ji'i, kain chujni ko kain xi thjejo tumii César batsuan na̱ ixin Ndo Dio jian nche'e ndo jie̱ ko bigithe na̱ ixin Juan.
42007030	Aro xi fariseo ko xi tjaago ley chro'a xa ixin Juan runchegithe xa; binao'a xa thi jian runche'e Ndo Dio ngain xa.
42007031	Ko Jesús ndachro: —¿Ke'e sinthakininxin chujni ngain ncha'on te'i? ¿Kexreen dichjexin choo juaxraxauen na̱?
42007032	Juaxraxauen na̱ te inchin juaxraxauen xan nchinnchinchjan tsuntaon ngain ndaasin, ko tuyauthe choo xan ko ndachro xan: “Ja'an ná binthachjian ná soon kunixin naa nthaxro aro ja'a ra the'a ra, mexinxin ja'an ná tsje ná naa soon thia'o juachjaon aro ja'a ra tsjanga'a ra.”
42007033	Ixin Juan, thi nchegithe chujni, juii ko bine'a jian ko bi'a vino, ko ja'a ra ndachro ra ixin je'e chunda naa espíritu jian'a.
42007034	Kuthimejan jui'i ja'an, thi Xii juixin ngajni, ko jine ko di'i vino, aro ja'a ra ndachro ra ixin ja'an anto jine ko di'i ko jian dakji'an kain xi thjejo tumii César ko kain chujni nche'e jian'a.
42007035	Aro juaxraxauen Ndo Dio xraago ngain chujnii ndo.
42007036	Naa xi fariseo ndache Jesús ixin rujine ngain nchiandu'a xa, ko Jesús kjui nchiandu'a xa ko be'e chrikee nthanchaon.
42007037	Ko ngain rajna mee be'e naa nchrii banche'e nchra jian'a, ko are kunu'e nchra ixin Jesús kjui bine ngain nchiandu'a xi fariseo mee, je'e nchra kjui nchra kunixin naa xruxrao marmol jichre ndaxrajni.
42007038	Ko tabe'e nchra chrika ruthee Jesús ko tsjanga nchra, ko ndakon nchra binthjithe ruthee ko xrajaa nchra binchexemanxin nchra ruthe ko kuetuxin nchra ko kuinga nchra ndaxrajni.
42007039	Are xi fariseo di'in Simón bikon xa ji'i, je'e xa xraxaon xa: “Ja̱ xii ji'i rukji naa thi dayee juajnee Ndo Dio, je'e xa rukunu'e xa kensen jikathe xa, ko ke'e xree nchrii yaa, ko ixin nchrii ji'i naa nchrii nche'e jian'a.”
42007040	Kuthimejan Jesús ndachro ngain xi fariseo: —Simón, ja'an chunda naa thi rundathjo ja'a. Xi fariseo mee ndachro: —Ndachjejin na, suixin ke tjaago.
42007041	Jesús ndachro: —Be'e yoo thi xii binthekjen tumi ngain naa thi bakjadua tumi. Ko naa xii mee beka rio'o jino̱ tumi, ko thi inaa beka noo tumi.
42007042	Aro ixin xru'in tumi binthechunda kayui thi xii mee, je'e thi kjuadua tumi binchetjañe'e thi binthekjen tumi. Jai ndachjejin na ja'a, ¿kexe'e thi xii icha sinao je'e thi bajon tumi mee?
42007043	Simón mee ndachro ngain Jesús: —Ja'an xraxa'on ke thi xii icha tsjé bitjañe'e. Jesús ndachro: —Ndua thi ndachro.
42007044	Kuthimejan Jesús tsje'e ngain nchrii mee ko ndachro ngain Simón: —¿A dikon ja'a nchrii ji'i? Ja'an bixi'in nchiandui, ko ja'a chjana'a jinda kjuenxin ruthena; aro nchrii ji'i kjuenna nchra ruthena kunixin ndakon nchra, ko xrajaa nchra binchexemanxin nchra ruthena.
42007045	Ja'a kuetuxin'a na are bixi'in ko chja'a juajna, aro je'e nchra bixi'on nchra nchia ko tanda'a nchra ixin thetuxin nchra ruthena.
42007046	Ja'a kuinga'a aceite ngata'a jana, aro je'e nchra kuinthjithe nchra ndaxrajni ruthena.
42007047	Mexinxin ja'an ndathjo ixin thi anto thjue na nchra, tjaago ixin thi anto tsjé jian'a binche'e nchra, ubitjañe'e nchra, aro thi chujni tsjé'a bitjañe'e, kai nchion tjaago ixin thjuena.
42007048	Kuthimejan ndachro Jesús ngain thi nchrii mee: —Kain thi jian'a binche'e ubindatjaña'a.
42007049	Ko kain chujni te nthi̱'a̱ kuexi'in na̱ ndache choo na̱: —¿Kensen xii ji'i ixin nchao nchetjañe'e xa chujni thi jian'a nche'e na̱?
42007050	Aro Jesús ndachro ngain thi nchrii: —Ko ja'a ixin chunthia na kjan inaa chujni narua, mexinxin sathji ko chrjuin tsunu'e ansean.
42008001	Kuthimejan Jesús kjui bitsje'e tsjé rajna ko rajnanchjan ixin bakjaago ngain chujni ixin thi thetu'an Ndo Dio, ko bakao thi theyoo chujni kuinchie'e,
42008002	ko kai bakao kanxion nchrii bantsje'e espíritu jian'a ko binchexrue'en ixin ikainxion chin. Ko kai nthi̱'a̱ be'e María Magdalena thi bachrjexin yaato espíritu jian'a.
42008003	Ko nthi̱'a̱ be'e Juana, nchri chri'i naa tathiita bi'in Chuza, thi baketu'an ngain nchiandu'a Herodes, ko kai nthi̱'a̱ be'e Susana ko ikainxion nchrii bakjengijna Jesús ko thi chujni bakao, ko tumii nchra bakjengijnanxin nchra ni te'i.
42008004	Tsjé chujni ngain tsjé rajna kjui na̱ ixin bitsje'e na̱ Jesús, ko are uxrathe na̱, je'e kuekiin na̱ naa thi ku'en ko ndachro:
42008005	—Naa xii kjui bikenga trigo ngataon jngi. Ko are kuexi'in kjua trigo, kanxion nuanchjan binthji ngaa nthi'á, ko are batho chujni ngachje na̱ trigo, ko kai kunthua bine ba trigo.
42008006	Ko ithu'a trigo binthji ngata'a thi jii thjao, ko are chri'in trigo, anto daka ndaxema ixin xru'in tjao bechunda.
42008007	Ko ithu'a trigo binthji ngakjan kancha'a ko kancha'a chri'in ka ko icha daka bangi ka, ko ikuanchrjanda'a bangi trigo.
42008008	Aro icha trigo binthji ngain thi jian jinche. Ko are bangi trigo, anto jian guan, ixin naa nuanchje'en trigo binchechjian na'o thi kan nuanchjan. Are Jesús jindachro kain ji'i, je'e nichja suji ngain na̱, ko ndachro: —Ja'a ra xro thi'in ra, thinxin ra jian.
42008009	Kuthimejan chujni bakao Jesús banchiangi'i na̱ ixin ke'e ruchro thi ndachro je'e.
42008010	Je'e ndachro ngain na̱: —Ja'a ra, Ndo Dio binthakininxin ra tsjagu'a ra thi jima ixin kexreen Ndo Dio tsetu'an ngain anseen chujni, aro ja'an nichjaa chujni kunixin thi tu'en ixin maski dikon na̱, je'e na̱ dikon'a na̱, ko are tsi'in na̱, tsinxin'a na̱.
42008011	’Ji'i ruchro thi bikenga na̱ trigo: trigo ruchro juajnee Ndo Dio.
42008012	Ko thi trigo binthji ngaa nthi'á, mee thi chujni thi'in juajnee Ndo Dio, aro thii nchiijin ko ndanchetjajin ngain anseen na̱ ko idithikaon'a na̱ ko ikjan'a na̱ inaa chujni narua.
42008013	Ko trigo binthji ngata'a thjao, mee thi chujni thi'in juajnee Ndo Dio ko anto chee na̱ are dayee na̱ juajna, aro xra thinxin'a na̱ jian ko are thii thi tangi tatjañe'e na̱ thi jian juajnee ndo.
42008014	Ko trigo binthji ngaga'a kancha'a, mee chujni thi'in juajnee Ndo Dio, aro dithikaon'a na̱ juajna. Ko je'o ta na̱ juachjaon ixin ruchunda na̱ icha tumi ko ji'i thi tanchrjanda'a na̱ dithikaon na̱ juajnee ndo.
42008015	Aro thi trigo binthji ngain jinche jian, mee thi chujni jian ngain anseen, ko anto rinao na̱ thi'in na̱ ko nche'e na̱ thi thetu'an Ndo Dio. Ko jamee dithikaon na̱ kainxin ncha'on, ko kain thi nche'e na̱ nchexruxi'in Ndo Dio.
42008016	’Xru'in chujni sinchegakaon naa xru'i kuthimejan tsjamataon o ruxrangi'i xrui ngangi sauen, aro icha jian chujni mee nui sake'e xrui ixin singase'en chujni sixi'in nchia.
42008017	Xru'in thi jima ko tsununxin'a, ko xru'in thi jima texraxaon ko chujni tsunue'a na̱; kain chunda ke tsununxin.
42008018	’Mexinxin ja'a ra thi'in ra jian, thi chujni thinxin, Ndo Dio tsjengijna ixin tsinxin icha, aro chujni xru'in thinxin, Ndo Dio santsje'e ndo thi nchion thinxin.
42008019	Kuthimejan janee ko xan choo Jesús biji na thi jii je'e, aro chro'a kunchie'en na̱ ngaka je'e ixin anto tsjé chujni te nthi̱'a̱.
42008020	Ko naa chujni biketu'en Jesús ko ndachro: —Janaa ko xan choo nduja te na̱, ko rinao na̱ sikon na̱.
42008021	Ko Jesús ndachro: —Kain thi chujni thi'in ko nche'e thi ndachro juajnee Ndo Dio, chujni mee, thi janana ko xan chian.
42008022	Naa ncha'on Jesús ko chujni bakao kuani na̱ naa ntha barko, ko nthi̱'a̱ je'e ndachro ngain na̱: —Sachjin ná tuenxin jinda ji'i. Ko jañaa binche'e na̱.
42008023	Ko are ntha barko tajitau'en ntha jinda, Jesús tabejua ngain ntha barko. Kuthimejan kjua chrintho anto suji ko kuexi'in bikia jinda ngaa ntha ko utaruxinkanjingi ntha jinda.
42008024	Ko ni bakao Jesús binchexingame'e na̱ ko ndachro na̱: —¡Suixin thi tjaago! ¡Suixin thi tjaago! ¡Ndatexinkanjingi ná jinda! Kuthimejan Jesús bingathjen ko kuetu'en chrintho ko jinda ixin tase'e, ko jinda ko chrintho tabeta. Ko kain xratao tabe'e.
42008025	Ko Jesús ndachro ngain chujni bakao: —¿Unda ja'a ra chunthia'a ni ra? Aro je'e na̱ anto binthexraon na̱ ko kuise'en na̱ ko banchangi'i choo na̱: —¿Kensen xii ji'i, ixin chrintho ko jinda dithikaon ngain xa?
42008026	Ko bathujin na̱ jinda ko biji na̱ ngain nunthe Gadara, chrika nunthe Galilea.
42008027	Are Jesús banianxin ntha barko, naa thi xii bechunda tsjé espíritu jian'a juixin nunthe Gadara ko kunchie'en ngain Jesús. Ko usee xii ji'i xru'in luntho bagengaa xa, ko be'a xa ngain nchia, ko be'e xa ngayee thi baxrabaa chujni.
42008028	Ko are thi xii mee bikon Jesús, kuyao suji ko bethuxin ko biseta'a nunthe chrika ruthee Jesús ko nichja suji: —¿Unda dixinthe ngajin na, ja'a Jesús, Xe'en Ndo Dio, ndo thjen ngajni? Nthatsa'an ñao nchegetan'a na tangi.
42008029	Ko je'e ndachro jañaa ixin Jesús ukuetu'en espíritu jian'a sachrjexin ngain xii mee. Ko utsjé nthi'a espíritu jian'a utse xa, ko maski chujni bakiaxin na̱ xa kunixin chia ngain raa xa ko ruthee xa, ko are espíritu jian'a batse xa bakunchrintaon xa chia ko banchekinga xa ngaga'a jna thi xru'in chujni jii.
42008030	Jesús banchiangi'i xii mee: —¿Kexreen di'in ja'a? Ko je'e xa ndachro xa: —Ja'an di'in na Legión. Je'e xa ndachro xa jañaa ixin anto tsjé espíritu jian'a be'e ngaxi'in xa.
42008031	Ko kain espíritu mee ndache Jesús ixin rinao'a tsji ngain xru'i danga'a ko binchetse'en ñao Jesús ixin ruruan'a ngain thi tsaaga anto ni'nga.
42008032	Ko nthi̱'a̱ tenea tsjé kukuchi ngain naa jnanchjan, ko kain espíritu jian'a binchetse'en ñao Jesús ixin tsanchrjanda sixi'in ngain kain kukuchi mee. Ko Jesús bajon juachaxin.
42008033	Kuthimejan kain espíritu jian'a bachrjexin ngain xii ji'i, sabinthegixi'in ngain kukuchi, ko kain kukuchi kjuixin jaa ba ko binthetsiangi ba jinda, ko ndakju'en ba jinda.
42008034	Ko are chujni tethingaria kukuchi bikon na̱ ke'e ku'en ba, je'e na̱ kuinga na̱ bindache na̱ chujni ngain rajna ko kai ni te ngataon jngi.
42008035	Ko kain chujni kjui na̱ bitsje'e na̱ thi ku'en. Ko are biji na̱ thi jii Jesús, bikon na̱ thi xii udigachrjedo'o kain espíritu jian'a, ko utajii xa chrika ruthee Jesús, ko ujingaa xa luntho, ko undakua nche'e xa ko kain chujni anto binthexraon na̱.
42008036	Ko kain chujni bikon kexreen kuxrue'en thi xii bechunda espíritu jian'a kuexi'in na̱ binchenu'e na̱ chujni kain thi ku'en.
42008037	Kuthimejan kainxin chujnii nunthe Gadara binchetse'en na̱ ñao Jesús ixin sarukjixin nthi̱'a̱, ixin anto binthexraon na̱. Mexinxin Jesús kuani ntha barko ko sakjui.
42008038	Aro thi xii bachrjedo'o kain espíritu jian'a binchetse'en ñao Jesús ixin rukajanda rugakji ngain je'e, aro Jesús kuetu'en xii mee ixin sithu'e xa, ko ndachro:
42008039	—Kjan nchiandui ko theki'in chujni kain thi binche'e Ndo Dio ngajin. Ko thi xii mee sakjui ko kuekiin kain chujnii thi binche'e Jesús ngain je'e.
42008040	Ko are Jesús kjanxin tuenxin jinda mee, kain chujni te nthi̱'a̱ anto chee na̱ ixin biji Jesús ixin kain na̱ techu'en na̱.
42008041	Kuthimejan juii naa xii bi'in Jairo, ko xii ji'i baketu'an xa ngain ni'ngo. Ko xii ji'i bethuxin ko biseta'a nunthe chrika ruthee Jesús ko binchetse'en ñao ixin rukji nchiandu'a
42008042	ixin thi nakua xan nchrichje'en, xan bechunda inchin theyoo nano undajide'en xan. Ko are sajithji Jesús nchiandu'a Jairo, ruee anto tsjé chujni ko anto banchenthedugee na̱ Jesús.
42008043	Ko ngagee chujni mee, be'e naa nchrii ubechunda theyoo nano bagengi'i nchra jni, ko ujue'e binchexi'in kain tumii nchra ngain xi nchexruan, aro xru'in xi nchexruan binchexrue'en nchra.
42008044	Ko nchrii mee kunchie'en nchra tuenxin Jesús ko kathe nchra ngande'e lunthue Jesús. Ko thi bagengi'i nchra jni bengathjinbe'o.
42008045	Kuthimejan Jesús banchiangi ko ndachro: —¿Kensen kathe na? Ko kain chujni ndachro na̱ xru'in kensen. Mexinxin Pedro ko kain ni bakao ndachro: —Suixin ke tjaago, ¿unda suixin xra danchiangi kensen kathe? Kain chujni tuntheedo na̱ ngaka suixin, ko tunxinka na̱.
42008046	Aro Jesús ndachro: —Jii naa thi kathe na, ixin ja'an kununa binthaxruaan chujni mee kunixin juachaxinna.
42008047	Nchrii mee are kunue'e nchra ixin chro'a rugema nchra, je'e nchra kunchie'en nchra ko jixranga nchra bethuxin nchra chrika ruthee Jesús. Ko ngathexon kon kain chujni ndachro nchra ngain Jesús unda je'e nchra kathe nchra ko kexreen jaikua ndakuxrue'en nchra.
42008048	Kuthimejan Jesús ndachro ngain nchra: —Ja'a kuxrua'an ixin chunthia. Nchao sathji ko tunu'a chrjuin ngain ansean.
42008049	Ko xra jinichja Jesús, are naa chujni juixin nchiandu'e Jairo, thi baketu'an ngain ni'ngo, ko ndache: —Xan nchrichja'an undabe'en xan, indache'a xi tjaago.
42008050	Are Jesús kui'in yaa, je'e ndachro ngain Jairo: —Xraon'a, je'o dithikaon na, ko xa'an ruxingame'e xan.
42008051	Are biji na̱ nchiandu'a Jairo, Jesús kuanchrjanda'a bixi'in icha chujni, bixi'in je'o je'e, Pedro, Jacobo, Juan, ndudee xan nchrichjan ko janee xan.
42008052	Kain chujni te nthi̱'a̱ tetsjangaxin na̱ xan ko tetaxin na̱ xan juachjaon. Aro Jesús ndachro ngain na̱: —Tsjanga'a ra; xan nchrichjan digen'a xan; je'o tajijua xan.
42008053	Aro je'e na̱ kjuanuanka na̱ Jesús ixin jañaa ndachro, ixin kain na̱ benu'e na̱ ixin xan nchrichjan undabe'en xan.
42008054	Kuthimejan Jesús tse'e raa xan ko nichja seen ngain xan: —Ja'a xan nchrichjan, dingathjen.
42008055	Ko je'e xan nchrichjan xechon xan, ko tuin je'e xan bingathjen xan. Ko Jesús ndachro: —Chje'e ra xan sine xan.
42008056	Ko ni ndu'a xan xratao tabithu'e na̱, aro Jesús kuetu'en na̱ ixin xru'in chujni rundache na̱ thi ku'en.
42009001	Jesús baye̱e ni theyoo bakao, ko chjee na̱ juachaxin ixin nchao sengixin na̱ ngain chujni kain espíritu jian'a, ko sinchexrue'en chujni chunda kexe'on chin.
42009002	Ko je'e rua'an na̱ ixin bindache na̱ chujni ixin thi thetu'an Ndo Dio, ko sinchexrue'en na̱ ni ni'i.
42009003	Ko ndachro ngain na̱: —Xru'in thji'o ra ixin sunda'a ra ngatja nthi'á, thjio'a ra ntha kutho, thi tamexin ra, niuthja, tumi ko thjio'a ra yoo luntho, je'o luntho tenga'a ra.
42009004	Ko ngain kexe'o nchia saso ra, nthi̱'a̱ dithu'a ra kain ncha'on tsunchrja'an ra ngain rajna yaa.
42009005	Ja̱ chrujan rajna sinao'a na̱ tsi'in na̱ thi jian juajna ja'a ra tsji'o ra, sathjixin ra nthi̱'a̱ ko tuntsjenga ra ruthea ra ixin singo jinche jiyaa ruthe, ko mee ruchro ixin bithikaon'a ra na̱.
42009006	Kuthimejan sakjui na̱ rajna ko rajna ixin bindache na̱ chujni thi jian juajna ko binchexrue'en na̱ chujni teni'i.
42009007	Ko Herodes, thi baketu'an nthi̱'a̱ Galilea, are kunu'e kain thi jian banche'e Jesús, je'e anto xraon, ko ibenue'a ke'e ruxraxaon ixin kanxion chujni bandachro na̱ ixin je'e Juan, thi banchegithe chujni, uxechon.
42009008	Ikanxion na̱ bandachro na̱ ixin kununxin profeta Elías, ko ikanxion na̱ bandachro na̱ ixin uxechon chrujan ni bagayee juajnee Ndo Dio are usee.
42009009	Aro Herodes ndachro: —Ja'an kuetu'an chrijin jaa Juan, thi banchegithe chujni. Mexinxin, ¿kexe'e xii ji'i ixin chujni thekin na̱ ixin anto jian nche'e xa? Ko Herodes anto kjuee kexreen rugikon Jesús.
42009010	Are ni theyoo kjanxin na̱ thi kjui na̱, kuekin na̱ kain thi binche'e na̱. Kuthimejan Jesús sabikao na̱ ngain thi xru'in chujni te, chiaon rajna Betsaida.
42009011	Ko are chujni kunu'e na̱ thinoo sakjui Jesús, je'e na̱ ruee na̱. Kuthimejan je'e ndachro ngain na̱ ixin kexreen siketu'an Ndo Dio ngain anseen na̱, ko kai binchexrue'en kain ni beni'i.
42009012	Ko are undakutsukjin, kunchie'en thi ni theyoo bakao Jesús ko ndachro na̱ ngain je'e: —Dindache kain chujni satsji na̱, ixin sikjee na̱ thi sine na̱ ko thi sinchejuga'a na̱, ixin nthi'i thi te na̱ xru'in jii.
42009013	Aro Jesús ndachro ngain na̱: —Ja'a ra dajon ra thi sine na̱. Je'e na̱ binthendachro na̱: —Ja'an ná xru'in chunda ná, je'o na'o niuthja ko yoo kuchee, ko ja̱ ruchja'a ná sine kain chujni te'i, ja'an ná rugunda sike'na ná thi sine na̱.
42009014	Ko nthi̱'a̱ be'e inchin na'o no̱ xii. Ko Jesús ndachro ngain ni theyoo bakao: —Ndache ra chujni ruchjeeya na̱ ko siginthe na̱ yoo kan ko the na̱.
42009015	Ko jañaa binche'e ni bakao Jesús, ko kainxin chujni tabinthe na̱.
42009016	Kuthimejan Jesús kuaa thi na'o niuthja ko thi yoo kuchee, ko tsje'e ngajni ko binchenchaon niuthja ko kuchee. Kuthimejan kunchjenga ko bajon ngain thi chujni bakao ko je'e na̱ kunchjeye'e na̱ kainxin chujni.
42009017	Ko kain na̱ juine na̱ ko jian kuje'e na̱. Ko thi xexin juine na̱ xra binchekaon na̱ theyoo nthaxra.
42009018	Naa ncha'on Jesús bachrjenda ixin nichjee Ndo Dio, ko are juexin nichjee ndo banchiangi ngain chujni bakao ko ndachro: —¿Ke'e ndachro chujni ixin kensen na ja'an?
42009019	Je'e na̱ ndachro na̱: —Kanxion na̱ ndachro na̱ ixin suixin Juan, thi banchegithe chujni, ko ikanxion na̱ ndachro na̱ ixin suixin Elías; ko ikanxion na̱ ndachro na̱ ixin suixin naa thi bagayee juajnee Ndo Dio, ko be'e are usee.
42009020	Kuthimejan Jesús banchiangi ko ndachro: —Ko ja'a ra, ¿ke'e ndachro ra ixin kensen na ja'an? Ko Pedro ndachro ngain Jesús: —Suixin thi Cristo, thi juixin ngain Ndo Dio.
42009021	Ko Jesús kuetu'en na̱ ixin xru'in chujni rundache na̱ ixin kensen je'e.
42009022	Ko kai ndachro: —Ja'an, thi Xii juixin ngajni, rugunda tangi tsunna, ko kain xi thetu'an ngain ni'ngo, ko kain xi daana thetu'an ngain icha xi daana ko kain xi tjaago ley runingakunna xa ko nasuenxon na na̱, aro ngain ncha'on ninxin ja'an ruxechon na.
42009023	Kuthimejan je'e ndachro ngain kain chujni te nthi̱'a̱: —Ja̱ chrujan thi rinao rurue'e na, rugunda rutjañe'e kain thi jixraxaon sinche'e, maski anto tangi tsu'en ko ja̱ rugunda se'en, ruxrajon se'en, ko rurue'e na.
42009024	Ixin thi rinao xru'in tsu'en, chujni ji'i icha daka ndasitjaan. Aro thi ruxrajon tangi tsu'en ko ruxrajon se'en ixin tjaago thi ja'an ntha'a, chujni mee rukjan inaa chujni narua ko xru'in ncha'on se'en.
42009025	Ixin xru'in xree ja̱ naa chujni sacha kainxin thi jii ngain nunthe ji'i ko ndasinchetjaan almee.
42009026	Ko ja̱ chrujan chujni tusuee runichja ixin ja'an ko ixin thi jian juajnana, kai ja'an, thi Xii juixin ngajni, tsusua'na ixin chujni mee are si'i kunixin juachaxiin Ndudana ko kain angeel ndo jii nthi̱'a̱ ngajni.
42009027	Ndua thi rindathjo ra, ixin thu'a ra xro te ra nthi'i jai, xra sen'a ra sikunja ra thi thetu'an Ndo Dio.
42009028	Batho inchin jni ncha'on, kuthimejan Jesús kuani naa jna ixin nichjee Ndo Dio, ko bikao Pedro, Jacobo ko Juan.
42009029	Ko are Jesús jinichjee Ndo Dio, ngakon ndabituxi'in ko lunthue kurua luntho xraa thee ncha'on.
42009030	Kuthimejan kununxin yoo xii jitjao Jesús, ko xii mee, Moisés ko Elías.
42009031	Ko nguixin ngandajin na̱ chrjuin jidingasaan, ko tetjao na̱ ixin kexreen se'en Jesús, ko ji'i ruku'en nthi̱'a̱ Jerusalén.
42009032	Ko Pedro ko thi iyoo ni be'e ngain anto chjee na̱ kuthachrin, aro tabinthetsje'e na̱ ko bikon na̱ thi chrjuin jidakima ngandajin Jesús ko kai bikon na̱ thi yoo xii juii ngain je'e.
42009033	Are kayui xii te'i takunkjínxin ngain Jesús, Pedro ndachro ngain Jesús: —Suixin ke tjaago, ¡atho nchao ixin ja'an ná te ná nthi'i! Sinthachjian ná nii nchiachjan, naa ixin suixin, inaa ixin Moisés ko inaa nchiachjan ixin Elías. Aro Pedro benue'a ke'e jindachro.
42009034	Ko Pedro xra jañaa jinichja are juii naa thjui ngain na̱ ko ndabithu'e na̱ ngakjan thjui. Ko anto binthexraon na̱ ixin bithu'e na̱ ngakjan thjui.
42009035	Kuthimejan ngakjan thjui mee kuinxin ni naa tha ko ndachro: —Ji'i thi Xan'na, xan anto thjuaa. Dithikaon ra thi rundathjo ra xan.
42009036	Ko are ujuexin nichja tha mee, je'o Jesús bithu'e nthi̱'a̱. Aro kanio ni tatetsje'e, ko je'o kainxion ncha'on kuexi'in na̱ ixin xru'in chujni kuekiin na̱ thi bikon na̱.
42009037	Nduexin are banianxin na̱ ngain jna mee, anto tsjé chujni bigetanxin na̱ ngatja nthi'á.
42009038	Ko ngayee kain chujni mee, naa thi xii nichja seen ko ndachro ngain Jesús: —Suixin ke tjaago, nthatsa'an ñao, thjengijna xan'na ixin je'o xan ji'i richunda
42009039	ixin naa espíritu jian'a tse xan ko nchekuyao xan, ko tadetsinga xan xraa ndade'en xan ko tuxro thixin ru'a xan. Ko anto nchegetan xan tangi ko tanchrjanda'a xan.
42009040	Ja'an ubinthatsaan ñao chujnia chrji'o ixin rugantsje'e na̱ xan espíritu jian'a chunda xan, aro chro'a bantsje'e na̱.
42009041	Jesús ndachro: —¡Ja'a ra xro thinxin'a ra ko chunthia'a ra! ¿Xra kensa rugunda sari'i ko xra tsixinna ngajin ra? ¡Siku'na xa'an nthi'i!
42009042	Ko are xan xii mee jitunchie'en xan ngain Jesús, espíritu jian'a banka xan suji ngata'a nunthe, aro Jesús binchesathe'e espíritu jian'a ko binchexrue'en xan xii mee, ko je'e bajon xan ngain ndudee xan.
42009043	Ko kainxin chujni te nthi̱'a̱ kuise'en na̱ ixin bikon na̱ thi jié juachaxiin Ndo Dio. Ko are chujni xra texraxaon na̱ thi jian binche'e Jesús, je'e ndachro ngain thi chujni bakao:
42009044	—Thi'in ra jian thi ja'an rundathjo ra ixin ja'an, thi Xii juixin ngajni, chujni sajon na ngain raa chujni ningakunna.
42009045	Aro chujni bakao kuinxin'a na̱ thi ndachro je'e, ixin xra xru'in juachaxin bechunda na̱ ixin rukinxin na̱. Ko xraunka na̱ ruganchiangi'i na̱ Jesús ixin ke'e ruchro thi ndachro je'e.
42009046	Kuthimejan thi chujni bakao Jesús, kuexi'in kjuao choo na̱ ixin kensen thi icha renthe,
42009047	aro Jesús bechunxin juaxraxauen na̱ ko ubenu'e ke'e tendache choo na̱. Kuthimejan je'e kjuua naa xan nchinchjan ko bake'e xan ngaka je'e,
42009048	Ko ndachro ngain na̱: —Thi chujni sayée naa xan nchinchjan ixin dithikaon na ja'an, kai sayé'na ja'an, ko chujni sayé'na na̱ ja'an kai sayée thi rua'an na ja'an. Ixin thi icha renthe'a ngaya'a ra yaa thi rukjan icha renthe ngathexin kon Ndo Dio.
42009049	Kuthimejan Juan ndachro ngain Jesús: —Suixin ke tjaago, ja'an ná bikon ná naa thi jidengi espíritu jian'a kunixin juachaxian; ko ja'an ná ndathjan ná ixin isinche'a jamee, ixin je'e chrji'a ngajin ná.
42009050	Aro Jesús ndachro: —Kayakuen'a ra chujni mee ixin thi chujni ningakuan'a ná, chujni mee jii ngajin ná.
42009051	Are ubikunchiaon ncha'on ixin Jesús sarukajiin ngajni, je'e ndachro ngathe anseen ixin tsji rajna Jerusalén.
42009052	Je'e rua'an kanxion chujni ixin bitaon na̱ nthi'á ko bikao na̱ juajnee, ko chujni mee kjui na̱ ngain naa rajnee nunthe'e Samaria ixin bikjee na̱ naa nchia thi rugithu'e na̱ je'e na̱ kunixin Jesús.
42009053	Aro chujni samaritano chro'a na̱ bayée na na̱ nthi̱'a̱ ixin kunu'e na̱ ixin Jesús ko chujnii satethji na̱ Jerusalén.
42009054	Are Jacobo ko Juan kunu'e na̱ ixin ni samaritano chro'a na̱ bayée na na̱, je'e na̱ ndachro na̱ ngain Jesús: —¿Arinao suixin ixin ja'an ná tsetu'an ná ruxinkajinxin ngajni xru'i ixin suen kain chujni yaa, inchin binche'e profeta Elías?
42009055	Kuthimejan Jesús ngaria tsje'e na̱ ko binchesathe'e na̱ ko ndachro: —Ja'a ra nua'a ra ke'e espíritu chunda ra.
42009056	Ixin ja'an, thi Xii juixin ngajni, jui'a ixin nasuenxon chujni, jui'i ixin sinthakjan na̱ inaa chujni narua. Kuthimejan sakjui na̱ ngain inaa rajna.
42009057	Are tethji na̱ ngatja nthi'á, naa xii ndachro ngain Jesús: —Ja'an rina'o tsji kain rajna suixin sekji.
42009058	Jesús ndachro ngain thi xii mee: —Kain kuntha chunda ba thjaue ba dixi'in ba, ko kain kunthua chunda ba kakee ba, aro ja'an, thi Xii juixin ngajni, chunda'a thinoo tsenkjon jana.
42009059	Jesús ndachro ngain inaa thi xii: —Ja'a rue'na. Aro thi xii mee ndachro: —Nthatsa'an ñao, chunna sa'o ndasenja ndudana ixin ja'an thi tsjabaa ndo.
42009060	Jesús ndachro: —Tanchrjanda thi chujni dithikaon'a na̱, ni yaa tsjabaa choo na̱, aro ja'a thji ko dindache chujni ixin Ndo Dio usiketu'an ngain anseen na̱.
42009061	Kuthimejan inaa thi xii ndachro ngain Jesús: —Ja'an rina'o satsji na, aro chunna tsji sinthanua ni nchiania.
42009062	Aro Jesús ndachro: —Thi jitse ni'nge, kuthimejan jichuntaunxin ton, chujni mee xru'in xree ngain thi thetu'an Ndo Dio.
42010001	Kuthimejan Jesús kuinchie'e nii kan ko the chujni, ko je'e rua'an yoo ko yoo na̱ ngain kain rajna thi je'e rukji.
42010002	Ko ndachro ngain na̱: —Ndua thi rundathjo ra, anto tsjé xree Ndo Dio jii, aro ni nche'e xra tsjé'a na̱. Mexinxin nchetse'en ra ñao Xi najni rurua'an xa icha ni nche'e xra ixin sinche'e xree xa.
42010003	Thji ra jai ja'a ra ko xraxaon ra ixin ja'an rua'an ra inchin kuleko ngayee kundanixra.
42010004	Thjio'a ra thi tamanxin ni, thi dingachjian tumi ko kathe. Ko tadinthengathjen'a ra ngatja nthi'á ixin sajon ra juajna ngain chujni.
42010005	Ko are saso ra ngain kexe'o nchia, sa'o dajon ra juajna ko ndachro ra: “Chrjuin tsunu'e ngain ansean ra xro te ra ngain nchia ji'i.”
42010006	Ko ja̱ ngain nchia mee jii chujni jian, chujni mee tekininxin na̱ sayée na̱ thi chrjuin ja'a ra sajon ra ngain na̱, aro ja̱ na'i thi chrjuin mee sarukjan ngajin ra.
42010007	Ko ngain nchia mee dithu'a ra ko nthi̱'a̱ jinthe ra ko di'i ra thi ruchjaa ra na̱. Ixin thi nche'e xra jikininxin ruxenge'e 'na. Ko dithua'a ra ngain jejee nchia.
42010008	Are saso ra ngain naa rajna thi jaan sayá'a ra na̱, jinthe ra thi ruchjaa ra na̱,
42010009	ko nchexrue'en ra chujni ni'i te nthi̱'a̱, ko ndache ra na̱: “Thi thetu'an Ndo Dio ujuii ngajin ra.”
42010010	Aro ja̱ saso ra ngain naa rajna thi ruchro'a chujni sayá'a ra na̱, ja'a ra dachrje ra ngaa nthi'á ko ndachro ra:
42010011	“Kain nche'e rajnaa ra tse kathena ná, tsuntsjenga ná ixin yaa ruchro ixin ja'a ra bithikaon'a ra juajna bikia'an ra. Aro xraxaon ra ixin thi thetu'an Ndo Dio uchiaon juii ngajin ra.”
42010012	Ja'an ndua rindathjo ra ixin are Ndo Dio sinche'e jie̱ ngain kain chujni, icha suji'a jie̱ su'en rajna Sodoma ke thi rajna juinao'a bayée thi juajna kjui'o ra.
42010013	’¡Anto tangi tsu'an ra ja'a ra chujni rajna Corazín! ¡Ko anto tangi tsu'an ja'a ra chujni rajna Betsaida! Ja̱ kain thi bikon ra bintha'a ngajin ra, runtha'a ngayee chujni rajna Tiro ko Sidón, nduaxin chujni mee usee rukinthu'e na̱ thi jian'a nche'e na̱. Ko runthengaa na̱ luntho thie ko rukjata'a na̱ ntheeso gi'i ngata'a jaa na̱ ko jañaa rukjaguxin na̱ ixin ukuinthu'e na̱ thi jian'a banche'e na̱.
42010014	Mexinxin are Ndo Dio sinche'e jie̱ ngain kain chujni, icha suji'a jie̱ sue'en rajna Tiro ko Sidón ke ja'a ra.
42010015	Ko ja'a ra rajna Capernaum, ¿Axraxaon ra ja'a ra tsji ra ngajni? Na'i, je'a jamee ixin ja'a ra tsji ra ngain xru'i danga'a.
42010016	Jesús xra ndachro ngain chujni kuinchie'e: —Thi chujni tsi'in thi rundachro ra, kai tsinna na̱ ja'an. Ko thi sithikaon'a ra ja'a ra, chujni mee kai ja'an sithikaon'a na. Ko thi chujni sithikaon'a na̱, kai dithikaon'a na̱ ngain thi rua'an na.
42010017	Are kjan thi nii kan ko the chujni, anto chee na̱ ko ndachro na̱: —Kain espíritu jian'a bithikaon ko binche'e thi ndachrjan ná are nichja ná kunixin juachaxian suixin.
42010018	Ko Jesús ndachro ngain na̱: —Jaan, ja'an bikon kexreen betsingaxin nchiijin ngajni inchin naa xru'i are tungiixin.
42010019	Ja'an chja'a ra juachaxin tsingachje ra kunchee ko kunthanchia ko tsixi'an ra ngain thi jian'a, ko xru'in tsu'an ra.
42010020	Ja'a ra tunua'a ra chrjuin ixin espíritu jian'a dithikaon ra, icha jian cha'a ra ixin ngajni ubinthetaxin ra.
42010021	Are mee, Jesús anto chee ko jikaon kunixin Espíritu Santo ko ndachro: —Suixin Ndudana ko ja'an nthasaya'a, ixin Suixin thetu'an nunthe ko ngajni, ko ji'i kueme'e kain ni anto nu'e ko ni anto thinxin ko kjuagu'e ni kjan xraa naa xan nchinchjan. Jaan, ixin jañaa binao Suixin.
42010022	’Ndudana chjana kain thi jii. Ko xru'in chujni nu'e kensen na ja'an, je'o Ndudana chunxin na jian, ko xru'in kensen chunxin je'e ndo, je'o ja'an thi chunxin ndo ko thi ni ja'an rina'o sinthagatsuan ndo.
42010023	Kuthimejan Jesús tsje'e ngain chujni bakao ko ndachro ngain na̱: —Anto chrjuin ixin thi chujni tedikon thi ja'a ra tedikon ra jai,
42010024	ixin ja'an ndathjo ra ixin tsjé ni bagayee juajnee Ndo Dio ko ni baketu'an binao na̱ rugikon na̱ thi ja'a ra tedikon ra, aro bikon'a na̱ ko ruki'in na̱ thi ja'a ra tethi'in ra jai, aro kuin'a na̱.
42010025	Kuthimejan naa xi tjaago ley kjui xa bitsje'e xa Jesús ko bikjexin ixin runchenichja Jesús naa thi jian'a ko ndachro xa: —Suixin ke tjaago, ¿ke'e sintha'a ixin sayaa thi sarichunxin kainxin ncha'on?
42010026	Jesús ndachro ngain xa: —¿Ke'e jitaxin ley bayée Moisés? ¿Ke'e thinxin?
42010027	Ko xi tjaago ley ndachro: —Ngain ley mee jindachro: “Thjue'e Ndo Dio kunixin ansean, kunixin kain thi tsanga tunu'a, kunixin nguii juaxraxauan, ko thjue'e icha chujni inchin thjue'e nthau'a.”
42010028	Kuthimejan Jesús ndachro ngain xa: —Atho nchao jii thi ja'a ndachro. Ja̱ sinche'e kain yaa, jaan sayé'e kain thi sarichunxin kainxin ncha'on.
42010029	Aro xi tjaago ley binao xa rugithu'e xa jian ngathexin kon Jesús ixin thi ndachro xa, mexinxin kjan banchiangi xa ngain Jesús: —Aro, ¿kensen mee, thi ruthjuaa inchin thjuaa nthau'na?
42010030	Kuthimejan ndachro Jesús ngain xa: —Naa xii juixin Jerusalén ko sajithji rajna Jericó, ko ngatja nthi'á kayakuen kanxion xi che'e, ko kue'e xa kain thi jidikao ko bantsje'e xa lunthue ko bintja xa ko nthi̱'a̱ banka xa xraa thi undadige'en ko sabinthekji xa.
42010031	Ko xraje'o nthi'á jithixin naa xi daana ko are bikon xa thi xii jitsinga nthi̱'a̱, je'e xa batho xa nao.
42010032	Kai xraje'o nthi'á jithixin naa chujnii Leví. Ko are je'e bikon thi xii jitsinga nthi̱'a̱, kai batho xa nao.
42010033	Aro kai nthi̱'a̱ batho naa xi samaritano, ko are bikon xa thi xii jitsinga nthi̱'a̱, je'e xa kuiakunue'e xa.
42010034	Ko kunchie'en xa ngaka xii mee, ko binchexrue'en xa kain thi dikuni'i nthau'e xa kunixin vino ko aceite ko kuensia xa jian. Kuthimejan bincheta'a xa kuluchu'e xa ko sabikao xa ngain naa nchia dithu'e ni kjin, ko nthi̱'a̱ je'e xa baku'en xa thi ni'i.
42010035	Ko nduexin are je'e xii mee sakjui xa, bantsje xa yoo tumi anto renthe ko bajon xa tumi ngain thi nchiandu'a, ko ndachro xa: “Daku'en xii ji'i, ko ja̱ sinchexi'in icha tumi ixin je'e xa, ja'an tsjenga'a 'na are rukjan na.”
42010036	Mexinxin ndachjejin na ja'a, ko ndachro, ¿kexe'e thi xii kjuaago ixin thjue'e thi xii kue'e na̱ ko bikaon?
42010037	Xi tjaago ley ndachro: —Thi xii kuiakunue'e thi kue'e na̱ ko bincheni'i na̱. Kuthimejan Jesús ndachro ngain xa: —Ja'a kai thji ko nche'e jamee.
42010038	Jesús ruee nthiee ko biji ngain naa rajna nchiin, ko nthi̱'a̱ be'e naa nchrii bi'in Marta ko bajon nchra nchiandu'a nchra thi bithu'e Jesús.
42010039	Je'e Marta bechunda naa xan choo bi'in María, ko je'e María tabe'e chrika ruthee Jesús ixin kui'in thi jinichja Jesús.
42010040	Aro Marta anto jita juachjaon ixin juinao xraa urukjekua xree, ko kunchie'en ngain Jesús ko ndachro: —Nchana, ¿aditsje'a ixin xan chian jitajandana xan rintha'a kain? ¡Dindache xan tsjengijna na xan!
42010041	Aro Jesús ndachro: —Marta, Marta, ja'a anto ta juachjaon ixin kain yaa,
42010042	aro nakua thi rugunda sinche'e ni, ko María ukuinchie'e thi icha jian, ko xru'in chujni santsje'e thi ukuinchie'e.
42011001	Naa ncha'on Jesús jitjao Ndo Dio ngain naa jna, ko are juexin kjuao ndo, naa thi chujni bakao ndachro ngain: —Nchekuanna ni ra runichjaa ná Ndo Dio, jañaa inchin Juan, thi banchegithe chujni, banchekue'en chujnii.
42011002	Jesús ndachro: —Are tsjao ra Ndo Dio, ndachro ra: Suixin Ndudana ná thjen ngajni, Suixin jikininxin tsusaya'a. Diji'i diketu'an Suixin nthi'i. Ko tsu'en inchin Suixin rinao nthi'i ngata'a nunthe inchin tu'en nthi̱'a̱ ngajni.
42011003	Chjana ni ra jai thi rugundana ná sine ná.
42011004	Nchetjañana ni ra thi jian'a bintha'a ná, ixin ja'an ná kai nthatjañaa ná thi chujni nche'e jian'a ngajin ná. Nchegatho'a ni ra tangi ko tanchrjanda'a ni ra ngain thi jian'a.
42011005	Kai ndachro Jesús ngain na̱: —Kexe'e ra xro chunda ra naa xi jian dakjio'o ra, ko ngusine thie siji xa nchiandui ra ko rundathjo ra xa: “Nalugaa, nchekjen na nii niuthja
42011006	ixin naa xi jian dakji'an nandaa juixin xa kjín, ko biji xa nchiania ko ja'an xru'in chunda thi ruchja'a xa.”
42011007	Ko ja̱ rundachro ra ngaxi'on nchiandui ra: “Ncheñao'a na, ukuejaa nchiania ko utatejuangi xan'na ngata'a saon; chro'a singathjen ruchja'a thi ja'a rinao.”
42011008	Aro ja̱ xi jian dakjio'o ra tsanchrjanda'a runichja'a ra xa, ja'a ra singathjen ra ko ruchje'e ra xa thi je'e xa rinao xa aro ije'a ixin jian dakjio'o ra xa, je'o ixin tatsanchrjanda ra xa tasinthechrin ra.
42011009	Mexin ja'an rindathjo ra: Danchia ra ko Ndo Dio ruchjaa ra, thjee ra ko sinchii ra, dinga ra ntha dijexin, ko ntha dijexin mee ruxiree ntha.
42011010	Ixin thi danchia, dayee, ko thi thjee, dithja, ko thi dinga ntha dijexin, ntha dijexin xiree ixin je'e dinga.
42011011	’¿Kexe'e ra xro chunda ra xa'an ra, anchao ruchje'e ra xan naa xro are sanchia'a ra xan naa niuthja? ¿o aruchje'e ra xan nthau'e kunchee are je'e xan sanchia'a ra xan nthau'e kuchee?
42011012	¿o aruchje'e ra xan naa kunthanchia are sanchia'a ra xan naa juja?
42011013	Mexinxin ja'a ra maski chujni jian'a ra, aro nu'a ra dajon ra thi jian ngain xa'an ra, ¡icha jian Ndudaa ná, ndo thjen ngajni ixin dajon ndo Espíritu Santo ngain chujni danchia!
42011014	Naa ncha'on Jesús bengi naa espíritu jian'a dinchethapo naa thi xii, ko are espíritu jian'a ji'i ubachrjexin ngain xa, je'e xa unchao nichja xa. Ko tsjé chujni be'e nthi̱'a̱ anto kuise'en na̱ ixin thi binche'e Jesús.
42011015	Aro ikanxion na̱ ndachro na̱: —Xii ji'i dengi xa espíritu jian'a kunixin juachaxiin nchiijin thi di'in Satanás ko kai di'in Beelzebú, thi thetu'en kain espíritu jian'a.
42011016	Ko ikanxion na̱ binao na̱ runcheye'e na̱ Jesús, ko banchia na̱ ixin je'e runche'e naa thi jian rukixin ngajni.
42011017	Aro je'e ubenu'e thi texraxaon na̱, ko ndachro ngain na̱: —Ja̱ chujni thetu'an ngain naa nunthe ndachjeeya na̱, chujni nunthe mee ndatsjexin na̱, ko ja̱ chujni ngain naa rajna o chujni texi'in ngain naa nchia theto na̱, chujni te'i tuin ndatsjexin na̱.
42011018	Ko ja̱ ndachro ra ixin ja'an dengi espíritu jian'a kunixin juachaxiin Beelzebú, ¿kexreen tsunchrje'en thi thetu'an nchiijin, ja̱ je'o dengi choo?, mee ruchro ixin thetuka'o choo ko thi je'e thetu'an se'a tsunchrje'en.
42011019	Ixin ja̱ ja'an dengi espíritu jian'a kunixin juachaxiin Beelzebú, anchee, ¿kensen chjee chujnia ra juachaxin ixin dengi na̱ espíritu jian'a? Ja̱ ja'a ra rundachro ra ixin Ndo Dio, mee ruchro ixin ndua'a thi texraxaon ra.
42011020	Aro ja'an de'ngi espíritu jian'a kunixin juachaxiin Ndo Dio, ko ji'i ruchro ixin thi thetu'an Ndo Dio ujii ngajin ra.
42011021	’Are naa xii tsanga jinda xa nchiandu'a xa kunixin chia taade ngaa raa xa, are mee kain thi jichunda xa jichjian jian.
42011022	Aro ja̱ tsii inaa xii icha tsanga ngain xi jinda nchiandu'a, ko santsje'e xa chia taade jingaa raa, ko sasikao xa kain thi kuenchji'an xii mee ko tsunchjeeya kain thi bantsje xa ngain nchia mee.
42011023	’Thi chujni rinao'a na ja'an, chujni mee ningakunna, ko thi thiao'a icha chujni ixin rurue'na, chujni mee nche'e ixin icha nchekjínxin chujni ngajin.
42011024	’Are naa espíritu jian'a sathjixin ngain naa chujni, espíritu ji'i sathji thi xru'in chujni jii ixin dikjee thi sinchejuga'a. Ko are dithja'a thi sinchejuga'a, je'e xraxaon ko ndachro: “Ja'an sarukjan na ngain nchiania thi bachrjexin.”
42011025	Ko are espíritu mee kjan, je'e dithja chujni mee inchin naa nchia digajon na̱ ko chrjuin ditsujin ngaxi'in nchia.
42011026	Kuthimejan espíritu jian'a mee diruee iyaato espíritu icha jian'a ke je'e, ko kain espíritu sadixi'in ngain chujni mee, ko chujni mee icha tangi tu'en ke are sa'o.
42011027	Are Jesús jindachro kain ji'i, biji naa nchrii ngayee chujni ko suji ndachro: —¡Anto chrjuin ixin thi nchrii binthakunkji'a ko binthakai!
42011028	Ko Jesús ndachro: —¡Icha chrjuin thi chujni thi'in thi ndachro Ndo Dio ko dithikaon!
42011029	Chujni xrathe na̱ ko kunchie'en na̱ ngandajin Jesús, ko je'e kuexi'in nichja ko ndachro: —Kain chujni ngain ncha'on te'i, je'e na̱ jian'a na̱ ko danchia na̱ sikon na̱ thi jian ntha'a, aro xru'in icha sikon na̱, je'o thi bathu'e Jonás.
42011030	Ko jañaa inchin thi kjuaago Jonás ngain chujni binthe ngain rajna Nínive, jañaa kai ja'an, thi Xii juixin ngajni, rukjan na naa thi na'a dikunxin ni ngain chujni te jai.
42011031	Thi nchrii baketu'an ngain sur singathjen nchra ngain ncha'on are sue'en chujni jie̱ te jai, ko je'e nchra ruchro nchra jie̱ ngain na̱, ixin je'e nchra juixin nchra anto kjín ixin biki'in nchra thi benu'e Salomón, ko nthi'i ngajin ra jii naa thi icha nu'e ke Salomón aro xru'in chujni thinxin.
42011032	Ko chujni binthe ngain rajna Nínive singathjen na̱ ngain thi ncha'on are Ndo Dio sinche'e jie̱ kain chujni ixin ruchro na̱ jie̱ ixin chujni te jai, ixin kain chujni Nínive bithikaon na̱ are Jonás bindache na̱ juajnee Ndo Dio, ko nthi'i jii naa thi icha renthe ke Jonás aro xru'in chujni thinxin.
42011033	’Xru'in chujni sinchakaon naa xru'i ko tsema xrui, o sake'e nganginde'e naa ntha kaja, icha jian dake'e xru'i nui ixin kain chujni sixi'in nchia singase'en na̱.
42011034	Jmakon ni inchin naa xru'i nchengase'en ni. Mexinxin ja̱ jmakon ja'a jian, nguixin ansean dingase'en kai. Aro ja̱ jmakon jian'a, kai nguixin ansean jii ngain thi naxin xe'e.
42011035	Darinda thi dingasaan richunda ja'a, ko rukjan'a inchin thi naxin xe'e.
42011036	Aro ja̱ nguixin ansean jichunda thi dingasaan ko xru'in thi naxin xe'e jichunda, mexinxin ja'a ra inchin xru'i nchengasaan nguii thi ridinthe ra, jañaa inchin naa xru'i chrjuin nchegasaan.
42011037	Are Jesús juexin ndachro kain yaa, naa xi fariseo ndache xa Jesús ixin sineka'o xa ngain nchiandu'a xa. Jesús kjui nchiandu'a xa ko bixi'in ko be'e ngain ntha netaxin ni.
42011038	Je'e xi fariseo mee xratao tabinchexruan xa ixin bikon xa Jesús be'e bine ko kunthi'a jinda inchin kuku'en chujni judío.
42011039	Aro Jesús ndachro ngain xa: —Ja'a ra xro fariseo ra je'o ngama ra tunthi ra jinda, jañaa inchin thjeen ra thi dixin ni ko thi nea ni, aro ngaxi'in ansean ra jii kain thi jian'a ko theme'e ra chujni ko nche'e ra icha jian'a.
42011040	¡Ja'a ra thinxin'a ra! ¿Anua'a ra ixin Ndo Dio thi binchechjian ngama ra, kai binchechjian ngaxi'in ra?
42011041	Dajon ra tumi ngain chujni nua, aro dajon ra kunixin ansean ra, ko jamee tsurua ra.
42011042	’¡Anto tangi tsu'an ra ja'a ra xro fariseo ra!, ixin ja'a ra dajon ra ngain Ndo Dio thi thexin dacha ra ngain kaxranchuni, ko karuda, ko icha ka, aro ja'a ra nche'a ra thi jian ko thjue'a ra Ndo Dio. Aro rugunda sinche'e ra thi jian ko xra dajon ra thi tedajon ra.
42011043	’¡Anto tangi tsu'an ra, ja'a ra xro fariseo ra! Ja'a ra xro nthaxruxi'an ra dinthe ra ngain ntha xintaon icha chiaon jikee xi thetu'an ngaxi'in ni'ngo, ko nthaxruxi'an ra tsusaya'a ra kunixin juajna ngatja nthi'á.
42011044	’¡Anto tangi tsu'an ra ja'a ra xro tjaago ra ley ko ja'a ra xro fariseo ra!, xro te ra inchin chinthi jima, ko chujni datho na̱ ngata'a chinthi aro nue'a na ixin nthi̱'a̱ jixrabaa chujni.
42011045	Kuthejan naa xii anto nu'e ley ndachro xa ngain Jesús: —Suixin ke tjaago, are suixin dinchesathe'e ni fariseo, ¿a kai ja'an ná rindachjejin ni ra?
42011046	Ko Jesús ndachro: —¡Kai ja'a ra xro tjaago ra ley anto tangi tsu'an ra! Ixin ja'a ra ncheka ra chujni thi icha tangi, ko ja'a ra xru'in nche'e ra ixin rukjengijna ra na̱.
42011047	’¡Anto tangi tsu'an ra ja'a ra! Ixin ja'a ra nchechjian ra chinthi ixin xraxaunxin ra kain chujni bagayee juajnee Ndo Dio, ko ni chujnia ra xranchrjen ni kjuaaya are sa'o.
42011048	Kunixin ji'i tjaago ra, ixin nthaxruxi'an ra thi binche'e ni chujnia ra xranchrjen, ixin je'e na bintheguen na̱ ni bagayee juajnee Ndo Dio are sa'o ko ja'a ra nchechjian chinthi'i na̱.
42011049	’Mexinxin Ndo Dio kunixin thi jian juaxraxauen ndo ndachro ndo: “Rurua'an ra tsjé ni dayee juajnee ndo Dio ko ni apóstol ngajin ra, ko ja'a ra nasuenxon ra thu'a na̱ ko ithu'a na̱ sinchekinga ra na̱.”
42011050	Mexinxin chujni te jai Ndo Dio sinche'e jie̱ ixin jnii kain ni bagayee juajnee Ndo Dio, ni buen na̱ are nakuexinxin kunchjian nunthe ji'i,
42011051	ji'i ruchro are be'en Abel ko bikjexinxin are buen na̱ Zacarías, thi buenxin na̱ ngusine altar ko ni'ngo. Yaa thi rindathjuxin ra ja'an ixin Ndo Dio sinche'e jie̱ ixin kain chujni yaa.
42011052	’¡Anto tangi tsu'an ra ja'a ra, xro tjaago ra ley!, ixin ja'a ra chunda ra thi xroon jitaxin kain thi thetu'an Ndo Dio aro ja'a ra rinao'a ra thinxin ra, ko tanchrjanda'a ra ixin icha chujni tsinxin xroon ji'i.
42011053	Are Jesús ndachro kain ji'i, xi tjaago ley ko xi fariseo anto bintheguñao xa ngain Jesús, kuthimejan anto tsjé banchiangi'i xa
42011054	ixin rugikunxin xa ja̱ je'e runichja naa thi ndua'a, ixin jañaa nchao rukjangi'i xa.
42012001	Are mee xrathe anto tsjé no̱ chujni, ko ixin anto tsjé na̱ anto kunxinka choo na̱ suji. Ko Jesús sa'o ndachro ngain thi chujni bakao: —Tsje'e ra ixin nche'a ra inchin nche'e xi fariseo ixin kunxon jian xa aro je'a ndua.
42012002	Ixin xru'in thi jima ko rukununxin'a, ko xru'in thi dema ko rukununxin'a.
42012003	Mexinxin, kain thi ja'a ra nichja ra are naxin xe'e, tsununxin are usingasaan, ko kain thi ja'a ra nichja ra jimao maski tajijee nchia, kai tsununxin nui ngata'a nchiandui ra.
42012004	’Ja'a ra xro jian dakji'an, ja'an rindathjo ra ixin xraguen'a ra chujni naduenxon chujni ixin chujni mee chro'a sinche'e icha.
42012005	Aro ja'an rundathjo ra kensen ruxragu'en ra: Xragu'en ra je'o Ndo Dio ixin je'o je'e ndo thi nchao nasuenxon nthau'a ra ko rurua'an ra ngain xru'i danga'a. Jaan, xragu'en ra je'o Ndo Dio.
42012006	’¿Keja'in renthe na'o kunthuachjan, a je'a je'o renthe yoo tuminchjan? Aro Ndo Dio xru'in kunthuachjan te'i tjañe'e ndo.
42012007	Xraje'o ji'i tu'en ngajin ra, Ndo Dio nu'e ndo keja'in xrajaa ra chunda ra. Mexinxin xraon'a ra ixin ja'a ra icha renthe ra ke tsjé kunthuachjan.
42012008	’Ja'an rundathjo ra ixin kexe'o chujni rundachro nthi'i ngata'a nunthe ixin ja'an jian na, kai ja'an thi Xii juixin ngajni, rundachrjan ngathexin kon kain angeel Ndo Dio ixin je'e chujnina.
42012009	Aro chujni rundachro ngathexin kon icha chujni ixin je'e chunxin'a na, kai ja'an rundachrjan ngathexin kon kain angeel Ndo Dio ixin chunxin'a je'e.
42012010	’Ko kexe'o chujni runichja jian'a ixin ja'an, thi Xii juixin ngajni, nchao sinthatjañaa, aro thi chujni runichja jian'a ixin Espíritu Santo xru'in ncha'on sitjañe'e na̱.
42012011	’Are tsji'o ra na̱ ngain ni'ngo o ngain xi nche'e jie̱, o ngain icha xi thetu'an, ta'a ra juachjaon ixin kexreen rundachro ra ngain xa, ko ta'a ra juachjaon ixin kexreen runichja ra,
42012012	ixin are sinkee ncha'on ja'a ra runichja ra, Espíritu Santo sinthaxraxaon ra ke'e rundachro ra.
42012013	Naa thi be'e ngayee kain chujni ndachro ngain Jesús: —Suixin ke tjaago, dindache xan chian ruchjana xan thi kuinthu'e na ná ndudana ná.
42012014	Aro Jesús ndachro: —¿Kensen bake'e na ja'an ixin tsuncheya'a ra thi jikininxin ra?
42012015	Ko kai ndachro: —Tsje'e ra ixin sinthaxruxian'a ra ruchunda ra tsjé tumi, ixin chujni techon na̱, je'a ixin thi tsjé techunda na̱.
42012016	Kuthimejan Jesús kuekin naa thi ku'en: —Be'e naa xii tsjé tumi bechunda, ko anto guan ngain jngi'i xa.
42012017	Kuthimejan thi xii mee be'e xraxaon: “¿Kexreen sintha'a ja'an? Chunda'a thinoo tsenchianxin kain nuana.”
42012018	Je'e xraxaon ko ndachro: “Ununa kexreen sintha'a. Sinthaxanthe thi dechjian nuana ixin sinthachjian inaa thi icha jié, ko nthi̱'a̱ tsenchji'an kainxin nuana ko kain thi ja'an chunda.
42012019	Kuthimejan rundathjan ansenna: Ja'a uchunda anto tsjé thi jichjian ixin sinthe anto tsjé nano. Jai nchejuga'a, jinthe, di'i ko cha'a.”
42012020	Aro Ndo Dio ndachro ngain xii mee: “Ja'a thinxin'a. Ngain thie ji'i se'en ja'a, ko kain thi kuenchji'an, ¿kensen sithu'e?”
42012021	Jañaa tu'en thi chujni anto tsjé tumi chunda, aro je'e xru'in chunda ngathexin kon Ndo Dio.
42012022	Kuthimejan ndachro Jesús ngain chujni bakao: —Ja'an rundathjo ra ta'a ra juachjaon ixin kexreen sinthe ra, ko ke'e sinthe ra ko ke'e luntho sinthenga'a ra.
42012023	Thi techon ni yaa icha renthe ke thi jine ni, ko nthau'e ni icha renthe ke lunthue ni.
42012024	Tsje'e ra kuntha'a, ko mee xru'in thenga ba ko xru'in nua datsiin ba, ko chunda'a ba thi thenchjianxin ba, aro ixin'a mee, Ndo Dio chjee ba thi jine ba. ¡Ko aje'a ja'a ra icha renthe ra ke kunthua!
42012025	¿Axraxaon ra ixin anto ta ra juachjaon, unchao sangi ra icha ke thi jikininxin ra?
42012026	Mexinxin ja̱ chro'a nche'e ra thi tangi'a, ¿unda ta ra juachjaon ixin thi icha tangi?
42012027	’Tsje'e ra jian kexreen dangi kain tsjo ngataon jngi, kain tsjo mee nche'a tsjo xra ko tajin'a tsjo chjon. Ko ja'an rundathjo ixin rey Salomón, ke je'e anto chrjuin bagitsaa, aro xru'in ncha'on betsaa inchin naa tsjo ji'i.
42012028	Ja̱ Ndo Dio jañaa nchetsaa kain ka, ke je'o jai jii ngain jngi ko ndue undaruche ka ngain xru'i, ¡mee ja'a ra aruchja'a ra ndo kain thi rugunda'a ra, maski ja'a ra xra jian'a chunthia ra ngain ndo!
42012029	Mexinxin, ta'a ra juachjaon ixin ke'e sinthe ra ko ke'e si'i ra.
42012030	Ixin chujni ngain nunthe ji'i ta na̱ juachjaon ixin kain yaa, aro ja'a ra chunda ra naa Ndudaa ra nthi̱'a̱ ngajni, ko je'e ndo unu'e ndo ixin ja'a ra rugunda'a ra kain yaa.
42012031	Aro kain ncha'on thjee ra thi thetu'an Ndo Dio, ko jamee sayé'e ra thi rugunda'a ra.
42012032	’Xraon'a ra ja'a ra xro nchinnchinchjan'na, ixin maski tsjé'a ra, Ndudaa ra ndo thjen ngajni, ruchjaa ra ndo thi je'e ndo thetu'an ndo.
42012033	Nchekji ra kain thi chunda ra ko thjengijna ra chujni rugunde'e, ko jañaa tenchechjian ra thi dinga tumi ko xru'in ncha'on sichje, mee ruchro ixin ngajni uchunda ra thi icha renthe ko thi renthe mee xru'in ncha'on tsjexin, ixin nthi̱'a̱ xi che'e siji'a xa ko kuchii sinchexanthe'a.
42012034	Ko xraxaon ra ixin thi jii tumia ra, kai nthi̱'a̱ jii ansean ra.
42012035	’Dantsje'a ra lunthue xra, ko ncheganga'a ra xru'i ndangasa'an ra.
42012036	Ko nche'e ra inchin ni nche'e xra techu'en xi najnii, ixin rukjanxin xa ngain naa kiai thi kuthe'e na̱. Ixin are siji xa ko singa xa je'e na̱ santhjee na̱ nchia.
42012037	Anto chrjuin ixin thi ni nche'e xra sithja xi najnii ixin tajitsje'e na̱. Ndua thi ja'an rindathjo ra ixin xi najni setjaxin xa lunthue xa ko rundachro xa ixin sinthe na̱ ngain nthanchaon ko je'e xa tsekia xa thi sine na̱.
42012038	Maski je'e xi najni mee tsii xa ngusine thie o nduuyo, anto chrjuin ixin ni nche'e xra te'i tatechu'en na̱ xi najnii na̱.
42012039	Aro thinxin ra ji'i, ja̱ xi najnii naa nchia rukunu'e xa ke'e hora rukii xi che'e, xi najni mee ruchu'en xa ko rukajanda'a xa rukee xi che'e.
42012040	Kai ja'a ra tadinthetsje'e ra, ixin ja'an, thi Xii juixin ngajni, si'i inaa are ja'a ra texraxaon'a ra ixin ja'an si'i.
42012041	Kuthimejan Pedro banchiangi ngain Jesús ko ndachro: —¿A bindachro thi ku'en ji'i ixin ja'an ná, o ixin kain ni te nthi'i?
42012042	Jesús ndachro: —Naa thi nche'e xra dithikaon jian ko thinxin jian, mee thi jikininxin tsintue'e xi najni kain ni nche'e xra, ko kai ruchjee na̱ sine na̱ are jikininxin sine na̱.
42012043	Anto chrjuin ixin thi nche'e xra are tsii xi najnii, je'e jinche'e inchin bitu'en.
42012044	Ndua thi rundathjo ra, xi najni mee rundachro xa ngain thi nche'e xra, ixin je'e senda kain thi jichunda xa.
42012045	Aro ja̱ thi nche'e xra mee se'e ruxraxaon ko rundachro: “Xi najnina daka'a tsii xa.” Kuthimejan je'e tsexi'in sintja kain xi nche'e xree ko kain nchri nche'e xree xi najnii, ko se'e sine ko si'i ko rukuan,
42012046	kuthimejan xi najni tsii xa ngain naa ncha'on ko ngain naa hora ke je'e nue'a, ko xi najni anto suji jie̱ sinche'e xa ngain thi nche'e xra yaa, jañaa inchin jie̱ dayee thi chujni dithikaon'a.
42012047	’Ko thi nche'e xra nu'e ke'e rinao xi najnii, aro rinao'a nche'e thi ubitu'en, thi nche'e xra mee anto suji sikaon.
42012048	Aro thi nche'e xra nue'a ke'e rinao xi najnii, ko nche'e chrujan jikininxin su'en jie̱, mee icha suji'a sikaon. Ko thi chujni dayee icha tsjé, ruxranchie'e icha tsjé.
42012049	’Ja'an jui'i ixin sinthakaon xru'i ngata'a nunthe. ¡Ko ja'an rujina'o ixin urugakaon xru'i mee!
42012050	Rugunda anto tangi tsunna, ko mee inchin ja̱ rugithe na̱. Ko anto taa juachjaon sithjaja ncha'on tsu'en ji'i.
42012051	¿A xraxaon ra ixin ja'an jui'i ixin chrjuin sakao choo chujni ngata'a nunthe ji'i? Aro ja'an rindathjo ra, na'i ixin chujni tsuñau'e choo na̱ ixin ja'an.
42012052	Jai na'o chujni ngain naa nchia ruchjeeya na̱ ixin ja'an, nii na̱ sithikaon na na̱ ja'an, ko yoo na̱ sithikaon'a na na̱ o yoo na̱ sithikaon na na̱ ja'an, ko nii na̱ sithikaon'a na na̱.
42012053	Ixin ja'an, naa nduda'a runingaku'en ndo xe'en ndo, ko naa chjan runingaku'en xan ndudee xan. Naa jana'a runingaku'en jan nchrichje'e jan, ko xan nchrii runingaku'en xan janee xan. Naa jancha'a runingaku'en jan nchri deinde'e jan, ko nchri deinda runingaku'en nchra janchee nchra.
42012054	Kai ndachro Jesús ngain chujni: —Are ja'a ra dikon ra ixin thjui chrinxin thjui thi detaunxin ncha'on, ja'a ra ndachro ra ixin utsii chrin, ko jamee tu'en.
42012055	Ko are tja chrintho no sur, ja'a ra ndachro ra ixin sania sua, ko ndua jamee tu'en.
42012056	¡Ja'a ra nche'a ra thi ndachro ra! Ja'a ra nu'a ra datsue'en ra ke'e tsu'en ngajni ko ngata'a nunthe, ¿ko unda thinxin'a ra thi jitu'en ngain ncha'on te ra jai?
42012057	’¿Unda tsje'a ra a jian thi tenche'e ra?
42012058	Ja̱ naa chujni sichro jie̱ ixin ja'a ko tsji'o ngain xi nche'e jie̱, icha jian ngatjao nthi'á tjao choo ra ixin kexreen tsu'en ixin itsjio'a ngain xi nche'e jie̱. Ja̱ na'i, xi nche'e jie̱ rundache xi tenda ndu'a xiiso ko tsiaxi'an xa.
42012059	Ko ja'an rindathjo ixin chro'a sachrjexin nthi̱'a̱ tsjengaja 'na kainxin tumi rika, kuthimejan sachrje.
42013001	Are mee nthi̱'a̱ binthekunchie'en kanxion chujni ngain ko kuekiin na̱ Jesús ixin Pilato naguenxon kanxion xi Galilea ngain xraje'o ncha'on are teduen xa kuxiigo banchenduusen xa ngain Ndo Dio. Ko nthi'a binthji jnii xa thi binthji jnii kuxiigo.
42013002	Ko Jesús ndachro ngain chujni kuekiin ji'i: —¿Axraxaon ra ixin ji'i ku'en xii te'i ixin icha jian'a xa ke kain chujni ngain rajnee xa?
42013003	Ja'an rindathjo ra ixin je'a jamee. Ko ja̱ tsinthue'a ra thi jian'a tenche'e ra, kain ra ndasitjaan ra inchin je'e na̱.
42013004	¿O xraxaon ra ixin thi thejni chujni ndabe'en are betsingatja na̱ thi toree Siloé, a chujni mee icha jian'a na̱ ke kain chujni binthe Jerusalén?
42013005	Ja'an rindathjo ra ixin je'a jamee. Ko ja̱ tsinthue'a ra thi jian'a tenche'e ra, kai se'en ra inchin je'e na̱.
42013006	Ko Jesús kuekin ixin ntha higo ko ndachro: —Naa xii bechunda xa naa ntha higo ngagee ntha uva ngain jngi'i xa ko kjui xa bitsje'e xa aujichunda ntha thuchjuin, aro xru'in thuchjuin bithja xa ngaga'a ntha.
42013007	Kuthimejan ndachro xa ngain thi xii jinda jngi mee: “Tsje'e, ja'an unii nano thji'i dikjee thuchjuin ngain nthaa ji'i, ko xru'in ncha'on dithja thuchjuin. Tunchrijin ntha: ¿unda xra se'e ntha ngata'a jngi'na ja̱ xru'in thuchjuin dajon ntha?”
42013008	Aro thi xii jinda jngi mee ndachro: “Nchana, xra thinthu'e ntha nano ji'i, ko sinthandangia ntha jinche ko tsingungia ntha nchexee kuleko.
42013009	Ko jamee usajon ntha thuchjuin, aro ja̱ na'i, kuthimejan dikunchrijin ntha.”
42013010	Naa ncha'on nchejuga'a ni, Jesús jitjaago ixin Ndo Dio ngain naa ni'ngo.
42013011	Ko nthi̱'a̱ be'e naa nchrii beni'i nchra thejni nano. Naa espíritu jian'a ndadinchechatho nchra, ko chro'a baxendua nchra.
42013012	Ko are Jesús bikon nchrii ji'i, je'e ndachro ngain nchra: —Ja'a ukuxrua'an ixin thi chin barichunda.
42013013	Ko je'e kuenta'a raa ngata'a nchrii mee, ko tuin je'e nchra xendua nchra ko kuexi'in nchra binchesaye'e nchra Ndo Dio.
42013014	Aro xi thetu'an ngain ni'ngo guñao xa ixin Jesús binchexrue'en thi nchrii mee ngain thi ncha'on nchejuga'a ni. Mexinxin ndachro xa ngain kain chujni te nthi̱'a̱: —Jii inkjaon ncha'on thi jikininxin duan xra; ngain ncha'on mee si'i ra ixin tsuxrua'an ra ko je'a ngain ncha'on nchejuga'a ni.
42013015	Kuthimejan Jesús ndachro ngain xii mee: —Ja'a ra xro kunxon jian ra, aro ndua'a, ¿atunxindange'a ra kuxintha'a ra o kuluchu'a ra ixin thji'o ra ba digi'i ba jinda ngain ncha'on nchejuga'a ni?
42013016	Ko nchrii ji'i xra chujnii Abraham, ko nchiijin dikia nchra thejni nano kunixin chin ji'i, ¿ko aje'a jian ixin ja'an sinthaxruan nchra ixin thi chin yaa nchra ngain ncha'on nchejuga'a ni?
42013017	Are Jesús ndachro ji'i, kainxin chujni ningaku'en anto kusuee na̱, ko icha chujni anto chee na̱ ixin bikon na̱ kain thi jian binche'e Jesús.
42013018	Kuthimejan ndachro Jesús: —¿Ke'e sinthakaninxin thi thetu'an Ndo Dio?
42013019	Mee inchin tse'e naa ka di'in mostaza thenga naa xii ngain jngi'i xa. Ko ka mee dangi ka inchin naa nthaa jié, ko kunthua nchechjian ba kakee ba ngaga'a nthaa mee.
42013020	Kai ndachro Jesús: —¿Ke'e inaa sinthakaninxin thi thetu'an Ndo Dio?
42013021	Mee inchin thi nchege'en nchue niuthja ko naa naniita tse ko dake'e nchion ngain nchue niuthja, ko de'en nguii ncho.
42013022	Are sakjan Jesús Jerusalén, je'e binchekue'en chujni ixin Ndo Dio ngain rajna ko ngain rajnanchjan je'e bagatho.
42013023	Ko naa chujni banchiangi ngain Jesús ko ndachro: —¿A tsjé'a chujni thi rukjan inaa chujni narua? Ko Jesús ndachro:
42013024	—Tsje'e ra kexreen aro dixinxin ra ngain nthajno dijexin nchia. Ja'an rindathjo ra ixin tsjé chujni sinao na̱ sixinxin na̱ nthi̱'a̱ aro chro'a sixi'in na̱.
42013025	Ko are thi nchiandu'a singathjen ko tsejee nchia, ko ja'a ra xro sithu'a ra nduja, singa ra ko rundachro ra: “Nchana, danthjena ni ra nchia.” Aro je'e rundachro: “Ja'an chunxin'a ra ko nuna'a thinoo juixin ra.”
42013026	Kuthimejan ja'a ra tsexi'in ra rundachro ra: “Ja'an ná juine ná ko bi'i ná ngajin Suixin, ko Suixin thi banchekuanna ni ra ixin Ndo Dio ngaa nthiee rajnana ná.”
42013027	Aro je'e rundachro: “Ja'an undathjo ra ixin nuna'a thinoo juixin ra. Sathjixin ra nthi'i, xro nche'e ra jian'a.”
42013028	Nthi̱'a̱ ja'a ra rutsjanga ra ko sinetaon neno ra are sikon ra ixin Abraham, Isaac, Jacob, kunixin kain ni bagayee juajnee Ndo Dio te ngajni, thi thetu'an Ndo Dio, ko Ndo Dio tsanchrjanda'a ra ixin sinthe ra nthi̱'a̱.
42013029	Ixin are mee tsixin chujni kain nunthe, tsixin na̱ no thi chrinxin ncha'on, no thi diataunxin ncha'on, ko no norte ko no sur ixin sinthe na̱ sine na̱, nthi̱'a̱ thi thetu'an Ndo Dio.
42013030	Are mee tsjé chujni renthe'a, tsurenthe na̱, ko kain chujni jai tunu'e ixin anto renthe, are mee tsurenthe'a na̱.
42013031	Ncha'on ma'o kunchie'en kanxion xi fariseo ko binthendachro xa ngain Jesús: —Sathjixin nthi'i ixin Herodes rinao suen suixin.
42013032	Aro Jesús ndachro ngain xa: —Thji ra ko ndache ra xi ncheyaxon mee ixin jai ko ndue sengixin espíritu jian'a ngain chujni, ko sinthaxingamaa chujni ni'i, ko rejngi utsjena xrana.
42013033	Aro ja'an xra rugunda ruruaa nthiana jai, ndue ko rejngi, ixin chro'a senxin naa thi dayee juajnee Ndo Dio kjínxin Jerusalén.
42013034	’¡Ja'a rajna Jerusalén, ja'a thi naduenxon kain ni dayee juajnee Ndo Dio ko taxin xro thi chujni thia'o juajnee ndo, ni rua'an ndo! ¡Ja'an anto tsjé nthi'a bina'o rugatse chujnia inchin kuchia datse ba xe'en ba ngangi nene'e ba, aro ja'a binao'a!
42013035	Tsjexin ra, rajnaa ra ndasithu'e rajna je'o rajna, ko rundathjo ra ixin irukjan'a ra sikon ni ra, tsija ncha'on are ja'a ra rundachro ra: “Anto jian thi rua'an Ndo Dio ko jua'o juachaxiin ndo.”
42014001	Naa ncha'on nchejuga'a ni, Jesús kjui bine ngain nchiandu'a naa xi fariseo icha renthe, ko are mee icha xi fariseo tatetsaye'e xa Jesús.
42014002	Ko ngathexin kon Jesús tajii naa xii beninxin xa chikjan.
42014003	Kuthimejan Jesús banchiangi ngain xi tjaago ley ko ngain xi fariseo: —¿Anchao sinchexrue'en ni naa chujni ni'i ngain ncha'on nchejuga'a ni?
42014004	Aro je'e xa tabinthetenkua xa, kuthimejan Jesús kathe thi ni'i mee ko binchexrue'en ko ndache ixin unchao satsji xa.
42014005	Ko ndachro Jesús ngain xi fariseo: —¿Kexe'e ra, ja̱ naa kuluchu'a ra o naa kuxintha'a ra setsingaa ba naa thue, asantsje'a ra ba ncha'on mee maski ncha'on mee nchejuga'a ni?
42014006	Ko xru'in xii nchao bathe'e ngain Jesús.
42014007	Are Jesús bikon kexreen tedinchie'e na̱ ntha xintaon icha renthe ixin ruginthe na̱, je'e kuekiin naa thi ku'en ko ndachro:
42014008	—Are naa chujni rundathjo ra ixin tsji ra kiai thuthe'e na̱, dinthe'a ra ngain ntha xintaon sinthe chujni icha renthe, ixin ja̱ siji inaa chujni icha renthe ke ja'a,
42014009	ko thi ndathjo ixin kjui kiai, je'e rundathjo ja'a: “Dajon ntha rita'a yaa ngain inaa chujni ji'i.” Kuthimejan ja'a satsjixin nthi̱'a̱ kunixin jié juasuaxin ko sasigari'i ngain ntha xintaon jii icha ngande'e.
42014010	Mexinxin, are naa chujni rundathjo tsji ngain naa kiai, ja'a darita'a ntha xintaon sintheta'a ni icha renthe, ixin are tsii thi ndathjo ixin rukji ngain kiai, je'e nchao rundathjo: “Datho ngain ntha dinthe ni icha renthe.” Jamee ja'a tsusaya'a ngathexin kon kain chujni te nthi̱'a̱.
42014011	Ixin thi chujni je'o tusaye'e, sinchekusue na̱; ko thi chujni rinao'a tsusaye'e, ni mee sinchesaye'e na̱.
42014012	Kai ndachro Jesús ngain thi kuetu'en ixin kjui ngain kiai mee: —Ja'a are sakee naa kiai thetuen'a je'o xi chunxin, ko jeo'a xan choo, jeo'a ni chujnia, jeo'a ni tekee nchiandui ko chunda na̱ tsjé tumi, ixin kain chujni ji'i nchao sake'e na̱ inaa kiai ko tsetu'an na̱ ja'a ixin tsji sintheko'o na̱ ko jamee je'e na̱ utsunkjaña'a na̱ thi je'e na̱ juine na̱ ngain kiaa.
42014013	Mexinxin are ja'a sakee naa kiai, kai thetu'en chujni nua, thi chujni chro'a chrji, thi chujni chunda'a naa raa ko thi chujni dikon'a.
42014014	Ko jamee Ndo Dio sinthanchaon ja'a ixin je'e na̱ chro'a tsjenga 'na na̱, aro Ndo Dio tsjenga 'na ngajin are ruxechon kain chujni binche'e jian.
42014015	Are bintheki'in na̱ ji'i, naa thi jii nthi̱'a̱ ndachro ngain Jesús: —Anto chrjuin ixin thi chujni sine nthi̱'a̱ ngain thi thetu'an Ndo Dio.
42014016	Kuthimejan Jesús ndachro ngain chujni mee: —Naa xii kuiin xa naa kiai anto jié, ko kuetu'an xa ixin rugitu'en anto tsjé chujni ixin rukii na̱ rujine na̱.
42014017	Ko are ujuexin kunchjian thi sine na̱, xii mee rua'an xa naa thi ni nche'e xree xa ixin biketu'en kain chujni ixin unchao tsii na̱ ixin sine na̱.
42014018	Aro kain chujni mee kuexi'in na̱ ndachro na̱ ixin chro'a tsji na̱. Ko thi sa'o ndachro: “Najuexinkua kue'na naa nunthe, ko rugunda sitsjaa nunthe. Nthatsa'an ñao nchetjañana ixin chro'a tsji.”
42014019	Inaa ndachro: “Ja'an ukue'na na'o yuntee kuxinthaa, ko tsji ixin sikon anchao taon ba; mexinxin nthatsa'an ñao nchetjañana ixin chro'a tsji.”
42014020	Ko inaa ndachro: “Ja'an najuexinkua kuthe na, mexinxin chro'a tsji.”
42014021	Ko are kjan thi nche'e xra, ndachro kain ji'i ngain xi najnii. Kuthimejan xi najnii guñao xa ko ndachro xa ngain thi nche'e xra mee: “Jaka thji ngain kain nthi'á yeye ko ngaa nthi'á nchinnchin ngain rajna ji'i ko siku'na nthi'i chujni nua, chujni chro'a chrji, thi ko'a naa raa ko thi dikon'a.”
42014022	Kuthimejan je'e thi nche'e xra mee ndachro: “Ubintha'a inchin suixin kuetunna, ko xra sithja sixi'in icha na̱.”
42014023	Je'e xi najni mee ndachro ngain ni nche'e xree xa: “Thji no ngaa nthi'á ko no nthiagado'o ko nchetse'en ñao na̱ ixin tsii na̱ sixi'in na̱. ¡Ja'an rina'o rukaon nchiania!
42014024	Ixin ja'an irinao'a ixin sixi'in chujni ja'an ukuetuan rukii sa'o.”
42014025	Anto tsjé chujni ruee Jesús, ko je'e ngaria ko ndachro ngain na̱:
42014026	—Ja̱ chrujan chujni tsii ngajin, rugunda icha ruthjue'na ja'an ke ndudee, o janee, o chri'i, o xe'en, o xan choo o nchri choo, ko kai icha ruthjue'na ke thi jichunxin je'e. Ko chujni sinche'a ji'i, chro'a si'in chujnina.
42014027	Jañaa chujni ruxrajon'a se'en ixin ja'an, chujni mee chro'a si'in chujnina.
42014028	Ja̱ chrujan ra sinchechjian ra naa nchia anto jié, ¿a je'a sa'o ruxraxaon ra keja'in tumi tsunchjianxin nchia, ko jañaa tsunu'a ra a sithja tumia ra tsjexinxin tsunchjian nchia?
42014029	Ixin ja̱ kuexinxion kuethe xro ko ijua'a binchechjian nchia. Kuthimejan chujni sikon ja'a tsjanua na̱,
42014030	ko chujni mee rundachro na̱: “Xii ji'i kuexin'a xa jue'e xa nchia.”
42014031	Ja̱ na rey utsji siketuka'o inaa rey, ¿a je'a sa'o ruxraxaon anchao kunixin the no̱ xi soldadue tsji siketuka'o thi inaa rey chunda kan no̱ xi soldado?
42014032	Ko ja̱ rey ruxraxaon ixin tsixin'a, xra ikjion jithii rey jngo, je'e rurua'an kanxion chujnii ixin sikao na̱ juajna ixin itseto'a.
42014033	Jañaa kai, ja̱ chrujan ra chro'a tsinthue'e ra kain thi chunda ra, chro'a si'in ra chujnina.
42014034	’Xijntha jian, aro ja̱ ndatsuxruathe, ¿kexreen rukjan sunda inaa?
42014035	Ko xijntha mee ichro'a sinchegunda na̱ ngain thja, ko kai xru'in xree sithekjan xee kuxiigo, ko ixru'in dunda xijntha. Ja'a ra xro thi'in ra, thinxin ra jian.
42015001	Kain xi thjejo tumii César ko chujni nche'e jian'a binthekunchie'en na̱ ixin bintheki'in na̱ thi ndachro Jesús.
42015002	Mexinxin xi fariseo ko xi tjaago ley chrjuin'a nichja xa ixin Jesús ko ndachro xa: —Xii ji'i dakao jian kain chujni nche'e jian'a ko jineka'o na̱.
42015003	Kuthimejan Jesús nichja naa thi ku'en ji'i:
42015004	—¿Kexe'e ra, xro chunda ra na'o kan kuleko, ko sinchetjaan ra naa ba, atsinthue'a ra thi noo kan ko thena̱a̱ ba ngataon jngi ko tsji ra sikjee ra thi ko ndabitjaan, ko sinchija ra ba kuthimejan rukjan ra?
42015005	Ko are sinchii ra ba, ja'a ra rucha'a ra ko tsame ra ba ngata'a nthachaan ra.
42015006	Ko are saso ra nchiandui ra, sinchenue'e ra kain ni jian dakjio'o ra ko ni te chrika nchiadui ra ko rundache ra na̱: “Jai cha'a ra ngajin ixin ubithja thi kuleko binthatjaan.”
42015007	Ja'an ndathjo ra ixin jañaa tsu'en nthi̱'a̱ ngajni, ixin icha se'e thi ruchee ni are naa chujni isinche'a thi jian'a ko sithikaon Ndo Dio, ke ixin thi noo kan ko thena̱a̱ chujni jian, ni irugunde'a tsentuxin na̱ thi jian tenche'e na̱.
42015008	Ko Jesús ndachro: —Ke'e sinche'e naa nchrii chunda the tumi ko sinchetjaan nchra naa tumi. ¿A je'a sinchegakaon nchra naa xru'i, sajon nchra nchia ko jian tsjee nchra tumi siraja nchra tumi?
42015009	Ko are sithja nchra tumi mee, je'e nchra siruee nchra kain nchri jian xrakao kunixin kain nchri te chrika nchiandu'a nchra ko rundachro nchra ngain kain nchrii mee: “Anchee cha'a ra ngajin ixin ja'an ubithja thi tumi binthatjaan.”
42015010	Ja'an rindathjo ra ixin xraje'o chee Ndo Dio ko angeel ndo, are naa chujni inche'a thi jian'a ko dithikaon Ndo Dio.
42015011	Ko kai ndachro Jesús: —Naa thi xii bechunda xa yoo xaxii,
42015012	ko xan icha nchiin ndachro xan ngain ndudee xan: “Pa, dichjana thi jikininxin na sayaa.” Kuthimejan je'e ndo kunchjeye'e ndo kayui xan mee thi bechunda ndo.
42015013	Ko tsjé'a ncha'on batho, xan icha nchiin binchekji xan nunthe bayée xan, ko tumi mee sakjuixin xan inaa nunthe anto kjín. Ko nthi̱'a̱ binchexinkua xan tumii xan ko bakjikua xan.
42015014	Ko are ujuexin binchexi'in xan kain tumii xan, anto ndakuchjunga thi rune na̱ ngain nunthe mee, ko je'e xan anto bage'en xan jintha.
42015015	Kuthimejan sabiganchia xan xra ngain naa xi najni ngain nunthe mee, ko xi najni mee bajon xa xra ngain xan. Ko je'e xan sabikingaria xan kukuchi ngataon jngi'i xa.
42015016	Ko je'e xan anto bage'en xan jintha, ko binao xan rujine xan thi bane kukuchi, ko xru'in chujni bachjee xan thi rune xan.
42015017	Kuthimejan be'e xan xraxaon xan ko ndachro xan: “¡Anto tsjé ni nchexree ndudana xe'e na̱ thi jine na̱ ko ja'an nthi'i ndajidenxin na jintha!
42015018	Icha jian ja'an sarukjan na thi jii ndudana ko rundathjan ndo: Pa, ja'an jian'a bintha'a ngain Ndo Dio ko ngajin suixin.
42015019	Ja'an ijikininxin'a na si'in na xa'an; je'o chjana xra inchin naa ni nchexraa.”
42015020	Ko jamee binche'e xan; kuaa xan nthi'á ko sakjan xan nchiandu'a ndudee xan. ’Xra ikjion juii xan ko ndudee xan bikon xan ko kuiakunue'e ndo xan. Ko kuinga ndo bigetanxin ndo xan ngatja nthi'á ko kjuua ndo xan ko anto chee ndo.
42015021	Kuthejan je'e xan ndachro xan ngain ndudee xan: “Pa, ja'an jian'a bintha'a ngain Ndo Dio ko ngajin suixin. Ja'an ijikininxin'a na si'in na xa'an suixin.”
42015022	Aro ndudee xan kuetu'en ndo ni nchexree ndo: “Jaikua sikoo ra luntho icha jian ko thentuxinna ra xan, ko kai dake'e ra naa kuchianingo ngain raa xan, ko nchekjanga ra xan kathee xan.
42015023	Sikoo ra kuxinthachjan binthanthao ko due'en ra ba. ¡Ko sunthe ná ko ruchaa ná!
42015024	Ixin xan'na ji'i xraa undabe'en xan, ko jai kjan xechon xan. Undabitjaan xan ko xra kjan ná binthoo ná xan.” Ko kuexi'in na̱ binchechjian na̱ kiai ixin je'e xan.
42015025	’Ko are mee xan sa'o ngataon jngi jii xan. Ko are sakjan xan ko uchiaon juii xan nchiandu'a xan, kui'in xan soon ko kui'in xan ixin tethe na̱.
42015026	Kuthimejan baye̱e xan naa ni nche'e xree ndudee xan ko banchiangi'i xan ke'e jitu'en yaa.
42015027	Je'e ni nche'e xra mee ndachro: “Juii xan choo, ko ndudaa kuetu'an ndo be'en thi kuxinthachjan kjunthao, ixin juii xan choo ko xru'in ku'en xan.”
42015028	Aro xan sa'o guñao xan, ko ichro'a xan bixi'in xan nchia, mexinxin ndudee xan bachrje ndo ixin binchetse'en ndo ñao xan ixin rugixi'in xan nchia.
42015029	Ko je'e xan ndachro xan ngain ndudee xan: “Suixin nu'a keja'in nano ja'an rintha'a xra ngajin, ko kainxin ncha'on ja'an dithika'on kain thi diketunna, aro suixin xru'in ncha'on bechjana naa kuchibatuchjan ixin rujineki'an xan jian dakji'an.
42015030	Aro jai juii xa'an ji'i, xan binchexinkua tumia ngain nchrii tuchji ngain xii, ko suixin bu'en thi kuxinthachjan kjunthao ixin sine xan.”
42015031	Kuthimejan ndudee xan ndachro ndo ngain xan: “Ja'a kainxin ncha'on ri'i ngajin, ko kainxin thi richunda, ja'a kai chunda.
42015032	Aro jai jikininxin sake'e ná naa kiai ko sunthe ná ko ruchaa ná, ixin xan choo ji'i xraa ndabe'en xan ko kjan xechon xan. Ko je'e xan bitjaan xan, aro jai binthoo ná xan.”
42016001	Jesús kuekiin chujni bakao ko ndachro: —Be'e naa xii bechunda tsjé tumi ko bechunda naa thi xii baketu'en ni nche'e xree, ko chujni kjuangi'i na̱ xa ixin banchexinkua xa tumii xi najni.
42016002	Kuthimejan xi najni mee baye̱e xa thi thetu'an mee ko ndache xa: “¿Andua thi ndachjejin na chujni ixin ja'a rithema na? Ndachjejin na thinoo kekaa binchexi'in tumina, ixin ja'a isinche'a xra ngajin.”
42016003	Kuthimejan xi nche'e xra mee be'e xa xraxaon xa: “¿Kexreen sintha'a jai?, ixin xi najnina iruchjana'a xa xra sintha'a. Ja'an itsanga'a na ixin sintha'a xra ngataon jngi, ko tusuana sanchiaga'a.
42016004	¡Ununa ke'e sintha'a, ixin are santsjena na̱ xra, chujni jian sayé'na na̱ ngain nchiandu'a na̱!”
42016005	Kuthimejan thi baketu'an mee baye̱e nanaa chujni beke'e xi najnii. Thi sa'o banchiangi'i: “¿Ja'a, keja'in rika ngain xi najnina?”
42016006	Ko je'e ndachro: “Ja'an rika ngain xa cien barrika aceite.” Je'e thi baketu'an ndachro: “Nthi'i jii xroon jitaxin thi rika. Tuin dari'i ko tentaxin je'o yoo kan ko the barrika.”
42016007	Kuthimejan thi baketu'an banchiangi'i inaa thi jika ngain xi najnii: “Ja'a, ¿keja'in rika ngain xi najnina?” ko je'e ndachro: “Cien kusta trigo.” Kuthimejan thi baketu'an ndachro: “Nthi'i jii xroon thi jitaxin thi rika, ko jai tentaxin je'o noo kan kusta trigo.”
42016008	Ko xi najni ji'i bancheka'in xa ñao thi thetu'an mee ixin jian xraxaon ke'e binche'e. Ixin chujni dithikaon'a Ndo Dio icha nu'e thjengijna chujni ke chujni dithikaon Ndo Dio.
42016009	’Ja'an ndathjo ra, ixin thjengijna ra icha chujni kunixin tumi dacha ra ngain nunthe ji'i, ixin ruchunda ra icha tsjé chujni jian sakji'o ra. Ko are undatsjexin tumia ra nthi'i ngata'a nunthe se'e kensen ruchu'an ra nthi̱'a̱ ngajni.
42016010	’Thi chujni daku'en thi tsjé'a chunda, kai jian saku'en thi tsjé ruchunda, aro thi chujni dakuen'a thi tsjé'a, kai sakuen'a thi tsjé ruchunda.
42016011	Mexinxin ja̱ dakuen'a ra thi ja'a ra chunda ra ngata'a nunthe jian'a ji'i, ¿kensen nchao ruchunthia ngajin ra ixin sayaku'en ra thi ndua icha renthe?
42016012	Ja̱ dakuen'a ra thi jichunda inaa chujni, ¿kensen ruchjaa ra thi jikininxin ra?
42016013	’Xru'in ni nche'e xra nchao sinche'e xree yoo xi najni, ixin icha sinao naa xi najni ko runingaku'en inaa xa, o icha sithikaon ngain naa xi najni ko ngain inaa xa isinche'a xra. Jañaa kai, chro'a sinche'e ni xree Ndo Dio ko tsjee ni tsjé tumi.
42016014	Xi fariseo anto banchexruxi'in xa tumi, ko je'e xa tatethi'in xa kain ji'i, ko kjuanua xa Jesús.
42016015	Kuthimejan Jesús ndachro ngain xa: —Ja'a ra ngathexin kon chujni kunxon nche'e ra ixin anto jian ra, aro ndua'a, ko Ndo Dio chunxin ansean ra. Ko thi xraxaon chujni ixin icha renthe, mee renthe'a ngathexin kon Ndo Dio.
42016016	’Ley bayée Moisés ko kain thi ndachro ni bagayee juajnee Ndo Dio, xrakuetu'an are Juan xra banchegithe chujni. Ko kai are Juan xrabanchegithe chujni kai kuexi'in xraago thi jian juajna ixin thi thetu'an Ndo Dio, ko tsjé chujni anto rinao na̱ tsji na̱ nthi̱'a̱ thi thetu'an ndo.
42016017	’Ko icha tangi'a sitjaan ngajni ko nunthe, ke tsuen'a thi jitaxin ngain ley.
42016018	’Ja̱ naa xii sachrjende'e xa chri'i xa ko seka'o xa inaa nchrii, xii mee jian'a sinche'e xa, ixin sejuaka'o xa inaa nchrii je'a chri'i xa. Ko xi seka'o naa nchrii bachrjende'e xixi'i, kai jian'a sinche'e xa ixin sejuaka'o xa naa nchrii je'a chri'i xa.
42016019	’Be'e naa xii anto tsjé tumi bechunda ko bagengaa xa juxon luntho anto renthe, ko kain ncha'on bakiin xa kiai anto jié.
42016020	Ko kai be'e naa xii nua bi'in Lázaro bechunda tsjé thon ngain nthau'e ko tabage'e ngandangii nchiandu'a xi anto tsjé jichunda.
42016021	Ko xi nua ji'i binao xa rukujexin xa thi baginguxin ngata'a nthanchau'en thi xii anto tsjé tumi jichunda. Ko kunia bakunchie'en ba ko banchegani neje ba ngain thon bechunda xa.
42016022	Naa ncha'on thi nua ndabe'en ko angeel Ndo Dio sabikao, ixin bige'e ngain thi jii Abraham. Ko kai ndabe'en thi xii anto tsjé tumi bechunda ko kjuabaa na̱.
42016023	Ko are xi ji'i utajii xa ngain xru'i danga'a ko tangi jidathu'e xa, ko je'e xa batsiin kon xa, ko kjín bikunxin xa Abraham ko Lázaro.
42016024	Kuthimejan kuyao ko ndachro: “Ndudana Abraham, thiakunuana, ko rua'an Lázaro sinchetjao kon raa kunixin jinda, ko tsii sinchetjao neje, ixin anto tangi jitunna ngathe xru'i ji'i.”
42016025	Aro Abraham ndachro ngain thi anto tsjé tumi bechunda: “Ja'a xan'na, xraxaon ixin ja'a anto jian bari'i kain ncha'on barichon ngata'a nunthe, ko Lázaro anto tangi ku'en are je'e bechon nthi̱'a̱. Jai je'e se'e jian nthi'i ko ja'a tangi tsu'an.
42016026	Aro ngayaa ná jii naa tsaaga anto ni'nga thi chro'a dathujin ni. Mexinxin thi chujni te nthi'i chro'a siji na̱ thi ri'i ja'a, ko thi chujni te nthi̱'a̱ chro'a tsii na̱ nthi'i.”
42016027	Kuthimejan ndachro thi anto tsjé tumi bechunda: “Mexinxin suixin Abraham, nthatsa'an ñao rua'an Lázaro ngain nchiandu'a ndudana,
42016028	ixin siketu'en thi na'o xan chian xa xii, ixin isinche'a xan thi jian'a ko jañaa tsi'a xan nthi'i thi ri'i ja'an, thi anto tangi ridathua.”
42016029	Aro Abraham ndachro ngain thi anto tsjé tumi bechunda: “Xan choo techunda xan xroon dikji̱n Moisés ko thi dikji̱n kain ni bagayee juajnee Ndo Dio. Ja̱ je'e xan sithikaon xan thi ndachro xroon mee, je'e xan siji'a xan thi ri'i ja'a.”
42016030	Je'e thi anto tsjé bechunda mee ndachro: “Suixin Abraham, yaa sithikaon'a xan, aro ja̱ rurua'an naa chujni undabe'en ko runichjee xan, jamee nchue sithikaon xan ko isinche'a xan thi jian'a tenche'e xan.”
42016031	Aro Abraham ndachro ngain thi anto tsjé tumi bechunda: “Ja̱ rinao'a xan sithikaon xan thi kuetu'an Moisés ko thi dikji̱n ni bagayee juajnee Ndo Dio, kai sithikaon'a xan chujni ruxechon ngayee ni ndadige'en.”
42017001	Jesús ndachro ngain chujni bakao: —Ngata'a nunthe ji'i, kain ncha'on se'e thi nchenche'e ni thi jian'a, aro ¡icha tangi tsu'en thi chujni sincheye'e inaa chujni ixin sinche'e thi jian'a!
42017002	Ko icha jian chujni mee rugechrianito naa xruchrin ngain thusin ko rugetsingangi ndachaon, ke sinchetjajin naa chujni ngain thi jian'a.
42017003	Mexinxin tsje'e ra jian thi tenche'e ra. ’Ko ja̱ naa thi dithikaon thi jian juajna nche'e thi jian'a ngajin, nichje'e ko ndache ixin nchao'a jinche'e, ko ja̱ tsinthu'e thi jian'a jinche'e, ja'a nchetjañe'e.
42017004	Ko chujni mee maski yaato nthi'a sinche'e jian'a ngajin ngain nakua ncha'on, ko yaato nthi'a tsii sinthathjo: “Irukjan'a na sintha'a jamee”, ja'a sinchetjañe'e.
42017005	Ko chujni bakao Jesús ndachro na̱ ngain: —Thjengijna ni ra ixin ja'an ná ruchunthia ná icha.
42017006	Kuthimejan Jesús ndachro ngain na̱: —Ja̱ thi chunthia ra rukujiéxin inchin naa tsee mostaza, ja'a ra nchao rundache ra ntha yua ji'a: “Ja'a dachrjengixin yaa, ko sadixenga ngangi ndachaon”, ko ntha yua mee runche'e ntha thi ruketu'en ra ntha.
42017007	’Ja̱ chrujan ra chunda ra naa ni nche'e xra ko thixin ngataon jngi ixin bikenga o bikingaria kuleko, ¿ako ndache ra: “Xrakui dari'i jinthe”?
42017008	Na'i, ja'a ra ndachro'a ra jamee, ko je'o ndachro ra: “Nchechjian thi sine ko siku'na kain thi sina'o are ja'an rine ko ridi'i, kuthimejan ja'a nchao sinthe ko si'i.”
42017009	¿Andache ra thi nche'e xra mee: “Ndo Dio tsjenga'a 'na”? Aro na'i ixin thi nche'e xra mee, je'o binche'e thi ja'a kuetu'en.
42017010	Jamee ja'a ra kai, are tsjexin sinche'e ra kain thi thetu'an Ndo Dio, ndachro ra: “Ja'an ná ni nche'e xra xru'in xree ixin je'o bintha'a ná xra bitunna ná.”
42017011	Are Jesús sakjui ngain rajna Jerusalén, je'e batho nununthe'e Samaria ko Galilea.
42017012	Ko are Jesús biji ngain naa rajnanchjan, ngande'e rajna mee the xii bechunda chin lepra bachu'en xa Jesús ngatja nthi'á, aro xra ikjion tabinthengathjen xa,
42017013	ko binthendachro xa seen: —¡Jesús, Suixin ke tjaago, thiakunuana ni ra!
42017014	Are Jesús bikon kain xii mee, je'e ndachro ngain xa: —Sathji ra ko dikjagu'e ra xi daana ixin ixru'in chin chunda ra. Ko are satethji xa, chi'in xa ndabitjaan chin.
42017015	Kuthimejan naa xa are bikon xa ixin ixru'in chin jichunda xa, sakjan xa ko suji jituyao xa ixin jinchesaye'e xa Ndo Dio.
42017016	Ko bethuxin xa ko biseta'a xa nunthe ngain ruthee Jesús, ko kuexruxi'in xa Jesús. Ko xii mee xi Samaria.
42017017	Kuthimejan Jesús ndachro: —¿Aje'a the xii xi kuxrue'en? ¿Thinoo te xi icha?
42017018	¿Aje'o xii ji'i, xi juixin inaa nunthe kjan xa ixin binchesaye'e xa Ndo Dio?
42017019	Kuthimejan Jesús ndachro ngain xii mee: —Dingathjen ko sathji, ja'a ukuxrua'an ixin chunthia na.
42017020	Kain xi fariseo banchiangi xa ngain Jesús ixin kensa tsii thi thetu'an Ndo Dio, ko Jesús ndachro ngain xa: —Are tsii thi thetu'an Ndo Dio, mee je'a thi nchao sikon ni.
42017021	Ko chro'a rundachro ni: “Nthi'i jii”, o “Nuji'a jii”, ixin thi thetu'an Ndo Dio ujii ngaya'a ra.
42017022	Kuthimejan ndachro ngain thi chujni bakao: —Tsii ncha'on are ja'a ra sinao ra ixin ja'an, thi Xii juixin ngajni, sari'i ngajin ra maski nakua ncha'on, aro ja'a ra ichro'a sikon ni ra.
42017023	Ko maski chujni rundathjo ra nthi'i ri'i ja'an o nuji'a ri'i, aro ja'a ra dithikaon'a ra na̱ ko rue'a ra na̱.
42017024	Ko inchin dikon ni tungiixin nguii ngajni, jamee tsu'en ngain ncha'on are ja'an, thi Xii juixin ngajni, si'i inaa.
42017025	Aro sa'o rugunda anto tangi tsunna ko chujni te ncha'on te'i runingakunna na̱.
42017026	Ko jañaa inchin banche'e chujni ngain ncha'on are bechon Noé, jañaa kai sinche'e na̱ are ja'an, thi Xii juixin ngajni, si'i inaa.
42017027	Ngain ncha'on bechon Noé, chujni bane na̱, bagi'i na̱ ko bakuthe'e na̱, ko biji ncha'on are Noé bixi'in ngain arca ko juii chrin suji ko binchexanthe kain.
42017028	Kai jamee ku'en ngain nchauen Lot. Are mee kain chujni bane na̱, bagi'i na̱, bake'na na̱, banchekji na̱, bakenga na̱ ko banchechjian na̱ nchia.
42017029	Are Lot bachrjexin ngain rajna Sodoma, ngajni binguxin xru'i ko azufre ko ndabuen kainxin chujni.
42017030	Xraje'o sinche'e chujni are ja'an, thi Xii juixin ngajni, rukjan si'i inaa.
42017031	’Ngain ncha'on mee thi chujni se'e ngata'a nchiandu'a, ko thi jichunda ngaxi'in nchiandu'a sania'a siruee. Ko ja̱ chrujan chujni se'e ngataon jngi, rukjan'a nchiandu'a.
42017032	Xraxaon ra ke'e ku'en chri'i Lot.
42017033	Thi je'o thjee ixin jian se'e ngata'a nunthe ji'i, ndase'en. Ko thi ruxrajon se'en rukjan inaa chujni narua ko xru'in ncha'on tsjexin.
42017034	’Ja'an ndathjo ra, ixin ngain thie mee, ja̱ yoo chujni tatejua ngain nakua saon, naa sasikao Ndo Dio ko naa tasithu'e.
42017035	Ko are mee, ja̱ yoo nchrii teda'o nchra, naa nchra sasikao nchra Ndo Dio ko inaa nchra tasithu'e nchra.
42017036	Ko ja̱ yoo xii tenche'e xa xra ngataon jngi, naa xa sasikao xa Ndo Dio ko inaa xa tasithu'e xa.
42017037	Are chujni kui'in ji'i, banchiangi na̱ ngain Jesús ko ndachro na̱: —¿Thinoo tsuenxin kain ji'i? Ko Jesús ndachro: —Thi jitsinga thi ndadige'en, nthi̱'a̱ ruxrathe kunthachrjen.
42018001	Jesús kuekiin chujni bakao naa thi ku'en ko ixin rugunda runichjee na̱ Ndo Dio kain ncha'on ko tsunchrjen'a na̱.
42018002	Je'e ndachro ngain na̱: —Ngain naa rajna be'e naa xi nche'e jie̱, aro baxraguen'a xa Ndo Dio ko ndusen'a xa icha chujni.
42018003	Ngain rajna mee be'e naa nchri ga'an ko bakji nchra ngain xi nche'e jie̱ ixin baganchia nchra jie̱ ixin chujni baketuka'o nchra.
42018004	Anto see xi nche'e jie̱ ji'i chro'a xa binche'e xa jie̱ ixin nchrii mee, aro be'e xa xraxaon xa: “Maski ja'an xraguan'a Ndo Dio ko ndusena'a icha chujni,
42018005	aro nchri ga'an ji'i juxon ndachjejin na nchra ixin sintha'a nchra jie̱, mexinxin icha jian tsjengijna nchra ixin jañaa itsi'a nchra nanao ko isincheñao'a na nchra.”
42018006	Ko Jesús ndachro: —Thi'in ra thi ndachro xi nche'e jie̱ jian'a ji'i.
42018007	¿A Ndo Dio sinche'a jie̱ ixin kain chujni je'e ndo ukuinchie'e ndo ko nchetse'en na̱ ñao ndo ncha'on ko thie? ¿Ako tsunchrje'en ndo ixin sathe'e ndo?
42018008	Ja'an ndathjo ra ixin jaikua sinche'e ndo jie̱ ixin ja'a ra. Aro ja'an, thi Xii juixin ngajni, are rukjan na si'i inaa, ¿a xra sithja ngain nunthe ji'i chujni ndua chunthia ngajin?
42018009	Jesús kuekin inaa thi ku'en ngain chujni tunu'e ixin anto jian na̱ ko baxraxaon na̱ ixin icha chujni xru'in renthe na̱. Ko je'e ndachro:
42018010	—Yoo xii kjui xa ngain ni'ngo icha renthe ixin binichjee xa Ndo Dio, naa xa xi fariseo xa ko inaa xa xi thjejo tumii César.
42018011	Xi fariseo tajingathjen xa ko nichjee xa Ndo Dio, ko ndachro xa ja'in: “Suixin Ndo Diuna, ja'an thexruxi'an ixin ja'an je'a inchin kanxion chujni thee, chujni nche'e thi jian'a, o inchin ni dejuaka'o nchrii je'a chri'i na̱. ¡Ko ja'an je'a inchin xii ji'i, xi thjejo tumii César!
42018012	Ja'an nthakjaaño yoo nthi'a ngain semana, ko ja'an dajon kain thi thexin dacha.”
42018013	Aro xi thjejo tumii César kjínxin bithu'e xa, ko je'e xa tsin'a kon xa ixin rutsje'e xa ngajni ko je'o xrangii xa thon ntha pechue xa ko ndachro xa: “¡Suixin Ndo Diuna, nthatsa'an ñao thiakunuana ixin ja'an naa chujni anto nche'e thi jian'a!”
42018014	Kuthimejan Jesús ndachro: —Ja'an ndathjo ra ixin are xi thjejo tumi sakjan xa nchiandu'a xa, Ndo Dio ubinchetjañe'e xa kain thi jian'a binche'e xa, aro xi fariseo, na'i. Ixin thi chujni ta'in ñao ixin anto jian, chujni ji'i sathue'e juasuaxin, ko chujni tain'a ñao ixin anto jian, chujni ji'i, tsusaye'e na̱.
42018015	Chujni bakia'o na̱ xan nchinnchinchje'en na̱ ngain Jesús ixin banchenchaon xan, aro chujni bakao Jesús bikon na̱ ji'i, ko kuexi'in na̱ binchesathe'e na̱ ni bakia'o xe'en.
42018016	Aro Jesús baye̱e xan nchinnchinchjan ko ndachro ngain chujni bakao: —Tanchrjanda ra xan nchinnchinchjan tsii xan ngajin, ko kayakuen'a ra xan, ixin thi thetu'an Ndo Dio jikininxin chujni kjan inchin je'e xan nchinnchinchjan.
42018017	Ndua thi ndathjo ra ixin thi chujni daye'a thi thetu'an Ndo Dio, inchin naa chjan, chujni mee sixin'a na̱ nthi̱'a̱ thi thetu'an ndo.
42018018	Naa xi thetu'an ngain chujni judío banchiangi xa ngain Jesús ko ndachro xa: —Suixin ke tjaago, ko anto jian, ¿ke'e icha sintha'a ixin sayaa thi kjan ni inaa chujni narua ko xru'in ncha'on tsjexin?
42018019	Jesús ndachro ngain xa: —¿Unda ndachro ja'a ixin ja'an jian na? Xru'in kensen jian, je'o nakua thi jian, ko mee Ndo Dio.
42018020	Ja'a anu'a kain thi kuetu'an Ndo Dio, thi ndachro: “Darichriko'a nchrii je'a chri'a o xii je'a xixi'a, duen'a chujni, the'a, nichja'a thi ndua'a nche'e chujni ko dithikaon ndudaa ko janaa.”
42018021	Je'e thi xii mee ndachro: —Kain yaa rintha'a ko bintha'a are xra nchiin na.
42018022	Are kui'in Jesús ji'i, je'e ndachro ngain xa: —Ja'a xra nchetjaan naa thi sinche'e. Nchekji kain thi chunda ko tumi mee tunchjeye'e chujni nua, ko jañaa nthi̱'a̱ ngajni ja'a ruchunda thi icha renthe. Kuthimejan si'i ngajin ko ruena.
42018023	Are thi xii kui'in ji'i, anto tabechiin xa ixin anto tsjé tumi bechunda.
42018024	Are Jesús bikon ixin anto tabechiin xa, je'e ndachro: —¡Anto tangi sixi'in chujni chunda tsjé tumi ngain thi thetu'an Ndo Dio!
42018025	Icha tangi'a ixin naa kucamello sathuxi'in ba thuechje'en naa nthachia ke chujni anto chunda tumi sixi'in ngain thi thetu'an Ndo Dio.
42018026	Ko kain ni kui'in ji'i banchangi na̱: —Ko, ¿kensen nchao rukjan inaa chujni narua remee?
42018027	Jesús ndachro ngain na̱: —Thi anto tangi tunu'e chujni sinche'e na̱, Ndo Dio tangi'a sinche'e ndo.
42018028	Pedro ndachro ngain Jesús: —Ja'an ná kuinthua ná kain thi techunda ná ixin rua'a ntha suixin.
42018029	Kuthimejan Jesús ndachro: —Ndua thi rindathjo ra ixin kexe'o chujni thinthu'e nchiandu'a, ndudee, janee, xan choo, chri'i o xe'en ixin thi thetu'an Ndo Dio,
42018030	chujni mee ngata'a nunthe nthi'i sayée na̱ icha tsjé, ko ngain nunthe tsii, rukjan inaa chujni narua ko xru'in ncha'on tsjexin.
42018031	Jesús bantsjenda thi theyoo chujni bakao ko ndachro ngain na̱: —Jai ja'a ra unu'a ra ixin satsji ná Jerusalén. Nthi̱'a̱ thi tsuenxin kain thi ndachro kain ni bagayee juajnee Ndo Dio ixin ja'an, thi Xii juixin ngajni.
42018032	Ko nthi̱'a̱ chujni sajon na na̱ ngain chujni je'a judío ko je'e na̱ tsjanua na na̱, ko chrjuin'a runichja na̱ ixin ja'an ko tsjanito na na̱ ndathee na̱.
42018033	Ko are tsjexin sikaon na, kuthimejan nasuenxon na na̱. Aro ngain ncha'on ninxin ja'an ruxechon na.
42018034	Ko ni theyoo bakao Jesús kuinxin'a na̱ thi ndachro je'e, ixin xra bechunda'a na̱ juachaxin rukinxin na̱ thi je'e jindachro.
42018035	Are Jesús ko chujni bakao uchiaon tediji na̱ rajna Jericó, naa thi xii chro'a bagikon tajii ngande'e nthi'á ixin jidanchiaga'a.
42018036	Are je'e xa kui'in xa ixin nthi̱'a̱ jidatho tsjé chujni, banchiangi xa ke'e jitu'en.
42018037	Ko chujni ndache na̱ ixin Jesús, thi juixin Nazaret jidatho no nthi̱'a̱.
42018038	Je'e xa seen ndachro xa: —¡Jesús, chujnii David, thiakunuana ja'an!
42018039	Ko chujni tetaon nthi̱'a̱ binchesathe'e na̱ ixin rutenkua xa, aro je'e xa icha suji kuyao xa: —¡Suixin, chujnii David, thiakunuana ja'an!
42018040	Kuthimejan Jesús tabingathjen ko kuetu'an ixin rukiau'e na̱, ko are ukunchie'en thi bagikon'a, Jesús banchiangi'i ko ndachro:
42018041	—¿Ke'e rinao sintha'a ngajin? Ko thi bagikon'a ndachro: —Ja'an rina'o sikon.
42018042	Jesús ndachro: —¡Ja'a unchao dikon! Ja'a ukuxrua'an ixin bithikaon na.
42018043	Ko tuinxion thi bagikon'a mee unchao bikon, ko saruee Jesús ko binchesaye'e Ndo Dio, ko kain chujni bikon ji'i kai binchesaye'e na̱ ndo.
42019001	Kuthimejan Jesús kunixin chujnii biji na̱ rajna Jericó ko kuexi'in na̱ bathuga'a na̱ rajna.
42019002	Ko nthi̱'a̱ be'e naa xii bi'in Zaqueo, xi baketu'en kain chujni datse tumii César ko anto tsjé tumi bechunda xa.
42019003	Ko Zaqueo binao rugikon kensen Jesús. Aro chro'a bikon ixin anto tsjé chujni tethji, ko Zaqueo jini'a be'e.
42019004	Kuthimejan Zaqueo kuinga bitaon nthi'á ixin nchao rugikon Jesús, ko kuani ngaga'a naa nthaa di'in sicómoro chiaon thi rugatho Jesús.
42019005	Are Jesús batho no nthi̱'a̱, je'e tsje'e nui thi jii Zaqueo ko ndachro: —Zaqueo, jaka danianxin yaa ixin jai ja'an rina'o sithuna nchiandui.
42019006	Kuthimejan Zaqueo daka bania ko anto chee ixin Jesús rukji nchiandu'a.
42019007	Are chujni bikon na̱ ji'i, kain na̱ chrjuin'a nichja na̱ ko ndachro na̱ ixin Jesús kjui bigithu'e ngain nchiandu'a naa xii nche'e jian'a.
42019008	Kuthimejan Zaqueo bingathjen ko ndachro ngain Jesús: —Tsjexin Suixin, ja'an ruchja'a chujni nua ngusinenxin thi richunda. Ko ja̱ chrujan chujni binthayaa ko kuemaa tumii, ja'an tsunkjañaa chujni mee noo nthi'a icha tsjé thi ja'an kuemaa na̱.
42019009	Ko Jesús ndachro ngain Zaqueo: —Jai Ndo Dio rinao sinthakjan inaa chujni narua ja'a ko chujnia, ixin ja'a ndua chujnii Abraham.
42019010	Ixin ja'an, thi Xii juixin ngajni, jui'i bikjee ko nthakjan inaa chujni narua thi chujni ndabitjaan.
42019011	Are chujni xra tethi'in na̱ thi jindachro Jesús, je'e kuekin inaa thi ku'en ixin uchiaon tediji na̱ Jerusalén, ko chujni xraxaon na̱ ixin thi thetu'an Ndo Dio tuin rukexi'in.
42019012	Mexinxin Jesús ndachro ngain na̱: —Be'e naa xii anto renthe ko sakjui kjín ngain inaa nunthe ixin bigayee juachaxin ixin kjan rey, kuthimejan sakjan ngain nunthe'e.
42019013	Aro sa'o baye̱e the ni nche'e xree xa ixin bajon xa ngain na̱ nanaa tumi anto renthe, ko ndachro xa ngain na̱: “Nchenche'e ra xra tumi ji'i tsija ncha'on are ja'an rukjan na.”
42019014	Aro chujni rajnee xa baningaku'en na̱ xa, ko rua'an na̱ chujni ixin bikao na̱ juajna ixin rinao'a na̱ ixin xii ji'i tsetu'an xa.
42019015	Aro je'e xa bayée xa juachaxin tsetu'an xa, ko are kjan xa rajnee xa baye̱e xa thi the chujni binchegayee xa tumi ixin tsunu'e xa keja'in bacha nanaa na̱.
42019016	Ko kunchie'en thi sa'o ko ndachro: “Thi naa tumia chjana bacha ithe tumi.”
42019017	Je'e rey mee ndachro: “Ja'a anto jian ni nche'e xra. Ja'a bayaku'en thi tsjé'a tumi, mexinxin jai ja'an ruchja'a juachaxin tsetu'en the rajna.”
42019018	Kuthimejan kunchie'en inaa ko ndachro: “Thi naa tumia suixin chjana bacha ina'o tumi.”
42019019	Ko xi rey mee kai ndache chujni ji'i: “Ja'a tsetu'en na'o rajna.”
42019020	Kuthimejan kunchie'en inaa xa ko ndachro xa: “Nthi'i jii tumia chjana suixin. Ja'an kuenchji'an tumi ngaa naa paniito
42019021	ixin ja'an xragu'an ixin suixin naa xii anto cha ngain anseen, ko dantsje'e chujni thi chje'a na̱, ko datsiin thi thenga'a.”
42019022	Kuthimejan xi rey mee ndachro: “Ja'a ni nche'e xra jian'a ixin thi ndachro ja'a sintha'a jie̱. Ja̱ ubenu'a ixin ja'an anto cha ansenna, ko dantsjaa chujni thi ja'an dajon'a ko thjejo thi ja'an thenga'a,
42019023	mexinxin, ¿unda bikan'a tumi ngain naa thi dechjian tumi ixin jañaa ja'an rugayaa thi dacha tumi are rukjan na nchiania?”
42019024	Ko ndachro xi rey ngain thi chujni te nthi̱'a̱: “Dantsje'e ra xa tumi ko dajon ra tumi ngain xi bacha the tumi.”
42019025	Ko je'e na̱ ndachro na̱: “Aro chujni mee uchunda the tumi.”
42019026	Xi rey mee ndachro: “Ja'an ndathjo ra ixin thi chujni uchunda, sayée na̱ icha, aro thi chujni xru'in chunda, sachrje'e thi nchion chunda na̱.
42019027	Ko kai chujni ningakunna ko binao'a ixin ja'an ruketuan na̱, siku'na ra na̱ nthi'i ko naduenxon ra na̱ ngathexin kon na.”
42019028	Kuthimejan, are Jesús juexin nichja ji'i, je'e ruee nthiee ko sakjui no Jerusalén.
42019029	Ko are uchiaon jidiji rajna Betfagé ko Betania, chiaon jna di'in Ntha Olivo, Jesús ndachro ngain yoo chujni bakao:
42019030	—Thji ra ngain rajnanchjan jii ngathexin kon ná, ko are saso ra nthi̱'a̱ sinchii ra naa kuluchuchjan jichrua ba ko xra xru'in chujni deta'a ba. Tunxindange'e ra ba ko sikoo ra ba.
42019031	Ko ja̱ chrujan chujni sanchiangi'a ra ixin unda tetunxindange'e ra ba, ja'a ra ndachro ra, Nchaa ná, rugunde'e ba.
42019032	Ko kayui ni kuinchie'e Jesús sabinthekji na̱ ko ku'en inchin ndachro Jesús.
42019033	Ko are utetunxindange'e na̱ kuluchuchjan mee, ni kuluchu'e ndachro na̱: —¿Unda tetunxindange'e ra kuluchuchjan yaa?
42019034	Ko ni tetunxindange'e ba ndachro na̱: —Nchaa ná rugunde'e ba.
42019035	Kuthimejan sabikao na̱ ba ngain Jesús, ko nthi̱'a̱ je'e na̱ kjuaji'in na̱ ba thi luntho tetsaa na̱ ko binche'e na̱ ixin Jesús beta'a kuluchuchjan mee.
42019036	Ko are Jesús icha kunchiaon ngakee rajna Jerusalén, chujni kuingo na̱ nguii ngaa nthi'á thi luntho tetsaa na̱ ixin rugatho Jesús.
42019037	Ko are uchiaon tediji na̱ thi xinkajinxin na̱ ngain jna Ntha Olivo, kain chujni jiruee ko bithikaon Jesús, kuexi'in na̱ kuyao na̱ ixin anto chee na̱ ko binchesaye'e na̱ Ndo Dio ixin bikon na̱ anto tsjé thi jian binche'e Jesús.
42019038	Ko ndachro na̱: —¡Ndo Dio sinchenchaon thi Rey juii kunixin juachaxiin Ndo Dio! ¡Thi chrjuin tunu'e ni jii nthi̱'a̱ ngajni! ¡Ko kain chujni sinchesaye'e na̱ ndo!
42019039	Kuthimejan kanxion xi fariseo te nthi̱'a̱ ngayee chujni binthendachro xa ngain Jesús: —Suixin ke tjaago, nchesathe'e chujnia te'i.
42019040	Aro Jesús ndachro ngain xa: —Ja̱ chujni te'i rutenkua na̱, xro tsuyao xro.
42019041	Are Jesús biji chiaon Jerusalén, je'e bikon rajna ko tsjangaxin rajna,
42019042	ko ndachro ngain rajna: —¡Ja̱ chujnia rukinxin na̱ jai ixin ruchja'a na̱ thi chrjuin rukunu'e ngain anseen na̱! Aro jai mee tabema, ko chro'a tsinxin na̱.
42019043	Tsii ncha'on anto tangi ixin ja'a ra, are chujni ningaku'an ra sinthe na̱ xraa thjario'o nguixin ngandajin ja'a Jerusalén, ko nguixin ngandajin ja'a sinthendajin na̱ ko sixi'in na̱ ixin suen na̱ chujnia.
42019044	Ko nasuenxon na̱ chujnia, ko xru'in xro tsinthue'a na̱ ngajin ngata'a inaa xro. Ko ji'i tsu'en ixin chujnia bithikaon'a na̱ thi ncha'on are Ndo Dio juii ndo bitsja'a ra ndo.
42019045	Kuthimejan Jesús bixi'in ni'ngo icha jié ko nthi̱'a̱ bengixin kain chujni tenchekji ko the'na.
42019046	Ko ndachro ngain na̱: —Ngain Xruen Ndo Dio ndachro: “Nchiania nchia tjauxin ni Ndo Dio.” ¡Aro ja'a ra ndadinchechjian ra nchiandu'a xi che'e!
42019047	Kain ncha'on Jesús bakjaago ngain ni'ngo, aro kain xi daana baketu'an ngain icha xi daana, kain xi bakjaago ley ko kain xi baketu'an ngain rajna kjuee xa kexreen sinche'e xa ixin nasuenxon xa Jesús.
42019048	Aro chro'a bagire'e xa kexreen runche'e xa jamee, ixin kain chujni baki'in na̱ jian thi banichja Jesús.
42020001	Naa ncha'on are Jesús tajii ngaxi'in ni'ngo icha jié ixin jinchekue'en chujni ixin Ndo Dio ko jindache na̱ ixin thi jian juajna, binthegiji kanxion xi daana baketu'an ngain icha xi daana, kanxion xi tjaago ley ko kanxion xi thetu'an ngain ni'ngo mee.
42020002	Ko binthendachro xa ngain Jesús: —Ndachjejin ni ra ke'e juachaxin chunda ja'a ixin nche'e kain ji'i. ¿Ko kensen chjaa juachaxin?
42020003	Kuthimejan Jesús ndachro ngain xa: —Ja'an kai sanchiangi'a ra:
42020004	¿Kensen rua'an Juan ixin banchegithe chujni? ¿A Ndo Dio o chujni?
42020005	Aro kuexi'in xa banchiangi'i choo xa ko ndachro xa: —¿Ke'e rundachro ná? Ja̱ rundachro ná ixin Ndo Dio rua'an Juan, je'e rundathjo ná: “¿Unda bithikaon'a ra remee?”
42020006	Ko ja̱ rundachro ná ixin chujni thi rua'an Juan, kainxin chujni nasuenxon ná na̱ kunixin xro ixin je'e na̱ ndua bithikaon na̱ ixin Juan banichja juajnee Ndo Dio.
42020007	Ko je'e xa binthendachro xa ixin nue'a xa kensen rua'an Juan.
42020008	Kuthimejan Jesús ndachro ngain xa: —Kai ja'an rundathjo'a ra ke'e juachaxin nthaxin kain ji'i.
42020009	Kuthimejan Jesús kuekiin chujni naa thi ku'en ko ndachro: —Naa thi bechunda jié jngi kjuenga ntha uva, kuthimejan xi jngi'i bajon xa jngi ngain kanxion thi nche'e xra ko ni nche'e xra rukjenge'e na 'na xi nthatuchjuiin ko je'e xa sakjui xa kjín tsjé ncha'on.
42020010	Ko are ukunchiaon ncha'on are urukaade na̱ tho uva, thi jngi'i rua'an ni nche'e xree ngain ni bithue'e ntha uva ixin ruchjee na̱ tho jikininxin rugayee. Aro je'e thi ni kuaa jngi mee kuaxin na̱ nthaa thi rua'an xi najni mee ko bengi na̱ ko xru'in chjee na̱.
42020011	Kuthimejan xi najni rua'an xa inaa ni nche'e xree xa, aro kai bintja na̱, chrjuin'a nichja na̱ ixin je'e xa ko bengi na̱ ko xru'in chjee na̱.
42020012	Xi najni mee kjan xa rua'an xa inaa thi nche'e xra, aro kai bincheni'i na̱ ko bengi na̱ ko xru'in chjee na̱.
42020013	’Kuthimejan xi najni mee ndachro xa: “¿Ke'e sintha'a? Ja'an rurua'an thi xan'na, xan anto thjuaa. Ko are je'e na̱ sikon na̱ xan'na ji'i, je'e na̱ jaan, sithikaon na̱ ngain xan.”
42020014	Ko ni bithue'e ntha uva are bikon na̱ biji xe'en xi najni, je'e na̱ ndache choo na̱: “Ji'i thi sithue'e nguii nunthe ji'i. Nasuenxon na̱ xan ko ja'an ná sithuaa ná nguixin jngi.”
42020015	Kuthimejan bantsjegaxin na̱ xan ngain jngi mee ko naguenxon na̱ xan. Kuthimejan Jesús banchiangi ko ndachro: —Are tsii thi jngi'i, ¿ke'e sinche'e ngain ni bithu'e ntha uva?
42020016	Ja'an ndathjo ra ixin are tsii xa nasuenxon xa chujni mee ko sajon xa jngi'i xa ngain ujee chujni. Are bintheki'in na̱ ji'i, je'e na̱ binthendachro na̱: —¡Ndo Dio tsjengijna ná!
42020017	Aro Jesús tsje'e ngain na̱ ko ndachro: —Mexinxin, ¿ke'e ruchro thi jitaxin Xruen Ndo Dio? Thi xro ke banchegunda'a xi thethe nchia, xro mee xro icha jian ke'e nchia.
42020018	Ko kexe'o thi setsinga ngata'a xro, ndasaaña xro nthau'e. Ko ja̱ chrujan thi setsingata'a xro ndaruxanthe chringinde'e xro.
42020019	Kain xi daana baketu'an ngain icha xi daana ko xi tjaago ley binao xa rutse xa Jesús ixin kuinxin xa ixin Jesús nichja ixin je'e xa. Aro xraguen xa kain chujni.
42020020	Mexinxin je'e xa rua'an xa kanxion chujni ixin tsaye'e na̱ Jesús ko ni te'i xraa anto jian banche'e na̱, ko jañaa runchenichja na̱ Jesús chrujan thi ndua'a ko nchao rukjangi'i na̱ ngain xi gobernador.
42020021	Ko ni tetsaye'e Jesús banchiangi'i na̱ je'e ko ndachro na̱: —Suixin ke tjaago, ja'an ná nuna ná ixin suixin nichja ko nchekue'en chujni thi ndua, ko suixin dinche'a thi nche'e icha chujni ko ndua dinchekue'en chujni nthiee Ndo Dio.
42020022	Ndachjejin ni ra: ¿Anchao tsjenga ná 'na ngain xi thetu'an o na'i?
42020023	Aro Jesús ukunu'e thi jian'a texraxaon na̱, ko je'e ndachro ngain na̱: —¿Unda rinao ra sincheyana ni ra?
42020024	Tjagu'na ni ra naa tumi. ¿Kensen ngakon jinganito tumi ji'i ko kexreen di'in? Je'e na̱ binthendachro na̱: —Ngakon César.
42020025	Kuthimejan ndachro Jesús ngain na̱: —Mexinxin chje'e ra César thi jikininxin je'e, ko chje'e ra Ndo Dio thi jikininxin je'e ndo.
42020026	Ko Jesús xru'in jian'a nichja ngathexin kon chujni ko chro'a tse na̱, ko anto kuise'en na̱ ixin jian bagathe'e.
42020027	Kuthimejan kanxion xi saduceo binthekunchie'en ngain Jesús. Ko xi saduceo bagithikaon'a xa ixin chujni ndade'en ruxechon na̱, mexinxin ndachro xa ngain Jesús:
42020028	—Suixin ke tjaago, Moisés kuinthuna ná xroon jitaxin ja̱ naa xii chunda chri'i ko ndade'en xa ko xru'in chjan binchian chri'i xa, xichoo xi ndabe'en rugunda seka'o xa nchri ga'an ko ruchunda nchra chjan ko chjan mee, rukjan xan xraa xe'en thi ndabe'en.
42020029	Ko binthe yaato xii choo xan. Xan sa'o beka'o xan chri'i xan aro ndabe'en xan ko xru'in chjan kuinthu'e xan.
42020030	Ko kai xan yuxin beka'o xan nchri ga'an mee aro kai ndabe'en xan ko xru'in chjan kuinthu'e xan.
42020031	Ko xraje'o ku'en xan ninxin ko jañaa ku'en kain xan ko biji ngain xan yatuxin ko kain xan be'en xan ko xru'in chjan kuinthu'e xan.
42020032	Kuthimejan kai ndabe'en nchri ga'an mee.
42020033	Mexinxin are ruxechon na̱, ¿kexe'e thi yaato xii te'i tsji xixi'i nchra?, ixin kain xan beka'o nchra.
42020034	Kuthimejan ndachro Jesús ngain xa: —Ngain nunthe ji'i, xii ko nchrii thuthe'e na̱.
42020035	Aro chujni jikininxin ruxechon ko tsji ngajni thuthe'a na̱ ko isajon'a na̱ xe'en na̱ ixin tsuthe'e xan,
42020036	ko isen'a na̱, ko rukjan na̱ inchin angeel Ndo Dio ko uxe'en Ndo Dio na̱, ixin je'e na̱ xechon na̱.
42020037	Ko ixin thi ndade'en ni ko ruxechon ni, Moisés kjuaago are bikon xru'i ngaga'a kancha'a, are ndachro ixin Ndo Dio, Dioe Abraham, Isaac ko Jacob.
42020038	Ixin Ndo Dio je'a Dioe ni ndadige'en, Ndo Dio, Dioe ni techon. Ko mee ruchro ixin ngathexin kon Ndo Dio kain chujni techon na̱.
42020039	Kuthimejan kainxion xi tjaago ley binthendachro xa: —Nchao ndachro, Suixin ke tjaago.
42020040	Ko ixru'in ni banchiangi icha ngain Jesús.
42020041	Ko Jesús ndachro ngain chujni te nthi̱'a̱: —¿Unda chujni ndachro ixin Cristo bachrjeninxin David?
42020042	Ixin je'e David ndachro ngain Xruen Salmos: Ndo Dio ndache Nchana: “Dari'i ngain rajianxin na,
42020043	are ja'an sakeja kain ni ningaku'an chringi'i ruthea.”
42020044	Mexinxin, ja̱ David ndache Cristo, “Nchana”, ¿kexreen rundachro ra ixin xe'en?
42020045	Ko ngathexin kon kain chujni, Jesús ndachro ngain chujni bakao:
42020046	—Tsje'e ra ixin nche'a ra inchin nche'e xi tjaago ley ixin je'e xa nchexruxi'in xa chrji xa kunixin luntho icha jinjini, ko rinao xa ixin chujni sajon na̱ juajna ngain xa ko tsusaye'e xa ngain ndaasin, ko ngaxi'in ni'ngo je'e xa thjee xa thi ntha xintaon icha renthe ixin dintheta'a xa, ko are thji xa dijine xa je'e xa rinao xa se'e xa ngain ntha icha renthe.
42020047	Kai dantsje'e xa nchri ga'an nchiandu'a nchra, ko ixin xru'in chujni ruxraxaon thi jian'a nche'e xa, je'e xa anto see nichjee xa Ndo Dio. Aro xi te'i icha tangi tsu'en xa.
42021001	Ngain ni'ngo icha renthe Jesús bikon kexreen chujni anto chunda tumi tedankaa na̱ tumi ngain thi dingachjian tumii ni'ngo.
42021002	Kai bikon Jesús naa nchri ga'an nua bankaa nchra yoo tumi renthe'a.
42021003	Ko Jesús ndachro: —Ndua thi rundathjo ra ixin nchri ga'an nua ji'i bajon nchra icha tsjé ke kain chujni.
42021004	Ixin kain chujni bajon na̱ thi tumi xe'e na̱, aro je'e nchra, maski nua nchra, bajon nchra kainxin tumi je'e nchra bechunda nchra ixin runenxin nchra.
42021005	Kanxion chujni bakao Jesús tetjao na̱ ixin ni'ngo icha renthe ko ixin chrjuin xro dikunchjianxin ni'ngo mee, ko icha thi digajon chujni ngain ni'ngo. Kuthimejan Jesús ndachro ngain na̱:
42021006	—Tsii ncha'on are kain thi tedikon ra ruxanthe, ko xru'in xro sithu'e ngata'a inaa xro.
42021007	Kuthimejan banchiangi'i na̱ Jesús ko ndachro na̱: —Suixin ke tjaago, ¿kensa siku'en ji'i? ¿Ke'e sa'o ruxraago are ji'i usiku'en?
42021008	Jesús ndachro: —Jian tsje'e ra ixin xru'in kensen sinthaya'a ra, ixin anto tsjé chujni tsii ko rundachro na̱: “Ja'an thi Cristo na”, ko kai rundachro na̱: “Uchiaon juii ncha'on ndatsjexin nunthe.” Aro ja'a ra rue'a ra na̱.
42021009	Ko are tsi'in ra ixin tethetuka'o choo rajna, ja'a ra xraon'a ra ixin ji'i rugunda tsu'en sa'o, aro xra je'a ncha'on ixin undatsjexin nunthe.
42021010	Jesús xra ndachro ngain na̱: —Chujni naa nunthe tsetuka'o chujnii inaa nunthe, ko naa xi thetu'an tsetuka'o inaa xi thetu'an.
42021011	Ko kai anto suji tsingi nunthe, se'e jintha, ko chin ngain tsjé rajna, ko siku'en tsjé ni na'a dikunxin ni nthi̱'a̱ ngajni ko anto sinchexraon ni.
42021012	’Ko xra tsuen'a ji'i, are chujni rutse ra na̱ ja'a ra ko sinthakinga ra na̱. Ko tsji'o ra na̱ ngain ni'ngo ko tsiaxi'an ra na̱ ngain ndu'a xiiso ko tsji'o ra na̱ ngathexin kon ni rey ko xi gobernador ixin ja'an.
42021013	Ko are tsu'en kain ji'i, ja'a ra nchao runichja ra ixin ja'an.
42021014	Ko are mee, xraxaon'a ra kexreen rundachro ra ngain thi tsji'o ra na̱,
42021015	ixin ja'an rundathjo ra thi ja'a ra sathe'e ra ko jian juaxraxaon ruchja'a ra. Ko chujni ningaku'an ra tsixin'a na̱ ngajin ra ko chro'a sathe'e na̱.
42021016	Aro chujni tsjangi'a ra, je'o ndudaa ra, xan choo ra, chujnia ra, ko ni jian dakjio'o ra. Ko thu'a ra nasuenxon ra na̱.
42021017	Ko nguixin nunthe runingaku'an ra na̱ ixin dithikaon ni ra ja'an.
42021018	Aro ta'a ra juachjaon xru'in tsu'an ra ko xru'in xrajaa ra sitjaan.
42021019	Ja̱ kainxin ncha'on sachrjende'a ra thi ukui'in ra, jañaa rukjan ra inaa chujni narua ko xru'in ncha'on tsjexin.
42021020	’Are sikon ra rajna Jerusalén digixindajin xi soldado, ja'a ra unu'a ra ixin uruxanthe.
42021021	Ko are mee thi chujni te Judea satsinga na̱ ngaga'a jna. Ko thi ni te ngain rajna Jerusalén satsingaxin na̱ nthi̱'a̱. Ko thi ni sinthe ngataon jngi are mee, irukjan'a na̱ ngain rajna.
42021022	Ixin ngain ncha'on mee tangi tsu'en chujni inchin jitaxin ngain Xruen Ndo Dio.
42021023	¡Anto tangi sathu'e kain ni nchrii sintheyaa chjan ngain ncha'on mee o nchrii tenchekai chjan! Ixin are mee anto tangi tsu'en chujni nguii nunthe, ko icha tangi tsu'en rajna Jerusalén.
42021024	Are mee chujni nasuenxon ra na̱ kunixin chia taade ko icha na̱ satsjio'o ra na̱ ngain icha nunthe. Ko chujni dithikaon'a Ndo Dio sinche'e na̱ thi rinao na̱ ngain rajna Jerusalén, ruxethjaja ncha'on bayée na̱ juachaxin.
42021025	’Kuthimejan sikon ni thi xra na'a dikunxin ni tu'en ngain ncha'on, ngain kunithjao ko ngain kunutse. Ko nthi'i ngata'a nunthe kainxin chujni ruxraon na̱ ixin suji saxruen ndachaon ko suji rukjamangiathe nda.
42021026	Chujni ndasenda na̱ ixin juaxraon are ruxraxaon na̱ ixin thi siku'en ngain nunthe ji'i ixin kainxin thi jii ngajni ruxranga.
42021027	Kuthimejan sikon ni ra ja'an, thi Xii juixin ngajni, si'i ngakjan naa thjui jidakima kunixin juachaxiin Ndo Dio.
42021028	Ko are tsexi'in tsu'en kain ji'i, ja'a ra xro xra sinthechon ra, cha'a ra ko tsje'e ra ngajni ixin are mee Ndo Dio tsjengijna ra ndo ko isetan'a ra thi tangi mee.
42021029	Jesús kai kuekin naa thi ku'en ko ndachro: —Tsje'e ra ntha higo, o kexe'o ntha yua.
42021030	Are uchri'in chanchje'en ntha, ja'a ra unu'a ra ixin ujitunchiaon kunithjaue chrin.
42021031	Ko are sikon ra tsu'en kain ji'i, ja'a ra unu'a ra ixin ujitunchiaon ncha'on are utsetu'an Ndo Dio.
42021032	’Ndua thi rindathjo ra ixin chujni te jai xra sinthechon na̱ are tsu'en kain thi ndathjo ra.
42021033	Maski ngajni ko nunthe ndatsjexin, aro kainxin thi ja'an ndachrjan tsu'en.
42021034	’Tsje'e ra jian ko tanchrjanda'a ra tsuncha ansean ra ixin kain thi jian'a jii, inchin thi kuan na̱ ko thi ta na̱ juachjaon ixin thi jii ngata'a nunthe ji'i, ko jañaa sithja'a ra Ndo Dio tenche'e ra thi jian'a,
42021035	o tsu'en xraa naa thi dijekjio ko tse na̱ kuxiigo, jañaa tsii ncha'on mee ngain chujni jii nguixin ngata'a nunthe.
42021036	Mexinxin ja'a ra kain ncha'on tsje'e ra jian ko nichje'e ra Ndo Dio ixin xru'in tsu'an ra ngain thi siku'en, ko jamee nchao tsunchie'en ra ngajin na ja'an, thi Xii juixin ngajni —jañaa ndachro Jesús.
42021037	Ko nguii ncha'on Jesús bakjague chujni ixin Ndo Dio ngain ni'ngo, ko are bakunthie je'e sabakji ixin bagithu'e ngaga'a thi jnanchjan di'in Ntha Olivo.
42021038	Ko kain ncha'on anto dakao bagiji chujni ngain ni'ngo ixin baki'in na̱ thi bandachro Jesús.
42022001	Ko uchiaon ujuii thi kiai jine na̱ niuthja chunda'a thi nchege'en ncho'o, ko mee thi di'in kiai pascua.
42022002	Ngain ncha'on mee, kain xi daana baketu'an ngain icha xi daana ko kain xi tjaago ley kjuee na̱ kexreen naruguenxon xa Jesús, aro baxraguen xa ni rajna.
42022003	Kuthimejan nchiijin bixi'in ngain anseen Judas Iscariote, naa thi theyoo chujni bakao Jesús.
42022004	Ko Judas ji'i kjui bitsje'e xi daana baketu'an ngain icha xi daana ko xi jinda ngain ni'ngo, ko binthekjuathexin ixin je'e tsjaago thinoo rutsexin xa Jesús.
42022005	Kain xa anto binthechee xa ko kjuathexin choo xa ixin sajon xa tumi ngain Judas.
42022006	Ko Judas ndachro ixin nchao jii, ko ukuexi'in xraxaon kexreen sinchechie'en Jesús ngaa raa xa ko xru'in ni rajna rugikon.
42022007	Ko juii kiai di'in pascua are baguen na̱ kuleko ixin banchenduusen na̱ ngain Ndo Dio,
42022008	ngain ncha'on mee Jesús rua'an Pedro ko Juan ko ndachro ngain na̱: —Thji ra dinchechjian ra thi sunthe na̱ ngain kiai ji'i.
42022009	Je'e na̱ ndachro na̱ ngain Jesús: —¿Thinoo rinao sinthachjianxin na̱?
42022010	Jesús ndachro ngain na̱: —Are ja'a ra siga'a ra ngain rajna, setan ra naa xii jidikao naa nchiixra jinda. Rue'e ra xa ngain nchia je'e xa sixi'in xa,
42022011	ko ndache ra thi nchiandu'a: “Xi tjaago ndachro xa: ¿Thinoo jii nchia sinekianxin kiai pascua thi theyoo chujnina?”
42022012	Kuthimejan je'e tsjagu'a ra naa nchia jié jii nui. Nthi̱'a̱ nchechjianxin ra thi sunthe ná.
42022013	Kayui chujni mee sabinthekji na̱ ko bithja na̱ kain inchin ndachro Jesús. Ko nthi̱'a̱ binchechjianxin na̱ thi bineka'o na̱ Jesús ngain kiai mee.
42022014	Ko are ubithja hora, Jesús ko thi theyoo chujni bakao binthendajin na̱ nthanchaon.
42022015	Kuthimejan Jesús ndachro ngain na̱: —¡Anto bina'o ixin ja'in rujine ngajin ra ngain kiai ji'i ixin tangi sathua ko se'en na!
42022016	Ko ja'an rindathjo ra irukjan'a na sine ngajin ra kiai ji'i, ko rukjan sunthe ná nthi̱'a̱ ngajni, thi thetu'an Ndo Dio.
42022017	Ko Jesús tse thi dixin ni vino ko kuexruxi'in Ndo Dio, ko ndachro: —Tse ra ko diko'o choo ra,
42022018	ixin ja'an irukjan'a na si'i vino, tsija thi thetu'an Ndo Dio.
42022019	Kuthimejan kuaa niuthja, kunchjenga nio ko kuexruxi'in Ndo Dio, ko bajon nio ngain na̱ ko ndachro: —Ji'i ruchro nthau'na thi ruxrajon ixin ja'a ra. Ko are ja'an isari'a ngajin ra ja'in nche'e ra ixin ruxraxaunxin ni ra.
42022020	Ko are ujuexin bine na̱, Jesús kuaa thi dixin ni vino ko ndachro: —Vino ji'i ruchro thi jnina singo ixin ja'a ra ko ji'i thi trato narua ntha'a ixin ja'a ra.
42022021	’Aro thi sajon na ngain thi chujni rutse na̱ ja'an, je'e rineki'an nthi'i ngain nthanetaxin ni.
42022022	Ixin ja'an, thi Xii juixin ngajni, rugunda se'en na inchin jitaxin ngain Xruen Ndo Dio, aro ¡anto tangi tsu'en thi rundache chujni ixin rutse na!
42022023	Kuthimejan thi theyoo chujni bakao Jesús kuexi'in na̱ banchiangi'i choo na̱ ixin kensen runche'e ji'i.
42022024	Kuthimejan thi theyoo chujni bakao Jesús suji kjuao na̱ ixin kensen icha tsurenthe ngayee na̱.
42022025	Aro Jesús ndachro ngain na̱: —Ngain nunthe ji'i, kain rey thetu'an inchin je'e rinao ko ndachro xa ixin anto jian nche'e xa.
42022026	Aro ja'a ra rugunda'a sinche'e ra jañaa, ixin thi sige'e icha renthe ngaya'a ra, mee thi icha renthe'a se'e ngajin ra. Ko thi tsetu'an ngaya'a ra, yaa thi icha tsjengijna ra.
42022027	Ndachjejin ni ra, ¿kensen icha renthe, a thi de'e jine ngain nthanetaxin ni o thi nche'e xra ixin dikaan thi jine thi jii ngain nthanetaxin ni? ¿A je'a thi jii ngain nthanetaxin ni, mee thi icha renthe? Aro ja'an nthi'i ri'i ngaya'a ra inchin naa thi nche'e xra.
42022028	’Aro ja'a ra binthe ra ngajin kainxin ncha'on are tangi bathua.
42022029	Mexinxin ja'an richja'a ra juachaxin tsetu'an ra, inchin juachaxin chjana Ndudana,
42022030	ixin sinthe ra ko si'i ra ngain nthanetaxin ni, are ja'an tsetu'an, ko sinthe ra ngain ntha xintaon ixin sinche'e ra jie̱ ngain chujnii thi theyoo xe'en Israel.
42022031	Ko kai ndachro Jesús: —Simón, Simón; Satanás banchia juachaxin ixin tangi tsu'an ra, ko tsuntsjenga ra inchin katrigo.
42022032	Aro ja'an ubinthatsaan ñao Ndo Dio ixin ja'a, ixin rutjaña'a ixin ja'a chunthia. Ko are ja'a rukjan ngajin na inaa, thjengijna icha chujni dithikaon ixin sithikaon na̱ kainxin ncha'on.
42022033	Simón Pedro ndachro ngain Jesús: —Nchana, ja'an rina'o tsji ngajin, maski siaxinna inchin suixin, ko thi senxin suixin kai ja'an nthi̱'a̱ senxin na.
42022034	Jesús ndachro ngain Pedro: —Pedro, ja'an rindathjo ixin xrarutsje'a kunthaxichia ko ja'a unii nthi'a rundachro ixin chunxin'a na.
42022035	Kuthimejan Jesús banchiangi ngain chujni bakao ko ndachro: —Are ja'an kuetu'an ra ixin bindache ra chujni thi jian juajnee Ndo Dio, ko ndathjo ra ixin rukjuio'a ra thi tamexin ni ko tumi ko kathe, ¿ako chrujan binthechunda'a ra? Je'e na̱ ndachro na̱: —Kain binthechunda ná.
42022036	Kuthimejan ndachro Jesús ngain na̱: —Ko jai ije'a jamee, jai thji'o ra thi tamexin ni ko tumi, ko xro techunda'a ra chia taade, nchekji ra lunthua ra ixin thenanxin ra chia.
42022037	Ko ja'an rindathjo ra ixin rugunda tsu'en ngajin inchin jitaxin ngain Xruen Ndo Dio, thi ndachro: “Ko je'e be'en inchin chujni nche'e jian'a.” Ixin kain thi jitaxin ixin ja'an rugunda tsu'en.
42022038	Kuthimejan je'e na̱ binthendachro na̱: —Nthi'i jii yoo chia taade. Ko Jesús ndachro: —Ja'a ra thinxin'a ra.
42022039	Kuthimejan bachrje Jesús inchin banche'e kain ncha'on ko sakjui ngain jna di'in Ntha Olivo, ko chujni bakao ruee na̱ je'e.
42022040	Ko are ubiji na̱ nthi̱'a̱, Jesús ndachro ngain na̱: —Nichje'e ra Ndo Dio ixin tsjengijna ra ndo ko sita'a ra sinche'e ra thi jian'a.
42022041	Kuthimejan Jesús kunkjínxin ni baruee, inchin kjínxin tjaxin ni naa xro, ko nthi̱'a̱ bethuxin ko nichjee Ndo Dio.
42022042	Ko ndachro: —Suixin Ndudana, ja̱ rinao, tanchrjanda'a na sathua thi anto tangi tsunna, aro tsuen'a inchin ja'an rina'o, nchutsu'en inchin Suixin rinao.
42022043	Kuthimejan kununxin naa angeel Ndo Dio ngain Jesús ixin binchesuji anseen je'e.
42022044	Ko je'e icha kuaa juachjaon anseen, ko icha nichjee Ndo Dio, ko ndachjiin Jesús kjan inchin jni ko binthji ngain nunthe.
42022045	Ko are juexin nichjee Ndo Dio bingathjen ko kjui ngain chujni bakao, ko je'e na̱ utatejua na̱ ixin ikuxin'a na̱ ixin juachjaon.
42022046	Kuthimejan je'e ndachro ngain na̱: —¿Unda tatechrin ra? Dingathjen ra, ko nichje'e ra Ndo Dio ixin tsjengijna ra ko xru'in thi jian'a sita'a ra.
42022047	Jesús xra jinichja jañaa are ujuii anto tsjé chujni. Ko thi bi'in Judas, naa thi theyoo chujni bakao Jesús, je'e mee thi jitaon nthi'á, ko kunchie'en ngain Jesús ixin kuetuxin.
42022048	Kuthimejan Jesús ndachro ngain Judas: —Judas, ¿akuetuxin na ixin kjuaago ixin ja'an thi Xii juixin ngajni?
42022049	Ko ni bakao Jesús, are bikon na̱ ji'i, ndachro na̱ ngain je'e: —¿Atsjaaya ná kunixin chia taade?
42022050	Ko naa ni bakao Jesús bincheni'i naa xi nche'e xree xi daana icha renthe, ixin kunchriji'in ndatsjon rajianxin xa.
42022051	Aro Jesús ndachro ngain ni bakao: —Tanchrjanda ra xa, ithetu'a ra. Kuthimejan Jesús kathe ndatsjuen xii mee ko binchetsexin ndatsjon ko kuxrue'en ndatsjon.
42022052	Kuthimejan nichja Jesús ngain xi daana baketu'an ngain icha xi daana, ko xi bagenda ngain ni'ngo ko xi thetu'an ngain rajna ixin juii xa biruee xa, ko je'e ndachro: —¿Ajui'i ra biruena ni ra kunixin chia taade ko nthaa xraa ja̱ rukji naa thi che'e?
42022053	Kain ncha'on bari'i ngajin ra ngain ni'ngo, ko xru'in ncha'on tse ni ra. Aro jai utsu'en ji'i ixin unaxin xe'e ko nchiijin thi thetu'an jaxon.
42022054	Ko tse na̱ Jesús ko sabikao na̱ ngain nchiandu'a xi daana icha renthe. Ko Pedro kjín jiruexin.
42022055	Nthi̱'a̱ ngain patiue nchia mee kjuaaga na̱ naa xru'i ko bixindajin na̱ ixin xixru'e na̱. Ko kai Pedro tabe'e ngayee na̱.
42022056	Kuthimejan naa nchri nchexree xi daana mee, are bikon nchra ixin Pedro tajixixru'e ngande'e xru'i, tabetsje'e nchra jian ko ndachro nchra: —Kai xii ji'i be'e xa ngain Jesús.
42022057	Aro Pedro ndachro'a ixin jaan, ko ndachro: —Ja'an chunxin'a xii mee.
42022058	Kuthimejan inaa chujni bikon Pedro, ko ndachro: —Kai ja'a naa chujni bakao Jesús. Aro Pedro ndachro: —Na'i, ja'an je'a chujnii je'e.
42022059	Batho inchin naa hora, kuthimejan inaa chujni kjan ndachro: —Jaan ndua, xii ji'i bakao xa Jesús, ixin je'e xa kai Galilea rajnee xa.
42022060	Ko Pedro ndachro: —Ja'an nuna'a ke'e rinichja ja'a. Ko are xra jinichja Pedro, tuinxion tsje kunthaxichia.
42022061	Ko Jesús ngaria tsje'e Pedro, ko Pedro xraxaon ixin Jesús undachro: “Jai ja'a rundachro nii nthi'a ixin chunxin'a na ko tuinxion rutsje kunthaxichia.”
42022062	Kuthimejan Pedro bachrjexin nthi̱'a̱ ko anto bincheni'i thi binche'e ko tsjanga.
42022063	Xi soldado tenda Jesús kjuanua xa ko xrangii xa nthaa.
42022064	Kai kueje'e xa jmakon Jesús ko xrangii xa thon ngakon ko ndachro xa: —¡Datsue'en kensen bintja!
42022065	Ko je'e xa anto chrjuin'a ndache xa Jesús.
42022066	Ko are ubingasaan xrathe kain ni joon thetu'an ngain rajna, kain xi daana thetu'an ngain icha xi daana ko kain xi tjaago ley. Ko nthi̱'a̱ banchiangixin xa Jesús, ko ndachro xa:
42022067	—Nthi'i ndachjejin ni ra, ¿aja'a thi Cristo? Ko je'e ndachro ngain xa: —Ja̱ rundathjo ra ixin jaan, sithikaon'a ni ra.
42022068	Ko ja̱ sanchiangi'a ra chrujan, ja'a ra sathe'a ra ko tsanchrjanda'a ni ra satsji.
42022069	Aro jai ja'an, thi Xii juixin ngajni, usari'i ngain rajianxiin Ndo Dio, ndo chunda kainxin juachaxin.
42022070	Kuthimejan kainxin xa banchiangi'i xa Jesús ko ndachro xa: —Mexinxin, ¿aja'a thi Xe'en Ndo Dio? Jesús ndachro: —Jaan, ja'an, inchin ja'a ra ndachro ra.
42022071	Kuthimejan binthendachro xa: —¿Unda tsjee ná icha chujni runichja ixin thi nche'e Jesús, ja̱ ja'an ná ukui'in ná thi jian'a ndachro xii ji'i?
42023001	Kuthimejan kainxin xi thetu'an bingathjen xa ko bikao xa Jesús ngain Pilato.
42023002	Ko nthi̱'a̱ kuexi'in xa kjuangi'i xa Jesús ko ndachro xa: —Ja'an ná bikon ná xii ji'i ncheketo xa chujnina ná, kai ndachro xa ixin sajon'a ná thi tumi jikininxin sajon ná ngain César, ko ndachro xa ixin je'e xa thi Cristo, ko mee ruchro ixin je'e naa xi thetu'an kai.
42023003	Kuthimejan Pilato banchiangi'i Jesús: —¿Aja'a Rey chujni judío? Jesús ndachro: —Jaan, inchin ja'a ndachro.
42023004	Ko Pilato ndachro ngain xi daana baketu'an ngain icha xi daana ko ngain kain chujni xrathe nthi̱'a̱: —Ja'an xru'in jian'a dithjaa xii ji'i.
42023005	Aro kain xa icha kuyao xa ko ndachro xa: —Xii ji'i bancheketo xa chujni jii nguii nunthe Judea ixin thi tjaago xa. Kuexinxin xa ngain rajna Galilea, ko jai unthi'i jinche'e xa jamee.
42023006	Ko are Pilato kui'in ji'i, banchiangi a Jesús juixin Galilea.
42023007	Ko are Pilato kunu'e ixin juixin xa ngain nunthe thetu'an Herodes, rua'an xa ngain je'e. Ko ngain ncha'on te'a kai Herodes be'e nthi̱'a̱ Jerusalén.
42023008	Ko Herodes anto chee are bikon Jesús ixin je'e anto see jixraxaon rugikon, ixin je'e tsjé kui'in ixin Jesús. Ko Herodes binao rugikon naa thi na'a bagikunxin ni runche'e je'e.
42023009	Mexinxin Herodes anto tsjé banchiangi'i Jesús, aro Jesús xru'in bathe'e.
42023010	Ko nthi̱'a̱ binthe tsjé xi daana baketu'an ngain icha xi daana ko tsjé xi tjaago ley, ko icha binthekjangi'i xa Jesús.
42023011	Kuthimejan Herodes kunixin kain xi soldadue, chrjuin'a nichja xa ixin Jesús ko binthekjanua xa, ko binchengaa xa naa luntho anto chrjuin inchin lunthue xi thetu'an. Kuthimejan Herodes rua'an Jesús ngain Pilato inaa.
42023012	Pilato ko Herodes baningaku'en choo, aro ngain ncha'on mee kuexi'in bakao choo jian.
42023013	Ko Pilato baye̱e kain xi daana baketu'an ngain icha xi daana ko kain xi thetu'an ngain chujni judío, ko kain chujni rajna,
42023014	ko ndachro ngain na̱: —Ja'a ra biku'na ra xii ji'i inchin naa chujni ncheketo ni rajna, aro ja'an banchiangia xa ngathexin kon ra, ko ja'an xru'in jian'a bithjaa xa ixin thi ja'a ra tetjangi'i ra xa.
42023015	Kai Herodes binchekjan xii ji'i inaa ixin je'e xru'in thi jian'a bithje'e xa. Ko xii ji'i xru'in thi jian'a binche'e xa ko jikininxin'a se'en xa.
42023016	Mexinxin ja'an tsetu'an sikaon xa suji, kuthimejan tsanchrjanda xa satsji xa.
42023017	Ko ngain kiee rajna, Pilato bakanchrjanda naa thi teaxi'in.
42023018	Aro kain chujni kuexi'in na̱ kuyao na̱ suji ko ndachro na̱: —¡Ncho de'en xii yaa ko tanchrjanda Barrabás!
42023019	Ko Barrabás ji'i kuiaxi'in na̱ ngain ndu'a xiiso ixin je'e bancheketo chujni ngain rajna Jerusalén ko ixin naguenxon chujni.
42023020	Pilato binao rukanchrjanda Jesús, mexinxin je'e kjan nichja ngain na̱ inaa,
42023021	aro je'e na̱ icha seen kuyao na̱ ko ndachro na̱: —¡Tenganito xa ntha cruz! ¡Tenganito xa ntha cruz!
42023022	Ninxin nthi̱'a̱ ndachro Pilato ngain na̱: —Mexinxin, ¿ke'e jian'a binche'e xii ji'i? Ja'an xru'in jian'a dithjaa xa ixin jikininxin se'en xa. Ja'an tsetu'an sikaon xa suji, kuthimejan tsanchrjanda xa satsji xa.
42023023	Aro je'e na̱ bithuexin'a na̱, ko icha kuyao na̱ ko banchie'e na̱ Pilato tsenganito Jesús ngain ntha cruz. Aro icha suji kuyao na̱ ko bacha na̱ thi banchia na̱.
42023024	Ko Pilato binche'e inchin je'e na̱ binao na̱.
42023025	Ko je'e kuanchrjanda sakjui Barrabás thi bancheketo chujni ko naguenxon chujni. Ko je'e Pilato bajon Jesús ngain na̱ ixin runche'e na̱ thi je'e na̱ binao na̱.
42023026	Ko are satedikao na̱ Jesús ixin rukenganito na̱ ntha cruz, kayakuen na̱ naa xii bi'in Simón, naa xi rajna Cirene jikjanxin xa ngataon jngi, ko bincheka na̱ ntha cruz ko je'e ruee Jesús.
42023027	Ko anto tsjé chujni jiruee, ko tsjé nchrii tetsjanga nchra ixin juachjauen Jesús.
42023028	Aro Jesús tsje'e kain nchrii mee ko ndachro: —Ja'a ra nchri Jerusalén, tsjangaxin'a ni ra ja'an. Icha jian tsjanga ra ixin tangi tsu'an ra ko tsjangaxin ra xa'an ra.
42023029	Ixin ujitunchiaon ncha'on are chujni rundachro na̱: “Anto chrjuin ixin thi nchrii chro'a ruchunda chjan, ko binchekunkjin'a nchra xan ko thi nchrii binchekai'a xan.”
42023030	Ko are mee chujni sanchie'e jna setsingata'a na̱ jna ko jnachjan tsjamatja na̱.
42023031	Ixin ja̱ ngain ntha yua ja'in nche'e na̱, ¿mee ke'e runche'a na̱ ngain ntha xema?
42023032	Ko kai nthi̱'a̱ tedikao na̱ yoo xi che'e ixin sinthege'en xa kai.
42023033	Are ubiji na̱ ngain jna di'in Ntha Luro Jaa Chujni, nthi̱'a̱ kuenganito na̱ Jesús ngain ntha cruz ko kai thi yoo xi che'e, naa no rajianxiin Jesús, ko inaa xa no rakjon.
42023034	Ko are Jesús ujinganito ntha cruz, ndachro: —Suixin Ndudana, nchetjañe'e na̱ ixin nue'a na̱ ke'e tenche'e na̱. Ko kain xi soldado kuengaxin xa cha ixin kensen rugacha lunthue Jesús.
42023035	Ko tsjé chujni be'e nthi̱'a̱ ixin tatetsje'e na̱, ko xi thetu'an rajna kjuanua xa Jesús ko ndachro xa: —Je'e nchao kjuengijna icha chujni, ko ncho danianxin ntha cruz, ja̱ ndua je'e thi Cristo, thi rua'an Ndo Dio.
42023036	Ko kain xi soldado kjuanua xa Jesús, ko binthekunchie'en xa ngain ntha cruz ko bajon xa vino san ixin bi'i Jesús,
42023037	ko ndachro xa: —Ja̱ ndua ja'a thi Rey thetu'en chujni judío, danianxin nthacruz.
42023038	Ko ngain kon ntha cruz benganito Jesús be'e naa nthaa betaxin ngigua griego, latín ko hebreo thi ndachro: “Xii ji'i thi Rey thetu'en chujni judío.”
42023039	Ko naa xi che'e jinganito ntha cruz chrjuin'a nichja xa ngain Jesús ko ndachro xa: —Ja̱ ndua ja'a thi Cristo, danianxin ntha cruz ko nchegania ni ra ja'an ná kai.
42023040	Aro inaa xi che'e binchesathe'e choo xa ko ndachro xa: —¿Axraguen'a Ndo Dio, ja'a thi kai ridathu'e tangi?
42023041	Ja'an ná jikininxin ná jituan ná ji'i ixin tethjenga ná 'na thi jian'a bintho'o ná, aro xii ji'i xru'in jian'a binche'e xa.
42023042	Kuthimejan ndachro xii mee ngain Jesús: —Xraxaon na ja'an, are Suixin tsexi'in tsetu'an.
42023043	Ko Jesús ndachro: —Ja'an rindathjo ixin jai ja'a sari'i ngajin nthi̱'a̱ ngajni.
42023044	Are inchin ngusine ncha'on, ndakunaxin xe'e nguixin ngata'a nunthe, ko mee kunchrje'en nii hora.
42023045	Ko are ndabanga ncha'on, thi manta bethua ngaxi'in ni'ngo icha jié, ndabichjedunga manta.
42023046	Kuthimejan Jesús suji ndachro: —Suixin Ndudana, ngaa raa Suixin sakee espirituna. Ko are je'e juexin ndachro ji'i, ndabe'en.
42023047	Ko are bikon xi capitán romano ixin kexreen ku'en, je'e xa xraon xa ko binchesaye'e xa Ndo Dio ko ndachro xa: —Jaan, ndua xii ji'i xru'in jian'a jika xa.
42023048	Ko kain chujni te nthi̱'a̱, are bikon na̱ kain mee, sabinthekji na̱ ko xrangii na̱ thon pechue na̱ ixin anto kuaa na̱ juachjaon.
42023049	Ko kain ni jian bechunxin Jesús ko kain ni nchrii juixin Galilea ixin baruee nchra je'e. Kjínxin tabinthe na̱ ixin bikon na̱ kain ji'i.
42023050	Be'e naa xii bi'in José, ko xii ji'i anto jian xa ko rajnee xa Arimatea jii nunthe'e Judea, ko xii mee, naa xi thetu'an ngain ni'ngo.
42023051	José ji'i jichu'en are siketu'an Ndo Dio ngata'a nunthe. Ko je'e binchexruxin'a thi binche'e chujni ngain Jesús.
42023052	Mexinxin je'e kjui bitsje'e Pilato ixin biganchia juachaxin ixin sasikao Jesús.
42023053	Kuthimejan bincheganianxin na̱ Jesús ntha cruz ko je'e kuensia naa manta rua ko bikiin ngado'o naa thjaue jna thi xra xru'in chujni dixrabaa.
42023054	Mee kjui viernes tsukjin ko techu'en na̱ thi ncha'on nchejuga'a na̱.
42023055	Ko kain nchrii juixin Galilea ixin ruee nchra Jesús chiaon jidikauxin nchra José ixin binthetsje'e nchra kexreen bixranxi'in na̱ Jesús ngain chinthi.
42023056	Ko are sakjan nchra nchiandu'a nchra, binchechjian nchra ndaxrajni ixin rukinga nchra nthau'e Jesús. Kuthimejan ngain thi ncha'on nchejuga'a na̱, je'e nchra binthenchejuga'a nchra kai inchin thetu'an ley bayée Moisés.
42024001	Domingo, thi ncha'on thexinxin semana, nduuyo kain nchrii kjan nchra ngain chinthi'i Jesús, ko bikao nchra ndaxrajni binchechjian nchra, ko kjui icha nchrii kai.
42024002	Ko are binthegiji nchra nthi̱'a̱ bikon nchra ixin dikingi xro jiree chinthi'i Jesús.
42024003	Ko je'e nchra binthegixi'in nchra chinthi mee, aro ibithja'a nchra Jesús.
42024004	Ko anto binthexraon nchra ko ibenue'a nchra ke'e runche'e nchra, are bikon nchra yoo xii tatengathjen ngaka nchra ko lunthue xa tedakima luntho.
42024005	Ko je'e nchra anto binthexraon nchra ko biseta'a nchra nunthe, ko kayui thi xii binthendachro: —¿Unda ja'a ra tethjee ra ngakjan ni ndadige'en thi jichon jai?
42024006	Jesús iko'a nthi'i ixin je'e xechon. Xraxaon ra kexreen ndathjo ra are je'e xra be'e ngain nunthe Galilea.
42024007	Are ndachro: Ja'an thi Xii juixin ngajni, rugunda sajon na na̱ ngaa raa chujni nche'e jian'a, ko je'e na̱ tsenganito na̱ ngain ntha cruz, aro ngain ncha'on ninxin ruxechon na.
42024008	Kuthimejan xraxaon kain nchrii mee thi ndachro Jesús.
42024009	Ko are kjanxin nchra ngain chinthi, kuekin nchra kain ji'i ngain thi thejngo chujni bakao Jesús, ko ngain icha chujni kai.
42024010	Ko María Magdalena, Juana ko inaa María janee Jacobo ko ikanxin nchrii, ni te'i thi bikao juajna ji'i ngain thi thejngo chujni bakao Jesús.
42024011	Aro chujni bakao Jesús bithikaon'a na̱ thi ndachro kain nchrii te'i.
42024012	Aro Pedro bingathjen ko kuinga bitsje'e chinthi. Ko are je'e tsje'e ngaxi'in chinthi, je'o bikon thi manta besia Jesús. Kuthimejan sakjan ngain nchia ko anto xraxaon ixin thi ku'en ji'i.
42024013	Ngain xraje'o ncha'on mee, yoo chujni bagithikaon Jesús satethji na̱ ngain rajna di'in Emaús, ko inchin thejngo kilómetro kjínxin jikauxin rajna Jerusalén.
42024014	Ko thinga tetjao na̱ ixin kain thi ku'en Jesús.
42024015	Ko are je'e na̱ tetjao na̱ mee, Jesús kunchie'en ko kuexi'in kjuao na̱ ko sabikao na̱.
42024016	Aro je'e na̱ maski bikon na̱, chro'a batsuan na̱ Jesús ixin xraa ke'e jitau'en kon na̱.
42024017	Kuthimejan Jesús banchiangi ngain na̱ ko ndachro: —¿Ke'e tethekin ra ngatja nthi'á?, ko, ¿unda techi'in ra?
42024018	Ko thi di'in Cleofas ndachro: —Nguixin nunthe nu'e thi ku'en nthi̱'a̱ Jerusalén ngain ncha'on te'a. ¿Je'o ja'a thi nua'a ke'e ku'en maski nthi̱'a̱ ri'i?
42024019	Kuthimejan Jesús banchiangi: —¿Ke'e ku'en? Ko je'e na̱ ndachro na̱: —Thi ku'en Jesús, thi juixin Nazaret, thi kjui naa thi bagayee juajnee Ndo Dio. Ko je'e bechunda anto tsjé juachaxin ngathexin kon Ndo Dio ko ngathexin kon chujni ixin thi banche'e ko thi banichja.
42024020	Aro kain xi daana thetu'en icha xi daana ko kain xi thetu'an rajna binchechie'en xa Jesús ngain ni romano ixin naguenxon na̱ nganito ntha cruz.
42024021	Ja'an ná chuan ná ixin je'e thi rukjengijna chujni te ngain nunthe Israel. Ko jai uchunda nii ncha'on ndabe'en.
42024022	Ko kanxion nchrii chrji ngajin ná, dinthekji nchra nduuyo ngain chinthi'i Jesús ko ja'an ná anto xraon na̱
42024023	ixin thi ndachjejin ná nchra, ixin binthegitja'a nchra Jesús ngain chinthi ko ixin kai binthegikon nchra yoo angeel Ndo Dio ko ángel te'i binthendachro ixin Jesús jichon.
42024024	Kuthimejan kanxion xi bakji'an ná kjui xa ngain chinthi, ko ndua bikon xa inchin ndachro ni nchrii, aro binthegikon'a xa Jesús.
42024025	Ko Jesús ndachro ngain kayui xii mee: —¡Thinxin'a ra, ko anto tetunchrja'an ra ixin sithikaon ra kain thi bindachro ni bagayee juajnee Ndo Dio!
42024026	¿Anua'a ra ixin Cristo ruku'en kain thi tangi ji'i, kuthimejan sarukji ngajni, nthi̱'a̱ thi tsetu'an?
42024027	Ko je'e kuexi'in ndache na̱ ke'e ruchro kain thi jitaxin Xruen Ndo Dio thi jinichja ixin Jesús; kuexinxin ngain Xruen Moisés, kuthimejan ngain Xroon dikji̱n kain ni bagayee juajnee Ndo Dio.
42024028	Are biji na̱ ngain rajna satethji na̱, Jesús xraa binche'e ixin sarukji icha kjín.
42024029	Aro je'e na̱ anto binchetse'en na̱ ñao ixin sithu'e ngain na̱, ko ndachro na̱: —Dithu'a nthi'i ngajin ná ixin undajitunaxin xe'e. Ko Jesús bixi'in nchia ko bithu'e ngain na̱.
42024030	Ko are je'e utabe'e ngain na̱ ngain nthanetaxin ni, kuaa niuthja ko binchenchaon nio. Kuthimejan kunchjenga nio ko bajon nio ngain na̱.
42024031	Kuthimejan Ndo Dio chjee na̱ juachaxin ixin batsuan na̱ Jesús aro je'e ndabitjaan ngathexin kon na̱.
42024032	Ko ndache choo na̱: —Anto chrjuin kunu'e ansean ná are je'e jinichjaa ná ngatja nthi'á ko jindathjo ná thi jitaxin Xruen Ndo Dio.
42024033	Ko bingathjenbe'o na̱ ko sakjan na̱ Jerusalén. Nthi̱'a̱ bithjaxin na̱ thi thejngo chujni bagakao Jesús kunixin icha ni bagakao na̱.
42024034	Ko ndachro na̱: —Jaan, ndua xechon Jesús, ixin kununxin ngain Pedro.
42024035	Kuthimejan yui thi xii ndachro xa thi ku'en ngatja nthi'a, ko kexreen batsuan xa Jesús are je'e kunchjenga niuthja.
42024036	Xra tetjao na̱ ixin ji'i, are ukununxin Jesús ngayee na̱ ko bajon juajna ngain na̱ ko ndachro: —Dio teko'o ra.
42024037	Je'e na̱ anto binthexraon na̱ ixin xraxaon na̱ ixin bikon na̱ nthancheen naa ni ndadige'en.
42024038	Ko Jesús ndachro ngain na̱: —¿Unda anto texraon ra? ¿Unda xra dithikaon'a ni ra?
42024039	Tsjexin ra ngain rana ko ngain ruthena thi bincheni'i na̱. Kathe ni ra ja̱ rinao ra, ko sikon ra ixin ja'an Jesús na, ixin nthancha'an chunda'a nthao ko nthaluro inchin thi ja'an richunda jaxon.
42024040	Are je'e ndachro ji'i, je'e kjuaago raa ko ruthee thi bido'o chia nthi̱'a̱ nganito ntha cruz.
42024041	Aro je'e na̱ nchin xraon na̱ ko nchin chee na̱ xraa chro'a bithikaon na̱ thi jidikon na̱, ko Jesús ndachro ngain na̱: —¿A jii thi sinexin ni?
42024042	Kuthimejan chjee na̱ Jesús rio'o kuchee dichjan ko rio'o tsjeen kurmeena.
42024043	Ko Jesús juine ngathexin kon na̱.
42024044	Kuthimejan ndachro: —Ji'i ndathjo ra are ja'an xra bari'i ngajin ra, ixin rugunda ruku'en thi bikunna inchin jitaxin ngain ley bayée Moisés ko ngain Xroon dikji̱n ni bagayée juajnee Ndo Dio ko ngain salmo.
42024045	Kuthimejan je'e bajon juachaxin kuinxin na̱ thi jitaxin ngain Xruen Ndo Dio,
42024046	ko ndachro ngain na̱: —Ja'in jitaxin ngain Xruen Ndo Dio ixin Cristo rugunda ndase'en, ko ncha'on ninxin je'e ruxechon.
42024047	Ko kai kunixin juachaxiin Jesucristo tsji'o ra juajna, ko tsexinxin ra Jerusalén kuthimejan nguixin nunthe. Ko rundache ra chujni ixin rukjan na̱ ngain Ndo Dio ko je'e sinchetjañe'e na̱ kain thi jian'a nche'e na̱.
42024048	Ko ja'a ra bikon ra kain thi kunna.
42024049	Ko ja'an rurua'an ngajin ra thi ndachro Ndudana. Ko tadinthe ra nthi'i Jerusalén ixin sayé'e ra thi juachaxin tsixin ngajni.
42024050	Kuthimejan Jesús bachrjeka'o na̱ ko sakjui na̱ ngain rajna Betania, ko nthi̱'a̱ je'e tsiin raa ko binchenchaon na̱.
42024051	Ko are xrajinchenchaon na̱, ngayee na̱ sakuajinxin ko sakjui ngajni.
42024052	Ko je'e na̱ binchesaye'e na̱ Jesús, kuthimejan sakjan na̱ Jerusalén, ko anto chee na̱.
42024053	Ko kainxin ncha'on je'e na̱ binthe na̱ ngain ni'ngo icha jié ixin banchesaye'e na̱ Ndo Dio. Jañaa tsu'en.
43001001	Are kainxin kuexi'in be'e, ube'e thee Ndo Dio, ko tha ji'i ube'e ngain ndo, ko tha ji'i, jaan, Ndo Dio.
43001002	Ko tha ube'e ngain Ndo Dio are kainxin kuexi'in be'e.
43001003	Ko ixin tha mee, Ndo Dio binchechjian kain thi jii; ko ja̱ ruge'a tha mee, kain thi jii rukunchjian'a.
43001004	Ko tha ji'i thi nchegechon kain thi kunchjian, ko thi nchegechon ni mee, inchin naa xru'i nchengasaan ngain chujni.
43001005	Ko thi dingasaan ji'i nchengasaan ngain thi naxin xe'e, ko thi naxin xe'e thixin'a ncheganga xru'i ji'i.
43001006	Ko Ndo Dio rua'an naa xii di'in Juan.
43001007	Ko juii xa ixin runichja xa ixin xru'i ji'i ngain chujni ko rugithikaon na̱ ngain xru'i ixin thi je'e nichja.
43001008	Ko Juan je'a je'e thi xru'i nchengasaan, je'e je'o nichja thi ndua ixin thi xru'i nchengasaan mee.
43001009	Ko thi ndua xru'i nchengasaan ji'i, jinchengase'en kain chujni ko uchiaon jithii ngata'a nunthe.
43001010	Ko je'e be'e ngain nunthe, ko nunthe kunchjian nunthe ixin je'e tha, aro chujni ngata'a nunthe batsuan'a na̱ je'e.
43001011	Ko juii bige'e ngata'a nunthe, aro chujni rajnee baye'a na̱.
43001012	Aro kain ni bayée je'e ko bithikaon na̱ ngain, je'e chjee na̱ juachaxin di'in na̱ xe'en Ndo Dio,
43001013	ko je'e na̱ je'a inchin xe'en naa nduda'a nthi'i ngata'a nunthe, ko duan'a na̱ inchin kain chujni, ko je'a ixin naa xii juinao ixin chri'i runchekunkji'i xe'en; je'e na̱ xe'en Ndo Dio na̱ ixin jañaa juinao ndo.
43001014	Ko je'e thi tha mee kjan inchin naa xii ko be'e ngayaa ná, ko je'e anto thjue'e kainxin chujni ko je'e thi ndua, ko ja'an ná bikon ná thi jié juachaxin chunda ixin je'e thi nakuaxinxon Xe'en Ndudaa ná, ndo thjen ngajni.
43001015	Juan nichja jian ixin je'e, ko ndachro: —Xii ji'i, thi ja'an bandachrjan: “Tsii naa xii icha renthe ke ja'an, ko je'e ube'e icha sa'o ke ja'an.”
43001016	Ko je'e chunda kain thi jian ko kain ná dayée ná thi jian kainxin ncha'on ixin je'e nthanchaon ná.
43001017	Ndo Dio binthagatsuan ná ndo ley ixin Moisés, aro ixin Jesucristo binthagatsuan ná ndo thi thjuaa ná ndo ko thi ndua.
43001018	Xra xru'in chujni dikon Ndo Dio. Je'o thi nakuaxinxon Xe'en ndo, thi jian chunxin ndo ko binthagatsuan ná xan je'e ndo.
43001019	Ji'i thi banichja Juan are ni judío ruanxin na̱ rajna Jerusalén kanxion daana ko kanxion ni levita ixin ruganchiangi na̱: “¿Kensen ja'a?”
43001020	Ko je'e ndachro thi ndua: —Ja'an je'a Cristo na.
43001021	Kuthimejan kjan na̱ banchiangi'i na̱: —¿Kensen ja'a remee? ¿Aja'a Elías? Ko Juan ndachro: —Na'i, je'a ja'an. Kuthimejan banchiangi'i na̱: —¿Kexreen remee? ¿Aja'a thi daye'e juajnee Ndo Dio? Ko Juan ndachro: —Na'i.
43001022	Kuthimejan ndache na̱: —¿Kensen ja'a remee? Ixin rugunda tsji'an ná juajna ngain thi chujni rua'an ná nthi'i, ¿ke'e rundachjejin ni ra ixin kensen ja'a remee?
43001023	Juan ndachro: —Ja'an thi tuyao ngaga'a jna thi xru'in jii ko ndachrjan: “Nchechjian ra naa nthi'á nao ixin Nchaa ná”, —jañaa inchin ndachro Isaías, thi bagayée juajnee Ndo Dio.
43001024	Ko ni te'i kjui na̱ ixin jañaa ndachro xi fariseo ko biganchiangi'i na̱ Juan kain yaa.
43001025	Ko je'e na̱ binthendachro na̱ ngain Juan: —Mexinxin, ja̱ je'a ja'a thi Cristo, je'a Elías ko kai je'a thi dayée juajnee Ndo Dio, ¿unda nchegithe chujni?
43001026	Juan ndachro: —Ja'an nthagithe chujni kunixin jinda, aro ngaya'a ra xro judío ra jii naa thi chunxin'a ra.
43001027	Ko je'e tsii ko se'e icha renthe ke ja'an. Ko ja'an jikininxin'a na tsunxindangaa kathee.
43001028	Ko kain ji'i ku'en nthi̱'a̱ Betábara, tuenxin nda Jordán, thi banchegithexin Juan chujni.
43001029	Nduexin Juan bikon Jesús jitunchie'en ngain je'e, ko ndachro: —Tsjexin ra, xii ji'i inchin kulekue Ndo Dio ixin je'e xa tsjenga xa 'na kain thi jian'a nche'e chujni nthi'i ngata'a nunthe.
43001030	Ixin xi ji'i thi ja'an bandachrjanxin: “Tsii naa xii icha renthe ke ja'an, ko je'e icha sa'o ube'e ke ja'an.”
43001031	Ko ja'an bechunxian'a xii ji'i, aro ja'an jui'i ixin binthagithe chujni kunixin jinda, ko jañaa kain ra satsuan ra xii ji'i.
43001032	Kai ndachro Juan: —Ja'an bikon Espíritu Santo xinkajinxin ngajni inchin naa kunthuanajni ko bithu'e ba ngata'a xii ji'i.
43001033	Ko ja'an bechunxin'a xii mee, aro thi kuetunna binthagithe chujni kunixin jinda, je'e ndachjejin na: “Are sikon Espíritu Santo ruxinkajin ko sithu'e ngata'a naa xii, xii mee thi sinchegithe chujni kunixin Espíritu Santo.”
43001034	Ko ja'an bikon xii mee, ko ndachrjan ixin je'e xa jaan, ndua, Xe'en Ndo Dio xa.
43001035	Nduexin nthi̱'a̱ be'e Juan inaa kunixin yoo ni bagakao je'e.
43001036	Ko are bikon Juan batho Jesús, je'e ndachro: —Tsjexin ra, ji'i thi kulekue Ndo Dio.
43001037	Are kayui ni bagakao Juan kui'in na̱ thi ndachro je'e, saruee na̱ Jesús.
43001038	Jesús ngaria ko bikon ixin jiruee ni te'i, ko ndachro ngain na̱: —¿Ke'e tethjee ra? Je'e na̱ binthendachro na̱: —Suixin ke tjaago, ¿thinoo dithu'a?
43001039	Jesús ndachro: —Xrakui ra sitsje'e ra. Kuthimejan binthekji kayui ni mee ixin binthegikon na̱ thinoo be'e Jesús ko nthi̱'a̱ tabinthegithu'e na̱ ngain je'e ixin undakutsukjin, ko mee inchin las cuatro.
43001040	Ko Andrés, xan choo Simón Pedro, ji'i naa thi yoo ni bintheki'in thi ndachro Juan ko saruee Jesús.
43001041	Andrés sa'o bithja xan choo, xan di'in Simón, ko ndachro ngain xan: —Ubinthoo ná thi Mesías —ko mee ruchro thi Cristo.
43001042	Kuthimejan Andrés bikao Simón thi jii Jesús, ko are Jesús bikon Simón, ndachro: —Ja'a di'in Simón, xi tsi'i Jonás, aro jai ja'a si'in Cefas —ko Cefas ruchro Pedro.
43001043	Nduexin Jesús ndachro kjui nunthe'e Galilea, ko nthi̱'a̱ betan Felipe, ko Jesús ndache: —Rue'na.
43001044	Ko rajnee Felipe di'in Betsaida, ko kai mee rajnee Andrés ko Pedro.
43001045	Ko Felipe bikjee Natanael ko ndache: —Ja'an ná bithja ná thi xii nche'e inchin dajin ley dikji̱n Moisés ko thi dikji̱n ni bagayée juajnee Ndo Dio, ko mee Jesús xi tsi'i José thi juixin rajna Nazaret.
43001046	Ndachro Natanael: —¿Anchao ngain rajna Nazaret sachrjexin chrujan thi jian? Felipe ndachro: —Xrakui sitsje'e.
43001047	Are Jesús bikon ixin Natanael jitunchie'en, je'e ndachro: —Nthi'i juii naa xii nduaxin israelita xa ko xii ji'i ncheya'a xa.
43001048	Ko Natanael banchiangi'i Jesús: —¿Kexreen chunxinxin na? Ko Jesús ndachro: —Icha sa'o ke Felipe rugithja, ja'an ubikon are tari'i ngangi'i ntha higo.
43001049	Ko Natanael ndachro: —Suixin ke tjaago, ¡ja'a thi Xe'en Ndo Dio ko Rey Israel!
43001050	Jesús bathe'e ko ndachro: —¿A bithikaon je'o ixin ndathjo ixin ja'an bikon ja'a taringa'ngi ntha higo? ¡Nduaxin ja'a sikon icha tsjé thi jian siku'en!
43001051	Kai ndachro Jesús: —Ndua rindathjo ra ixin ja'a ra sikon ra ngajni jixrangee ko angeel Ndo Dio tsajiin ko ruxinkajin thi ri'i ja'an, thi Xii juixin ngajni.
43002001	Batho nii ncha'on ko be'e naa kiai ixin kuthe'e na̱ ngain rajna Caná thi jii ngain nunthe'e Galilea, ko janee Jesús nthi̱'a̱ be'e jan.
43002002	Ko kai ndache na̱ Jesús ixin rukji ngain kiai mee, je'e ko chujnii bakao.
43002003	Ko are ndajuexin vino, janee Jesús ndachro jan ngain je'e: —Ichunda'a na̱ vino.
43002004	Ko Jesús ndachro ngain jan: —Suixin, ¿unda ndachjejin na yaa? Xra thi'a hora ixin ja'an tsjengijna chujni.
43002005	Aro janee Jesús ndachro jan ngain chujni tedajon thi tedi'i na̱: —Nche'e ra kain thi je'e xan rundathjo ra xan.
43002006	Nthi̱'a̱ binthe inkjaon chikuthe dikunchjianxin xro, thi banchegunda ni judío ixin bakunthixin na̱ jinda inchin dikukue'en na̱. Ko nanaa chikuthe mee bagikia inchin noo kan o naa renkia litro jinda.
43002007	Ko Jesús ndachro: —Nchechre ra kain chikuthe te'i. Ko je'e na̱ binchechretankua na̱ kain chikuthe.
43002008	Kuthimejan Jesús ndachro ngain na̱: —Anchee, dantsje ra nchin nda ko thjiu'e ra thi thjengayaxin vino. Ko jamee binche'e na̱.
43002009	Ko thi jinda kiai mee kjuengayaxin jinda dikjan vino, ko je'e benue'a thinoo juixin vino mee, aro thi ni bakuchjeeya vino, jaan, benu'e na̱ ixin je'e na̱ binchechre na̱ chikuthe mee. Ko thi bakjengayaxin baye̱e xi kuthe'e,
43002010	ko ndachro: —Kainxin chujni sa'o dajon na̱ thi vino icha jian, ko are kain ni thji ngain kiai uatho digi'i na, kuthimejan tunchjeeya na̱ thi vino renthe'a. ¡Aro ja'a rinchekjexinxin ridajon thi vino icha jian!
43002011	Nthi'i kuexinxin binche'e Jesús thi na'a dikunxin ni ngain rajna Caná thi jii ngain nunthe'e Galilea ixin bikunxin chujni ixin je'e chunda anto tsjé juachaxin. Ko kain chujni bakao bithikaon na̱ ngain je'e.
43002012	Ko are juexin ji'i, Jesús, janee, xan choo ko kain chujni bakao sakjui na̱ ngain rajna Capernaum, ko nthi̱'a̱ binthe na̱ kanxion ncha'on.
43002013	Ubikunchiaon thi kiai di'in pascua ko Jesús kjui ngain rajna Jerusalén.
43002014	Ko bithjaxin ngain ni'ngo chujni tenchekji kuxinthaa, kuleko ko kunthua, ko chujni tate nthi̱'a̱ ixin tedasingixinxin na̱ tumi.
43002015	Are Jesús bikon ji'i, binchechjian naa cuarta kunixin jino ko bantsjexin kain chujni mee nthi̱'a̱, je'e na̱ kunixin kulekue na̱ ko kuxinthe'e na̱. Ko thi chujni tedasingixin tumi, banke'e tumii na̱ ngata'a nunthe ko kjua nthanchau'en na̱ nda'a.
43002016	Ko ndachro ngain chujni tenchekji kunthuanajni: —¡Dantsjexin ra kain ji'i nthi'i! ¡Nchekjan'a ra nchiandu'a Ndudana naa ndaasin!
43002017	Kuthimejan chujni bakao Jesús xraxaon na̱ thi jitaxin ngain Xruen Ndo Dio: “Thi anto chjiguxin na nchiandui, mee nchekiin ansenna.”
43002018	Ko chujni judío banchiangi na̱ ngain Jesús: —¿Kensen chjaa juachaxin nche'e ji'i ko ke'e tsjagu'na ni ra?
43002019	Jesús ndachro: —Nchexanthe ra ni'ngo ji'i, ko ncha'on ninxin ja'an tsjexin sinthachjian ni'ngo inaa.
43002020	Ko chujni judío ndachro na̱: —Yoo kan ko inkjaon nano kunchrje'en chujni ixin binchechjian na̱ ni'ngo. ¿Ko ja'a ndachro ixin ninkua ncha'on sinchechjianxin ni'ngo?
43002021	Aro Jesús jinichja ixin nthau'e.
43002022	Mexinxin are Jesús xechon ngayexin ni ndadige'en, kain chujni bakao je'e, xraxaon na̱ thi je'e ndachro, ko bithikaon na̱ thi jitaxin ngain Xruen Ndo Dio ko thi ndachro Jesús ngain na̱.
43002023	Are Jesús be'e ngain rajna Jerusalén ngain kiai di'in pascua, anto tsjé chujni bithikaon na̱ ngain je'e are bikon na̱ kain thi na'a bagikunxin na̱ binche'e je'e.
43002024	Aro Jesús bachunthia'a ngain na̱ ixin je'e bechunxin kain na̱.
43002025	Ko je'e gunde'a ixin inaa chujni rundache ke'e nche'e inaa chujni, ixin je'e ubenu'e ke'e xraxaon kain na̱.
43003001	Be'e naa xi fariseo bi'in Nicodemo, mee kjui naa xii renthe ngayee chujni judío.
43003002	Xii ji'i thie kjui bitsje'e Jesús ko ndachro xa: —Suixin ke tjaago, nuna ná ixin Ndo Dio rua'an suixin ixin tsjagu'na ni ra ixin xru'in chujni nchao sinche'e tsjé thi na'a dikunxin ni inchin nche'e suixin ja̱ ko'a Ndo Dio ngain chujni mee.
43003003	Kuthimejan Jesús ndachro: —Ndua thi rindathjo ixin xru'in chujni nchao sixi'in ngain thi thetu'an Ndo Dio ja̱ chujni mee rukjan'a tsunkji'i inaa.
43003004	Ko Nicodemo ndachro: —Aro, ¿kexreen naa xii ujié rukjan tsunkji'i inaa? ¿Anchao rukjan xa ngaxi'in tse'e janee xa ixin rukjan xa tsunkji'i xa inaa?
43003005	Ko Jesús ndachro: —Ndua thi rundathjo thi tsunkjixin'a ngain jinda ko ngain Espíritu chro'a sixi'in ngain thi thetu'an Ndo Dio.
43003006	Kain chujni tunkjixin ngain chujni, je'o chujni na̱. Aro chujni tunkjixin ngain Espíritu, ni mee xe'en Ndo Dio.
43003007	Thisan'a ixin rindathjo: “Kainxin chujni rugunda tsunkji'i na̱ inaa.”
43003008	Chrintho danuthe chrintho ko sathji chrintho thi rinao chrintho, ko ja'a thi'in kexreen daxruen chrintho, aro nua'a thinoo thixin chrintho ko thinoo sathji chrintho. Jañaa kai chro'a thinxin ni thi tunkjixin ni ngain Espíritu.
43003009	Ko Nicodemo kjan banchiangi inaa: —¿Kexreen nchao tsu'en ji'i?
43003010	Jesús ndachro: —Ja'a naa thi tjaago ley ngain chujni Israel, ¿ko nua'a kain ji'i?
43003011	Ndua rindathjo, ixin ja'an ná nichja ná thi nuna ná ko thi dikon ná, aro ja'a ra dithikaon'a ra thi ja'an ná tendathjo ra.
43003012	Ja̱ dithikaon'a ra are rinichja'a ra ixin thi jii nthi'i ngata'a nunthe, ¿kexreen sithikaon ra ja̱ runichja'a ra ixin thi jii nthi̱'a̱ ngajni?
43003013	’Xru'in chujni kuajiin ngajni ko kjan juii, je'o ja'an, thi Xii juixin ngajni.
43003014	Ko jañaa inchin Moisés batsiin naa kunchee kunchjianxin chia nthi̱'a̱ ngaga'a jna thi xru'in jii, kai ja'an, thi Xii juixin ngajni, rugunda satsiin na na̱ nui,
43003015	ko jañaa kain chujni sithikaon na̱ ngajin, chujni mee tsji'a na̱ ngain xru'i danga'a, ko rukjan na̱ inaa chujni narua thi xru'in ncha'on tsjexin.
43003016	’Ndudana thjen ngajni anto thjue'e ndo kainxin chujni ngata'a nunthe, mexinxin bajon na ndo ja'an, thi nakuaxinxon Xe'en Ndo ixin kainxin chujni dithikaon na ja'an tsji'a na̱ ngain thi xru'i danga'a, ko rukjan na̱ inaa chujni narua thi xru'in ncha'on tsjexin.
43003017	Ixin Ndo Dio ruan'a na ndo ja'an, thi Xe'en ndo, ngata'a nunthe ixin sinche'e xan jie̱; Ndo Dio rua'an na ja'an ixin tsjengijna kainxin chujni ixin rukjan na̱ inaa chujni narua.
43003018	’Thi dithikaon na ja'an, thi Xe'en Ndo Dio, chujni mee isuen'a na̱ jie̱, aro thi dithikaon'a na ja'an, ni yaa undachro Ndo Dio ixin sue'en jie̱ ixin bithikaon'a na na̱ ja'an, thi nakuaxinxon Xe'en ndo.
43003019	Ko ji'i thi suanxin jie̱: Ixin xru'i nchengasaan juii xrui ngata'a nunthe, aro chujni icha thjue'e na̱ thi naxin xe'e ixin nche'e na̱ juxon thi jian'a.
43003020	Ko kain chujni nche'e thi jian'a ningaku'en na̱ thi xru'i nchengasaan ko tunchien'a na̱ ngain thi nchengasaan ji'i ixin xraon na̱ tsununxin thi jian'a nche'e na̱.
43003021	Aro chujni nche'e thi jian tunchie'en ngain thi xru'i nchengasaan ixin sikon icha chujni ixin je'e na̱ tenche'e na̱ inchin rinao Ndo Dio.
43003022	Kuthimejan Jesús kunixin ni bakao sakjui na̱ ngain nunthe Judea, ko nthi̱'a̱ be'e Jesús kanxion ncha'on kunixin chujni bakao, ko banchegithe na̱ chujni.
43003023	Ko kai Juan banchegithe chujni ngain rajna di'in Enón, chiaon ngain rajna Salim ixin nthi̱'a̱ anto yee jinda be'e ko chujni bakji ixin je'e banchegithe na̱.
43003024	Ji'i ku'en are xra biaxin'a Juan ngain ndu'a xiiso.
43003025	Kuthimejan chujni bakao Juan kunixin kanxion ni judío kuyauthe choo na̱ ixin kexreen tsurua na̱ ngain Ndo Dio.
43003026	Kuthimejan ni bakao Juan kjui na̱ ngain je'e ko ndachro na̱: —Suixin ke tjaago, thi be'e ngajin tuenxin nda Jordán ko thi ja'a nichja jian ixin je'e, ko jai je'e jinchegithe chujni ko kainxin na̱ thji na̱ ngain je'e.
43003027	Ko Juan ndachro: —Xru'in chujni nchao sayée juachaxin ja̱ Ndo Dio sajon'a juachaxin ngain na̱.
43003028	Ja'a ra kui'in ra are ndachrjan: “Ja'an je'a thi Cristo na, ixin ja'an Ndo Dio rua'an na ixin bitauan nthi'á je'e.”
43003029	Ngain naa kiai thi thuthe'e na̱, xi tsuthe'e mee xi jichunda nchri seka'o xa, aro xi jian dakao xi tsuthe'e jii xa ngaka xi tsuthe'e ko thi'in xa thi ndachro xi tsuthe'e, ko anto chee xa are thi'in xa thee xi tsuthe'e. Mexinxin anto cha'na ixin Jesús ujii nthi'i.
43003030	Ko Jesús rugunda icha tsurenthe, ko ja'an itsurenthe'a na.
43003031	’Thi juixin ngajni, mee thi icha renthe ke kain chujni jii ngain nunthe; ko thi jii ngata'a nunthe nichja ixin thi jii ngata'a nunthe. Ko thi thixin ngajni, je'e icha renthe ke kain thi jii ngata'a nunthe,
43003032	ko je'e nichja ixin thi je'e kui'in ko bikon, aro xru'in chujni dithikaon thi je'e ndachro.
43003033	Aro ja̱ chrujan chujni dithikaon thi je'e ndachro, jañaa xraguxin ixin chujni mee dithikaon ixin Ndo Dio ndachro ndo thi ndua.
43003034	Ko thi rua'an Ndo Dio nichja juajnee ndo ixin je'e ndo bajon ndo kain juachaxiin Espíritu Santo ngain je'e.
43003035	Ko Ndo Dio thjue'e Xe'en ndo, ko dajon ndo kainxin juachaxin ngain xan.
43003036	Thi dithikaon ngain Xe'en ndo kjan inaa chujni narua ko xru'in ncha'on tsjexin. Aro thi rinao'a dithikaon Xe'en Ndo Dio, rukjan'a naa chujni narua, ko sayée thi anto suji jie̱ sinche'e ndo.
43004001	Ko Jesús kunu'e ixin xi fariseo kui'in xa ixin ncha'on ko ncha'on icha bakutsjé chujni baruee Jesús ko icha tsjé ni banchegithe je'e ke Juan.
43004002	Maski je'a Jesús thi banchegithe na̱, chujni bakao je'e, mee ni banchegithe na̱.
43004003	Ko are je'e kunu'e thi kui'in xi fariseo, bachrjexin nunthe Judea ko sakjan ngain nunthe Galilea.
43004004	Ko bunda batho no nunthe Samaria.
43004005	Ko nthi̱'a̱ biji ngain naa rajna di'in Sicar, chiaon ngain nunthe digajon Jacob ngain xe'en, xan bi'in José.
43004006	Ko nthi̱'a̱ be'e thi kjui pozue Jacob, ko Jesús undadikunchrjen juixin kjín ko nthi̱'a̱ tabetanda ngande'e pozo. Ko ji'i kjui inchin ngusine ncha'on.
43004007	Ko naa nchri nunthe Samaria juii nchra biruee nchra jinda, ko Jesús ndachro ngain nchra: —Chjana nchin jinda si'i.
43004008	Ko je'o Jesús be'e nthi̱'a̱ ixin ni bakao je'e sabinthekji na̱ nga'a rajna ixin bike'na na̱ thi sine na̱.
43004009	Nchri nunthe Samaria ndachro nchra ngain Jesús: —¿Ja'a naa chujni judío, kexreen ixin danchiana jinda ja'an, naa nchri Samaria? (Ixin chujni judío ko ni Samaria xrakao'a choo na̱ jian.)
43004010	Ko Jesús bathe'e ko ndachro: —Ja̱ ruchunxin thi dajon Ndo Dio, ko kensen thi jidanchia'a jinda, ja'a kai ruganchie'e jinda, ko je'e ruchjaa thi nda nchegechon ni.
43004011	Thi nchrii ndachro: —Suixin, rechunda'a thi segantsjexin nda ko anto ni'nga jii nda. ¿Thinoo sigantsjexin nda nchegechon ni?
43004012	¿A suixin icha renthe ke ndo dachri'na ná xrachrjen bi'in Jacob?, ndo kuinthu'e na ná pozo ji'i, thi nda je'e ndo bagi'i ndo, ko nda bagi'i kain xe'en ndo ko kain kuxigue ndo.
43004013	Jesús ndachro: —Kain chujni di'i jinda ji'i, rukjan se'en na̱ jinda inaa;
43004014	aro thi chujni si'i jinda ja'an dajon, ixru'in ncha'on rukjan se'en na̱ jinda inaa ixin thi jinda dajon ja'an, kjan inchin naa thi chrinxin jinda ngain anseen chujni mee ko rukjan na̱ inaa chujni narua ko xru'in ncha'on tsjexin.
43004015	Ko thi nchrii ndachro: —Suixin, chjana jinda yáa ixin irukjan'a se'en na jinda inaa, ko isigantsje'a nda nthi'i.
43004016	Jesús ndachro: —Thji, daye'e xixi'a, ko si'i nthi'i.
43004017	Ko thi nchrii ndachro: —Ja'an chunda'a xixi'na. Ko ndachro Jesús: —Jaan, ndua thi ndachro ixin chunda'a xixi'a,
43004018	ixin ja'a ubariko'o na'o xii, ko thi xii chunda jai je'a xixi'a.
43004019	Ko nchrii mee ndachro: —Suixin, ja'an tununa ixin suixin naa ni dayée juajnee Ndo Dio.
43004020	Ni ndo dachri'na ná xrachrjen banchesaye'e na̱ Ndo Dio ngata'a jna ji'i, aro ja'a ra xro judío ra ndachro ra ixin ngain Jerusalén, nthi̱'a̱ thi jikininxin sinchesayexin ni Ndo Dio.
43004021	Jesús ndachro: —Dithikaon thi rindathjo ixin tuin tsii ncha'on are ja'a ra sinchesaye'e ra Ndudaa ná ko irugunda'a tsji ra ngain jna ji'i ko ngain rajna Jerusalén.
43004022	Ja'a ra xro samaritano ra nua'a ra kensen nchesaye'e ra, aro ja'an ná, xro judío ná, nuna ná kensen nthasayaa ná, ixin thi tsjengijna chujni tsixin ngain ni judío.
43004023	Aro uchiaon juii ncha'on, ko jai ujuii nchaon mee ixin chujni ndua nchesaye'e Ndudaa ná, sinchesaye'e na̱ ndo kunixin espíritu ko thi ndua. Ixin Ndudaa ná thjee ndo chujni jañaa sinchesaye'e ndo.
43004024	Ndo Dio Espíritu, ko chujni sinchesaye'e ndo rugunda sinchesaye'e na̱ ndo kunixin espiritue na̱ ko thi ndua.
43004025	Thi nchrii ndachro: —Ja'an nuna ixin tsii thi Mesías, —thi kai di'in Cristo—, ko are je'e tsii, je'e rundachjejin ná kain.
43004026	Jesús ndachro: —Ja'an thi Cristo na, thi jinichja ngajin.
43004027	Ko are mee binthekii chujni bakao Jesús, ko je'e na̱ kuise'en na̱ ixin Jesús jitjao naa nchrii. Aro xru'in ni banchiangi'i Jesús ixin ke'e binao o ke'e jitjao nchrii mee.
43004028	Kuthimejan nchrii mee kuinthu'e nchixre'e nchra nthi̱'a̱ ko sakjui nchra ngaga'a rajna ixin bindache nchra chujni:
43004029	—Xrakui ra sitsje'e ra naa xi ndachjejin na kainxin thi ja'an bintha'a. ¿Aje'a xi ji'i thi Cristo?
43004030	Kuthimejan tsjé chujni binthegachrjexin na̱ rajna ko binthekji na̱ bitsje'e na̱ thi jii Jesús.
43004031	Ko are xra diji'a chujni, ni bakao Jesús binchetse'en na̱ ñao ko ndachro na̱: —Suixin ke tjaago, dijinthe.
43004032	Aro je'e ndachro: —Ja'an chunda naa thi jine ko ja'a ra chunxin'a ra.
43004033	Ko chujni bakao kuexi'in na̱ banchiangi'i choo na̱: —¿A chrujan ni juiau'e thi bine?
43004034	Aro Jesús ndachro: —Are ja'an ntha'a thi rinao thi rua'an na, ko tsjena xree, mee thi ja'an jine.
43004035	¿A je'a ja'a ra ndachro ra: “Xra ditjaan noo kunithjao satsinxin ni thi kuenga ni”? Ja'an ndathjo ra: Danthje'e ra jmakon ra ko tsje'e ra jngi diginga ixin unchao tsjejo ni thi udiguan.
43004036	Ko thi nche'e xra ixin datse thi diguan, Ndo Dio tsjenge'e 'na. Ko thi tsee xra tse, mee chujni kjan inaa chujni narua ko xru'in ncha'on tsjexin. Ko thi thenga ko thi thjejo, kayui na̱ ruchee na̱.
43004037	Ixin jañaa chro thi nichja na̱: “Jee thi thenga ko jee thi thjejo.”
43004038	Ja'an rua'an ra ixin bigatsiin ra tsee thi ja'a ra kuenga'a ra. Ko ikanxion na̱ ubinche'e na̱ xra, ko jai ja'a ra thjejo ra thi uguan.
43004039	Ko tsjé ni samaritano bithikaon na̱ ngain Jesús, je'o ixin thi ndachro thi nchrii: “Je'e ndachjejin na kain thi ja'an bintha'a.”
43004040	Mexinxin ni samaritano kjui na̱ ngain je'e ko binchetse'en na̱ ñao ixin tarugithu'e ngain na̱. Ko Jesús bithu'e ngain na̱ yoo ncha'on.
43004041	Ko icha tsjé ni bithikaon are kui'in na̱ thi ndachro je'e.
43004042	Kuthimejan ndache na̱ thi nchrii ji'i: —Jai dithika'on ná jeo'a ixin thi ja'a ndachjejin ni ra, kai ixin ja'an ná kuian ná thi nichja je'e, ko nuna ná ixin ndua je'e thi Cristo ko tsjengijna kain chujni ngata'a nunthe rukjan na̱ inaa chujni narua.
43004043	Batho thi yoo ncha'on, kuthimejan Jesús bachrjexin nunthe Samaria ko sakjui ngain nunthe Galilea.
43004044	Ko Jesús ndachro: “Xru'in profetee Ndo Dio tusaye'e ngain rajnee profeta.”
43004045	Ko chujni Galilea jian bayée na̱ ixin bikon na̱ kain thi binche'e Jesús ngain kiai di'in pascua are binthekji na̱ Jerusalén.
43004046	Ko kjan Jesús ngain rajna Caná ngain nunthe Galilea, thi binchekjan Jesús jinda vino. Ko nthi̱'a̱ be'e naa xii bechunda jié juachaxin ngain rey, ko xii ji'i bechunda xa naa xe'en xa beni'i xan ngain rajna Capernaum.
43004047	Ko are xii ji'i kunu'e xa ixin Jesús juixin nunthe Judea ko juii ngain nunthe Galilea, kjui xa bitsje'e xa, ko binchetse'en xa ñao Jesús tsji ngain nchiandu'a xa ixin sinchexrue'en xe'en xa ixin undajide'en xan.
43004048	Ko Jesús ndachro: —Ja'a ra je'o dithikaon ra ngain Ndo Dio ja̱ sikon ra thi na'a dikunxin ra.
43004049	Aro xi thetu'an ndachro xa: —Suixin, chjin ná tuin nchiania, ja̱ na'i, ndase'en xan'na.
43004050	Jesús ndachro: —Sakjan nchiandui, xa'an jichon xan. Thi xii ji'i bithikaon thi ndachro Jesús, ko sakjui xa.
43004051	Ko are uchiaon jidiji xa nchiandu'a xa, bachrje ni nche'e xree xa ixin bichuenxin na̱ xa ngatja nthi'á, ko ndachro na̱ ngain xa: —Xa'an jichon xan.
43004052	Ko banchiangi xa ngain na̱ ixin ke hora kuexi'in xan kunu'e xan jian, ko je'e na̱ ndachro na̱: —Jna tsukjin inchin a la una ndabachrje'e xan sua.
43004053	Kuthimejan nduda'a xraxaon ndo ixin jaan, inchin hora mee ndachro Jesús ngain ndo: —Xa'an uxingame'e xan. Ko je'e xa kunixin kain ni ndu'a xa bithikaon na̱ Jesús.
43004054	Ji'i thi yuxin na'a bagikunxin chujni binche'e Jesús are je'e kjanxin nunthe Judea ko juii ngain nunthe Galilea.
43005001	Are batho kanxion ncha'on ni judío binchechjian na̱ naa kiai, ko Jesús kjan ngain rajna Jerusalén.
43005002	Ko ngain rajna Jerusalén, chiaon thi dixinxin ni rajna thi di'in “Thi dixinxin kuleko” nthi̱'a̱ jii naa thi jiria jinda ko ngain ngigua hebreo di'in Betesda. Ko thi jiria jinda jindajin na'o thjario'o jike'e thi jijanthe.
43005003	Ko nthi̱'a̱ te tsjé chujni ni'i, ni chro'a dikon, ni chro'a thji ko ni chro'a thingi, ko kain chujni mee techu'en na̱ tsingi jinda.
43005004	Ixin naa ángel nanao baxinkanjio ngain thi jiria jinda ko banchengithjen nda, ko thi ni'i sa'o baxinkajingi jinda mee, ndabakuxrue'en kexe'o chin bechunda.
43005005	Ko nthi̱'a̱ be'e naa xii ubechunda kan ko thejni nano beni'i xa.
43005006	Ko are Jesús bikon xii mee tajitsinga xa nthi̱'a̱, je'e ubenu'e ixin anto see beni'i xa. Mexinxin ndachro ngain xa: —¿Arinao tsuxrua'an?
43005007	Ko thi ni'i ndachro: —Ja'an chunda'a kensen ruxrangi na ngain jinda are thingithjen nda, ixin are ja'an rina'o singi nda, ko ujee ni dingi sa'o.
43005008	Ko Jesús ndachro: —Dingathjen, ko tsi'in kania'a ko thjixin ruthea.
43005009	Ko tuinxion xii mee ndakuxrue'en xa ko tsiin xa kanie'e xa ko kuexi'in kjuixin ruthee xa. Ko ncha'on mee, ncha'on banchejuga'a na̱.
43005010	Mexinxin ni judío ndachro na̱ ngain je'e thi kuxrue'en: —Jai ncha'on nchejuga'a ni, ko je'a jian ixin ja'a tsame kania'a.
43005011	Thi xii mee ndachro: —Thi binchexruanna ndachjejin na: “Tsi'in kania'a ko thjixin ruthea.”
43005012	Kuthimejan banchiangi'i na̱ ko ndachro na̱: —¿Kensen ndathjo: “Tsi'in kania'a ko thjixin ruthea”?
43005013	Ko thi xii mee benue'a kensen binchexrue'en ixin Jesús sadikjixin ngayee chujni te nthi̱'a̱.
43005014	Kuthejan Jesús betanxin thi xii mee ngain ni'ngo, ko ndachro ngain xa: —Tsjexin, ja'a ukuxrua'an, mexinxin ikjan'a nche'e thi jian'a ko jañaa tsuan'a thi icha tangi.
43005015	Ko thi xii mee sakjui xa bindachro xa ngain ni judío ixin Jesús thi binchexrue'en xa.
43005016	Ko ni judío ruee na̱ Jesús ixin naruguenxon na̱ ixin je'e banchexrue'en ni ni'i ngain ncha'on nchejuga'a ni.
43005017	Aro Jesús ndachro ngain na̱: —Ndudana kainxin ncha'on nche'e ndo xra, ko ja'an kai rintha'a xra.
43005018	Ko ixin ji'i ni judío icha bakjee kexreen ruguen na̱ Jesús, ko jeo'a ixin banchexrue'en ni ni'i ngain ncha'on nchejuga'a ni, kai ixin bandachro ixin Ndo Dio, Ndudee je'e, ko je'e inchin je'e ndo.
43005019	Kuthimejan Jesús ndachro ngain na̱: —Nduaxin thi rundathjo ra, ja'an thi Xe'en Ndo Dio, chro'a sintha'a thi ja'on rina'o, ja'an ntha'a thi dikon nche'e Ndudana ixin kain thi nche'e Ndudana, mee thi ntha'a ja'an kai.
43005020	Ixin Ndudana anto thjue na ndo, ko tjagu'na ndo kain thi je'e ndo nche'e ndo, ko xra tsjaago ndo thi icha jié xra sinche'e ndo ko ja'a ra tsisa'an ra are sikon ra ji'i.
43005021	Jañaa inchin Ndudana nchexechon ndo chujni dige'en, jañaa kai ja'an, thi Xe'en ndo, sinthagechon chujni ja'an rina'o.
43005022	Ko Ndudana xru'in jie̱ sinche'e ndo ngain chujni ixin ja'an thi bayáa juachaxin sintha'a jie̱
43005023	ixin ja'an thi Xe'en Ndo Dio, kai sinchesayana na̱ ja'an jañaa inchin nchesaye'e na̱ je'e ndo. Ko thi nchesayana'a, kaxon nchesaye'a Ndudana, ndo rua'an na ja'an.
43005024	’Ja'an ndua thi rindathjo ra, thi chujni thi'in thi ja'an ndachrjan ko dithikaon thi rua'an na ja'an, chujni mee kjan na̱ inaa chujni narua ko xru'in ncha'on tsjexin, ko chujni mee isuen'a na̱ jie̱ ixin thi jian'a binche'e na̱, ixin je'e na̱ ubayee na̱ juachaxin kjan na̱ inaa chujni narua thi xru'in ncha'on tsjexin.
43005025	Ja'an ndua rindathjo ra ixin tsii ncha'on, ko nchaon mee ujuii nchaon are chujni chunxin'a na ko tsi'in na̱ thana ja'an, thi Xe'en Ndo Dio, chujni mee rukjan na̱ inaa chujni narua ko xru'in ncha'on tsjexin.
43005026	Ixin jañaa inchin Ndudana chunda ndo juachaxin dajon ndo thi nchegechon ni, jañaa kai xraje'o juachaxin mee bayáa ja'an ixin sajon thi nchegechon ni.
43005027	Ko kai chjana ndo juachaxin sintha'a jie̱ ja'an, thi Xii juixin ngajni.
43005028	Ko ja'a ra thisan'a ra ixin ji'i ixin tsii ncha'on are kain chujni undabe'en tsi'in na̱ thana,
43005029	ko sachrjeduxin na̱ thi texrabaa na̱. Ko ni binche'e thi jian ruxechon na̱ ko ixru'in ncha'on se'en na̱, aro ni binche'e thi jian'a ruxechon na̱ ixin su'en na̱ jie̱.
43005030	’Ja'an chro'a sintha'a thi ja'on rina'o. Ja'an ntha'a jie̱ inchin thetunna Ndudana ko jian ntha'a jie̱, ko ja'an thje'a sintha'a thi ja'an rina'o, ixin ja'an ntha'a thi rinao Ndudana, ndo rua'an na.
43005031	Ja̱ ja'on rundachrjan ixin ja'an anto jian na, mee xru'in xree.
43005032	Aro jii naa thi nichja ixin kensen na ja'an, ko thi nichja je'e ixin ja'an, jaan ndua.
43005033	Ja'a ra rua'an ra chujni ixin banchiangi'i na̱ Juan, ko thi je'e nichja, jaan, ndua.
43005034	Aro ja'an rugundana'a ixin chujni runichja na̱ jian ixin ja'an, je'o ndachrjan ji'i ixin ja'a ra nchao rukjan ra inaa chujni narua.
43005035	Juan, be'e inchin naa candil bache ko banchengasaan, ko ja'a ra cha'a ra ixin xruii kainxion ncha'on.
43005036	Aro ja'an chunda inaa thi nichja jian ixin ja'an ko icha renthe ke thi nichja Juan, ko mee thi ntha'a ja'an thi kuetunna Ndudana. Ko mee thi nichja ixin ja'an ko nichja ixin Ndudana thi rua'an na.
43005037	Ko Ndudana, ndo rua'an na ja'an, nichja ndo ixin ja'an, ko ja'a ra xru'in ncha'on kui'in ra thee ndo ko xra dikon'a ra ndo.
43005038	Ko ja'a ra daye'a ra juajnee ndo, ixin dithikaon'a ni ra ja'an, thi je'e ndo rua'an ndo.
43005039	Ja'a ra anto tsje'e ra Xroon ixin tuenao ra ixin jañaa rukjan ra inaa chujni narua ke xru'in ncha'on tsjexin, aro Xroon nichja xron ixin ja'an.
43005040	Aro ja'a ra rinao'a ra dithikaon ni ra ja'an ko rukjan ra inaa chujni narua ke xru'in ncha'on tsjexin.
43005041	’Ko ja'an rinao'a ixin chujni runichja chrjuin ixin ja'an.
43005042	Ko ja'an chunxin ra ko nuna ixin ja'a ra thjue'a ra Ndo Dio.
43005043	Ko ja'an jui'i ixin Ndudana rua'an na ndo, aro ja'a ra dayéna'a ni ra, aro ja̱ kexe'o inaa chujni rukii ko runichja thi je'o xraxaon, chujni mee, jaan, rugaye'e ra na̱.
43005044	¡Kexreen sithikaon ni ra ja'an, ja̱ je'o ja'a ra nchesaye'e choo ra ko thje'a ra juasaaya thixin ngain Ndo Dio!
43005045	Aro xraxaon'a ra ixin ja'an tsjangi'a ra ngathexin kon Ndudana, ko ja'a ra chunthia ra thi kji̱n Moisés, ko Moisés thi tsjangi'a ra.
43005046	Ko ja̱ rugithikaon ra Moisés, kai rugithikaon ni ra ja'an, ixin Moisés dikji̱n ixin ja'an.
43005047	Ko ja'a ra ja̱ dithikaon'a ra thi je'e dikji̱n, ¿kexreen sithikaon ra thi ja'an rindathjo ra?
43006001	Batho kanxion ncha'on, kuthimejan Jesús kjui tuenxin nda Galilea, thi kai di'in Tiberias.
43006002	Ko tsjé chujni baruee Jesús ixin bagikon na̱ thi na'a bagikunxin na̱ banche'e je'e ngain chujni ni'i.
43006003	Kuthimejan Jesús kuani ngain naa jna, ko nthi̱'a̱ tabe'e je'e ko ni theyoo bakao.
43006004	Ko uchiaon juii kiai banche'e ni judío, thi kiai di'in pascua.
43006005	Ko are Jesús bikon ixin anto tsjé chujni jiruee, je'e ndachro ngain Felipe: —¿Thinoo sike'na ná thi sine kainxin chujni ji'i?
43006006	Aro Jesús ndachro jañaa ixin bikunxin ke'e rundachro Felipe aro je'e ubenu'e jian ke'e runche'e.
43006007	Ko Felipe ndachro: —Kain tumi dacha naa thi nche'e xra jni kunithjao xra sithja'a tumi sinanxin kain niuthja sine kain chujni ji'i.
43006008	Kuthimejan Andrés, xan choo Simón Pedro, je'e kai naa chujni bakao Jesús, ko je'e Andrés ndachro ngain Jesús:
43006009	—Nthi'i jii naa xichjan chunda na'o niuthja dikunchjianxin cebaada ko yoo kuchee, aro ¿kexreen siraxin sine kain chujni ji'i?
43006010	Kuthimejan ndachro Jesús: —Ndache ra kainxin na̱ tasinte na̱ ngata'a nunthe. Ko anto ka be'e nthi̱'a̱ thi binthe kain na̱, ko je'o ni xii binthe inchin na'o no̱ na̱.
43006011	Kuthimejan Jesús kuaa thi na'o niuthja ko kuexruxi'in Ndo Dio, kuthimejan bajon niuthja ngain chujni bakao, ko je'e na̱ kunchjeeya na̱ niuthja ngain chujni binthe nthi̱'a̱. Ko xraje'o binche'e Jesús ngain kuchee ko kain na̱ juine na̱ ba ko jian kuje'e na̱.
43006012	Ko are ujuexin kuje'e na̱, Jesús ndachro ngain chujni bakao: —Datse ra kain thi xe'e ixin singukua'a.
43006013	Ko je'e na̱ batse na̱ kain thi xe'e ko binchekauntja na̱ theyoo nthaxra thi niuthja dikunchjianxin cebaada xexin juine na̱.
43006014	Kuthimejan are kain chujni bikon na̱ ixin Jesús binche'e thi na'a bagikunxin na̱ ji'i, je'e na̱ ndachro na̱: —Ndua, je'e naa thi dayée juajnee Ndo Dio, thi rukii ngata'a nunthe ji'i.
43006015	Aro kain chujni mee binao na̱ sarugikao na̱ Jesús ixin runchekjan na̱ rey na̱, ko je'e kunu'e ji'i mexinxin jeuxinxion kjan sakjui ngain jna inaa.
43006016	Ko are undakunthie chujni bakao Jesús kjui na̱ ngain jinda,
43006017	ko kuani na̱ naa ntha barko ixin rukatau'en na̱ jinda ixin rugiji na̱ ngain rajna Capernaum. Ko undakunaxin xe'e ko Jesús xra diji'a ngain na̱.
43006018	Ko kuexi'in kjua chrintho suji ko jinda anto suji kjamangiathe nda.
43006019	Ko are usakjui na̱ inchin na'o o inkjaon kilómetro ngatau'en jinda, je'e na̱ bikon na̱ Jesús jitunchie'en ngain ntha barko ko jithixin ruthee ngatau'en nda, ko kain na̱ binthexraon na̱.
43006020	Aro je'e ndachro ngain na̱: —¡Ja'an jui'i, xraon'a ra!
43006021	Ko je'e na̱ ixraon'a na̱ ko chu'en na̱ ixin Jesús kuani ntha barko, ko tuin biji na̱ ngain nunthe tethji na̱.
43006022	Ko nduexion kainxin chujni ndabithu'e tuenxin ndachaon binthegikon na̱ ixin kain chujni bakao Jesús sabikao na̱ thi nakuaxinxon ntha barko be'e nthi̱'a̱ ko bikon na̱ ixin Jesús kjui'a ngain na̱.
43006023	Aro kanxion ntha barko juixin rajna Tiberias biji ntha chiaon thi juinenxin na̱ niuthja, nio binchenchaon Jesús.
43006024	Ko are chujni bikon na̱ ixin Jesús ko ni bakao je'e ibinthe'a na̱ nthi̱'a̱, kain chujni kuani na̱ ntha barko ko sakjui na̱ ngain rajna Capernaum ixin bikjee na̱ Jesús.
43006025	Ko are ubiji na̱ tuenxin jinda, betan na̱ Jesús ko banchiangi'i na̱: —Suixin ke tjaago, ¿kensa jui'i nthi'i?
43006026	Aro Jesús ndachro ngain na̱: —Jaan ndua thi rindathjo ra ixin ja'a ra thjee ni ra aro je'a ixin thi na'a bikunxin ra bintha'a, ja'a ra thjee ni ra ixin juinthe ra ko jian kuja'a ra.
43006027	Ko nche'e ra xra, aro je'a ixin thi jine ni ixin yaa ndathjexin, nche'e ra xra ixin thi nchekjan ni inaa chujni narua ko xru'in ncha'on tsjexin. Ko ja'an thi Xii juixin ngajni, ruchja'a ra je'e mee ixin Ndo Dio Ndudana chjana ndo juachaxin mee.
43006028	Kuthimejan banchiangi na̱ ko ndachro na̱: —¿Ke'e rinao Ndo Dio ixin ja'an ná sintha'a ná?
43006029	Ko Jesús ndachro: —Ndo Dio rinao ndo ixin ja'a ra dithikaon ni ra ja'an, thi je'e ndo rua'an ndo.
43006030	Kuthimejan banchiangi'i na̱ Jesús ko ndachro na̱: —¿Ke'e thi xra na'a dikunxin ná sinche'e ja'a, ixin ja'an ná sithika'on ná? ¿Ke'e nchao sinche'e?
43006031	Ni ndo dachri'na ná xrachrjen juine na̱ maná ngain jna thi xru'in jii, jañaa inchin jitaxin ngain Xruen Ndo Dio: “Ngajni xinkajinxin niuthja bajon ndo juine na̱.”
43006032	Ko Jesús ndachro: —Ja'an ndua thi rindathjo ra ixin je'a Moisés thi chjaa ra niuthja juixin ngajni, Ndudana dajon ndo thi niuthja ndua juixin ngajni.
43006033	Ko niuthja dajon Ndo Dio, mee thi juixin ngajni ko je'e nchekjan chujni inaa chujni narua.
43006034	Kuthimejan ndachro na̱: —Nchana ná, kainxin ncha'on chjana ni ra niuthja yaa.
43006035	Ko Jesús ndachro ngain na̱: —Ja'an thi niuthja nchegechon chujni. Thi chujni tsii ngajin xru'in ncha'on se'en na̱ jintha, ko thi sithikaon na ja'an xru'in ncha'on se'en jinda.
43006036	Aro undathjo ra, maski ubikon ni ra, ja'a ra dithikaon'a ni ra.
43006037	Kainxin chujni chjana Ndudana, tsii na̱ ngajin, ko kain chujni thii ngajin, ja'an sayaa na̱.
43006038	Ixin ja'an juixin ngajni ko je'a ixin sintha'a thi ja'an rina'o, ja'an jui'i ixin sintha'a thi rinao thi rua'an na nthi'i.
43006039	Ko thi rinao thi rua'an na nthi'i, mee ke xru'in chujni chjana ndo sinthatjaan, ixin ja'an sinthaxechon chujni mee ngain thi ncha'on are ndatsjexin nunthe.
43006040	Ixin Ndudana rinao ndo ixin kain chujni satsuan na na̱ ja'an, thi Xe'en ndo, ko sithikaon na̱ ngajin, rukjan na̱ inaa chujni narua ko xru'in ncha'on tsjexin, ko ja'an sinthaxechon na̱ ngain thi ncha'on are ndatsjexin nunthe.
43006041	Ko ni judío kuexi'in na̱ nichja na̱ jian'a ixin Jesús ixin je'e ndachro: “Ja'an thi niuthja juixin ngajni.”
43006042	Ko ndachro na̱: —¿Aje'a ji'i Jesús, thi xi tsi'i José? Ja'an ná chunxin ná ndudee ko janee. ¿Kexreen je'e nchao rundachro ixin je'e juixin ngajni?
43006043	Kuthimejan Jesús ndachro ngain na̱: —Inichja'a ra jañaa.
43006044	Xru'in chujni nchao tsii ngajin, ja̱ je'a Ndudana thi tsia'o na na̱, ko ja'an sinthaxechon chujni mee ngain thi ncha'on are ndatsjexin nunthe.
43006045	Ngain xroon dikji̱n ni bagayée juajnee Ndo Dio ndachro: “Ndo Dio sinchekue'en kain chujni.” Mexinxin kain chujni kui'in thi ndachro Ndudana ko kuangi ngain je'e ndo, chujni mee thii na̱ ngajin.
43006046	’Xru'in chujni bikon Ndudana, je'o ja'an thi juixin ngajni, bikon ndo.
43006047	Ja'an ndua thi rindathjo ra, thi chujni dithikaon ngajin, chujni mee rukjan na̱ inaa chujni narua thi xru'in ncha'on tsjexin.
43006048	Ja'an thi niuthja nchegechon chujni.
43006049	Ni ndo dachri'a ra xrachrjen juine na̱ maná ngain jna thi xru'in jii, ko maski juine na̱ je'e na̱ ndabe'en na̱.
43006050	Aro ja'an thi niuthja juixin ngajni, ko thi sine niuthja ji'i, chujni mee isen'a.
43006051	Ja'an thi niuthja jichon juixin ngajni. Thi chujni sine niuthja ji'i, chujni mee sechon kainxin ncha'on, ko thi niuthja ja'an sajon, mee nthau'na, ko ja'an sajon nthau'na ixin kainxin chujni rukjan na̱ inaa chujni narua thi xru'in ncha'on tsjexin.
43006052	Kuthimejan ni judío kuexi'in kuyauthe choo na̱ ko binthendachro na̱: —¿Kexreen ixin xii ji'i nchao ruchjaa ná nthau'e sunthe ná?
43006053	Jesús ndachro ngain na̱: —Ja'an rindathjo ra ndua, ixin ja̱ sinthe'a ra nthau'na, thi nthau'e thi Xii juixin ngajni, ko si'a ra jnina, ja'a ra chro'a rukjan ra inaa chujni narua thi xru'in ncha'on tsjexin.
43006054	Thi chujni jine nthau'na ko si'i jnina, chujni mee nchao rukjan inaa chujni narua ko xru'in ncha'on tsjexin, ko ja'an sinthaxechon chujni mee ngain thi ncha'on are ndatsjexin nunthe.
43006055	Ixin nthau'na mee thi ndua jine ni, ko jnina, mee thi ndua di'i ni.
43006056	Thi chujni jine nthau'na ko di'i jnina, chujni mee jii ngajin ko ja'an ri'i ngain chujni mee.
43006057	Ndudana, ndo jichon, je'e ndo rua'an na ndo, ko ja'an richon ixin je'e ndo, mexinxin thi chujni sine na ja'an kai sechon ixin ja'an.
43006058	Ko ja'an thi niuthja juixin ngajni. Ko je'a inchin niuthja juine ni ndo dachri'a ra xrachrjen ko maski juine na̱ niuthja mee, je'e na̱ ndabinthege'en na̱, aro thi chujni jine niuthja ji'i, chujni mee sechon kainxin ncha'on.
43006059	Kain ji'i kjuaago Jesús are be'e ngain ni'ngo Capernaum.
43006060	Are kain chujni bakao Jesús kui'in na̱ ji'i, ndachro na̱: —Thi kjuagua ná xii ji'i anto tangi sithikaon ni, ¿kensen nchao sithikaon ji'i?
43006061	Ko Jesús kunu'e ixin chujni tedithikaon'a na̱ thi je'e kjuaago ko ndachro: —¿Achrjuin'a tunu'a ra ixin thi ja'an rindachrjan?
43006062	Mexinxin, ¿ke'e ruxraxaon ra ja̱ rugikon ni ra ja'an, thi Xii juixin ngajni, sarukajiin nthi̱'a̱ thi bari'i?
43006063	Espíritu thi nchegechon ni, ko nthao xru'in renthe nthao. Ko thi ja'an ndathjo ra, mee Espíritu ko mee thi nchegechon ni.
43006064	Aro xra te kanxion ra xro xra dithikaon'a ra. Ixin Jesús ubenu'e kekaa chujni bagithikaon'a, ko kensen rukjaago je'e ixin rutse na̱.
43006065	Ko ndachro: —Mexinxin ja'an ndathjo ra ixin xru'in chujni nchao tsii ngajin, ja̱ Ndudana tsiao'a na̱.
43006066	Are ma'o, tsjé chujni bakao Jesús irue'a na̱ je'e.
43006067	Kuthimejan Jesús banchiangi'i thi theyoo chujni bakao ko ndachro: —¿Akai ja'a ra rinao ra satsji ra?
43006068	Aro Simón Pedro ndachro: —Nchana, ¿ngain kensen tsji ná? Je'o thi Suixin nichja nchekjan ni inaa chujni narua ko xru'in ncha'on tsjexin.
43006069	Ja'an ná ubithika'on ná ko nuna ná ixin Suixin thi Cristo, thi Xe'en Ndo Dio, ndo jichon.
43006070	Jesús ndachro: —Ja'an kuinchia'a ra ja'a ra xro theyoo ra, ko ixin'a mee, naa ra chujnii nchiijin ra.
43006071	Jesús ndachro ji'i ixin Judas Iscariote xe'en Simón, naa thi theyoo chujni kuinchie'e Jesús ko je'e thi rundachro ixin rutse na̱ Jesús.
43007001	Batho kanxion ncha'on, kuthimejan Jesús bagakji ngain nunthe Galilea, ixin binao'a kjui Judea ixin ni judío binao na̱ naruguenxon na̱.
43007002	Ko uchiaon juii thi ncha'on banchechjian ni judío thi kiai di'in tabernáculos,
43007003	ko kain xan choo Jesús ndachro xan ngain: —Dithua'a nthi'i, sathji Judea ixin kain chujni chrji'o sikon na̱ kain thi ja'a nche'e.
43007004	Ixin are naa chujni rinao ixin icha chujni satsuan na̱ je'e, je'e xru'in jimao nche'e. Ko ja̱ richunda juachaxin ixin ja'a nche'e thi na'a dukunxin chujni, tjagu'e chujni kain thi ja'a nche'e.
43007005	Jañaa binthendachro xan choo Jesús ixin je'e xan kai bagithikaon'a xan ngain je'e.
43007006	Kuthimejan Jesús ndachro: —Xra thi'a ncha'on ixin kain chujni satsuan na na̱, aro ixin ja'a ra kexe'o ncha'on jian nchaon.
43007007	Chujni nunthe ji'i chro'a runingaku'an ra na̱, aro ja'an ningakunna na̱ ixin ja'an ndathjan na̱ thi jian'a nche'e na̱.
43007008	Ja'a ra thji ra ngain kiai mee, aro ja'an xra tsji'a ixin xra thi'a ncha'on ixin chujni satsuan na na̱.
43007009	Kuthimejan are juexin ndachro ji'i, tabithu'e nthi̱'a̱ Galilea.
43007010	Kuthimejan are sabinthekji xan choo Jesús, je'e kai sakjui ngain kiai mee, ko xru'in chujni ndache ixin jimao kjui.
43007011	Ko ni judío, ni baketu'an kjuee na̱ Jesús ngain kiai, ko ndachro na̱: —¿Thinoo jii xii ji'i?
43007012	Ko nthi̱'a̱ ngain kiai tsjé chujni banichja na̱ ixin Jesús, kanxion na̱ bandachro na̱: “Je'e naa xii jian”; aro ikanxion na̱ ndachro na̱: “Je'a jian xii yaa ixin ncheye'e xa chujni.”
43007013	Aro chujni baxraon na̱ banichja na̱ ixin Jesús ngayee icha chujni ixin baxraguen na̱ ni judío.
43007014	Ko are ngusine kiai Jesús bixi'in ni'ngo ko kuexi'in kjuaago ngain chujni.
43007015	Ko ni judío kuise'en na̱ ko ndache choo na̱: —¿Thinoo kuangixin xii ji'i thi anto tsjé nu'e xa ixin xru'in thinoo kjui xa bikangi xa xroon?
43007016	Jesús ndachro ngain na̱: —Thi ja'an nthakua'an ra je'a thi ja'an nuna, ji'i thi nu'e thi rua'an na nthi'i.
43007017	Thi rinao sinche'e thi rinao Ndo Dio, chujni mee tsunu'e ja̱ thi ritjaago thixin ngain ndo o rinichja thi ja'an rina'o.
43007018	Ko thi nichja thi je'e rinao, chujni mee thjee ixin chujni sinchesaye'e na̱ je'e; aro thi nche'e ixin tsusaye'e thi rua'an je'e, chujni mee nichja thi ndua ko xru'in thi jian'a jii ngain chujni mee.
43007019	’¿A je'a Moisés chjaa ra ley? Aro xru'in ra dithikaon ra ley mee. ¿Unda rinao ra su'en ni ra?
43007020	Ko chujni mee ndachro na̱ ngain Jesús: —Ja'a chunda naa espíritu jian'a, ¿kensen rinao suen?
43007021	Jesús ndachro ngain na̱: —Ja'an bintha'a naa thi na'a bagikunxin ra, ko ja'a ra kuisa'an ra.
43007022	Ndua, Moisés kuetu'an ixin kain ni xii rugayee xru'e di'in circuncisión, (maski je'a je'e thi kuexinxin binche'e ji'i, kuexinxin ngain ni ndo dachri'a ra icha xrachrjen), ko ja'a ra chje'e ra xru'e xan xii maski ncha'on nchejuga'a ni.
43007023	Ko ixin sinche'e ra thi thetu'an ley bayée Moisés ja'a ra chje'e ra xaxii xru'e maski ngain ncha'on nchejuga'a ni, ¿unda duñao ra ixin ja'an nthaxruan xii ji'i ngain ncha'on nchejuga'a ni?
43007024	Nche'a ra jie̱ inchin ja'a ra xraxaon ra; nche'e ra jie̱ inchin jikininxin.
43007025	Kanxion chujni Jerusalén kuexi'in na̱ ndachro na̱: —¿Aje'a xii ji'i thi jithjee na̱ ixin suen na̱ xa?
43007026	Aro tsjexin ra kexreen jinichja xa ngayee chujni, ko xru'in kensen kayakuen. ¿O ni judío thetu'an ubithikaon ixin xii ji'i thi Cristo?
43007027	Aro ja'an ná nua ná thinoo juixin xii ji'i, ko are tsii Cristo, xru'in chujni tsunu'e thinoo tsixin.
43007028	Ko are Jesús jitjaago ngaxi'in ni'ngo, je'e seen ndachro: —¿Ja'a ra chunxin ni ra ko nu'a ra thinoo juixin? Ko ja'an jui'a ixin ja'an rujina'o, ja'an jui'i ixin thi rua'an na jian ko je'e thi ndua, ko ja'a ra chunxian'a ra je'e.
43007029	Ko ja'an chunxin je'e ixin ja'an juixin ngain je'e, ko je'e ru'an na.
43007030	Kuthimejan binao na̱ rutse na̱ Jesús, aro binche'a na̱ ixin xra xethja'a ncha'on ixin rutse na̱.
43007031	Aro tsjé chujni bithikaon na̱ ngain je'e, ko ndachro na̱: —Are tsii Cristo, ¿a xra sinche'e icha tsjé thi na'a dikunxin chujni ke xii ji'i?
43007032	Xi fariseo bintheki'in xa thi bandachro chujni ixin Jesús, ko je'e xa ko kanxion xi daana baketu'an ngain icha xi daana rua'an xa xi bagenda ni'ngo ixin rutse xa Jesús.
43007033	Kuthimejan Jesús ndachro: —Ja'an xra sari'i ngajin ra aro ise'a, kuthimejan sarukjan na ngain thi rua'an na.
43007034	Ja'a ra tsjee ni ra aro sinchi'a ni ra ixin ja'a ra chro'a tsji ra thi ja'an sari'i.
43007035	Kuthimejan ni judío, ni baketu'an kuexi'in na̱ ndache choo na̱: —¿Thinoo satsji xii ji'i ixin ja'an ná chro'a sinthoo ná xa? ¿A satsji xa ngain icha ni judío, ni te ngayee chujni griego ko a nthi̱'a̱ tsjaago xa ngain chujni griego?
43007036	¿Ke'e ruchro thi ndathjo ná xa: “Tsjee ni ra aro sinchi'a ni ra ko ja'a ra chro'a tsji ra nthi̱'a̱ thi sari'i”?
43007037	Ngain thi ncha'on thjexin kiai, ncha'on mee ncha'on icha renthe, ko Jesús bingathjen ko seen ndachro: —Ja̱ chrujan chujni be'en jinda, tsii ngajin ko si'i nda.
43007038	Inchin ndachro ngain Xruen Ndo Dio; thi chujni dithikaon ngajin, ngain anseen chujni mee rukjan xraa naa thi dachrjeduxin jinda nchegechon ni.
43007039	Ji'i ndachro Jesús ixin jinichja ixin Espíritu Santo, thi sayée kain chujni sithikaon je'e, aro ncha'on mee Espíritu xra jui'a ixin Jesús xra sakuajin'a ngajni.
43007040	Kanxion ni te ngayee chujni nthi̱'a̱, are kui'in na̱ ji'i, ndachro na̱: —Ndua xii ji'i thi dayée juajnee Ndo Dio.
43007041	Ikanxion na̱ ndachro na̱: —Xii ji'i thi Cristo. Aro ikanxion na̱ ndachro na̱: —¿Kexreen tsixin Cristo ngain nunthe Galilea?
43007042	¿A je'a ngain Xruen Ndo Dio ndachro ixin Cristo rugunda sachrjeninxin ngain naa chujnii rey David?, ko chujni ji'i tsixin Belén, thi kai kjui rajnee David.
43007043	Ko jañaa chujni jejee binthexraxaon na̱ ixin Jesús.
43007044	Ko kanxion na̱ binao na̱ rutse na̱ Jesús ixin rukiaxi'in na̱, aro xru'in ni tse.
43007045	Ko xi bagenda ni'ngo kjan xa ngain xi fariseo ko ngain xi daana thetu'en icha xi daana ko banchiangi xa: —¿Unda biko'a ra Jesús?
43007046	Ko xi bagenda ni'ngo binthendachro xa: —¡Xru'in chujni thian ná nichja jian inchin nichja xii ji'i!
43007047	Kuthimejan xi fariseo binthendachro xa: —¿A kai ja'a ra binthaya'a ra xii yaa?
43007048	¿A chrujan xi thetuan ná o xi thetu'en xi fariseo bithikaon xa ngain xii yaa?
43007049	¡Na'i! Aro chujni ruee Jesús chunxin'a na ley, ko Ndo Dio sinche'e jie̱ ngain na̱.
43007050	Ko Nicodemo, thi kai fariseo ko bitsje'e Jesús naa thie, ndachro:
43007051	—¿A ley chunda ná nche'e jie̱ ngain naa xii are xra thin'a ná thi ndachro xa ko jamee rukunua ná ke'e binche'e xa?
43007052	Kuthimejan je'e xa binthendachro xa: —¿A ja'a kai naa xii Galilea? Tsje'e ngain Xruen Ndo Dio, ko tsunu'a ixin xru'in ni bagayée juajnee Ndo Dio juixin Galilea.
43007053	Kuthimejan kain xa sabinthekji xa nchiandu'a xa.
43008001	Jesús sakjui ngaga'a jna di'in Ntha Olivo.
43008002	Ko nduexin are bingasaan, Jesús sakjan ngain ni'ngo ko kain chujni kunchie'en na̱ ngain, ko je'e tabe'e ko kuexi'in kjuague na̱.
43008003	Kuthimejan xi tjaago ley ko xi fariseo binthekia'o xa naa nchrii dinthegithjaxin xa tajijuaka'o inaa xii, ko binthegake'e xa nchrii ji'i ngusine kain chujni,
43008004	ko binthendachro xa ngain Jesús: —Suixin ke tjaago, nchrii ji'i bithjaxin ná nchra tajijuaka'o nchra naa xii je'a xixi'i nchra.
43008005	Ko ley bayée Moisés thetunna ná ixin nasuenxon ná kunixin xro kain nchrii nche'e jañaa. ¿Suixin, ke'e ndachro?
43008006	Je'e xa binthendachro xa jañaa ixin ruki'in xa ke'e ruchro Jesús ko jañaa ruki'in xa thi jian'a runichja je'e ixin rukjangixin xa. Aro Jesús bisee ko kuexi'in kji̱n ngata'a nunthe kunixin kon raa.
43008007	Ko je'e xa tenkua'a xa ko xra banchiangi xa, mexinxin Jesús xendua ko ndachro ngain xa: —Kexe'o ra xro tunu'a ra ixin xru'in jian'a nche'e ra, yaa thi sa'o tsja xro ngain nchra.
43008008	Ko Jesús kjan bisee ko xra kjan kji̱n ngata'a nunthe.
43008009	Ko are kain na̱ kui'in na̱ ji'i, chrjuin'a kunu'e na̱ ko kuexi'in na̱ sakjui na̱ naa na̱ ko naa na̱, ko sa'o binthegachrje ni icha nthaxii, kuthimejan binthegachrje ni icha chjan ko bithu'e je'o Jesús kunixin thi nchrii.
43008010	Kuthimejan Jesús xendua ko ixru'in chujni bikon, je'o thi nchrii tajii nthi̱'a̱. Ko Jesús ndachro ngain nchra: —¿Thinoo te chujni kjuangi'a? ¿Kja chujni rinao suen?
43008011	Je'e nchra ndachro nchra: —Xru'in kensen. Kuthimejan Jesús ndachro: —Kai ja'an chro'a su'en, sathji, ko ikjan'a nche'e thi jian'a yaa.
43008012	Jesús kjan nichjee chujni inaa, ko ndachro ngain na̱: —Ja'an thi xru'i nchengasaan nguixin ngata'a nunthe. Thi chujni ruruena sakji'a ngain thi naxin xe'e, ixin je'e ruchunda thi xru'i sinchekjan inaa chujni narua.
43008013	Kuthimejan kain xi fariseo ndachro xa ngain Jesús: —Ja'o rinichja jian ixin ja'o, ko thi rinichja xru'in renthe.
43008014	Jesús ndachro ngain xa: —Maski ja'on rinichja ixin ja'an, aro thi rinichja, jaan ndua, ixin ja'an nuna thinoo juixin ko thinoo satsji. Aro ja'a ra nua'a ra thinoo juixin ko kai nua'a ra thinoo satsji.
43008015	Ja'a ra nche'e ra jie̱ inchin chujni nthi'i ngata'a nunthe, ko ja'an xru'in chujni ntha'a jie̱.
43008016	Aro ja̱ ntha'a jie̱, ja'an sintha'a jie̱ inchin jikininxin ixin jaon'a ntha'a jie̱, ixin Ndudana, ndo rua'an na ko ja'an, ntha'a ná jie̱.
43008017	Ngain ley chunda ra jitaxin ixin are yoo chujni xraje'o rundachro, rugunda sithikaon ni chujni te'i.
43008018	Ja'an nichja thi ndua ixin ja'on, ko Ndudana thi rua'an na kai nichja ndo ixin ja'an.
43008019	Kuthimejan banchiangi'i xa Jesús: —¿Thinoo jii Ndudaa? Jesús ndachro ngain xa: —Ja̱ ruchunxin ni ra ja'an, kai ruchunxin ra Ndudana.
43008020	Jesús ndachro ji'i, are tajii ngain thi thjejuxin na̱ tumi ngaxi'in ni'ngo. Aro xru'in chujni tse Jesús ixin rukiaxi'in ixin xra diji'a ncha'on ixin rugiaxi'in.
43008021	Jesús kjan ndachro ngain na̱ inaa: —Ja'an satsji ko ja'a ra tsjee ni ra, aro ja'a ra se'en ra ko xru'in ncha'on sanchia ra sitjaña'a ra thi jian'a nche'e ra, mexinxin thi ja'an tsji, ja'a ra chro'a tsji ra.
43008022	Kuthimejan ni judío ndachro na̱: —¿A xraxaon xa ixin je'o xa sasige'en xa, mexinxin ndachro xa ixin ja'an ná chro'a tsji ná thi je'e xa tsji xa?
43008023	Kuthimejan Jesús ndachro ngain na̱: —Ja'a ra nunthe ji'i ra, aro ja'an juixin nui; ja'a ra nunthe ji'i ra, aro ja'an je'a nunthe ji'i na.
43008024	Mexinxin ndathjo ra ixin se'en ra ko xru'in ncha'on sanchia ra sitjaña'a ra thi jian'a nche'e ra, ixin ja̱ dithikaon'a ra ixin kensen na ja'an inchin undachrjan, ja'a ra se'en ra ngain thi jian'a nche'e ra.
43008025	Kuthimejan ndachro na̱: —¿Kensen ja'a? Ko Jesús ndachro: —Undathjo ra kensen na ja'an.
43008026	Ja'an chunda tsjé thi rundachrjan ixin ja'a ra ko tsjé jie̱ sintha'a ngajin ra. Aro thi rua'an na nichja thi ndua, ko thi ja'an nichja ngain chujni nunthe ji'i, mee thi kuian nichja thi rua'an na.
43008027	Aro je'e na̱ kuinxin'a na̱ ixin je'e jinichja ixin Ndudee.
43008028	Mexinxin Jesús ndachro ngain na̱: —Are ja'a ra rutsi'in ni ra nui, ja'an, thi Xii juixin ngajni, kuthimejan tsunu'a ra ixin ja'an inchin ndachrjan, ko xru'in ntha'a inchin ja'on rina'o, ixin ja'an je'o nichja thi kjuagu'na Ndudana.
43008029	Ko thi rua'an na, jii ngajin, ko je'e thinthuna'a ja'on ixin ja'an kainxin ncha'on ntha'a inchin je'e rinao.
43008030	Kuthimejan are Jesús juexin nichja kain ji'i, tsjé chujni bithikaon ngain je'e.
43008031	Kuthimejan Jesús ndachro ngain ni judío bithikaon ngain je'e: —Ja̱ sithikaon ra kainxin ncha'on thi ja'an tjagu'a ra, ja'a ra ndua rukjan ra chujni sakji ngajin.
43008032	Ko ruchunxin ra thi ndua, ko thi ndua itsanchrjanda'a ra sinthe ra xraa thi chujni dinchekji na̱ ngain naa xi najni.
43008033	Je'e na̱ ndachro na̱ ngain Jesús: —Ja'an ná chujni bachrjeninxin Abraham ko xru'in ncha'on kjui ná xraa chujni dikuchji ngain naa xi najni. ¿Kexreen ndachruxin ja'a ixin isinthe'a ná xraa chujni dikuchji?
43008034	Jesús ndachro ngain na̱: —Ja'an rindathjo ra ndua ixin kainxin chujni nche'e jian'a, chujni mee xraa dikuchji ngain thi jian'a.
43008035	Ko naa chujni dikuchji tade'a ngain nchiandu'a xi najnii kainxin ncha'on; aro naa xe'en xi najni tade'e xan ngain nchiandu'a ndudee xan kainxin ncha'on.
43008036	Jamee ja'an, thi Xe'en Ndo Dio, rithjengijna ra ixin isinthe'a ra xraa chujni dikuchji ngain thi jian'a.
43008037	Ununa ixin ja'a ra chujni bachrjeninxin Abraham, aro rinao ra nasuenxon ni ra ixin rinao'a ra dithikaon ra thi tjagu'a ra.
43008038	Ja'an nichja thi kjuagu'na Ndudana ko ja'a ra nche'e ra thi ndathjo ra ndudaa ra.
43008039	Je'e na binthendachro na ngain Jesús: —Ndudana ná Abraham. Aro Jesús ndachro ngain na̱: —Ja̱ rukji ra ndua chujni bachrjeninxin Abraham, ja'a ra runche'e ra thi je'e binche'e.
43008040	Aro ja'a ra rinao ra nasuenxon ni ra ixin ndathjo ra thi ndua. ¡Ko Abraham xru'in ncha'on binche'e jañaa!
43008041	Ja'a ra nche'e ra xraje'o thi nche'e ndudaa ra. Kuthimejan je'e na̱ ndachro na̱ ngain Jesús: —Ja'an ná je'a xan diguama ná ixin ja'an ná chunda ná nakuaxinxon Ndudana ná ko mee Ndo Dio.
43008042	Kuthimejan Jesús ndachro ngain na̱: —Ja̱ ndua Ndo Dio rukji ndudaa ra, ja'a ra ruthjuena ni ra ixin ja'an juixin ngain ndo ko nthi'i ri'i. Jui'a ixin ja'on rujina'o, Ndo Dio thi rua'an na.
43008043	¿Unda thinxin'a ra thi ja'an rindathjo ra? Ja'a ra thinxin'a ra ixin rinao'a ra thi'in ra juajnana.
43008044	Ja'a ra ndudaa ra nchiijin, ko ja'a ra rinao ra sinche'e ra thi rinao ndudaa ra. Ko nchiijin naduexon chujni ko ji'i ubanche'e are nakuexinxion be'e kain ko ningaku'en thi ndua ixin ngain je'e xru'in thi ndua jii. Are je'e nichja thi ndua'a, jinichja ixin je'o, ixin je'e nichja juxon thi ndua'a ko je'e ndudee kainxin chujni nichja thi ndua'a.
43008045	Aro ja'an nichja thi ndua ko ja'a ra dithikaon'a ni ra.
43008046	¿Kexe'e ra xro nchao tjaago ixin ja'an bintha'a thi jian'a? Ko ja̱ ndachrjan thi ndua, ¿unda dithikaon'a ni ra?
43008047	Ko thi xe'en Ndo Dio, xan mee thi'in thi nichja ndo, aro ja'a ra je'a xe'en ndo ixin rinao'a ra thi'in ra ndo.
43008048	Kuthimejan ni judío ndachro na̱: —Ja'an ná ndachrjan ná ndua ixin ja'a naa chujni samaritano ko chunda naa espíritu jian'a.
43008049	Jesús ndachro ngain na̱: —Ja'an xru'in espíritu jian'a chunda. Ko ja'an nthasayaa Ndudana, aro ja'a ra chrjuin'a nichja ra ixin ja'an.
43008050	Ja'an rinao'a tsusayana, aro Ndo Dio rinao ixin ja'an tsusayana ko je'e ndo nche'e ndo jie̱.
43008051	Ja'an ndua rindathjo ra ixin thi chujni nche'e thi ja'an ndachrjan, chujni mee xru'in ncha'on se'en na̱.
43008052	Kuthimejan chujni judío binthendachro na̱ ngain Jesús: —Jai nuna ná ixin ja'a chunda naa espíritu jian'a, Abraham ko kain chujni bagayee juajnee Ndo Dio ndabinthege'en na̱, ko ja'a ndachro: “Thi chujni nche'e thi ja'an ndachrjan, chujni mee xru'in ncha'on se'en.”
43008053	¿A ja'a icha renthe ke Ndudana ná Abraham, ndo ndabe'en? Ko kain ni bagayee juajnee ndo binthege'en na̱. ¿A ja'a tunu'a icha renthe ke ni te'i?
43008054	Jesús ndachro ngain na̱: —Ja̱ ja'on tsusayana, thi juasaaya sayaa xru'in renthe, aro thi nchesayana mee Ndudana, thi ndachro ra ixin Diua ra.
43008055	Ja'a ra chunxin'a ra ndo, aro ja'an, jaan, chunxin ndo. Ko ja̱ rundachrjan ixin chunxin'a ndo, ja'an runthayaxon xraa ja'a ra. Aro ja'an chunxin ndo, ko ntha'a thi ndachro ndo.
43008056	Abraham, thi ndo dachri'a ra xrachrjen, anto chee ixin ja'an ruji'i ngain nunthe ji'i, ko je'e bikon ko anto chee.
43008057	Kuthimejan ni judío binthendachro na̱ ngain Jesús: —Ja'a xra chunda'a yoo kan ko the nano, ¿kexreen ndachruxin ixin bikon Abraham?
43008058	Jesús ndachro ngain na̱: —Ja'an ndua rindathjo ra ixin icha sa'o ke Abraham, ja'an ubari'i.
43008059	Kuthimejan kuaa na̱ xro ixin ruxrangii na̱ Jesús, aro je'e tabema ko bachrjexin ni'ngo.
43009001	Are jidatho Jesús bikon naa xii bagikon'a ixin jañaa guan xa.
43009002	Ko chujni bakao Jesús banchiangi'i na̱ ko ndachro na̱: —Suixin ke tjaago, ¿kensen binche'e jian'a, a je'e xa o ni ndu'a xa ixin chro'a dikon xa?
43009003	Jesús ndachro: —Je'a je'e xa binche'e xa chrujan thi jian'a o ni ndu'a xa. Jañaa guan xa ixin ngain xa ruxraguxin thi nchao nche'e Ndo Dio.
43009004	Are xra jii ncha'on, rugunda sintho'o ná xree thi rua'an na nthi'i, ixin utsii thie are chujni ichro'a sinche'e na̱ xra.
43009005	Ko ixin ja'an xra ri'i nthi'i ngain nunthe, ja'an thi xru'i na nchengasaan nguixin nunthe.
43009006	Are juexin ndachro Jesús kain ji'i, je'e kuinthji ndathee ngata'a nunthe ko binchechjian nchetja'o, ko kuinga nche nganito kon thi xii bagikon'a.
43009007	Kuthimejan ndachro Jesús ngain thi xii mee: —Thji ngain thi di'in Siloé, thi jiria jinda, ko tunthi nda ngakon. (Ko Siloé ruchro “Thi rua'an na̱”). Thi bagikon'a mee kjui ko bikunthi jinda, ko are kjan, unchao bikon.
43009008	Kuthimejan kain chujni bechunxin ko ni bagikon ixin je'e bagikon'a, binthendachro na̱: —¿Aje'a xii ji'i xi baganchiaga'a tumi?
43009009	Kanxion na̱ ndachro na̱: —Jaan, je'e xa. Ikanxion na̱ ndachro na̱: —Na'i, je'a xa, aro inchin jitsje'e xii mee, jitsje'e xii ji'i. Aro xi bagikon'a ndachro xa: —Jaan, ja'an.
43009010	Kuthimejan kjan ndachro na̱: —¿Kexreen binche'e ixin ja'a unchao dikon?
43009011	Je'e xa ndachro xa: —Thi xii di'in Jesús binchechjian xa nchetja'o ko kuinga xa nche nganito kon, ko ndachjejin na xa: “Anchee, thji ngain thi di'in Siloé thi jiria jinda ko tunthi nda ngakon.” Mexinxin ja'an kjui, ko are kunthi nda, ja'an unchao bikon.
43009012	Kuthimejan ndachro na̱: —¿Thinoo jii xii yaa? Ko je'e ndachro: —Nuna'a.
43009013	Kuthimejan bikao na̱ je'e thi bagikon'a ngain xi fariseo,
43009014	ixin Jesús binchechjian nchetja'o ko binchexrue'en kon thi xii bagikon'a ngain thi ncha'on nchejuga'a ni.
43009015	Mexinxin xi fariseo kai banchiangi'i xa je'e thi xii bagikon'a ixin kexreen je'e unchao dikon. Ko je'e ndachro: —Kuinga xa nchetja'o nganito kon, ko kunthi jinda ko unchao dikon.
43009016	Ko kanxion xi fariseo ndache choo xa: —Xii ji'i je'a Ndo Dio rua'an xa ixin nchesaye'a xa ncha'on nchejuga'a ni. Ko ikanxion xa ndachro xa: —¿Kexreen naa xii nche'e jian'a nchao sinche'e xa thi bukon ná? Mexinxin bagithikauen'a choo xa thi bandache choo xa.
43009017	Ko kjan xa banchiangi'i xa inaa je'e thi bagikon'a, ko ndachro xa: —¿Ko ja'a ke'e ndachro ixin thi xii binchexrue'en kon? Ko je'e ndachro: —Ja'an ndachrjan ixin xii mee naa thi dayée juajnee Ndo Dio.
43009018	Aro chujni judío bagithikaon'a na̱ ixin xii mee bagikon'a xa ko ixin jai unchao dikon xa, mexinxin baye̱e xa ni ndu'a je'e thi xii bagikon'a,
43009019	ko banchiangi xa: —¿Aji'i xi tsi'a ra, xi ja'a ra ndachro ra ixin are kunkji'i xa bagikon'a xa? ¿Ko kexreen jai unchao dikon xa?
43009020	Ko ni ndu'a xii mee ndachro na̱: —Nuna ná ixin ji'i xi tsi'na ná ko bagikon'a xan are kunkji'i xan,
43009021	aro nuna'a ná kexreen jai unchao dikon xan ko nuna'a ná kensen binchexrue'en jmakon xan. Danchiangi'i ra xan, uchunda xan tsjé nano ko je'e xan unchao rundathjo ra xan.
43009022	Ni ndu'a thi bagikon'a jañaa ndachro na̱ ixin baxraguen na̱ ni judío, ixin ni judío udikjauthexin choo na̱ ixin kexe'o chujni rundachro ixin Jesús thi Cristo ko Ndo Dio rua'an, chujni ji'i sengixin na̱ ngaxi'in ni'ngo.
43009023	Mexinxin ni ndu'a je'e thi bagikon'a ndachro na̱: “Utsjé nano chunda xan, danchiangi'i ra xan.”
43009024	Ko xi fariseo kjan baye̱e xa thi xii bagikon'a, ko ndachro xa: —Ndachjejin ni ra thi ndua ngathexin kon Ndo Dio ixin ja'an ná nuna ná ixin xii yaa nche'e xa thi jian'a.
43009025	Ko thi bagikon'a ndachro: —Ja̱ nche'e xa jian'a, yaa ja'an nuna'a, ja'an je'o nuna ixin ja'an bagikon'a ko jai udikon.
43009026	Ko je'e xa kjan xa banchiangi xa inaa ko ndachro xa: —¿Ke'e binche'e xa ngajin? ¿Kexreen binche'e xa ixin binchexrue'en xa jmakon?
43009027	Je'e thi bagikon'a ndachro: —Undathjo ra, aro thin'a ra thi ndathjo ra, mexinxin, ¿unda rinao ra ixin rukjan rundathjo ra inaa? ¿Akai rinao ra rukjan ra chujni ruee je'e xa?
43009028	Kuthimejan je'e xa chrjuin'a nichja xa ngain je'e thi bagikon'a mee, ko ndachro xa ngain: —Ja'a rue'e xii yaa, aro ja'an ná dithika'on ná Moisés.
43009029	Ja'an ná nuna ná ixin Ndo Dio nichja ndo ngain Moisés, aro xii yaa nuna'a ná thinoo juixin xa.
43009030	Thi xii bagikon'a ndachro xa: —Ji'i thi chrjuin, ixin ja'a ra nua'a ra thinoo juixin xa, aro ja'an binchexrue'en xa jmakon na.
43009031	Ja'an ná nua ná ixin Ndo Dio thin'a ndo chujni nche'e jian'a, aro jaan thi'in ndo chujni nchesaye'e ko nche'e thi rinao ndo.
43009032	Xru'in ncha'on kui'in ni ixin naa chujni nchao runchexrue'en jmakon naa chujni bagikon'a ixin jañaa kunkji'i.
43009033	Ja̱ xii ji'i je'a ngain Ndo Dio rukixin xa, je'e xa chro'a runche'e ji'i.
43009034	Ko xi fariseo binthendachro xa: —Ja'a kunkji'a ngakjan thi jian'a, ¿ko jai rinao sinchekuanna ni ra ixin Ndo Dio? Ko bengixin na̱ ngain ni'ngo.
43009035	Jesús kunu'e ixin bengi na̱ thi xii bagikon'a mee, ko are betan ndachro ngain: —¿Adithikaon ja'a ngain Xe'en Ndo Dio?
43009036	Ko je'e thi bagikon'a mee ndachro: —Ndachjejin na kensen mee, ixin ja'an sithika'on ngain.
43009037	Jesús ndachro: —Ja'a ubikon, ko mee thi ritjao.
43009038	Kuthimejan je'e thi xii bagikon'a bethuxin nthajuchji'i ngain Jesús ko ndachro: —Nchana Jesús, jaan dithika'on ngajin.
43009039	Kuthimejan ndachro Jesús: —Ja'an jui'i ngain nunthe ji'i ixin sintha'a jie̱, ko chujni dikon'a nchao sikon na̱, ko chujni dikon isikon'a na̱.
43009040	Ko nthi̱'a̱ binthe kanxion xi fariseo ngain Jesús ko are kui'in xa ji'i, bintheganchiangi xa ko ndachro xa: —¿A ja'an ná kai dikon'a ná?
43009041	Jesús ndachro ngain xa: —Ja̱ ja'a ra rugikon'a ra, xru'in thi jian'a runche'e ra. Aro ixin ja'a ra ndachro ra ixin dikon ra, mexinxin ja'a ra xra nche'e ra thi jian'a.
43010001	’Ndua rindathjo ra, ixin thi che'e dixinxin'a no thi dixinxin kuleko ixin ujee thi dixinxin.
43010002	Aro thi dixinxin ngain thi dixinxin kuleko, je'e mee thi thingaria ba.
43010003	Thi jinda thi dixinxin kuleko danthjee ixin dixi'in thi thingaria ba, ko je'e daye̱e ba inchin di'in ba ko je'e ba datsuan ba thee ko dantsje ba.
43010004	Ko are uthjexin dantsje kain kue, je'e ditau'en ba nthi'á ko ruee ba ixin datsuan ba thee.
43010005	Ko rue'a ba chujni chunxin'a ba, icha jian sathinge'e ba ixin chunxin'a ba thee chujni mee.
43010006	Jesús kuekin ji'i ngain xi fariseo, aro je'e xa binthekinxin'a xa.
43010007	Kuthimejan Jesús kjan ndache xa: —Ndua rindathjo ra ixin ja'an thi nthadijexin thi dixinxin kuleko.
43010008	Kainxin chujni juii icha sa'o ke ja'an, chujni mee thi che'e, aro kuleko rue'a ba na̱.
43010009	Ja'an thi nthadijexin thi dixinxin kuleko, ko thi chujni sixi'in ngajin, chujni mee ja'an nthakjan na̱ inaa chujni narua. Ko chujni mee inchin naa kuleko sixi'in ko sachrje ko sithja ba kachji sine ba.
43010010	’Thi che'e je'o thii ixin thee ko naduenxon chujni ko nchexanthe kain thi jii, aro ja'an jui'i ixin chujni rukjan na̱ inaa chujni narua, ko xru'in sitje'en na̱.
43010011	Ja'an thi chujni jian thingaria kuleko, ko thi jian thingaria kuleko xrajon de'en ixin je'e ba,
43010012	aro thi thjenge'e na̱ 'na ixin thingaria kuleko, are dikon thii kundanixra, je'e sathinga ko tathinthu'e ba ixin je'a kulekue, ko kundanixra duen ba ba ko tunchjekee ba.
43010013	Ko thi dacha ixin thingaria kuleko, ndusen'a ixin je'e ba.
43010014	’Ja'an thi jian thingaria kuleko ko ja'an chunxin kulekuna, ko je'e ba chunxin na ba ja'an,
43010015	jañaa inchin Ndudana chunxin na ndo ja'an, ko ja'an chunxin je'e ndo, ko ja'an xrajon na se'en na ixin kulekuna.
43010016	Kai chunda ikanxion kuleko ko je'a nthi'i theaxi'in ba ko rugunda sikian ba, ko tsi'in ba thana ko rukjan ba nakua taajo ko nakua thi tsingaria ba.
43010017	’Ndudana thjuena ndo, ixin ja'an xrajon na se'en na ko rukjan sarichon inaa.
43010018	Xru'in kensen nchao santsjena thi richunxin, ixin ja'on ruxrajon na se'en na. Ko ja'an chunda juachaxin sajon thi richunxin ko kai chunda juachaxin rukjan tsaa thi richunxin. Ko ji'i thi kuetunna Ndudana.
43010019	Ko are ni judío kui'in na̱ kain ji'i, je'e na̱ kjan bithikauen'a choo na̱ inaa.
43010020	Tsjé na̱ ndachro na̱: —Je'e xa chunda xa naa espíritu jian'a ko ndadixinga xa, ¿unda thi'in ra thi ndachro xa?
43010021	Aro ikanxion na̱ ndachro na̱: —Xru'in chujni chunda espíritu jian'a nchao runichja jañaa. ¿Anchao naa espíritu jian'a sinchexrue'en jmakon chujni dikon'a?
43010022	Ko are mee kunithjaue kin ko ngain rajna Jerusalén chujni judío tenchesaye'e na̱ thi kiai xraxaunxin na̱ thi ncha'on kunchaon ni'ngo.
43010023	Ko Jesús tarede'e ngain ni'ngo mee ngain thi dixinxin ni di'in Salomón.
43010024	Ko chujni judío bisiandajin na̱ Jesús ko ndachro na̱: —¿Kesa sinchenuna ni ra?, ja̱ ja'a thi Cristo ndachjejin ra jaxon.
43010025	Jesús ndachro ngain na̱: —Ja'an undathjo ra ko ja'a ra bithikaon'a ra, aro thi ja'an ntha'a, ntha'a kunixin juachaxiin Ndudana ko thi ntha'a tjaago kensen na ja'an.
43010026	Ko ja'a ra dithikaon'a ra, ixin ja'a ra je'a kulekuna ra.
43010027	Kulekuna thi'in ba thana ko ja'an chunxin ba ko je'e ba rue'na ba.
43010028	Ja'an nthagechon ba ko xru'in ncha'on sitjaan ba, ko xru'in kensen santsjenanxin ba ngaa rana.
43010029	Ndudana thi chjana ba ko je'e ndo thetu'an ndo kain, ko xru'in kensen santsjexin ndo ba ngaa raa ndo.
43010030	Ndudana ko ja'an je'o nakua ná.
43010031	Kuthimejan chujni judío kjan na̱ kuaa na̱ xro ixin ruxrangii na̱ Jesús.
43010032	Ko Jesús ndachro ngain na̱: —Ja'an bintha'a tsjé thi jian ngathexin kon ra kunixin juachaxiin Ndudana; ko ndachjejin ni ra, ¿kexe'e thi jian bintha'a ruxranginanxin ni ra xro?
43010033	Ko chujni judío ndachro na̱: —Ja'an ná ruxrangia'a ra xro ixin thi jian nche'e, ja'an ná ruxrangi'a ra xro ixin thi jian'a nichja ixin Ndo Dio, ixin ja'a je'o naa xii, aro ja'a ndachro ixin ja'a Dio.
43010034	Kuthimejan Jesús ndachro ngain na̱: —Ngain Xruen ley Ndo Dio ndachro: “Ja'a ra dio ra.”
43010035	Ja̱ Ndo Dio banchegi'in dio chujni bayée juajnee ndo, ko ja'an ná chro'a rundachro ná na'i ngain thi jitaxin Xruen ndo.
43010036	Ko ja̱ Ndo Dio kuinchie'e na ko rua'an na nthi'i ngata'a nunthe, ¿unda ndachro ra ixin ja'an nichja jian'a ixin Ndo Dio je'o ixin ndachrjan: “Ja'an Xe'en Ndo Diona”?
43010037	Ja̱ xru'in thi nche'e Ndudana rintha'a, dithikaon'a ni ra ja'an.
43010038	Aro ja̱ ntha'a kain thi nche'e Ndudana, dithikaon ra ngain thi ntha'a ja'an, maski dithikaon'a ni ra ja'an, ko jañaa tsunu'a ra ko sithikaon ra ixin Ndudana jii ndo ngajin na ko ja'an ri'i ngain ndo.
43010039	Ko kjan binao na̱ rutse na̱ ixin rukiaxi'in na̱ Jesús, aro je'e sakuinge'e na̱.
43010040	Ko kjan Jesús inaa tuenxin nda Jordán, thi banchegithexin Juan chujni are icha sa'o ko nthi̱'a̱ tabithu'e.
43010041	Tsjé chujni kjui ngain Jesús ndache choo na̱: —Jaan ndua, maski Juan xru'in chujni binchexrue'en inchin xii ji'i, aro kain thi nichja ixin xii ji'i, jaan ndua.
43010042	Ko nthi̱'a̱ tsjé chujni bithikaon na̱ ngain Jesús.
43011001	Be'e naa xii bi'in Lázaro ko anto beni'i xa, ko rajnee xa di'in Betania, xraje'o rajnee María ko Marta, xan choo Lázaro.
43011002	Ko xraje'o María ji'i thi kuinthjithe ndaxrajni ngata'a ruthee Jesús ko binchexemanxin kunixin xrajaa.
43011003	Kayui nchrii mee rua'an nchra juajna ngain Jesús ko ndachro nchra: —Nchana, xi thjue'e suixin ni'i xa.
43011004	Are Jesús kui'in ji'i, ndachro: —Chin ji'i senxin'a Lázaro, chin ji'i ruxraguxin juachaxiin Ndo Dio ko thi juachaxin chunda ja'an, thi Xe'en ndo.
43011005	Ko Jesús anto bathjue'e Marta, María ko Lázaro.
43011006	Ko maski Jesús kunu'e ixin Lázaro beni'i, je'e xra tabithu'e iyoo ncha'on nthi̱'a̱ thi be'e.
43011007	Kuthimejan ndachro Jesús ngain ni bakao: —Chjin ná Judea inaa.
43011008	Ko thi chujni bakao ndachro na̱: —Suixin ke tjaago, chujni judío xra se'a binao na̱ naruguenxon na̱ suixin kunixin xro, ¿ko xra rinao tsji nthi̱'a̱ inaa?
43011009	Jesús ndachro: —¿Andua'a ixin ncha'on nchengasaan theyoo hora? Thi chrji are jii ncha'on tunthengixin'a ixin jii xruii ncha'on,
43011010	aro thi chrji thie tunthengixin ixin xru'in xru'i jii.
43011011	Ko Jesús xra ndachro: —Lázaro, xi jian dakji'o ná, tajijua xa aro ja'an tsji sinthaxingamaa xa.
43011012	Kuthimejan ni bakao Jesús ndachro na̱: —Nchana ná, ja̱ tajijua xa, a tuin tsuxrue'en xa.
43011013	Aro thi binao Jesús rundachro, mee ixin Lázaro undadige'en. Ko kain chujni bakao Jesús xraxaon na̱ ixin je'e jinichja ixin ndua je'o tajijua Lázaro.
43011014	Kuthimejan Jesús nduaxin ndachro ngain na̱: —Lázaro undabe'en.
43011015	Ko ja'an cha'na ixin bari'a nthi̱'a̱, ixin jañaa ja'a ra sithikaon ra ngajin na. Aro chjin ná sitsje'e ná Lázaro.
43011016	Kuthimejan Tomás, thi banchegi'in na̱ xan Kuata, ndachro ngain icha chujni bakao Jesús: —Chjin ná kai ixin se'en ná ngain Jesús.
43011017	Are biji Jesús nthi̱'a̱, je'e kui'in ixin Lázaro ubechunda noo ncha'on jixrabaa.
43011018	Rajna Betania be'e nii kilómetro ngain rajna Jerusalén.
43011019	Mexinxin tsjé chujni judío bitsje'e Marta ko María ixin binchesuji na̱ nchrii te'i ixin be'en Lázaro, xichoo nchra.
43011020	Are Marta kunu'e ixin Jesús jithii, je'e bachrjexin nchia ixin bichuenxin Jesús ngatja nthi'á, aro María ndabithu'e ngaxi'in nchia.
43011021	Ko Marta ndachro ngain Jesús: —Nchana, ja̱ suixin rugari'i nthi'i, rugen'a xan chian.
43011022	Aro jai nuna ixin kain thi Suixin sanchie'e Ndo Dio, je'e ndo ruchjaa ndo.
43011023	Jesús ndachro: —Xan choo rukjan xan sechon xan.
43011024	Ko Marta ndachro: —Ja'an nuna ixin rukjan xan sechon xan are ruxechon kainxin ni ndadige'en, ngain thi ncha'on are ndatsjexin nunthe.
43011025	Ko Jesús ndachro: —Ja'an thi ruxechunxin kainxin chujni, ko ja'an thi nthakjan na̱ inaa chujni narua. Thi chujni dithikaon na ja'an, maski ndadige'en na̱, je'e na̱ ruxechon na̱.
43011026	Ko kain chujni jichon ko dithikaon ngajin na, chujni mee rukjan na̱ inaa chujni narua ko xru'in ncha'on tsjexin. ¿Adithikaon ji'i?
43011027	Marta ndachro: —Nchana, jaan dithika'on ixin Suixin thi Cristo, thi Ndo Dio ndachro ixin rukii ngata'a nunthe ko thi kai Xe'en ndo.
43011028	Are Marta juexin ndachro ji'i, kjui bigaye̱e María, ko jimao ndachro ngain María: —Xi tjaago, nthi'i jii xa ko daya'a xa.
43011029	Are María kui'in ji'i, jaikua bingathjen ko kjui bitsje'e Jesús.
43011030	Jesús xra bithu'e ngade'e rajna, thi betanxin Marta.
43011031	Are ni judío bikon na̱ ixin María jaikua bingathjen ko bachrje, thi ni tate nthi̱'a̱ ixin jinchesuji na̱, ruee na̱ María ixin xraxaon na̱ ixin María sarukji ngain thi jixrabaa Lázaro ixin rutsjangaxin xan nthi̱'a̱.
43011032	Are biji María thi jii Jesús, bethuxin ngakee ruthee Jesús, ko ndachro: —Nchana, ja̱ suixin rugari'i nthi'i, xan chian rugen'a xan.
43011033	Are Jesús bikon ixin María ko kain chujni judío bikao tetsjanga na̱ kai, Jesús bechiin ko anto suji juachjaon kunu'e ngain anseen.
43011034	Kuthimejan Jesús banchiangi ko ndachro: —¿Thinoo kjuabaa ra Lázaro? Ko je'e na̱ ndachro na̱: —Xrakui, sitsje'e.
43011035	Ko Jesús tsjanga.
43011036	Ko ni judío ndachro na̱: —Tsjexin ra, kexreen anto thjue'e xa Lázaro.
43011037	Ko ikanxion na̱ ndachro na̱: —Xii ji'i binchexrue'en jmakon thi xii bagikon'a, ¿unda xru'in binche'e xa ixin rugen'a Lázaro?
43011038	Jesús kjan kunu'e juachjaon, ko je'e kunchie'en ngain thi jixrabaa Lázaro, ngain naa thi dikinchrjado'o na̱ jna ko jiree naa xro.
43011039	Jesús ndachro: —Dinthjian ra xro. Ko Marta, nchri choo Lázaro, ndachro nchra ngain Jesús: —Nchana, uchunda noo ncha'on jixrabaa xan ko uxra xan.
43011040	Aro Jesús ndachro: —¿Andathjo'a ixin ja̱ sithikaon ngajin na, ja'a sikon juachaxiin Ndo Dio?
43011041	Kuthimejan binthjian na̱ xro mee. Ko Jesús tsje'e ngajni ko ndachro: —Suixin Ndudana, thexruxi'an ixin kui'in thi ja'an ndachrjan.
43011042	Ja'an nuna ixin kainxin ncha'on thi'in thi ja'an ndachrjan, aro ndachrjan ji'i ixin chujni te nthi'i sithikaon na̱ ixin Suixin rua'an na ja'an.
43011043	Ko are Jesús juexin ndachro ji'i, je'e kuyao suji: —¡Lázaro, dachrjexin yaa!
43011044	Ko je'e bachrje ko nguixin raa ko ruthee jisiandajin naa manta, ko ngakon jisia inaa manta. Ko Jesús ndachro: —Dantsje'e ra manta ko tanchrjanda ra satsji.
43011045	Tsjé chujni judío be'e ngain María bithikaon na̱ ngain Jesús ixin thi binche'e je'e.
43011046	Aro ikanxion na̱ kjui na̱ ngain xi fariseo ixin kuekiin na̱ xa thi binche'e Jesús.
43011047	Kuthimejan xi fariseo ko xi daana thetu'en icha xi daana baye̱e xa kain chujni nche'e jie̱ ko binthendachro xa: —¿Ke'e sintho'o ná? ¡Xii ji'i atho tsjé thi na'a dikunxin ni nche'e xa!
43011048	Ja̱ tsanchrjanda ná xa xra sinche'e xa jañaa, kainxin chujni sithikaon na̱ ngain xa. Ko tsii ni romano ko tsuxanthe na̱ ningua ná ko suen na̱ kain chujni nunthe'a ná.
43011049	Aro naa xi daana icha renthe ko baketu'an ngain nano mee bi'in Caifás ko je'e xa ndachro xa: —Ja'a ra xru'in nu'a ra.
43011050	¿Anua'a ra ixin icha jian ixin se'en nakua xii ke se'en kainxin chujni nunthe'a ná?
43011051	Aro Caifás ndachro'a ji'i ixin je'o xraxaon, thi ku'en ixin je'e kjui xi daana icha renthe ngain nano mee, mexinxin Ndo Dio binchenichja je'e ko jañaa nichja ixin Jesús ruge'en ixin chujni judío.
43011052	Ko jeo'a ixin chujni judío, kai ixin chujnii ndo dichjekee nguixin nunthe.
43011053	Ko ngain ncha'on mee kuexinxin kjuathexin ni thetu'an ixin naruguenxon na̱ Jesús.
43011054	Mexinxin Jesús ibakji'a ngayee ni judío ko bachrjexin rajna Judea ko sakjui chiaon ngain naa jna xru'in jii, chiaon ngakee rajna di'in Efraín, thi bithu'e je'e kunixin kain chujni bakao.
43011055	Are uchiaon rukii kiee ni judío di'in pascua, tsjé chujni jejee rajna sakjui na̱ Jerusalén ixin bakurua na̱ ngain Ndo Dio.
43011056	Ko kjuee na̱ Jesús, ko are tate na̱ ngain ni'ngo banchiangi'i choo na̱: —¿Ke'e xraxaon ra? ¿Atsii Jesús ngain kiai ji'i?
43011057	Xi fariseo ko kain xi daana baketu'an ngain icha xi daana ukuetu'an xa ixin kexe'o chujni rukunu'e thinoo jii Jesús, rukjaago na̱ ixin rutse na̱ Jesús ko rukiaxi'in na̱.
43012001	Inkjaon ncha'on bithjaan ixin rukii kiai di'in pascua, are biji Jesús ngain rajna Betania, thi be'e nchiandu'a Lázaro, thi ndabe'en ko Jesús binchexechon.
43012002	Ko nthi̱'a̱ binchechjian na̱ thi bineka'o na̱ Jesús are utsukjin. Ko Marta bajon bine na̱ ko Lázaro tabe'e ngain nthanchaon thi be'e Jesús.
43012003	Kuthimejan María juia'o inchin rio'o litro ndaxrajni dikunchjianxin juxon tsjo di'in nardo, ko ndaxrajni ji'i anto renthe nda. Ko María kuinthjithe nda ruthee Jesús, kuthimejan binchexemanxin kunixin xrajaa. Ko nguixin ngaxi'in nchia kunkaxrajni nda.
43012004	Kuthimejan nichja Judas Iscariote, xi tsi'i naa thi bi'in Simón, ko Judas kai kjui naa thi theyoo chujni bakao Jesús ko thi rugajon Jesús ixin rutse na̱, ko ndachro:
43012005	—¿Unda kuchji'a ndaxrajni ji'i ixin anto renthe nda inchin tsjexin dacha naa thi nche'e xra nguixin nano, ko tumi mee nchao rukjengijnanxin ná chujni nua?
43012006	Aro Judas ndachro'a ji'i ixin ndua rukaxin juachjaon chujni nua, je'e jañaa ndachro ixin je'e naa thi che'e. Ko je'e bechunda thi bengachjian tumii ni bakao Jesús, ko nthi̱'a̱ bakakua tumi bagunde'e.
43012007	Mexinxin Jesús ndachro: —Tanchrjanda nchra ixin je'e nchra kuenchji'an nchra ndaxrajni ji'i ixin sunda ngain ncha'on ruxrabaa na.
43012008	Chujni nua kainxin ncha'on sinthechunda ra na̱ ngaya'a ra, aro ja'an kainxin'a ncha'on sari'i ngaya'a ra.
43012009	Tsjé chujni judío kunu'e na̱ ixin Jesús be'e ngain rajna Betania, ko je'e na̱ binthekji na̱ nthi̱'a̱, aro jeo'a ixin bitsje'e na̱ Jesús, kai kjui na̱ ixin bitsje'e na̱ Lázaro, thi binchexechon Jesús.
43012010	Aro xi daana baketu'an icha xi daana kjuathexin xa ixin kai naruguenxon xa Lázaro
43012011	ixin thi ku'en Lázaro, tsjé chujni judío ibagithikaon'a na̱ xi daana ko icha bagithikaon na̱ Jesús.
43012012	Tsjé chujni dikji Jerusalén ngain thi kiai di'in pascua, ko nduexin kunu'e na̱ ixin Jesús rugiji ngain rajna mee.
43012013	Mexinxin je'e na̱ kunchrijin na̱ kajne ko bichuenxin na̱ Jesús ngatja nthi'á, ko suji ndachro na̱: —¡Thjengijna ni ra jai, ja'a thi binthanchaon Ndo Dio ko jui'i kunixin juachaxiin ndo, ja'a thi rey thetu'en chujni Israel!
43012014	Ko Jesús bithja naa kuluchuchjan ko beta'a ba, inchin jitaxin ngain Xruen Ndo Dio:
43012015	Xraon'a ja'a, rajna Sión; tsjexin ixin juii thi Rey thetu'an ja'a ko jita'a naa kuluchuchjan.
43012016	Are nakuexinxion, chujni bakao Jesús kuinxin'a na̱ thi jitu'en ji'i, ko are Jesús sakjui ngajni, kuthimejan kuinxin na̱ thi jitaxin ngain Xruen Ndo Dio ixin Jesús ruku'en ji'i.
43012017	Ko kain chujni binthe ngain Jesús, bakekin na̱ kexreen je'e kuetu'en Lázaro bachrjexin chinthi ixin binchexechon ngayexin ni ndadige'en.
43012018	Mexinxin tsjé chujni bachrje na̱ bachu'en na̱ Jesús ngatja nthi'á ixin kunu'e na̱ thi binche'e ngain Lázaro.
43012019	Aro xi fariseo ndache choo xa: —Tsjexin ra, jañaa ixru'in sintho'o ná ixin kain chujni saruee na̱ je'e.
43012020	Ngayee chujni kjui Jerusalén ixin banchesaaya na̱ ngain kiai, kai be'e nchin ni griego.
43012021	Ko chujni te'i kunchie'en na̱ ngain Felipe, thi juixin rajna Betsaida nunthe'e Galilea, ko binchetse'en na̱ ñao ko ndachro na̱: —Nthatsa'an ra ñao suixin, rina'o ná sikon na̱ Jesús.
43012022	Ko Felipe kjui bindache Andrés, kuthimejan kayui na̱ bindache na̱ Jesús.
43012023	Ko Jesús ndachro: —Ujuii ncha'on ixin tsusayana ja'an, thi Xii juixin ngajni.
43012024	Ja'an, ndua rindathjo ra ixin ja̱ naa nuatrigo setsingata'a jinche ko sen'a nua, xru'in tsu'en nua, aro ja̱ nua mee ndase'en nua, rukjan suan anto tsjé nuanchjan.
43012025	Thi je'o thjee ixin jian se'e ngata'a nunthe ji'i, ndase'en. Aro thi chujni xraxaon ixin renthe'a ngain nunthe ji'i ko dithikaon na, chujni ji'i rukjan inaa chujni narua.
43012026	Ja̱ chrujan chujni rinao sinche'e xrana, ruruee na, ko thi ja'an sari'i, nthi̱'a̱ se'e je'e kai. Ko thi chujni sinche'e xrana, Ndudana sinchesaye'e ndo chujni mee.
43012027	’Jai anto suji juachjaon tunu'e ansenna, ¿Arundathjan Ndudana: “Tanchrjanda'a na satho tangi ngain hora ji'i”? ¡Na'i, ixin mee juixin ja'an!
43012028	Icha nchao rundathjan: “Ndudana, ¡nchegundana ixin tsusayaxin!” Kuthimejan ngajni kui'in ni naa thee thi ndachro: —Ja'an ubinthasaya'a, ko rukjan na sinthaya'a inaa.
43012029	Ko thi tsjé chujni be'e nthi̱'a̱ kui'in na̱ tha juixin ngajni ko ndachro na̱ ixin bathe ko ikanxion na̱ ndachro na̱: —Naa ángel nichjee Jesús.
43012030	Kuthimejan Jesús ndachro ngain na̱: —Thi tha kui'in ra jui'a ixin ja'an, juii ixin ja'a ra.
43012031	Jai Ndo Dio sinche'e jie̱ ngain nunthe ji'i, ko nchiijin thi thetu'an nunthe ji'i sinchetjaan juachaxiin.
43012032	Ko are chujni satsiin na na̱ nganito ntha cruz, ja'an sintha'a ixin kainxin chujni sithikaon na na̱ ngajin.
43012033	Ko ja'in kjuaguxin Jesús ixin kexreen ruge'en.
43012034	Aro chujni ndachro na̱ ngain Jesús: —Ja'an ná kuian ná thi jitaxin ngain ley, ixin Cristo sechon kainxin ncha'on. ¿Kexreen ndachruxin ja'a ixin thi Xii juixin ngajni rugunda rutsiin na̱ nganito ntha cruz? ¿Ko kensen mee, thi Xii juixin ngajni?
43012035	Kuthimejan Jesús ndachro ngain na̱: —Xra ikanxion ncha'on se'e ngaya'a ra xru'i sinthangasa'an ra, mexinxin dakji ra ngain xru'i mee. Ko jañaa rutse'a ra thi naxin xe'e ixin thi chrji ngain thi naxin xe'e nue'a thinoo thji.
43012036	Ko are xra ri'i ngajin ra, inchin xru'i nchengasaan, dithikaon ra ngain xru'i, ko rukjan ra xe'en xru'i nchengasaan. Ko are juexin ndachro Jesús ji'i, je'e sakjui ko tabeme'e na̱.
43012037	Maski Jesús binche'e ngathexin kon chujni anto tsjé thi xra na'a bagikunxin na̱, aro bithikaon'a na̱ ngain je'e,
43012038	Ko ja'in bikuenxin thi dikji̱n Isaías, thi bagayee juajnee Ndo Dio, are ndachro: —Nchana, ¿kensen bithikaon juajnaa ná? ¿Ko kensen kjuagu'e juachaxian?
43012039	Aro chujni bithikaon'a na̱, ixin kai dikji̱n Isaías ja'in:
43012040	Ndo Dio banchekajin na̱ ko banchecha anseen na̱, ixin sikunxin'a na̱ kunixin jmakon na̱, ko tsinxin'a na̱ ixin anseen na̱, ko tsi'a na̱ ngajin ixin tsuxrue'en na̱.
43012041	Isaías ndachro kain ji'i ixin je'e bikon juachaxiin Jesús, mexinxin banichja ixin Jesús.
43012042	Ko maski kain ji'i ku'en, tsjé ni judío ko kai tsjé ni baketu'an bithikaon na̱ Jesús. Aro je'e na̱ bandachro'a na̱ ngayee chujni ixin baxraon na̱ rugengixin na̱ na̱ ngain ni'ngo.
43012043	Ixin je'e na̱ icha bathjue'e na̱ thi chrjuin banichja chujni ixin je'e na̱, ko bagaye'a na̱ thi chrjuin thixin ngain Ndo Dio.
43012044	Jesús nichja suji ko ndachro: —Thi chujni dithikaon ngajin, jeo'a ngajin dithikaon, kai dithikaon Ndudana thi rua'an na.
43012045	Thi dikon na ja'an, kai dikon thi rua'an na.
43012046	Ja'an, thi xru'i nchengasaan, jui'i ngata'a nunthe, ko kain thi dithikaon na ja'an, se'a ngain thi naxin xe'e.
43012047	Thi chujni thi'in thi ndachrjan ko dithikaon'a, je'a ja'an rintha'a jie̱ ngain chujni mee, ixin ja'an jui'a ixin sintha'a jie̱ ngain chujni nunthe ji'i, ja'an jui'i ixin sinthakjan na̱ inaa chujni narua.
43012048	Thi chujni rinao'a ruena ko dithikaon'a thi ja'an ndachrjan, chujni mee uchunda thi sinche'e jie̱. Ixin thi ja'an nichja mee thi sinche'e na̱ jie̱ ngain thi ncha'on are kain ndatsjexin.
43012049	Ko ja'an nichja'a inchin ja'on rina'o, Ndudana, ndo rua'an na, kuetunna thi ja'an rundachrjan ko thi ja'an tsjagua chujni.
43012050	Ko nuna ixin thi thetu'an Ndudana, mee thi nchekjan ni inaa chujni narua ko xru'in ncha'on tsjexin. Mexinxin thi ja'an ndachrjan, rindachrjan inchin Ndudana ndachjejin na.
43013001	Ko are ujitunchiaon thi kiai di'in pascua, kai Jesús ubenu'e ixin ujitunchiaon thi ncha'on ixin je'e tsinthu'e nunthe ji'i ko satsji ngain Ndudee. Ko je'e anto thjue'e chujni bakao ngain nunthe ji'i ko je'e kjuague na̱ thi anto thjue'e na̱ are juexin kain.
43013002	Ko are xra thexin'a jine na̱, nchiijin ubake'e ngain anseen Judas Iscariote, xi tsi'i Simón, ixin rugajon Jesús.
43013003	Ko Jesús ubenu'e ixin Ndo Dio, chjee ndo kainxin juachaxin ixin ruketu'an kain thi jii, ko benu'e ixin ngain ndo juixin ko ngain ndo satsji inaa.
43013004	Ko Jesús bingathjenxin ngain nthanchaon ko binthjianma luntho jitsaa ko bithedunga naa luntho xemanxin ni.
43013005	Kuthimejan kuekia jinda ngain naa chikuthe ko kuexi'in kjueen ruthee ni bakao ko binchexemanxin ruthee na̱ kunixin luntho jithedunga.
43013006	Ko are urukjeen ruthee Pedro, Pedro ndachro: —Nchana, ¿a suixin sikjeen ruthena?
43013007	Jesús ndachro: —Jai ja'a thinxin'a thi rintha'a, aro kuthimejan tsinxin.
43013008	Aro Pedro ndachro: —Xru'in ncha'on sithunanxin ixin Suixin sikjeen ruthena. Jesús ndachro: —Ja̱ sithuaxin'a ixin ja'an tsjeen ruthea, ja'a chro'a sari'i ngajin.
43013009	Simón Pedro ndachro: —Jeo'a ruthena dikjeen; kai dikjeen rana ko jana.
43013010	Aro Jesús ndachro: —Thi chujni nandaa ditsinda je'o rugunda tsjeen ruthee, ixin nguixin urua. Ja'a ra urua ra maski je'a kain ra.
43013011	Ko je'e ubenu'e kensen rugajon ngain chujni ningaku'en, mexinxin ndachro, kainxin'a ra urua ra.
43013012	Ko are ujuexin kjueen ruthee kain na̱, je'e kjan betsaa lunthue, ko kjan tabe'e ngain nthanchaon ko ndachro ngain na̱: —¿Athinxin ra thi juexin bintha'a ngajin ra?
43013013	Ja'a ra nchegi'in ni ra, “Thi Tjaago” ko “Nchana ná” ko nchao ndachro ra, ixin mee ndua.
43013014	Ja̱ ja'an Nchaa ra ko Thi Tjagu'a ra, ko kjueen ruthea ra, mexinxin kai ja'a ra rugunda tsje'en choo ruthea ra.
43013015	Ja'an ukjuagu'a ra kexreen sinche'e ra, nche'e ra xraje'o thi ja'an bintha'a ngajin ra.
43013016	Ndua thi rundathjo ra, xru'in thi nche'e xra thetu'an icha ke xi najnii, ko xru'in ni dikao naa juajna icha tsetu'an ke thi rua'an ixin bikao juajna mee.
43013017	Ja̱ thinxin ra ji'i Ndo Dio sinthachaon ra are sinche'e ra, thi kuinxin ra.
43013018	’Ja'an rinichja ji'i aro je'a ixin kain ra, ja'an nuna kensen kuinchiaa. Aro rugunda tsu'en thi jitaxin ngain Xruen Ndo Dio, thi ndachro: “Thi jine niuthja ngajin na sankaxin na ruthee.”
43013019	Jai ndathjo ra ji'i ixin are utsu'en ji'i, ja'a ra sithikaon ra ixin ja'an thi Cristo.
43013020	Ja'an ndua rindathjo ra, ixin chujni sayée thi ni ja'an rurua'an, kai ja'an sayena na̱, ko thi sayena ja'an, sayée thi rua'an na ja'an.
43013021	Are Jesús juexin ndachro ji'i, je'e kunu'e naa juachjaon anto suji, ko ndachro: —Ja'an ndua rundathjo ra ixin naa ra xro te ra nthi'i sajon na ngain chujni ningakunna.
43013022	Ko chujni bakao Jesús kuexi'in tsje'e choo na̱ aro nue'a na̱ ixin kensen jinichja Jesús.
43013023	Naa ni theyoo bakao Jesús, thi anto thjue'e, je'e mee tajikee Jesús.
43013024	Ko Simón Pedro raa ndachexin thi tajikee Jesús, ixin sanchiangi'i kensen mee.
43013025	Kuthimejan thi tajikee Jesús banchiangi: —Nchana, ¿ixin kensen rinichja yaa?
43013026	Jesús ndachro: —Thi ja'an ruchja'a rio'o niuthja sinthatjao. Ko are juexin binchetjao niuthja bajon nio ngain Judas Iscariote, xi tsi'i Simón.
43013027	Ko are Judas bine niuthja mee, nchiijin icha bixi'in ngain juaxraxauen Judas. Kuthimejan Jesús ndachro: —Jaikua nche'e thi sinche'e.
43013028	Aro xru'in ni binthe ngain nthanchaon kuinxin na̱ ixin unda jañaa ndachro Jesús.
43013029	Aro ixin Judas bakenchji'an tumii ni bakao Jesús, mexinxin kanxion na̱ xraxaon na ixin Jesús chrujan jindache Judas ixin ruke'na thi rugunda ngain kiai o rugajon nchin tumi ngain chujni nua.
43013030	Ko are Judas juexin bine niuthja mee, je'e bachrjexin nthi̱'a̱. Ko uthie.
43013031	Are Judas bachrje, Jesús ndachro: —Jai ja'an, thi xii juixin ngajni, jai tsusayana ko Ndo Dio tsusaye'e ixin ja'an.
43013032	Ko ja̱ Ndo Dio tsusaye'e ixin ja'an, kai je'e ndo sinche'e ndo ixin tsusayana ja'an, ko utuin sinche'e ndo ji'i.
43013033	Ja'a ra xan nchinnchinchjan'na, ja'an ndathjo ra ixin ise'a sari'i ngajin ra. Ko ja'a ra tsjee ni ra, aro xraje'o thi ndathjan ni judío, ndathjo ra ja'a ra jai: Ja'a ra chro'a tsji ra thi ja'an tsji.
43013034	Ji'i inaa thi narua rithetu'an ra, ixin ruthjue'e choo ra, jañaa inchin ja'an thjua'a ra.
43013035	Ja̱ ndua ruthjue'e choo ra, jañaa kain chujni tsunu'e na̱ ixin ja'a ra ndua chujni ruena.
43013036	Simón Pedro banchiangi'i Jesús: —Nchana, ¿thinoo sekji? Ko Jesús ndachro: —Thi ja'an tsji jai, ja'a chro'a rurue'na, aro kuthejan nchao rurue'na.
43013037	Kuthimejan ndachro Pedro: —Nchana, ¿unda chro'a rurua'a jai? Ja'an nchao se'en na ixin suixin.
43013038	Jesús ndachro: —¿Andua se'en ixin ja'an? Ja'an ndua rindathjo ixin xra rutsje'a kunthaxichia ko ja'a uninxin nthi'a rundachro ixin chunxin'a na.
43014001	Tsje'a ncha'on batho ko Jesús ndachro ngain chujni bakao: —Ta'a ra juachjaon ko chunthia ra Ndo Dio ko kai chunthia ni ra ja'an.
43014002	Ko ngain nchiandu'a Ndudana anto tsjé thi sinthe ra jii, ja̱ je'a jañaa rukji, ja'an urundathjo ra. Mexinxin ja'an tsji sinthachjian thi sinthe ra.
43014003	Ko are utsjexin sinthachjian, rukjan na si'i inaa ko satsji ra ngajin ixin thi ja'an sari'i, kai ja'a ra sinthe ra.
43014004	Ja'a ra unu'a ra thinoo tsji, ko uchunxin ra nthi'á rurue'e ra.
43014005	Ko Tomás ndachro: —Nchana ná, nuna'a ná thinoo sekji, ¿kexreen uchunxinxin ná nthi'á?
43014006	Jesús ndachro: —Ja'an thi nthi'á na, ko thi ndua, ko thi nchegechon ni ko xru'in kensen nchao tsii ngain Ndudana ja̱ je'a ixin ja'an.
43014007	Ja̱ uchunxin ni ra ja'an, kai uchunxin ra Ndudana, ko jai uchunxin ra ndo ixin ubikon ra ndo.
43014008	Felipe ndachro: —Nchana, tjagu'na ni ra ndo, ko kunixin ma'o usithika'on ná.
43014009	Jesús ndachro: —Felipe, utsjé ncha'on ri'i ngajin ra, ko ¿xra chunxin'a na? Thi chujni bikon na̱ ja'an, kai bikon Ndudana. ¿Unda xra ndachro: “Tjagu'na ra ndo”?
43014010	¿Adithikaon'a ixin ja'an ri'i ngain Ndudana ko je'e ndo jii ndo ngajin? Kain thi ja'an rindathjo ra, rindathjo'a ra inchin ja'on rina'o, Ndudana, ndo jii ngajin, je'e ndo, ndo nche'e ndo kain.
43014011	Dithikaon ni ra ixin ja'an ri'i ngain ndo ko je'e ndo jii ndo ngajin na, ja̱ je'a jañaa, dithikaon ni ra ixin thi dikon ra ntha'a.
43014012	Ja'an ndua rindathjo ra, thi chujni dithikaon ngajin, kai sinche'e na̱ thi ja'an ntha'a, ko xra icha yeye thi sinche'e na̱ ixin ja'an tsji ngain Ndudana.
43014013	Ko kain thi sanchie'e ra Ndudana kunixin juachaxinna, ja'an ruchja'a ra ixin Ndudana tsusaye'e ndo ixin thi ja'an ntha'a.
43014014	Ja̱ chrujan sanchia ra kunixin juachaxinna, ja'an sintha'a.
43014015	’Ja̱ thjue'na ni ra, dithikaon ra thi ja'an rithetu'an.
43014016	Ko ja'an sinthatsaan ñao Ndudana ixin rurua'an ra ndo inaa thi tsjengijna ra ko se'e kainxin ncha'on ngajin ra.
43014017	Ko mee Espíritu Santo, thi tjaago thi ndua, ko chujni dithikaon'a ngajin chro'a sayée na̱ Espíritu ji'i ixin dikon'a na̱ ko chunxin'a na̱. Aro ja'a ra, jaan chunxin ra je'e ixin jii ngajin ra ko kainxin ncha'on se'e ngajin ra.
43014018	Ja'an tsinthua'a ra ja'o ra, ja'an rukjan na si'i ngajin ra.
43014019	Tuin, chujni isikon'a na na̱ ja'an, aro ja'a ra sikon ni ra, ko ixin ja'an richon kai ja'a ra sinthechon ra.
43014020	Ngain ncha'on mee ja'a ra tsunu'a ra ixin ja'an ri'i ngain Ndudana, ko ja'a ra te ra ngajin, ko ja'an ri'i ngajin ra.
43014021	Thi chujni chunxin ko dithikaon thi ja'an thetu'an, chujni mee thi thjue'na, ko thi thjue'na kai Ndudana ruthjue'e ndo, ko kai ja'an ruthjuaa ko ruxraago na ngain chujni mee.
43014022	Kuthimejan inaa Judas, je'a thi Judas Iscariote, ndachro: —¿Unda je'o ruxraago suixin ngajin ná ko je'a ngain icha chujni?
43014023	Jesús ndachro: —Thi chujni thjue'na sithikaon thi ja'an ndachrjan, ko Ndudana ruthjue'e ndo, ko si'i ná sinthe ná ngain chujni mee.
43014024	Thi chujni thjuena'a, chujni mee dithikaon'a na̱ thi ja'an ndachrjan, ko thi juajna ja'an ndachrjan je'a juajnana, mee juajnee Ndudana thi rua'an na.
43014025	’Ja'an rindathjo ra kain ji'i, ixin xra ri'i ngajin ra,
43014026	Aro Espíritu Santo, thi rurua'an Ndudana kunixin juachaxinna, mee thi tsjengijna ra, ko tsjagu'a ra kain thi ndua ko sinthaxraxaon ra kain thi ja'an ndathjo ra.
43014027	’Ja'an tsinthua ngajin ra thi chrjuin tunu'e ansean ra. Aro je'a inchin chrjuin tunu'e anseen chujni nchexruxi'in thi jian'a jii ngata'a nunthe ji'i. Mexinxin ta'a ra juachjaon ko xraon'a ra.
43014028	Ja'a ra ukui'in ra are ja'an ndachrjan ixin ja'an satsji, aro rukjan na ngajin ra inaa. Ja̱ thjue'na ra, ja'a ra rucha'a ra ixin ja'an satsji thi jii Ndudana ixin je'e ndo icha jié juachaxin chunda ndo ke ja'an.
43014029	Ja'an urindathjo ra kain ji'i ko are siku'en, ja'a ra sithikaon ra.
43014030	’Ichro'a rundathjo ra icha, ixin ujuii thi thetu'en chujni dithikaon'a ngajin. Maski je'e xru'in juachaxin chunda ixin tsetunna.
43014031	Aro chujni nguixin nunthe rugunda tsunu'e na̱ ixin ja'an thjuaa Ndudana ixin ja'an ntha'a je'o thi je'e ndo kuetunna ndo. Ko dingathjen ra ko satsjixin ná nthi'i.
43015001	’Ja'an thi ndua ntha uva, ko Ndudana thi nche'e xra ngain ntha.
43015002	Ko kain chaan ntha uva dajon'a thuchjuin, Ndudana tsunchrijin ntha, ko kain chaan ntha dajon thuchjuin Ndudana sincherua ntha ixin sajon ntha icha thuchjuin.
43015003	Ko ja'a ra ukurua ra ixin thi juajna ja'an kjuagu'a ra.
43015004	Ko dinthe ra ngajin na ko ja'an sari'i ngajin ra. Jañaa inchin naa chaan ntha uva chro'a sajon thuchjuin, ja̱ jitsexin'a nganito ntha jieto, jañaa ja'a ra kaxon chro'a sinche'e ra thi jian, ja̱ sinthe'a ra ngajin.
43015005	’Ja'an ntha uva na ko ja'a ra chaan ntha, ko thi chujni de'e ngajin na ko ja'an ngain je'e, je'e dajon tsjé thuchjuin, aro ja̱ sachrjendana ni ra xru'in sinche'e ra.
43015006	Ko thi de'a ngajin na, je'e xraa chaan ntha xru'in xree ke ndadanka na̱ ko dixema, ko thjejo na̱ ko tja na̱ ngathe xru'i ixin che ntha.
43015007	’Ko ja̱ sinthe ra ngajin ko thi ndathjo ra se'e ngain ansean ra, nchao danchia ra kain thi sinao ra ko sayé'e ra.
43015008	Ko Ndudana tusaye'e ndo are ja'a ra dajon ra tsjé thuchjuin, ko tjaago ra jian ixin ndua ja'a ra ruena ni ra.
43015009	Jañaa inchin Ndudana thjue'na ndo, jañaa kai thjua'a ra, mexinxin thinthue'a ra thi ja'an anto thjua'a ra.
43015010	Ja̱ dithikaon ra thi ja'an thetu'an ra, yaa ruchro ixin ja'a ra thinthue'a ra thi ja'an thjua'a ra, jañaa inchin ja'an dithika'on thi thetunna Ndudana ko je'e ndo thjue na ndo.
43015011	’Ja'an ndathjo ra kain ji'i ixin rucha'a ra inchin cha'na ja'an, ko ruxethjaxin thi rucha'a ra.
43015012	Ko ji'i thi thetu'an ja'an, ixin ruthjue'e choo ra, inchin ja'an thjua'a ra.
43015013	Ko thi anto thjue'e choo ni, mee xraago are xrajon ni se'en ni ixin thi jian xrakao ni.
43015014	Ja'a ra chujni jian dakji'an, ja̱ sithikaon ra thi ja'an thetu'an.
43015015	Ja'an isinthagin'a ra ni nche'e xrana ixin thi nche'e xra nue'a ke'e nche'e xi najnii. Aro ja'an nthagi'in ra chujni jian dakji'an ixin kain thi kuian ngain Ndudana, ja'an binthanu'a ra.
43015016	Ja'a ra kuinchiena'a ni ra, ja'an thi kuinchia'a ra ja'a ra ko kuetu'an ra thji ra ko nche'e ra xraa chaan ntha uva dajon tsjé thuchjuin, ko thuchjuin mee see tsunchrje'en tho. Ko jañaa kain thi sanchie'e ra Ndudana kunixin juachaxinna, je'e ndo ruchjaa ra ndo.
43015017	Ko ji'i thi ja'an thetu'an ra: Thjue'e choo ra.
43015018	’Ja̱ chujni nunthe ji'i, thi ni dithikaon'a ngajin na ningaku'an ra, xraxaon ra ixin ja'an icha sa'o baningakunna na̱ ke ja'a ra.
43015019	Ko ja̱ rukji ra chujni dithikaon'a ngajin na, chujni jañaa nche'e ruthjua'a ra na̱ inchin thjue'e na̱ chujnii na̱, aro ja'a ra ije'a chujni yaa, ixin ja'an kuinchia'a ra ixin sithikaon ra, mexinxin chujni dithikaon'a ningaku'an ra na̱.
43015020	Xraxaon ra thi ja'an ndathjo ra: “Thi nche'e xra thetuan'a icha ke xi najnii.” Ja̱ ja'an ningakunna na̱, kai ja'a ra runingaku'an ra na̱, ko ja̱ kui'in na̱ thi ja'an ndathjan na̱ kai tsi'in na̱ thi ja'a ra rundache ra na̱.
43015021	Ko jamee sintha'a ra na̱ ixin ruena ni ra ja'an, ko jañaa nche'e na̱ ixin chunxin'a na̱ thi rua'an na̱ ja'an.
43015022	’Ja̱ ruji'a ja'an ko xru'in rundathjan na̱, xru'in thi jian'a ruchunxin na̱. Aro jai ixru'in rundachro na̱ ixin nche'e na̱ thi jian'a
43015023	ixin thi chujni ningakunna, kai ningaku'en na̱ Ndudana.
43015024	Ko ja̱ xru'in ncha'on runtha'a ngayee na̱ thi xru'in inaa chujni nche'e, je'e na̱ ruchunxin'a na̱ thi jian'a, aro je'e na̱ ubikon na̱ kain thi bintha'a, ko maski jamee, xra ningakunna na̱ ja'an ko ningaku'en na̱ Ndudana.
43015025	Aro ji'i tu'en ixin ruxethjaxin thi jitaxin ngain ley chunda na̱, ko ja'in ndachro: “Baningakunna na̱ ko xru'in banthakian na̱.”
43015026	’Ja'an rurua'an je'e thi tsjengijna ra ko thi dantsje'e juachjaon ngain ansean ra. Je'e mee thi Espíritu thixin ngain Ndudana ko tjaago thi ndua. Ko Espíritu mee thi sinthakua'an ra thi ndua ixin ja'an.
43015027	Ko kai ja'a ra runichja ra ixin ja'an, ixin ja'a ra binthe ra ngajin are nakuexianxion kain xra.
43016001	Ko Jesús ndachro ngain chujni bakao: —Kain ji'i ndathjo ra ixin tsinthue'a ra thi chunthia ni ra.
43016002	Ixin chujni sengixin ra na̱ ngain ni'ngo, ko tsii ncha'on are kexe'o chujni nasuenxon ra na̱ ixin ruxraxaon na̱ ixin jañaa tenchesaye'e na̱ Ndo Dio.
43016003	Ko ja'in sinche'e na̱ ixin je'e na̱ chunxin'a na na̱ ja'an ko chunxin'a na̱ Ndudana.
43016004	Ja'an rindathjo ra kain ji'i ixin are tsii ncha'on mee, ja'a ra ruxraxaon ra ixin ja'an undathjo ra kain ji'i. ’Ja'an ndathjo'a ra kain ji'i are sa'o ixin ja'an xra bari'i ngajin ra.
43016005	Aro jai ja'an rukjan na ngain thi rua'an na, ko xru'in ra xro danchiangina ni ra: “¿Thinoo sekji?”
43016006	Aro ixin nchingo ndathjo ra ji'i, ja'a ra anto ndabinthechi'in ra ngain ansean ra.
43016007	Aro ndua rindathjo ra, icha jian ixin ja'a ra, ja̱ ja'an satsji. Ixin ja̱ satsji'a, tsi'a Espíritu Santo ixin tsjengijna ra, aro ja̱ satsji, ja'an rurua'an tsii ngajin ra.
43016008	Are Espíritu Santo tsii, je'e sinchegikon chujni ixin kensen jinche'e thi jian'a, ko sinchegatsuan na̱ thi jian ko sinchekunu'e na̱ kensen sayée jie̱ sinche'e Ndo Dio.
43016009	Ko chujni tsunu'e na̱ ixin tenche'e na̱ thi jian'a ixin dithikaon'a na na̱ ja'an,
43016010	ko chujni tsunu'e na̱ thi nthi'á jian ixin ja'an satsji thi jii Ndudana, ko ja'a ra isikon'a ni ra.
43016011	Ko chujni tsunu'e na̱ ixin Ndo Dio sinche'e jie̱ ngain na̱ ixin nchiijin thi thetu'en na̱ ugue'en jie̱.
43016012	’Ko xra tsjé jii thi rundathjo ra, aro ja'a ra chro'a tsinxin ra jai.
43016013	Aro Espíritu Santo, thi nichja thi ndua, tsii ko je'e tsjagu'a ra kain thi ndua ixin je'e runichja'a inchin je'e rinao, je'e rundachro je'o thi tsi'in ngain Ndudana ko je'e sinthanu'a ra kain thi siku'en.
43016014	Ko je'e sinchesayana ixin je'e sinthagatsuan ra kain thi ndua sayée ixin ja'an.
43016015	Kain thi chunda Ndudana kai ja'an thetu'an, mexinxin ja'an ndachrjan ixin Espíritu Santo sayée thi ja'an chunda ko sinthagatsuan ra.
43016016	’Ise'a ko ja'a ra isikon'a ni ra, aro se'a ko rukjan ra sikon ni ra inaa.
43016017	Kuthimejan kanxion chujni bagakao Jesús banchiangi'i choo na̱ ko ndachro na̱: —¿Ke'e ruchro: “Thi ise'a ko isikon'a ni ra, aro se'a ko rukjan ra sikon ni ra inaa”, ko kai are ndachro, “ixin ja'an satsji ngain Ndudana”?
43016018	Ko xrandachro na̱: —¿Ke'e ruchro thi “ise'a”? Ixin ja'an ná nuna'a ná ixin ke'e jinichja.
43016019	Jesús kunu'e ixin je'e na̱ binao na̱ ruganchiangi'i na̱ ke'e ruchro ji'i, ko Jesús ndachro ngain na̱: —¿A xra tedanchiangi'i choo ra, ixin ndachrjan: “Ise'a ko isikon'a ni ra, aro se'a ko rukjan ra sikon ni ra inaa”?
43016020	Ja'an ndua rindathjo ra, ixin ja'a ra rutsjanga ra ko tsa ra juachjaon ko chujni dithikaon'a ngajin na ruchee na̱. Maski ja'a ra sinthechi'in ra, aro thi techi'in ra ndarukjan thi anto ruchee ni.
43016021	Are naa nchrii utunkji'i xe'en, thiin nchra ixin utsunkji'i xan, ko are utunkji'i xan, ndatjañe'e nchra thi kuiin nchra, ixin anto chee nchra ixin guan naa xan xichjan.
43016022	Xraje'o jañaa jitu'an ra jai ixin techi'in ra, aro ja'an rukjan na ko sikon ra, ko ja'a ra rucha'a ra, ko xru'in kensen santsja'a ra thi rucha'a ra yaa.
43016023	’Ngain ncha'on mee ixru'in sanchiangi'na ni ra. Ja'an nduaxin rundathjo ra ixin kain thi sanchie'e ra Ndudana kunixin juachaxinna, jaan ruchjaa ra ndo.
43016024	Ko ja'a ra xra xru'in danchia ra kunixin juachaxinna; danchia ra ko sayé'e ra, ko jañaa ruxethjaxin thi rucha'a ra.
43016025	’Ja'an ndathjo ra jai kunixin tsjé thi baku'en ko je'a jian thinxin ra, aro tsii ncha'on are ja'an irundathjo'a ra kunixin thi baku'en, ixin ja'an rundathjo ra thi jian tsinxin ra ixin Ndudana.
43016026	Ngain ncha'on mee ja'a ra sanchia ra ngain Ndo Dio kunixin juachaxinna, ko ja'an rindachrjan'a ixin ja'an thi sinthatsaan ñao Ndudana ixin ja'a ra,
43016027	ixin je'e ndo thjua'a ra ndo, ixin ja'a ra thjuena ni ra ko bithikaon ra ixin ja'an juixin ngain ndo.
43016028	Ja'an juixin ngain Ndudana ko jui'i ngata'a nunthe ji'i, aro jai tsinthua nunthe ixin sarukjan na ngain Ndudana.
43016029	Ko chujni bagakao Jesús ndachro na̱: —Anchee, thianxin ná thi rinichja, ko irinichja'a ixin thi baku'en.
43016030	Anchee, thianxin ná ixin Suixin nu'a kain, ko irugunda'a ixin inaa chujni sanchiangi'a na̱, mexinxin dithika'on ná ixin Suixin juixin ngain Ndo Dio.
43016031	Jesús ndachro ngain na̱: —¿Anchee audithikaon ni ra?
43016032	Tsje'e ra, ujuii ncha'on ixin ja'a ra ruchjeke'e ra ko satsji ra thi ja'a ra sinao ra, ko tatsinthuna ni ra ja'on. Aro jaon'a ri'i, ixin Ndudana jii ndo ngajin na.
43016033	Ja'an rindathjo ra kain ji'i ixin chrjuin tsunu'e ngain ansean ra ixin ja'a ra te ra ngajin. Ixin ngain nunthe ji'i sinthechunda ra juachjaon, aro cha'a ra, ixin ja'an kuixinna ngain thi thetu'an nunthe ji'i.
43017001	Are Jesús juexin ndachro kain ji'i, je'e tsje'e ngajni ko ndachro: —Suixin Ndudana, ubinkee horana, ko nchesayana ja'an thi Xa'an ixin ja'an kai sinthasaya'a.
43017002	Suixin chjana juachaxin ixin tsetu'an ngain chujni jii nguixin nunthe, ko sinthakjan na̱ inaa chujni narua ko xru'in ncha'on se'en na̱ ixin Suixin bechjana na̱.
43017003	Ko thi rukjan na̱ inaa chujni narua ko xru'in ncha'on se'en na̱, ji'i tsu'en are satsuan na̱ Suixin, thi ndua nakuaxinxon Ndo Dio, ko ja'an thi Cristo, thi Suixin rua'an nthi'i ngata'a nunthe.
43017004	’Ja'an binthasaya'a Suixin nthi'i ngata'a nunthe, ko juena bintha'a thi Suixin kuetunna.
43017005	Ko jai nchesayana ngathexin kon Suixin, ko chjana xraje'o juachaxin barichunda ngajin are xrabe'a nunthe.
43017006	’Thi chujni Suixin kuinchie'e nthi'i ngata'a nunthe, ko bechjana, ja'an binthagatsuan na̱ kensen Suixin. Ko ni te'i kjui chujnia, ko Suixin bechjana na̱ ko je'e na̱ bithikaon na̱ juajnaa Suixin.
43017007	Ko jai unu'e na̱ ixin kainxin thi Suixin bechjana, juixin ngajin.
43017008	Ko ja'an chja'a na̱ juajna Suixin bechjana, ko je'e na̱ bayée na̱ juajna, ko kuinxin na̱ jian ixin ja'an bachrjexin ngajin ko bithikaon na̱ ixin suixin rua'an na.
43017009	’Ja'an nthatsa'an ñao ixin je'e na̱, ja'an rinthatsan'a ñao ixin kainxin chujni jii ngata'a nunthe, ja'an rinthatsa'an ñao ixin chujni Suixin bechjana, ixin chujni mee chujnia Suixin.
43017010	Kain chujnina kai chujnia Suixin, ko ja'an kusayana ixin je'e na̱.
43017011	’Ja'an ise'a sari'i nthi'i ngata'a nunthe ixin rukjan na ngajin Suixin, ndo thjen ngajni, aro je'e na̱ sithu'e na̱ nthi'i ngata'a nunthe. Nthatsa'an ñao, darinda na̱ kunixin juachaxian, ixin je'e na̱ kainxin ncha'on ruxraxaon na̱ inchin nakua chujni, jañaa inchin Suixin ko ja'an, nakua ná.
43017012	Ko kain ncha'on bari'i ngain na̱, ja'an barinda na̱ kunixin juachaxian, ko barinda na̱ jian ko xru'in ni bitjaan, je'o bitjaan thi bikininxin rugitjaan, ixin jañaa xethjaxin thi Xroon dikji̱n na̱ juajnaa Suixin.
43017013	’Aro jai rukjan na ngajin ko rindachrjan ji'i ixin xra ri'i nthi'i ngata'a nunthe ko ruchee na̱ inchin ja'an cha'na.
43017014	Ja'an chja'a na̱ juajnaa Suixin, aro chujni dithikaon'a ngajin ningaku'en na̱ chujnia ná, ixin chujnia ná ije'a nunthe ji'i na̱, jañaa inchin ja'an je'a nunthe ji'i na.
43017015	Ja'an rinthatsan'a ñao ixin satsjiuxin na̱ nunthe ji'i, je'o rinthatsa'an ñao ixin thjengijna na̱ ko tanchrjanda'a na̱ ixin nchiijin sincheye'e na̱.
43017016	Ko je'e na̱, ije'a nunthe ji'i na̱, inchin ja'an kai je'a nunthe ji'i na.
43017017	Dantsjendaxin na̱ ngain kain thi jian'a kunixin thi ndua Suixin ndachro, ixin juajnaa Suixin mee thi ndua.
43017018	Jañaa inchin Suixin rua'an na ngayee chujni nunthe ji'i, kai jañaa ja'an rurua'an na̱ ngayee chujni nunthe ji'i.
43017019	Ko ixin je'e na̱, ja'an rintha'a je'o inchin Suixin rinao, ko kai je'e na̱ jañaa sinche'e na̱ ixin chunxin na̱ thi ndua.
43017020	’Aro jeo'a rinthatsa'an ñao ixin ni kuinchie'e, kai nthatsa'an ñao ixin chujni sithikaon na na̱ ja'an, are ni kuinchie'e tsjaago na̱ juajnaa Suixin.
43017021	Ko kain na̱ tsato choo na̱ ko ruxraxaon na̱ xraa nakua chujni, jañaa inchin Suixin ko ja'an nakua ná, ko kai je'e na̱ sinthe na̱ ngajin ná, ko jañaa sithikaon kain chujni ixin Suixin berua'an na nthi'i ngain nunthe.
43017022	Ja'an uchja'a na̱ juachaxin inchin juachaxin bechjana Suixin, ixin tsato choo na̱ ko ruxraxaon na̱ xraa nakua chujni, inchin Suixin ko ja'an nakua ná.
43017023	Ja'an ri'i ngain na̱, ko Suixin ri'i ngajin na, ko nthatsa'an ñao chje'e na̱ juachaxin rukjan na̱ xraa nakua chujni, ixin chujni te nguixin nunthe tsunu'e na̱ ixin Suixin rua'an na, ko tsunu'e na̱ ixin Suixin thjue'e na̱ inchin thjue'na ja'an.
43017024	’Suixin Ndudana, ja'an rina'o ixin chujni bechjana sinthe na̱ thi ja'an sari'i ixin je'e na̱ sikon na̱ thi jié juachaxin Suixin bechjana, ixin Suixin bethjue'na icha sa'o ke are nakuexinxon kunchjian nunthe.
43017025	Ndudana, Suixin anto jian, aro chujni nunthe ji'i chunxin'a na̱ Suixin, ja'an chunxin Suixin, ko chujni kuinchie'e kuinxin na̱ ixin Suixin rua'an na.
43017026	Ko ja'an banthakianxin na̱ kensen Suixin, ko xra sinthagatsuan na̱ icha ixin Suixin, ixin thi anto thjue na ja'an, se'e ngain na̱ ko ja'an sari'i ngain na̱.
43018001	Ko are Jesús juexin nichjee Ndo Dio, je'e ko chujni bakao bathujin na̱ jinda jithinga di'in Cedrón, ko tuenxin jinda ji'i, jii naa jngi diginga ntha thuchjuin ko nthi̱'a̱ biga'a Jesús ko chujni bakao.
43018002	Ko Judas, thi bindachro ixin rutse na̱ Jesús, je'e kai bechunxin jngi mee ixin tsjé nthi'a Jesús bikao na̱ nthi̱'a̱.
43018003	Mexinxin Judas bijikao anto tsjé xi soldado, ko kanxion xi bagenda ni'ngo, xi rua'an xi daana icha renthe ko xi fariseo, ko bijikao xa ngain jngi mee candil, kanxion nthaa dichjee xa xru'i ko thi rukjayaxin xa.
43018004	Aro Jesús ubenu'e kain thi je'e ruku'en, mexinxin bachrjegexin ni bakao ko bigetan xii binthekii ngatja nthi'á ko ndachro ngain xa: —¿Kensen tethjee ra?
43018005	Ko je'e xa ndachro xa: —Tethjee ná Jesús thi juixin Nazaret. Ko Jesús ndachro: —Ja'an thi di'in na Jesús. Ko Judas, thi bindachro ixin rutse na̱ Jesús, xrabe'e nthi̱'a̱ kai.
43018006	Ko are Jesús ndachro: “Ja'an thi di'in na Jesús”, je'e na̱ ngaxinto na̱ ko binthji na̱ ngata'a nunthe.
43018007	Mexinxin Jesús kjan banchiangi inaa: —¿Kensen tethjee ra? Ko je'e xa ndachro xa: —Jesús thi juixin Nazaret.
43018008	Ko Jesús ndachro inaa ngain xa: —Undathjo ra ixin ja'an thi di'in na Jesús. Ko ja̱ tethjee ni ra ja'an, tanchrjanda ra chujni te'i satsji na̱.
43018009	Ko ja'in bikuenxin thi je'e ndachro: “Suixin Ndudana, thi chujni Suixin bechjana, xru'in ni binthatjaan.”
43018010	Kuthimejan Simón Pedro bantsje naa chia taade ko kunchriji'in ndatsjon rajianxiin naa thi xii bi'in Malco, ko xii mee naa xi nche'e xree xi daana icha renthe.
43018011	Aro Jesús ndachro ngain Pedro: —Thenchji'an chia taade. Ja̱ Ndudana jitanchrjanda na satho thi anto tangi tsunna ji'i, ¿asatho'a thi anto tangi tsunna ji'i?
43018012	Kuthimejan kain xi soldado, ko xi thetu'en xa ko xi baginthenda ni'ngo tse na̱ Jesús ko kuia na̱.
43018013	Ko sa'o sabikao na̱ Jesús ngain nchiandu'a Anás, thi kai ndo nchee Caifás, ko Caifás kjui thi daana icha renthe ngain nano mee.
43018014	Ko Caifás ji'i thi ndachro ngain chujni judío ixin icha jian nakua xii se'en ixin kainxin chujni judío.
43018015	Simón Pedro ko inaa chujni bakji ngain na̱ teruee na̱ Jesús. Ko thi daana icha renthe bechunxin thi inaa chujni bikao Simón Pedro, mexinxin kuajanda bixi'in ngain patiue Anás.
43018016	Ko Pedro ndabithu'e ndujaxin. Aro bachrje thi bikao Simón Pedro ixin nichjee nchri jinda thi dixinxin na̱ patio ixin kuajanda nchra bixi'in Pedro.
43018017	Kuthimejan thi nchrii mee banchiangi'i nchra Pedro, ko ndachro nchra: —¿Aje'a ja'a kai naa chujni xrakao xii ji'a? Pedro ndachro: —Na'i, je'a ja'an.
43018018	Ko are mee anto kin, mexinxin kanxion xi nche'e xree Anás ko xi bagenda ni'ngo dikjaaga xa xru'i, ko nthi̱'a̱ tatengathjen xa texixru'e xa, ko Pedro kai jixixru'e ngayee xa chrika xru'i mee.
43018019	Ko Anás, xi daana icha renthe kuexi'in banchiangi'i xa Jesús ixin kekaa chujni bakao ko ke'e banchekue'en chujnii.
43018020	Jesús ndachro: —Ja'an nichja ngathexin kon kainxin chujni. Kainxin ncha'on binthakuaan chujni ngain ni'ngo ko ngain ni'ngo icha renthe thi xrathe kainxin chujni judío. Ko ja'an je'a jimao nichja.
43018021	¿Unda danchiangina ja'an? Danchiangi'i chujni kui'in thi ja'an ndachrjan ko je'e na̱ rundathjo na̱ ke'e ndathjan na̱, ixin je'e na̱ nu'e na̱ thi ja'an ndachrjan.
43018022	Are Jesús ndachro ji'i, naa xi denda ni'ngo xrangii xa naa thon ru'a Jesús ko ndachro xa: —¿Unda jañaa dathe'e xi daana icha renthe?
43018023	Ko Jesús ndachro ngain xa: —Ja̱ chrujan thi jian'a ndachrjan, ndachjejin na thi jian'a mee, aro ja̱ ndachrjan jian, ¿unda dintja na?
43018024	Kuthimejan Anás rua'an Jesús ngain Caifás, thi daana icha renthe, ko Jesús xra bechria.
43018025	Ko Pedro xra tajingathjen ixin jixixru'e are banchiangi'i na̱ inaa: —¿Aje'a ja'a naa thi chujni bakao xii ji'a? Ko Pedro ndachro: —Na'i, je'a ja'an.
43018026	Kuthimejan naa thi nche'e xree Anás, naa thi xra ichoo thi chrijin ndatsjuen, ndachro ngain Pedro: —¿Nchingo ja'a kai bikon ngain xii yaa, nthi̱'a̱ ngaga'a ntha thuchjuin?
43018027	Pedro ndachro inaa ixin na'i, ko are juexin nichja tsje kunthaxichia.
43018028	Kuthimejan ngain nchiandu'a Caifás bantsjexin na̱ Jesús ixin bikao na̱ ngain nchia nchexin jie̱ xi gobernador. Ko ukuexi'in bingasaan ko chujni judío bixin'a na̱ ngain nchia duanxin jie̱, ixin ja̱ rugixi'in na̱ urukunu'e na̱ ixin ithjua'a na̱ ko ichro'a rujine na̱ ngain kiai pascua.
43018029	Mexinxin Pilato bachrje ko biganchiangi'i na̱: —¿Ke'e jian'a tjangixin ra xii ji'i?
43018030	Je'e na̱ ndachro na̱: —Ja̱ xii ji'i rukji'a naa chujni nche'e jian'a, ja'an ná rujikian'a ná xa ngajin.
43018031	Aro Pilato ndachro ngain na̱: —Sathji'o ra xa, ko ja'a ra nche'e ra jie̱ inchin thetu'an ley chunda ra. Chujni judío ndachro na̱: —Aro ja'an ná chujni judío ná ko xru'in juachaxin chunda ná ixin nasuenxon ná chujni.
43018032	Ko jañaa biku'en thi ndachro Jesús, ixin kexreen ruge'en.
43018033	Pilato kjan bixi'in ngain thi nchexin jie̱ ko baye̱e Jesús ko banchiangi'i: —¿Aja'a thi Rey thetu'en chujni judío?
43018034	Jesús ndachro: —¿Aja'o xraxaon thi danchiangina ji'i, o chrujan chujni ndathjo ixin ja'an thi rey na?
43018035	Pilato ndachro: —¿Atuenao ixin ja'an judío na? Chujnia ko xi daana thetu'an ngain icha xi daana, ni mee ni bikoo nthi'i. ¿Mee ke'e binche'e?
43018036	Ko Jesús ndachro: —Thi ja'an thetu'an je'a nthi'i ngata'a nunthe. Ja̱ rukethu'an nthi'i, chujni ruena rukjengijna na ko rukajanda'a na̱ ixin rutsena chujni judío. Aro thi ja'an thetu'an je'a ngata'a nunthe ji'i.
43018037	Ko Pilato ndachro: —¿A ja'a thi rey remee? Jesús ndachro: —Jaan, ja'an rey na inchin ja'a ndachro. Ja'an mee kunkjinanxin ko jui'i ngata'a nunthe ji'i ixin banichja thi ndua. Kain chujni dithikaon thi ndua, je'e na̱ thi'in na̱ thana.
43018038	Pilato ndachro ngain Jesús: —¿Kexe'e thi ndua mee? Ko are juexin ndachro ji'i, bachrje inaa ixin bindache chujni judío: —Ja'an xru'in thi jian'a dithja ngain xii ji'i.
43018039	Aro ja'a ra ngain kiai pascua kukua'an ra thetunna ra ixin tsanchrjanda kexe'o thi teaxi'in ngain ndu'a xiiso. ¿Arinao ra tsanchrjanda thi Rey thetu'en chujni judío?
43018040	Kuthimejan kainxin na̱ kjan kuyao na̱ ko ndachro na̱: —¡Xii yaa na'i! ¡Icha jian tanchrjanda Barrabás! Ko Barrabás kjui naa thi che'e.
43019001	Kuthimejan Pilato kuetu'an bintja na̱ Jesús.
43019002	Ko xi soldado kuaa xa ntha ncha'a ko binchekjinga xa jaa Jesús ko binchengaa xa naa luntho jatse suji.
43019003	Kuthimejan binthekunchie'en xa ngain Jesús ko kjuanua xa ko ndache xa: —¡Kainxin ncha'on darichon ja'a, thi Rey thetu'en ni judío! Ko xrangii xa thon ngakon Jesús.
43019004	Kuthimejan Pilato bachrje inaa, ko ndachro: —Tsjexin ra, ja'an bantsje xa nthi'i, ixin ja'an xru'in thi jian'a dithja ngain xa.
43019005	Ko bachrje Jesús ko jichjinga ntha ncha'a dika̱a̱ xa ko jitsaa luntho jatsje. Kuthimejan Pilato ndachro: —Tsje'e ra, nthi'i jii xa.
43019006	Are bikon xi dinthenda ni'ngo ko xi daana thetu'en icha xi daana binthekuyao xa ko suji ndachro xa: —¡Thenganito ra ntha cruz! ¡Thenganito ra ntha cruz! Ko Pilato ndachro: —Sathji'o ra ko ja'a ra thenganito ra ntha cruz, ixin ja'an xru'in jian'a dithjaa xa.
43019007	Aro chujni judío ndachro na̱: —Ja'an ná chunda ná naa ley thi jitaxin ixin xii yaa rugunda se'en xa, ixin ndachro xa ixin je'e xa Xe'en Ndo Dio xa.
43019008	Are Pilato kui'in ji'i, je'e icha xraon.
43019009	Je'e bixi'in inaa ngain nchia nchexin jie̱ ko banchiangi'i Jesús: —¿Thinoo rajnaa? Aro Jesús ixru'in ndachro.
43019010	Ko Pilato ndachro: —¿Unda dathena'a? ¿Anua'a ixin ja'an chunda juachaxin tsetuan chujni tsanchrjanda na̱ o tsenganito na̱ ntha cruz?
43019011	Kuthimejan Jesús ndachro: —Ja'a, xru'in juachaxin ruarichunda ixin sinche'e jie̱ ngajin, ja̱ Ndo Dio ruchja'a juachaxin. Mexinxin icha jié jian'a binche'e thi chujni bajon na ngajin ke thi jian'a rinche'e ja'a.
43019012	Are Jesús juexin nichja ji'i, Pilato kjuee kexreen runche'e ixin rukanchrjanda Jesús, aro chujni judío kuyauthe na̱ ko ndachro na̱: —¡Ja̱ tsanchrjanda Jesús, ja'a je'a naa thi jian xrakao César, xi emperador! ¡Kexe'o chujni ndachro ixin kjan rey, chujni mee kjan naa thi ningaku'en xi emperador!
43019013	Ko are Pilato kui'in ji'i, je'e bachrjeka'o Jesús ko beta'a ngain xintaon nchexin jie̱, ko ngigua hebreo di'in Gabata, ko ruchro thi dikea na̱ xro.
43019014	Ko ji'i ku'en inchin ngusine ncha'on ko nduexin urukii thi kiai di'in pascua. Kuthimejan ndachro Pilato ngain chujni judío: —¡Nthi'i chunda ra thi rey thetu'an ra!
43019015	Aro je'e na̱ kuyao na̱ ko suji ndachro na̱: —¡Thjio'o ra! ¡Thjio'o ra! ¡Thenganito ra ntha cruz! Ko Pilato ndachro: —¿A ja'an tsenganito ntha cruz thi Rey thetu'an ra? Aro xi daana thetu'en icha xi daana binthendachro xa: —Ja'an ná chunda'a ná inaa rey, je'o César, xi emperador.
43019016	Ko Pilato ndabajon Jesús ngain na̱ ixin tsenganito na̱ ntha cruz, ko sabikao na̱.
43019017	Ko Jesús bachrjexin nthi̱'a̱ ko jiyama ntha cruz ko sabikao na̱ ngain thi banchegi'in na̱ Ntha Luro Jaa Chujni, ko ngain ngigua hebreo di'in Gólgota.
43019018	Nthi̱'a̱ kuenganito na̱ Jesús ngain ntha cruz. Ko kai iyoo chujni kuenganito ntha cruz, naa no rakjunxin ko inaa no rajianxin, ko Jesús be'e ngusine.
43019019	Ko Pilato kuetu'an benganito ngadathexin jaa Jesús naa thi jitaxin unda jinganito ntha cruz, ko ndachro: “Jesús thi juixin Nazaret, Rey thetu'en chujni judío.”
43019020	Ko tsjé chujni judío tsje'e na̱ thi betaxin nganito ntha cruz ixin thi kuenganituxin na̱ Jesús ntha cruz jii chrika rajna Jerusalén, ko dikji̱nxin na̱ ngigua hebreo, griego ko latín.
43019021	Mexinxin xi daana baketu'an ngain icha xi daana ndachro xa ngain Pilato: —Rukentaxin'a “Rey thetu'en chujni judío”; icha jian rukentaxin “Thi ndachro ixin je'e Rey thetu'en chujni judío.”
43019022	Aro Pilato ndachro: —Thi ja'an kuentaxin, jañaa sithu'e.
43019023	Are xi soldado juexin kuenganito xa Jesús ngain ntha cruz, noo xi soldado kunchjeye'e choo xa lunthue Jesús. Kuthimejan kuaa xa luntho jini jingaa, ko luntho mee dikjaon'a na̱ luntho ixin nakua dika̱a̱ na̱ luntho.
43019024	Mexinxin xi soldado ndache choo xa: —Tsinchje'a ná luntho, icha jian rutsuntaon ná ixin sukon ná kensen sacha ko sithu'e luntho. Jañaa biku'en thi jitaxin ngain Xruen Ndo Dio thi ndachro: “Chjeye'e na̱ lunthuna, ko tsuntaon na̱ ixin kensen rugithu'e luntho.”
43019025	Ngaka ntha crue Jesús be'e janee, ko nchri choo janee, ko María, thi kjui chri'i Cleofas ko María Magdalena.
43019026	Ko are Jesús bikon janee, ko ngaka jan tajingathjen naa ni bakao Jesús thi anto bathjue'e. Jesús ndachro ngain janee: —Yaa richunda xa'an.
43019027	Kuthimejan Jesús ndachro ngain thi anto bathjue'e: —Yaa chunda janaa. Ko are juexin nichja Jesús, je'e xi ji'i bayée jan inchin janee ko sabikao jan nchiandu'a xa.
43019028	Ko are ujuexin ji'i, Jesús ubenu'e ixin kainxin uku'en, ko ja'in xethjaxin thi jitaxin ngain Xruen Ndo Dio, ko are mee Jesús ndachro: —Be'en na jinda.
43019029	Nthi̱'a̱ be'e naa chi beria vino san dikjan inchin vinagre, kuthimejan biruee xa naa thi datse jinda inchin chjon, ko xrangi xa vinagre ko kuenkjin xa kon naa nthaa di'in hisopo ko tsiin xa nui ngain ru'a Jesús ixin rugi'i.
43019030	Ko Jesús kjuengayaxin vino san mee, kuthimejan ndachro: —Kainxin uku'en. Ko kuinsee jaa ko ndabe'en.
43019031	Ko nduexin urukii kiai di'in pascua, mexinxin chujni judío binao'a na̱ ixin rugithu'e kanio chujni mee nganito ntha cruz, ixin ncha'on mee, naa ncha'on anto banchesaaya na̱. Mexinxin ndache na̱ Pilato ruketu'an ixin rukunthai xa nthatsao chujni ixin icha daka ndaruginthege'en na̱ ko ruginthjianxin na̱ na̱ ngain ntha cruz.
43019032	Kuthimejan xi soldado binthekji xa ko kunthai xa nthatsao thi sa'o benganito ntha cruz, kuthejan thi yuixin be'e chrikee Jesús.
43019033	Ko are binthekunchie'en xa ngain Jesús ko bikon xa ixin undadige'en, ikundai'a xa nthatsao.
43019034	Aro naa xi soldado kuenchria xa lanzee xa ngain ntha nthakuin Jesús ko bachrjedo'o jni ko jinda.
43019035	Thi bikon ji'i, nichja thi ndua bikon. Ko je'e nu'e ixin jinichja thi ndua, ixin ja'a ra kai sithikaon ra.
43019036	Ko kain ji'i ku'en ixin xethjaxin thi jitaxin ngain Xruen Ndo Dio, thi ndachro: “Xru'in ntha lurue kunthai na̱.”
43019037	Ko kai jii inaa thi ndachro ngain Xruen Ndo Dio: “Sikon ra thi binchegathudo'o na̱ lanza.”
43019038	Kuthimejan José, thi juixin rajna Arimatea banchie'e juachaxin Pilato ixin runcheganianxin Jesús ngain ntha cruz, ko Pilato bajon juachaxin. Mexinxin binchegania Jesús ko sabikao. Ko José kjui naa chujni bagithikaon Jesús, aro je'e binao'a ixin rukunu'e chujni ixin baxraguen ni judío.
43019039	Kai Nicodemo, thi kjui binichjee Jesús naa thie, bijikao inchin naa kan ko the kilo mirra ko áloes digithekjan.
43019040	Ko José ko Nicodemo tse na̱ Jesús ko kuensia na̱ kunixin manta ko bisiakauxin kayui ka xrajni, jañaa inchin nche'e chujni judío are tjabaa choo na̱.
43019041	Ko thi kuenganituxin na̱ Jesús ntha cruz, nthi̱'a̱ be'e naa jngi ntha thuchjuin, ko ngain jngi mee be'e naa thjao jichrjado'o, thi xra xru'in chujni dixrabaa.
43019042	Ko ixin uchiaon rukexi'in ncha'on nchejuga'a chujni judío, mexinxin nthi̱'a̱ kjuabaa na̱ Jesús, ixin chinthi mee chiaon be'e.
43020001	Ngain ncha'on domingo, are nduuyo ko xra naxion xe'e, María Magdalena kjui ngain chinthi thi xrabaa Jesús, ko bikon ixin iko'a xro bejee chinthi mee.
43020002	Kuthimejan kuinga kjui thi be'e Simón Pedro ko ngain inaa ni bakao Jesús, thi anto bathjue'e, ko ndachro ngain na̱: —Sadikao na̱ Jesús ko iko'a ngain chinthi, ko nua'a ná thinoo bake'e na̱.
43020003	Ko Simón Pedro ko thi anto bathjue'e Jesús, binthegachrje na̱ ko kjui na̱ ngain chinthi.
43020004	Ko kayui na̱ tethinga na̱, aro je'e icha kuinga ke Pedro, ko mee thi icha sa'o biji ngain chinthi.
43020005	Ko are bisee ixin chunxi'in, bikon je'o manta tate nthi̱'a̱, aro bixin'a.
43020006	Ko tuenxion biji Simón Pedro, ko bixi'in ngain chinthi ko bikon je'o manta tate nthi̱'a̱.
43020007	Ko manta besia jaa Jesús, ibe'a manta ngain manta icha ixin jixea manta ko ujee tajii manta.
43020008	Kuthimejan bixi'in thi anto bathjue'e Jesús, thi biji icha sa'o ngain chinthi, ko are bikon, je'e bithikaon.
43020009	Ko je'e na̱ xra kuinxin'a na̱ thi jitaxin ngain Xruen Ndo Dio, ixin Jesús rugunda ruxechon ngayee ni ndadige'en.
43020010	Kuthimejan kayui ni te'i sakjui na̱ nchiandu'a na̱.
43020011	Aro María ndabithu'e nduja ngaka chinthi ko jitsjanga. Ko are bisee ixin chunxi'in thi jii chinthi,
43020012	bikon yoo ángel tengaa luntho rua ko tate ngata'a thi bake'e na̱ Jesús, naa tajii thi be'e jaa Jesús ko inaa thi be'e ruthee.
43020013	Ko kayui ángel te'i banchiangi'i María ko ndachro: —Ja'a, ¿unda ritsjanga? Ko María ndachro ngain ángel: —Ixin sabikao na̱ Nchana ko nuna'a thinoo bake'e na̱.
43020014	Are juexin ndachro ji'i, bathunua ko bikon Jesús ixin nthi̱'a̱ tajii, aro benue'a ixin a jaan Jesús.
43020015	Kuthimejan Jesús banchiangi'i: —¿Unda ritsjanga? ¿Kensen rithjee? Ko María xraxaon ixin xii ji'i xi jinda ntha thuchjuin ko ndachro ngain: —Ja̱ suixin sakjui'o Jesús thi be'e nthi'i, ndachjejin na thinoo kuinthu'e ixin ja'an siruaa ko satsji'an.
43020016	Kuthimejan ndachro Jesús: —¡María! Ko María kjan ko ndachro kunixin ngigua hebreo: —¡Raboni! Ko raboni ruchro, Xi tjaago.
43020017	Jesús ndachro: —Kathe'a na ixin xra tajin'a thi jii Ndudana, aro thji thi te xan chian ko chje'e xan juajnana ixin ja'an tsajiin thi thjen Ndudana ko Ndudaa ra kai, thi Ndo Diona ko Ndo Dioa ra kai.
43020018	Kuthimejan María Magdalena kjui bindachro thi jian juajna ngain chujni bakao Jesús ixin María bikon Jesús. Ko Jesús kuetu'en María ixin rundachro ji'i ngain na̱.
43020019	Ko xraje'o ncha'on domingo, are uthie, chujni bakao Jesús tate na̱ ngain naa nchia ko jian dikejee na̱ nchia ixin baxraguen na̱ chujni judío. Ko nthi̱'a̱ kununxin Jesús ngayee na̱, ko ndachro: —Thi chrjuin tunu'e anseen ni se'e ngajin ra.
43020020	Ko are jindachro ji'i, je'e kjuague na̱ raa ko ntha nthakuin thi kuni'i. Ko je'e na̱ chee na̱ ixin bikon na̱ Jesús inaa.
43020021	Kuthimejan Jesús kjan ndachro ngain na̱: —Thi chrjuin tunu'e ngain anseen ni se'e ngajin ra. Ko jañaa inchin rua'an na Ndudana, rurua'an ra kai.
43020022	Kuthimejan Jesús banuthetaon na̱ ko ndachro ngain na̱: —Daye'e ra Espíritu Santo.
43020023	Thi chujni ja'a ra sinchetjañe'e ra thi jian'a binche'e na̱, jaan sitjañe'e na̱, ko thi chujni sinchetjañe'a ra, chujni mee sitjañe'a na̱ thi jian'a binche'e na̱.
43020024	Tomás naa thi theyoo chujni bakao Jesús, thi kai banchegi'in na̱ xan Kuata, ko je'e be'a ngain na̱ are kununxin Jesús.
43020025	Kuthejan ni binthe nthi̱'a̱, ni bakao Jesús ndachro na̱ ngain Tomás: —Ja'an ná bikon ná Jesús. Aro Tomás ndachro ngain na̱: —Ja̱ sikon'a ngaa raa thi xrando'o na̱ chia ko ja̱ ruxranxin'a kon rana thi bido'o chia ko ngain ntha nthakuin thi kuni'i, ja'an chro'a sithika'on.
43020026	Batho jni ncha'on kuthimejan kain chujni bakao Jesús kjan na̱ ngain nchia inaa, ko nthi̱'a̱ be'e Tomás ngain na̱ kai. Ko maski kain thi bixinxin na̱ nchia jian tatejee, Jesús biji ko tabe'e ngayee na̱ ko bajon juajna ngain na̱ ko ndachro: —Thi chrjuin tunu'e ngain anseen ni se'e ngajin ra.
43020027	Kuthimejan Jesús ndachro ngain Tomás: —Tsje'e rana ko ntha nthakuin na, ko xranxi'in kon raa thi kuni'i, ko ixraxaon'a ixin ndua'a thi ridikon, icha jian dithikaon.
43020028	Kuthimejan Tomás ndachro: —¡Suixin thi Nchana ko Ndo Diona!
43020029	Ko Jesús ndachro: —Tomás, ¿audithikaon ixin ubikon na? Ndo Dio sinchenchaon chujni bikon'a na ko dithikaon na na̱.
43020030	Jesús binche'e anto tsjé thi na'a bagikunxin chujni, ngathexin kon ni bagakao, aro kainxin'a jitaxin ngain xroon ji'i.
43020031	Aro kain ji'i betaxin ixin sithikaon ra ixin Jesús mee thi Cristo, thi Xe'en Ndo Dio, ko are sithikaon ra rukjan ra inaa chujni narua ko xru'in ncha'on tsjexin ixin juachaxiin je'e.
43021001	Kuthimejan Jesús kjan xraago inaa ngain chujni bakao nthi̱'a̱ ngande'e nda di'in Tiberias. Ko ja'in ku'en:
43021002	Ko dikato choo, Simón Pedro, Tomás thi banchegi'in na̱ xan Kuata, Natanael thi juixin rajna Caná nunthe'e Galilea, ko kayui xi tsi'i Zebedeo ko iyoo chujni bakao Jesús.
43021003	Ko Simón Pedro ndachro ngain na̱: —Ja'an sitse kuchee. Ko je'e na̱ ndachro na̱ ngain: —Kai ja'an ná tsji ná ngajin. Ko kuani na̱ ntha barko ko sabinthekji na̱, aro thie mee xru'in kuchee tse na̱.
43021004	Ko are ukuexi'in bingasaan, bikon na̱ Jesús tajingathjen ngande'e jinda, aro kain chujni bagakao batsuan'a na̱.
43021005	Kuthimejan Jesús ndachro ngain na̱: —Ja'a ra xan'na ra, ¿achrujan kuchee tse ra ixin sine ni? Ko je'e na̱ bathe'e na̱: —Na'i.
43021006	Kuthimejan Jesús ndachro ngain na̱: —Danka'ngi ra nuncha'a no rajianxin sajithji ntha barko ko rutse ra kuchee. Ko jamee binche'e na̱, kuthimejan ichro'a dantsjengixin na̱ nuncha'a ngain jinda ixin anto tsjé kuchee bingachjian nuncha'a.
43021007	Kuthimejan thi bakao Jesús ko anto bathjue'e, ndachro ngain Pedro: —¡Ji'i Nchaa ná! Ko are kui'in Simón Pedro ixin je'e Jesús, Pedro jaikua bengaa lunthue ixin digantsje luntho dedathexin, ko chrinka ixin kuatau'en jinda.
43021008	Ko ni icha ruexin na̱ ntha barko ko jithingajin na̱ nuncha'a jikauntja kuchee, ixin xra kjínxin bithu'e na̱ ngatau'en nda, inchin cien metro bitjaan rugijixin na̱ ngande'e nda.
43021009	Ko are ujuii na̱ ngande'e nda thi ujii jinche, bithja na̱ xruithja ko ngata'a xruithja jita'a naa kuchee ko naa niuthja.
43021010	Jesús ndachro ngain na̱: —Sikoo ra kanxion kuchee nandaa tse ra.
43021011	Ko Simón Pedro kuani ntha barko inaa ko bantsjengixin jinda nuncha'a jiringa tsjé kuchee yeye ko kuingajin nuncha'a ngata'a jinche. Ko ditse na̱ naa renkia ko yoo kan ko thenii kuchee, ko maski anto tsjé ba, bichje'a nuncha'a.
43021012	Kuthimejan Jesús ndachro ngain na̱: —Xrakui ra jinthe ra. Ko xru'in ni banchiangi'i Jesús ixin kensen je'e, ixin benu'e na̱ ixin jaan, je'e Jesús.
43021013	Kuthimejan Jesús kunchie'en, ko je'e kuaa niuthja ko kuchee ko bajon ngain na̱.
43021014	Ji'i ninxin nthi'a xraago Jesús ngain chujni bagakao are uxechon.
43021015	Are juexin juine na̱, Jesús banchiangi'i Simón Pedro ko ndachro: —Simón, xi tsi'i Jonás, ¿athjue'na icha ke ni te'i? Pedro ndachro: —Jaan, Suixin nu'a ixin, jaan, rina'o. Jesús ndachro: —Mexinxin ja'a dayaku'en kulekuna.
43021016	Ko uyuxin nthi'a Jesús banchiangi'i inaa ko ndachro: —Simón, xi tsi'i Jonás, ¿athjue'e na ja'an? Pedro ndachro ngain: —Jaan, Suixin nu'a ixin, jaan, rina'o. Ko Jesús ndachro: —Ja'a dayaku'en kulekuna.
43021017	Ko ninxin nthi'a banchiangi Jesús ko ndachro: —Simón, xi tsi'i Jonás, ¿athjue'na? Ko Pedro tabechiin ixin uninxin nthi'a Jesús banchiangi'i ixin athjue'e je'e, ko Pedro ndachro ngain Jesús: —Suixin nu'a kainxin. Suixin nu'a ixin ja'an, jaan, rina'o. Jesús ndachro ngain: —Dayaku'en kulekuna.
43021018	Ja'an ndua rindathjo ixin ja'a are xra xan xii, ja'o bagituxi'an ko sabakji thi ja'a bajinao, ko are utsunthaxii, ja'a tsinxe raa ko ujee ni sinthangaa lunthua ko tsji'o na̱ thi ja'a sinao'a tsji.
43021019	Jesús ndachro ji'i, ixin binao runchekinxin Pedro kexreen ruge'en je'e ko runchesaye'e Ndo Dio. Ko are Jesús juexin ndachro ji'i, ndachro ngain Pedro: —¡Rue'na!
43021020	Are Pedro ngaria, je'e bikon ixin jiruee thi anto bathjue'e Jesús, thi tabe'e ngaka Jesús are juine na̱ ngain kiai pascua, thi kai banchiangi ngain Jesús ko ndachro: “Nchana, ¿kensen thi sajon ngain chujni ningaku'an?”
43021021	Ko are Pedro bikon xii mee, je'e banchiangi'i Jesús ko ndachro: —Xii ji'i, ¿ke'e tsu'en xa?
43021022	Jesús ndachro ngain Pedro: —Ja̱ rina'o ixin xii yaa sechon xa rukjanja na si'i inaa, ¿ja'a ke'e ndusaan? Ja'a rue'na.
43021023	Mexinxin kuinga chijni ngayee chujni bakao Jesús ixin xii mee rugen'a. Aro Jesús ndachro'a ngain Pedro ixin xii mee rugen'a, je'o ndachro: “Ja̱ rina'o ixin xii yaa sechon xa rukjanja na si'i inaa, ¿ja'a ke'e ndusaan?”
43021024	Ko je'e thi anto bathjue'e Jesús, mee ja'an thi nichja kain ji'i, ko kji̱n kain ji'i. Ko nua ná ixin thi nichja ja'an, jaan ndua.
43021025	Ko Jesús binche'e icha tsjé, ko ja̱ rugetaxin naa ko naa thi binche'e, ja'an xraxa'on ixin rugithja'a nguixin nunthe rugingachjian kain xroon rugetaxin ixin thi binche'e. Jañaa tsu'en.
44001001	Ngain thi xroon kji̱n na sa'o, ko ru'an xron ngajin ja'a Teófilo, kuentaxin kain thi binche'e ko kjuaago Jesús are nakuexinxin xree
44001002	ko are sakjui ngajni. Ko are ubinkee ncha'on sarukji ngajni, Jesús ndache kunixin juachaxiin Espíritu Santo ngain ni kuinchie'e ixin kexreen runche'e na̱ xra.
44001003	Are Jesús tangi bathu'e ko be'en, je'e kjan xechon ko yoo thi kan ncha'on xraago ngain kain chujnii. Ko Jesús anto tsjé thi binche'e ixin nunxinxin je'e jichon, ko bakjaago kexreen thetu'an Ndo Dio.
44001004	Ko Jesús, are xra be'e ngain na̱, kuetu'en na̱ ixin ruchu'en na̱ ngain rajna Jerusalén ko ndachro: —Chu'en ra tsuenja thi ndachro Ndudana, thi ja'an ndathjo ra kai,
44001005	ixin ndua Juan banchegithe chujni kunixin jinda, aro nthi'i kanxion ncha'on ja'a ra sigithe ra kunixin Espíritu Santo.
44001006	Ko ni tate ngain Jesús banchiangi'i na̱ ko ndachro na̱: —Suixin, ¿ajai ruchje'e chujni Israel juachaxin rukjan na̱ tsetu'an na̱ nunthe'e na̱?
44001007	Ko Jesús ndachro ngain na̱: —Ja'a ra xru'in juachaxin chunda ra ixin tsunu'a ra kesa ko ke'e ncha'on tsu'en kain ji'i ixin je'o Ndo Dio chunda ndo juachaxin rundachro ndo ke'e ncha'on siku'en.
44001008	Ko are tsii Espíritu Santo ngajin ra, ja'a ra sayé'e ra juachaxin ko runichja ra ixin ja'an. Tsexinxin ra nguii Jerusalén, kuthimejan satsji ra nunthe'e Judea, ko nunthe'e Samaria, ko nguii sasendajni.
44001009	Ko are Jesús juexin ndachro kain yaa, kain ni bagakao tatetsje'e na̱ kexreen sakuajiin Jesús ngajni. Ko are unui biji, naa thjui kjuamataon ko ibikon'a na̱.
44001010	Xra tatetsje'e na̱ ngajni ixin thi sakuajiin Jesús, are kununxin ngaka na̱ yoo thi xii tengaa luntho rua
44001011	ko ndachro kayui xii mee ngain na̱: —Ja'a ra chujni Galilea, ¿unda tatetsje'e ra ngajni? Thi Jesús tedikon ra sakjui ngajni, jañaa sikon ra tsii inaa.
44001012	Kuthimejan kain ni kuinchie'e Jesús kjanxin na̱ jnanchjan di'in Jnee Ntha Olivo. Ko jna ji'i chiaon jikee Jerusalén ixin ley Israel tajanda'a chujni sathji na̱ icha kjín ngain ncha'on nchejuga'a ni.
44001013	Ko are biji na̱ ngain rajna kuani na̱ nchia teta'a choo, thi binthe na̱ kanxion ncha'on. Ko nthi̱'a̱ bagithu'e Pedro, Jacobo, Juan, Andrés, Felipe, Tomás, Bartolomé, Mateo, inaa Jacobo xe'en Alfeo, Simón thi baketuka'o ni romano, ko Judas xan choo Jacobo.
44001014	Kain chujni mee baxrathe na̱ ixin banichjayee na̱ Ndo Dio, kunixin xan choo Jesús, ko María janee Jesús ko ikanxion ni nchrii.
44001015	Ko ncha'on mee binthe inchin naa inkjaon kan chujni, ko Pedro bingathjen ngayee na̱ ko ndachro ngain na̱:
44001016	—Thi'in ra xro dithikaon ra, ixin kain ná nua ná ixin Jesús tse na̱ ixin Judas kjuaago Jesús ngain chujni baningaku'en, ko kain ji'i ndachro Espíritu Santo ixin David, thi kji̱n ngain thi jitaxin Xruen Ndo Dio ko jañaa ku'en.
44001017	Ko nua ná jian ixin Judas bakji ngajin ná ixin xraje'o xra bantho'o ná.
44001018	Aro kunixin thi tumi kjuenge'e na̱ 'na ixin thi jian'a binche'e ngain Jesús, kue'na naa nunthe. Ko Judas kjui nthi̱'a̱ ko kjuixin jaa ko chrintaon nthau'e ko bachrje kain thi jiringa.
44001019	Ko kain chujni binthe ngain rajna Jerusalén kunu'e na̱ ixin thi ku'en, ko je'e na̱ binchegi'in na̱ nunthe mee Acéldama ko ji'i ngigue'e hebreo ko ruchro Jngi'i Jni.
44001020	Ko ji'i jitaxin ngain xruen Salmos thi ndachro: Nchiandu'a je'o nchia sithu'e nchia, ko xru'in chujni sinthe ngaxi'in nchia. Ko kai ndachro: Inaa chujni ruchunda thi xra bechunda.
44001021	’Ko nthi'i ngayaa ná te xii bakji'o ná kainxin ncha'on are Jesús be'e nthi'i ngajin ná
44001022	kuexinxin are Juan binchegithe Jesús ko bithjaja ncha'on are Jesús sakuajiin ngajni. Mexinxin rugunda ixin naa xii mee se'e ngajin ná ixin rundache icha chujni ixin je'e bikon ixin Jesús nduaxin xechon.
44001023	Kuthimejan kuinchie'e na̱ yoo ni bagakao na̱ kain ncha'on mee. Naa bi'in José, thi banchegi'in na̱ Justo ko Barsabás. Ko thi yuxin bi'in Matías.
44001024	Ko are juexin kuinchie'e na̱ yui ni te'i, nichjee na̱ Ndo Dio ko ndachro na̱: —Suixin chunxin anseen kainxin chujni, tjagu'na ni ra kexe'e yui xii te'i Suixin ukuinchie'e,
44001025	ixin sinche'e xraa Suixin, thi xra banche'e Judas. Aro je'e binchetjaan xra mee ixin binche'e thi jian'a ko jai ujii thi jikininxin.
44001026	Kuthimejan tsuntaon na̱ ixin jañaa kuinchie'e choo na̱ ko thi bithutaon Matías. Ko ubikin ngakjan ni kuinchie'e Jesús.
44002001	Are juii kiai di'in Pentecostés, kainxin chujni bagithikaon Jesús tate na̱ ngain nakua nchia.
44002002	Ko tuinxon anto suji bathe ngajni, inchin are anto suji tja chrintho. Ko nguixin ngaxi'in nchia kui'in na̱ thi bathe.
44002003	Kuthimejan bikon na̱ tsjé thi xraa neje xru'i, ko chjeeya xru'i ji'i ngata'a nanaa na̱.
44002004	Ko bayée na̱ juachaxin thi bajon Espíritu Santo ngain na̱. Ko je'e na̱ kuexi'in na̱ nichja na̱ ujejee ngigua inchin Espíritu Santo banchenichja na̱.
44002005	Ko ncha'on mee nthi̱'a̱ Jerusalén binthe tsjé chujni judío, ko ni te'i juixin na̱ jejee rajna ngain nguixin nunthe. Ko chujni mee anto bagithikaon na̱ ley Israel.
44002006	Ko are kui'in na̱ thi anto suji bathe, anto tsjé chujni xrathe na̱ ngain nchia be'e ni theyoo, ko ni kui'in ibenue'a na̱ ke'e ruxraxaon na̱ ixin kain na̱ kui'in na̱ ngigue'e na̱ tenichja chujni bagithikaon Jesús.
44002007	Ko xratao tabinthetsje'e choo na̱ ixin kuinxin na̱ thi nichja chujnii Jesús. Ko ndache choo na̱: —¿Aro ke'e tenichja chujni te'i? ¿Ni te'i, aje'a Galilea na na̱?
44002008	¿Kexreen? Ixin ja'an ná tethi'in ná thi tenichja na̱ jejee ngigua'a ná.
44002009	Nthi'i ngayaa ná te chujni juixin Partia, Media, Elam, Mesopotamia, Judea, Capadocia, Ponto, ko ngain nunthe Asia,
44002010	Frigia, Panfilia, Egipto, ko kai ngayaa ná te chujni juixin Africa thi rajna jii icha nda'a de Cirene. Kai tsjé chujni romano te nthi'i. Ko thu'a na̱ ndudee na̱ judío na̱, ko ikanxion na̱ kjan na̱ judío ixin bithikaon na̱ ley judío.
44002011	Kai be'e chujni juixin Creta, ko Arabia. Aro kain ná tethi'in ná tenichja na̱ ngigua'a ná ko nichja na̱ kain thi chrjuin binche'e Ndo Dio.
44002012	Ko xratao tabinthe na̱ ko inue'a na̱ ke'e ruxraxaon na̱ ko banchiangi'i choo na̱: —¿Ke'e ruchro kain ji'i?
44002013	Aro ikanxion na̱ kjuanua na̱ na̱ ko ndachro na̱: —Ni te'i dinthekuan na̱, mexinxin jañaa nichja na̱.
44002014	Kuthimejan Pedro kunixin ithejngo chujni kuinchie'e Jesucristo bingathjen na̱ ko Pedro nichja seen ko ndachro: —Chujni Judea ko kainxin chujni te ngain rajna Jerusalén, tunu'a ra ko thi'in ra jian thi rundathjo ra.
44002015	Xii te'i dikuan'a xa inchin ja'a ra xraxaon ra, ixin xra dakao, nandaa las nueve.
44002016	Thi ja'a ra bikon ra jaxon, ji'i thi ndachro profeta Joel are ndachro:
44002017	Ndo Dio ndachro, ngain ncha'on are uchiaon tsjexin nunthe, rurua'an Espirituna ngain kainxin chujni. Ko xa'an ra xan xii ko xan nchrii runichja xan thi siku'en, ko ja'an anto tsjé sinthagikon xan ixin thi siku'en, ko kai ni joon are tsuxinxin na̱, tsjé sinthagikon na̱ ixin thi siku'en.
44002018	Ko kai ngain ncha'on mee sinthaganiata'a Espirituna ngata'a kain xi nchexrana ko nchri nchexrana ko runichja na̱ thi siku'en.
44002019	Ko ngajni tsjaago tsjé thi bagikon'a chujni are sa'o. Ko ngata'a nunthe tsjaago tsjé thi siku'en kai. Tsjaago jni, xru'i ko thjui dikunchjianxin juxon nchi̱n.
44002020	Are mee ncha'on tasanga nchaon, ko kunithjao ndarukjan ba xraa jni. Kain yaa tsu'en sa'o, kuthimejan tsii Nchaa ná are sinche'e jie̱ ngain kain chujni, ko je'e tsjague na̱ thi juachaxin jichunda.
44002021	Ko kainxin chujni runichjayee Nchaa ná Jesús rukjan na̱ inaa chujni naruaxin.
44002022	Kai Pedro ndachro: —Ja'a ra xro Israel ra, thi'in ra thi rundathjo ra: Ja'an nichja ixin Jesús thi juixin rajna Nazaret. Ndo Dio kjuagu'a ra ixin je'e ndo kuinchie'e ndo Jesús are chjee ndo jié juachaxin ixin binche'e tsjé thi jian, binchexingame'e ko binchexechon tsjé chujni, inchin ja'a ra unu'a ra.
44002023	Ko Ndo Dio ubenu'e ndo ixin Jesús anto tangi rugathu'e. Ko ja'a ra tse ra ko kuia ra Jesús ko binchechie'en ra ngaa raa chujni jian'a. Ko je'e na̱ kuenganito na̱ ntha cruz inchin ja'a ra banchia ra.
44002024	Aro Ndo Dio binchexechon Jesús ixin thi ndade'en ni jikininxin'a tsethu'an ngain je'e.
44002025	Ko nichja rey David ixin Jesús ko ndachro: Ja'an kainxin ncha'on bagikon Nchana ngathexin kon. Ko ixin Nchana jii ngain rajianxin na, xru'in kensen sinchetjajin na.
44002026	Mexinxin ansenna anto chee, ko neje na tsjethee Nchana. Ko kain ncha'on sarichon ko maski ndase'en na xru'in ruxraguan.
44002027	Ixin Suixin tsintue'a thi richunxin ngain thi xrabaa chujni, ko sajon'a juachaxin ixin ruxanthe nthau'e xi nchexraa ngado'o nche.
44002028	Suixin kjuagu'na nthi'á kexreen sintha'a nthi'i ngata'a nunthe, ko jañaa anto rucha'na are ja'an sari'i ngathexin kon.
44002029	Ko Pedro xra ndache chujni: —Tsjexinxin ja'a ra xro Israel ra, runichja ná ixin ndo dachri xrachrjen David ixin be'en ko xrabaa ko chinthi'i xrajii ngajin ná jai.
44002030	Aro David kjui naa profetee Ndo Dio ko mexinxin ndache ndo ixin naa chujnii rugachrjeninxin je'e, thi ruge'e rey ngain Israel.
44002031	Ko David ubenu'e ixin Cristo ruxechon, mexinxin ndachro ixin je'e rugithue'a ngado'o jinche ko nthau'e ruxanthe'a nthao.
44002032	Ko ja'an ná ndua bukon ná ixin Ndo Dio binchexechon ndo Jesús.
44002033	Ko are ndo Dio binchegayee ndo kain juachjaxin ko bake'e ndo ngain rajianxin ndo, ko chjee ndo Espíritu Santo inchin ndathjo ná Jesús ko jai je'e bincheganiata'a ná Espíritu Santo ja'an ná ko mee thi dikon ra ko thi'in ra.
44002034	Ixin David xrakjui'a ngajni are mee. Aro je'e ndachro: Ndo Dio ndachro ngain Nchana: “Dari'i ngain rajianxinna,
44002035	ko ja'an sinthagacha ja'a ngain kainxin thi ningaku'an, ko sari'i ngain thi sinthasaya'a na̱.”
44002036	’Mexinxin ja'a ra ko kainxin chujni Israel, tunu'a ra jian ixin Jesús, thi ja'a ra kuenganito ra ntha cruz, Ndo Dio ndachro ixin Jesús kjan Nchaa ná, ko mee Cristo ixin Ndo Dio chjee ndo kain juachaxin ko tsetu'an ngain kainxin chujni teta'a nunthe.
44002037	Ko kain ni kui'in thi ndachro Pedro, anto tabinthechiin na̱ ko kuaa na̱ juachjaon ko banchiangi'i na̱ Pedro ko thi ni thejngo, ni nchexree Jesús ko ndachro na̱: —Ja'a ra xro choo ná, ¿ke'e sintha'a ná?
44002038	Kuthejan Pedro ndachro ngain na̱: —Nchetse'en ra ñao Ndo Dio sinthatjaña'a ra kain thi jian'a binche'e ra, ko ja'an ná sinthagithe ra kunixin juachaxiin Jesús ko Ndo Dio ruchjaa ra Espíritu Santo
44002039	ixin Ndo Dio ndachro ixin ruchjaa ra Espíritu Santo kunixin xa'an ra, ko kain ni tsiakunue'e Ndo Dio nguii ngata'a nunthe ko sinchetjañe'e ndo kain thi jian'a nche'e na̱.
44002040	Ko xra tsjé nichja Pedro ixin binchekinxin na̱ ko ndache na̱: —Dachrjende'e ra kain chujni jian'a ko sitjan'a ra ngathe xru'i.
44002041	Ko tsjé chujni bagithikaon juajna nichja Pedro. Ko ncha'on mee inchin nii no̱ chujni bithikaon Jesús, ko bigithe na̱.
44002042	Ko kain chujni bithikaon thi kjuaago thi theyoo chujni kuinchie'e Jesús. Ko jian bagakao choo na̱, ko bakunchjenga na̱ niuthja, ko bajineka'o choo na̱ inchin Jesús kjuaago, ko banichjayee na̱ Ndo Dio.
44002043	Ko kuise'en kain chujni ixin thi anto tsjé thi jian banche'e thi theyoo chujni kuinchie'e Jesús.
44002044	Ko kain ni bagithikaon baxraxaon na̱ xraa nakua chujni ko bakjengijna choo na̱ ixin bagajon na̱ thi bechunda na̱.
44002045	Ko banchekji na̱ thi binthechunda na̱ ko bakunchjeeya na̱ tumi ngain chujni inchin bagunde'e na̱.
44002046	Ncha'on ko ncha'on baxrathe na̱ ngain ni'ngo icha renthe, ko bakunchjenga na̱ niuthja inchin kjuaago Jesús ko kaxon ngain nchia banche'e na̱ ji'i ko baneka'o choo na̱, ko anto bachee na̱ ko bancheni'a na̱ thi bagajon na̱.
44002047	Ko banchesaye'e na̱ Ndo Dio, ko ni rajna anto bajinao na̱ na̱. Ko kain ncha'on Nchaa ná Jesús banchetsjé chujni ngain ni'ngo, thi ni bakjan inaa chujni narua.
44003001	Naa ncha'on utsukjin inchin las tres, Pedro ko Juan kjui na̱ ni'ngo icha renthe ixin hora mee banchesaye'e na̱ Ndo Dio.
44003002	Ko nthi̱'a̱ be'e naa thi xii chro'a bakji ixin jañaa guan. Ko kain ncha'on bagikaan na̱ ngandangii thi dixinxin ni ni'ngo, thi banchegi'in na̱ Anto Chrjuin Jii ixin baganchiaga'a.
44003003	Ko are thi chro'a bakji bikon Pedro ko Juan tatedixi'in ni'ngo, je'e banchiage'e na̱ tumi.
44003004	Ko Pedro ko Juan jian tabinthetsje'e thi chro'a bakji, ko Pedro ndachro: —Tsjena ni ra jian.
44003005	Ko thi chro'a bakji tsje'e jian ngain na̱ ixin xraxaon achrujan ruchjee na̱.
44003006	Aro Pedro ndachro ngain: —Ja'an chunda'a tumi ruchja'a, aro thi ja'an chunda ruchja'a: Kunixin juachaxiin Nchaa ná Jesucristo, dingathjen ko thjixin ruthea.
44003007	Kuthejan Pedro tse'e rajian ko binchengathjen, ko tuenxon kusuji kayui ruthee.
44003008	Ko thi chro'a bakji nakua chrinka ko bingathjenxin ruthee, ko thinga jichrinka ko anto jichee bikao Pedro ko Juan ngaxi'in ni'ngo. Ko binchesaye'e Ndo Dio.
44003009	Ko nguii rajna bikon jitjixin ruthee ko jinchesaye'e Ndo Dio.
44003010	Ko kain chujni anto kuise'en na̱ ko xraon na̱ ixin kexreen xingame'e ixin kain na̱ bechunxin na̱ thi chro'a bakji, ixin bagikon na̱ ngandangii ni'ngo baganchiaga'a tumi, nthi̱'a̱ thi di'in Anto Chrjuin Jii.
44003011	Ko thi chro'a bagakji ninchin bachrjende'a Pedro ko Juan, ko kain chujni kuise'en kuinga na̱ ngain inaa thi dixinxin ni ni'ngo, thi nchegi'in na̱ Salomón, ixin bitsje'e na̱ kanio ni te'i.
44003012	Are bikon Pedro kain chujni te'i, ndachro ngain na̱: —Ja'a ra chujni Israel ra, ¿unda xratao tabinthetsje na ni ra? ¿Unda nchexruan ni ra?, ¿atunao ra ixin ja'an ná bindaxingamaa ná xii ji'i?
44003013	Na'i, ixin Ndo Dio thi kjui Ndo Dioe ni xrachrje'an ná Abraham, Isaac, ko Jacob, Ndo Dio mee bajon juachaxin thi icha jié juasaaya ngain Xe'en ndo, xan di'in Jesús. Ko Jesús mee thi ja'a ra baye'a ra ko bajon ra ngain ni nche'e jie̱, ko are Pilato uxraxaon rukanchrjanda, ja'a ra juinao'a ra.
44003014	Ko ja'a ra ndachro ra ixin rukajanda'a na̱ Jesús, ko banchia ra kuajanda na̱ naa thi duen chujni.
44003015	Ko jañaa gu'en ra Jesús thi ndakjan ná inaa chujni naruaxin. Aro Ndo Dio juinchexechon ndo, ko mee ja'an ná bikon ná.
44003016	Ixin dithika'on ná juachaxin chjana ná Jesús, ko juachaxin ji'i thi najuinchexingamenxon thi xii tedikon ra ko chunxin ra.
44003017	’Ja'a ra xro chujni Israel ra, ja'an nuna ixin ja'a ra kunixin kain xi thetu'an ra gu'en ra Jesús, ko kain ji'i binche'e ra ixin xru'in benua'a ra.
44003018	Aro ja'in biku'en thi ubajin Ndo Dio ngain ni banichjee ndo, ixin jañaa ruge'en thi rukii, thi banchegi'in na̱ Mesías.
44003019	Mexinxin thinthu'e ra kain thi jian'a nche'e ra, ko kjan ra dithikaon ra Ndo Dio, ko je'e ndo sinthatjaña'a ra ndo thi jian'a nche'e ra ko jañaa tsii ncha'on sinthasuji ra ndo.
44003020	Ko Ndo Dio rurua'an ra Jesús, thi Cristo ixin are xra xru'in be'e, je'e ndo ukuinchie'e ndo rukii ngajin ra.
44003021	Ko jai Jesucristo jii ngajni, sithjaja ncha'on are Ndo Dio ndakua sake'e ndo kain thi dukon ná ngata'a nunthe, inchin ndachro ndo ngain ni bagayee juajnee ndo are icha sa'o.
44003022	Ko Moisés ndachro ngain ni chujnia ra bechon are sa'o: “Ndo Dio santsjegee ngaya'a ra naa thi runichjee ndo xraa ja'an, ko dithikaon ra kain thi rundathjo ra.
44003023	Ko kainxin chujni sithikaon'a thi tsii ji'i ichro'a si'in na̱ chujni rajnee Ndo Dio.”
44003024	’Ko kain ni banichjee Ndo Dio kuexinxin Samuel ko icha ni banichjee Ndo Dio, nichja na̱ thi jitu'en ncha'on te'i.
44003025	Ko ja'a ra xe'en ni banichjee Ndo Dio, ja'a ra thi juinthakininxin ra ndo ixin rugaye'e ra thi ndachro ndo ngain Abraham: “Ko chujni sachrjeninxin ra sinchenchaon kain chujni ngata'a nunthe.”
44003026	Ko are Ndo Dio juinchexechon ndo Xe'en ndo, sa'o rua'an ndo xan ngajin ra. Ko jañaa je'e ndo juinthanchaon ra ndo ixin tsintu'e ra kain thi jian'a nche'e ra.
44004001	Pedro ko Juan xra tenichja ngain chujni are binthekii xi daana kunixin ni baketu'en ni bagenda ni'ngo kunixin ni saduceo.
44004002	Ko ni te'i teduñao na̱ ixin Pedro ko Juan tetjaago ngain chujni ixin ni ndadige'en nchao xechon na̱, jañaa inchin bikon na̱ Jesús xechon.
44004003	Ko tse na̱ ko takuinthu'e na̱ ndu'a xiiso ixin utsukjin, ko nduexin runche'e na̱ jie̱.
44004004	Aro tsjé chujni kui'in na̱ thi ndachro Pedro ko Juan, ko bithikaon na̱ Jesús. Ko bikin je'o ni xii ko xethja inchin na'o no̱ na̱.
44004005	Ko nduexion nthi̱'a̱ Jerusalén, xrathe xi baketu'an ngain chujni judío, ko ni baketu'an ngain ni'ngo kunixin xi tjaago ley Israel.
44004006	Ko nthi̱'a̱ be'e Anás, xi daana icha renthe. Ko kai be'e Caifás, Juan, Alejandro, ko kaxon be'e icha chujnii xi daana baketu'an ngain ni'ngo.
44004007	Kuthejan kuetu'an na̱ rukiau'e na̱ Pedro ko Juan ko bake'e na̱ ngusine ko kuexi'in na̱ banchiangi'i na̱: —¿Ke'e juachaxin chunda ra, ni kensen nichjaye'e ra ixin binchexingame'e ra thi xii chro'a bagakji?
44004008	Ko Pedro, kunixin tsjé juachaxiin Espíritu Santo, bathe'e ko ndachro: —Ja'a ra xro thetu'an ra rajna ko ja'a ra xro thetu'an ra ngain ni'ngo icha renthe,
44004009	ja'a ra danchiangina ni ra ixin thi jian bintha'a ná ngain thi beni'i ji'i, ixin tsunu'a ra kexreen kuxrue'en.
44004010	Ja'an ná ndachrjan ná ngathexin kon ra ko ngathexin kon kain chujni Israel ixin thi xii ji'i kuxrue'en kunixin juachaxiin Jesús thi Nazaret, ji'i thi Mesías thi ja'a ra kuetu'an ra ixin ruguen na̱ nganito ntha cruz. Aro Ndo Dio binchexechon.
44004011	Aro ja'a ra xro nchechjian ra nchia bithikaon'a ra xro, thi xro icha suji ke'e nchia, ko jañaa ku'en Jesús inchin xro ji'i
44004012	ixin ixru'in inaa thi sinthatjañaa ná nthi'i ngata'a nunthe inchin Jesús ixin ixru'in inaa thi rua'an Ndo Dio ngata'a nunthe ixin sinthakjan ná inaa chujni narua.
44004013	Are ni baketu'an kui'in na̱ ixin Pedro ko Juan suji nichja ná ko xraon'a ná, ni baketu'an kuise'en na̱ ixin ni te'i benue'a na̱ xroon. Kuthejan batsuan na̱ ixin ni te'i bagakao Jesús.
44004014	Ko chro'a kjuangi'i na̱ ixin xru'in thi ndua'a bithje'e na̱ ixin nthi̱'a̱ jindaxi'in na̱ thi kuxrue'en.
44004015	Kuthejan kuetu'en na̱ Pedro ko Juan rugachrjeyexin na̱ nthi̱'a̱ ixin ni thetu'an kjuao na̱ kexreen sinche'e na̱.
44004016	Ko ndachro na̱: —¿Ke'e sintho'o ná ngain kayui xii te'i? Kainxin chujni Jerusalén nu'e na̱ kexreen binchexingame'e xii ji'i. Ko ja'an ná chro'a tjangi'i ná xa ixin je'a ndua thi binche'e xa.
44004017	Aro jai sinthuxraon ná xa, ko jañaa itsenkin'a xa icha ixin juachaxiin Jesús ngain icha chujni.
44004018	Ko baye̱e na̱ Pedro ko Juan ixin kuetu'en na̱ ixin irukjago'a na̱ ko irunichja'a na̱ kunixin juachaxiin Jesús.
44004019	Aro Pedro ko Juan ndachro ngain na̱: —¿Ndachjejinxin ni ra ajian jii ngathexin kon Ndo Dio sithika'on ná ja'a ra ani sithika'on ná thi ndachro je'e ndo?
44004020	Ko ja'an ná chro'a rutenkua ná ixin kain thi kuian ná ko bikon ná.
44004021	Kuthejan ni thetu'an binchexraon na̱ Pedro ko Juan inaa, ko kuanchrjanda na̱ sabinthekji ixin xru'in thi jian'a biku'en na̱ ko ixru'in banchekao na̱, ixin kain chujni tenchesaye'e Ndo Dio ixin bikon na̱ thi jian binche'e kayui ni te'i.
44004022	Ko thi xii xingame'e kunixin juachaxiin Ndo Dio bechunda icha yakan nano.
44004023	Are Pedro ko Juan ukuanchrjanda na̱, je'e sabinthekji ngain ni kuinchie'e Jesús ko kuekiin na̱ kain thi ndachro xi thetu'an xi daana ko xi thetu'an chujni judío.
44004024	Ko are ni kuinchie'e Jesús kui'in na̱ thi nichja Pedro ko Juan, kuexi'in na̱ nichjayee na̱ Ndo Dio ko ndachro na̱: —Suixin Ndudana ná, thi binchechjian ngajni, nunthe ko ndachaon, ko kainxin thi jii ngajni, ngata'a nunthe ko chringi ndachaon.
44004025	Ko Suixin thi nichjaxin ixin Espíritu Santo ngain ndudana ná David, xi nchexraa: ¿Unda tuxrunga kain nunthe ko unda kain rajna tjauthexin ná thi xru'in xree?
44004026	Ko kain thi thetu'an ngata'a nunthe kuato choo na̱ ko tjauthexin na̱ kexreen sinche'e na̱ thi jian'a ngain Ndo Dio ko ngain Xe'en ndo, thi Cristo.
44004027	’Ko nduaxin ngain rajna ji'i Herodes, Poncio Pilato ko chujni je'a judío ko chujni Israel kuato choo na̱ ixin guen na̱ Jesús, thi Xa'an Suixin rua'an ixin thjengijna ná.
44004028	Aro je'e na̱ binche'e na̱ je'o thi Suixin ndachro thi ruku'en are icha sa'o.
44004029	Jai tsje'e Suixin kexreen nchexraon ná na̱, ko thjengijna ni ra ixin xru'in juaxraon ruchunda ná, are runichja ná ixin Suixin ngain kexe'o chujni.
44004030	Ko tjaago juachaxiin Jesús ruxingamenxin icha chujni ko tsu'en tsjé thi jian ko jañaa sikunxin tsjé chujni thi jié juachaxin binchegaye'e xi nchexraa Jesús.
44004031	Ko are juexin nichjayee na̱ Ndo Dio, kuingi nunthe thi binthe na̱, ko baye̱e na̱ juachaxiin Espíritu Santo, ko kain na̱ banichja na̱ juajnee Ndo Dio ko ixru'in juaxraon be'e ngain na̱.
44004032	Ko kain ni bithikaon xraje'o bakunu'e na̱ ko xraje'o juaxraxaon bechunda na̱. Ko kain thi bechunda na̱ bakunchjeye'e choo na̱ ko xru'in kensen bandachro, ixin je'o na̱ baketu'an na̱ thi bechunda na̱.
44004033	Ko ni kuinchie'e Jesús banichja na̱ kunixin icha jié juachaxin ko bandachro na̱ ixin Jesús xechon ko Ndo Dio banchenchaon na̱ icha.
44004034	Ko xru'in bagitje'en chujni ngayee ni bagithikaon ixin thi ni bechunda nunthe'e ko nchiandu'e banchekji na̱, ko tumi bagajon na̱
44004035	ngain ni theyoo chujni kuinchie'e Jesús. Ixin je'e na̱ bakunchjeeya na̱ tumi ngain chujni bagitje'en.
44004036	Ko jañaa binche'e naa xii juixin ngain naa nunthe ngusine ndachaon di'in Chipre. Xii mee bachrjeninxin ni Leví ko bi'in José aro ni theyoo kuinchie'e Jesús banchegi'in na̱ Bernabé, ko ji'i ruchro naa Thi Thjengijna Chujni.
44004037	Ko xii ji'i bechunda naa nunthe ko binchekji xa nunthe ko bajon xa tumi ngain ni theyoo kuinchie'e Jesús.
44005001	Aro be'e inaa xii bi'in Ananías, ko chri'i xa bi'in Safira. Ko kayui ni te'i binchekji na̱ naa nunthe'e na̱ kai.
44005002	Aro xii ji'i kjuauthexin chri'i xa ko bithu'e na̱ thu'a tumi ko thi tumi xe'e na̱ bajon na̱ tumi ngain ni theyoo kuinchie'e Jesús, ko ndachro na̱ ixin yaa kain tumi bayée na̱.
44005003	Ko Pedro ndachro: —Ananías, ¿unda bithuaxin binthaya'a nchiijin ko binao rujincheye'e Espíritu Santo, ko bithu'a thu'a tumi chjaa na̱ ixin nunthe?
44005004	Icha nchao runchekji'a nunthe'a, ko are runchekji tarugithu'a kain tumia. Aro, ¿unda bincheeya ixin rugajon kain tumi ko ibajon'a tumi? ¿Unda binche'e ji'i? Ja'a bincheye'a chujni, ja'a binao runcheye'e Ndo Dio.
44005005	Are Ananías kui'in ji'i, betsinga ko ndabe'en. Ko kain chujni kunu'e thi ku'en anto xraon na̱.
44005006	Kuthejan juii kanxion xa xii kuensia xan Ananías ko bikjabaa xan.
44005007	Batho inchin nii hora, kuthejan biji chri'i Ananías. Ko benue'a ke'e ku'en xixi'i nchra.
44005008	Ko Pedro banchiangi'i nchra ko ndachro: —Ndachjejinxin na, ¿aje'in binchekjixin ra nunthe? Ko je'e nchra bate'e nchra: —Jaan, jañaa binthakjixin ná nunthe.
44005009	Kuthejan Pedro ndachro ngain nchra: —¿Unda kjuauthexin choo ra ixin runcheye'e ra Espiritue Nchaa ná? Nthimee juii xan kjui bikjabaa xixi'a. Ko jai tsji'o xan ja'a kai.
44005010	Ko are juexin nichja Pedro, tabenbe'o nchra chrika ruthee. Ko are bixi'in xan xii te'i, bithja xan Safira ndadige'en, ko sabikao xan, bikjabaa xan ngandaxi'in xixi'i.
44005011	Kain ni ni'ngo ko kain ni rajna kunu'e ji'i anto xraon na̱.
44005012	Ko ixin ni theyoo kuinchie'e Jesús, Ndo Dio banche'e tsjé thi jian ngayee chujni ko banchexingame'e ni ni'i. Ko kain ni bithikaon Jesús baxrathe na̱ ngandangii naa thi dixinxin ni ni'ngo, ko ngandangii mee nchegi'in na̱ Salomón.
44005013	Ko ni bagithikaon'a bakunchien'a na̱ ngain ni theyoo, aro banichja na̱ jian ixin je'e na̱.
44005014	Ko kain ncha'on bagithikaon icha xii ko nchrii ngain Jesús.
44005015	Ko tsjé chujni bagantsje na̱ ni ni'i ngata'a nthatu'en na̱ ngande'e nthi'á, ixin rugatho Pedro ngandaxi'in na̱, ko kara sauen rugathutaon ni ni'i ko ruxingame'e na̱.
44005016	Kaxon kain rajna tendajin Jerusalén bakia'o na̱ ni ni'i na̱ kunixin chujni tedo'o espíritu jian'a ko kain na̱ bakuxrue'en na̱.
44005017	Kuthejan xi baketu'en xi daana kunixin xi saduceo anto bakunchjue'e xa ixin thi banche'e Pedro ko Juan,
44005018	mexinxin kuetu'an xa biaxi'in kayui ni te'i ngaxi'in ndu'a xiiso.
44005019	Aro naa angeel Ndo Dio kunxiree ndu'a xiiso ngain thie mee ko bachrje na̱, ko ángel ndachro:
44005020	—Thji ra ngain ni'ngo icha renthe ko thekin ra kexreen rukjan na̱ naa chujni naruaxin ixin Jesucristo.
44005021	Ko nduexin nduuyo bixi'in na̱ ngain ni'ngo ko kuexi'in na̱ kjuaago na̱. Kuthejan xi baketu'en xi daana ko ni binthe ngain xa kuetu'an xa ruxrathe kain ni baketu'en chujni judío. Kuthejan rua'an na̱ bixrakua Pedro ko Juan.
44005022	Aro ni biruee kayui ni te'i, are biji na̱ ndu'a xiiso ibira'a na̱ na̱ ko sakjan na̱ ngain xi daana,
44005023	ko binthendachro na̱: —Bithja na̱ jian jijee ndu'a xiiso ko xi tenda tatendangii xa thi dixinxin ni, aro ja'an ná kunxiraa ná thi dixinxin ni ko xru'in kensen bithja ná ngaxi'in.
44005024	Are xi baketu'an xi bagenda ni'ngo ko xi baketu'en xi daana kui'in na̱ ji'i ko ibenue'a na̱ ke'e runche'e na̱, ko banchangi'i choo na̱ kexreen rukjexin kain ji'i.
44005025	Ko are mee bijibe'o naa thi ndachro ngain na̱: —Thi ni kuiaxi'in ra utatenangii na̱ ni'ngo ko tetjague na̱ ni rajna.
44005026	Kuthejan xi baketu'an ko ni baginthenda kjui na̱ biruee na̱ ni tetjaago, aro bintja'a na̱ ixin xraon na̱ ixin ni rajna rukaxin na̱ na̱ xro.
44005027	Ko are ubijikao na̱ ngathexin kon ni thetu'an, xi daana icha renthe ndachro:
44005028	—Undathjo ra ixin irukjagu'a ra thi binche'e thi xii di'in Jesús. Aro ja'a ra bithikaon'a ra, ko ja'a ra banchekue'en ra nguixin rajna Jerusalén ixin thi kjuaago Jesús, ko xra tjangina ni ra ixin ja'an ná gu'en ná Jesús.
44005029	Kuthejan Pedro ko ni kuinchie'e Jesús bathe'e na̱: —Ja'an ná sa'o jikininxin sithika'on ná Ndo Dio kuthimejan chujni.
44005030	Ko ja'a ra gu'en ra Jesús nganito ntha cruz. Aro Ndo Dioe ni xrachrje'an ná juinchexechon Jesús.
44005031	Ko Ndo Dio binchesaye'e Jesús ko bake'e ndo ngain rajianxin ndo, ko binchekjan ndo naa thi Thetu'an ko thi Tsjengijna chujni Israel, ko jañaa rukjan na̱ ngain Ndo Dio ko sayée na̱ juaditjaaña ixin thi jian'a nche'e na̱.
44005032	Ko ja'an ná kuian ná ko bikon ná kain thi ku'en, ko kai Espíritu Santo nu'e ji'i, ko Espíritu ji'i dajon Ndo Dio ngain kain chujni dithikaon Jesús.
44005033	Ko are kui'in kain ni thetu'an Israel kain ji'i, anto kuñao na̱ ko juinao na̱ naruguenxon na̱ ni theyoo kuinchie'e Jesús.
44005034	Aro ngayee ni te'i be'e naa xii bi'in Gamaliel, naa xii bakjaago ley ko ni rajna anto banchesaye'e na̱ xa, ko je'e xa bingathjen xa ko kuetu'an xa nchion rugachrje ni theyoo kuinchie'e Jesús.
44005035	Ko xii ji'i ndache kain ni thetu'an: —Ja'a ra xro thetu'an ra rajna Israel, xraxaon ra jian thi sinche'e ra ngain xii te'i.
44005036	Xraxaon ra ixin are ikainxin ncha'on batho, bingathjen naa xii bi'in Teudas ko ndachro xa ixin je'e xa naa xii anto renthe. Ko ruee inchin noo renkia xii bithikaon ngain. Aro jngujngujni na̱ guen Teudas, ko ni baruee chjekee na̱, ko jañaa juexinxin kain.
44005037	Ko batho ikanxion ncha'on are binthetaxin chujni rajna, bingathjen naa xii rajna Galilea bi'in Judas. Ko kai ruee kanxion chujni, aro kai guen na̱ ko chujni baruee, chjekee na̱ kai.
44005038	Mexinxin ja'an ndathjo ra, tanchrjanda ra xii te'i ko dixinthe'a ra ngain xa. Ixin thi tenche'e xa ja̱ je'a Ndo Dio jithetu'an, taruchjekee na̱ kai.
44005039	Mexinxin tsje'e ra jian rujixinthe ra ko ruketuko'o ra Ndo Dio ixin ja̱ tenche'e xa thi kuetu'an Ndo Dio, xru'in kensen rukayakuen xa.
44005040	Ko kain na̱ bithikaon na̱ thi ndachro Gamaliel. Kuthejan baye̱e na̱ ni theyoo kuinchie'e Jesús ko kuetu'an na̱ ixin bintja na̱ ko ndache na̱ ixin irunichja'a na̱ ixin Jesús, kuthejan kuanchrjanda na̱ na̱.
44005041	Ko are ni theyoo te'i sakjuixin na̱ ngathexin kon ni thetu'an, anto chee na̱ ixin Ndo Dio bajon juachaxin bikaon na̱ ixin dithikaon na̱ Jesús.
44005042	Ko kain ncha'on banichja na̱ ko bakjague na̱ chujni thi juajna juia'o Jesús, thi banchegi'in na̱ Mesías, ko ji'i banche'e na̱ ngain ni'ngo ko ngain nchia.
44006001	Ko are mee chujni bagithikaon Jesús icha bakutsjé na̱, ko ni banichja ngigua griego kuexi'in na̱ kuñao na̱ ngain ni banichja ngigua hebreo ko kuexi'in na̱ ndachro na̱ ixin kain nchri ga'an banichja griego itsjé'a bagayee na̱ ixin bane na̱.
44006002	Kuthejan ni theyoo baye̱e na̱ kain ni bagithikaon Jesús, ko ndachro na̱: —Nchao'a jii ixin ja'an ná tetunchjeeya ná tumi ko thi jine ni ko tethintua ná thi xra kuinchienanxin ná Jesús ixin tsjaago ná juajnee.
44006003	Mexinxin thinchie'e ra yaato xii ngaya'a ra, xi nchao ruchunthiaxin xa ko jian juaxraxaon ruchunda xa ko ruchunda xa juachaxiin Espíritu Santo. Ko ja'an ná tsetuan ná xa tsunchjeeya xa thi sine chujni.
44006004	Ko ja'an ná rukjan ná runichjayaa ná Ndo Dio ko tsjaago ná juajnee ndo.
44006005	Ko kain na̱ bithikaon na̱ thi ndachro ni te'i, ko kuinchie'e na̱ Esteban, naa xii bagithikaon Ndo Dio ko bechunda juachaxiin Espíritu Santo, ko jañaa kai Felipe, Prócoro, Nicanor, Timón, Parmenas, ko naa xi Antioquía bi'in Nicolás, ko xii ji'i je'a judío, aro bagithikaon xa ko banche'e xa xraa ni judío.
44006006	Kuthejan bikao na̱ ni yaato te'i ngain ni theyoo kuinchie'e Jesús. Ko nichjayee na̱ Ndo Dio ko kuenta'a raa na̱ ngata'a ni yaato runche'e xra.
44006007	Ko nguii rajna Jerusalén chjekee juajnee Ndo Dio, ko ni bagithikaon icha bakutsjé na̱. Ko kai tsjé xi daana bagithikaon xa Jesucristo.
44006008	Esteban bechunda anto tsjé juachaxiin Espíritu Santo ko Ndo Dio anto banchenchaon ndo. Ko Esteban banche'e tsjé thi jian ko banchexingame'e chujni.
44006009	Kuthimejan juii kanxion chujni bakji ngain ni'ngo bi'in Esclavos Libres. Ko kai ikanxion chujni juixin rajna Cirene, ko rajna Alejandría, ko nunthe Cilicia, ko kai ni juixin nunthe Asia. Kain ni te'i kuexi'in na̱ kuetuka'o na̱ Esteban.
44006010	Aro xru'in ni banchetenkua Esteban ixin banichja kunixin juachjaxiin Espíritu Santo.
44006011	Kuthejan ni kuetuka'o Esteban kjuenge'e na̱ 'na ikanxion na̱ ixin rundachro na̱ ixin Esteban jian'a nichja ixin Moisés ko ixin Ndo Dio.
44006012	Ko ja'in juincheñauxin na̱ ni rajna ko ni judío baketu'an ko ni bakjaago ley. Ni te'i tse na̱ Esteban ko bikao na̱ ngain kainxion ni thetu'an ni'ngo judío.
44006013	Ko kjuee na̱ icha chujni nichja thi ndua'a ko ndachro na̱: —Jaan, ndua, xii yaa anto nichja xa jian'a ixin ni'ngo icha renthe ko ixin ley ba̱jon Moisés.
44006014	Ko kuian ná ndachro xii ji'i ixin Jesús juixin Nazaret tsunxanthe ni'ngo icha renthe ko sasengixin thi binthakuan ná Moisés.
44006015	Kuthejan kain ni thetu'an ko kain chujni te nthi̱'a̱ tsje'e na̱ Esteban. Ko bikon na̱ ngakon Esteban xraa ngakon naa ángel.
44007001	Kuthejan xi daana icha renthe banchiangi'i xa Esteban ko ndachro xa: —¿Andua thi nichja ni te'i ixin ja'a?
44007002	Ko Esteban ndachro: —Ja'a ra xro chujni Israel ra ko xro thetu'an ra, thi'in ra thi rundathjo ra: Ndo Diua ná, ndo thetuan ná kununxi'in ndudaa ná Abraham are xra be'e ndo Mesopotamia, are xrasakjui'a ndo ruge'e ndo Harán.
44007003	Ko ndachro Ndo Dio ngain Abraham: “Thinthu'e nunthe'a ngain ni chujnia, ko sathji ngain nunthe ja'an tsjagu'a.”
44007004	Kuthejan ndo Abraham bachrjexin nunthe Caldea ko sakjui ndo ngain nunthe Harán. Ko nthi̱'a̱ ndabe'en ndudee Abraham. Kuthimejan Ndo Dio sajuia'o Abraham ngain nunthe te ra jai.
44007005	Ko Ndo Dio xra bajon'a ndo ni rio'o nunthe thi rugeta'a Abraham. Aro, jaan, ndache ndo ixin rugajon ndo nunthe ngain, ko are ndarugenja je'e, kuthimejan xe'en ruketu'an nunthe, maski are mee xra xru'in chjan bechunda.
44007006	Ko Ndo Dio ndache Abraham: “Chujni sachrjeninxin ja'a, sinthe na̱ thi je'a nunthe'e na̱, ko tsuchji na̱ ixin sinche'e na̱ xra ko sikaon na̱ noo renkia nano.
44007007	Ko ja'an sintha'a jie̱ ngain rajna rutse chujnia ixin sinchenche'e na̱ na̱ xra. Kuthimejan sachrjexin na̱ nunthe yaa, ko tsexi'in na̱ sinchesayana na̱ ngain nunthe ji'i.”
44007008	Ko Ndo Dio kjuauthexin Abraham ixin xe'en ruka xan xru'e di'in circuncisión. Mexinxin are bithja Isaac jni ncha'on, Abraham chjee xan xru'e ji'i, ko kaxon Isaac jañaa binche'e ngain xe'en di'in Jacob, ko Jacob kaxon ji'i binche'e ngain thi theyoo xe'en, thi xan kjui ndudee thi theyoo rajnee Israel.
44007009	’Ko kain xe'en Jacob kjui ni ndui ná xrachrjen, ko kunchjue'e na̱ ngain xan choo na̱ di'in José. Ko binchekji na̱ xan ngain ni tachji ko nchekji chujni, ko jañaa ni tachji sabikao na̱ xan Egipto. Aro Ndo Dio be'e ngain José,
44007010	mexinxin kjuengijna ndo ngain kain thi jian'a ku'en, ko chjee ndo jian juaxraxaon, ko mexinxin Faraón, xi thetu'an Egipto, anto binao xa José, ko binchegayee xa juachaxin tsetu'an Egipto ko tsetu'an ngaxi'in nchiandu'a xa.
44007011	’Kuthimejan juii jintha ko jié juachjaon ngain nunthe Egipto ko ngain nunthe Canaán. Ko ni ndui ná xrachrjen bechunda'a na̱ thi bane na̱.
44007012	Are Jacob kunu'e ixin Egipto be'e thi bane na̱, rua'an xe'en nthi̱'a̱ ixin ruke'na xan. Ko ncha'on ji'i ncha'on sa'o kjui xan nthi̱'a̱.
44007013	Kuthimejan kjui xan Egipto inaa ko are mee José xraago ngain xan choo, ko Faraón kunu'e kensen chujnii José.
44007014	Kuthejan kuetu'an José ixin rukii ndudee, ndo di'in Jacob, ko kain ni choo. Ko ni kjui Egipto nii kan ko thena'o na̱.
44007015	Ko Jacob ko kain ni te'i sabiginthe na̱ Egipto, ko nthi̱'a̱ benxin na̱ kain na̱.
44007016	Kuthimejan xe'en Jacob, xan José, sabikao xan ntha lurue Jacob ngain nunthe'e Siquem ixin xrabaa ntha ngain naa chinthi kue'na Abraham ngain xe'en Hamor nthi̱'a̱ Siquem.
44007017	’Ko batho ncha'on ko Ndo Dio ubikon ndo ixin unchao ruku'en thi kjuauthexin ndo Abraham. Ko ngain nunthe'e Egipto icha kutsjé chujni Israel.
44007018	Kuthimejan nthi̱'a̱ Egipto kuexi'in kuetu'an naa xi bechunxin'a José.
44007019	Ko xi thetu'an ji'i anto jian'a kjui xa ngain ni Israel ko anto bakjaaya xa ngain na̱, ko baketu'an xa ixin ndarukuntu'e na̱ xe'en na̱, xan nandaa baguan ixin ndarunthege'en xan.
44007020	Ko are mee kunkji'i Moisés. Ko Ndo Dio anto banchexruxi'in ndo xan, ko ni ndu'a xan bayaku'en na̱ xan nii kunithjao, ko xru'in ni rajna bikon xan.
44007021	Kuthimejan kuinthu'e na̱ xan ko nchrichje'e Faraón bithja xan ko binchegangi xraa xe'en.
44007022	Mexinxin Moisés anto jian kuangi xraa juaxraxauen ni egipcio, ko kjui naa xii anto renthe ixin thi banichja ko thi banche'e.
44007023	’Are Moisés bechunda yoo kan nano, je'e xraxaon bitsje'e ni Israel, ni chujnii.
44007024	Ko nthi̱'a̱ bikon naa xi egipcio jitjaaya ngain naa chujni Israel, je'e Moisés kjuengijna chujni jidikaon, ko naguenxon xi jitjaaya.
44007025	Ko Moisés xraxaon ixin ni Israel rukinxin na̱ ixin Ndo Dio rugantsjexin na̱ Egipto ko Moisés thi rugitau'en na̱ nthi'á, aro je'e na̱ xraxaon'a na̱ jañaa.
44007026	Ko nduexin, Moisés bikon yoo ni Israel tetheto na̱ ko je'e binao rugantsjende'e choo na̱. Ko ndache na̱: “Ja'a ra xraje'o rajna ra, ¿unda theto ra?”
44007027	Kuthejan thi jitjaaya kunxinka Moisés ko ndachro ngain: “¿Kensen kuiin ja'a ixin tseton ná ra ko sinche'e jie̱ ngajin ná?
44007028	¿Arinao nasuenxon na ja'an kai, xraa gu'en naa chujni Egipto jna?”
44007029	Ko are kui'in ji'i, Moisés sakuingaxin Egipto ko sabige'e ngain nunthe'e Madián, ko nthi̱'a̱ be'e maski je'a nunthe'e, ko nthi̱'a̱ guanxin yoo xe'en.
44007030	’Batho yoo kan nano, kuthejan naa ncha'on tajii Moisés ngain thi nunthe xru'in jii, chiaon ruthee jna Sinaí ko nthi̱'a̱ kununxin naa angeel Ndo Dio ngayee ntha ncha'a jitsama xru'i.
44007031	Ko Moisés anto xraon, aro kunchie'en ixin icha jian bikon thi jitu'en. Kuthejan Ndo Dio suji nichjee ndo ko ndachro ndo:
44007032	“Ja'an Ndo Dioe Abraham, Isaac, Jacob ko kain ni chujnia undabinthege'en.” Kuthejan Moisés kuexi'in xranga ixin juaxraon, ko ninchin batsi'an jmakon ixin rutsje'e kensen jinichjee.
44007033	Ko Ndo Dio ndachro ngain Moisés: “Dantsje kathea ixin ngandaxinna ja'an ri'i.
44007034	Ja'an bikon ixin chujnina tangi jidathu'e ixin ni Egipto anto nchenche'e na̱ na̱ xra, ko kai thian kexreen tuyao na̱, mexinxin ja'an jui'i ixin tsjengijna na̱ ko jai ja'an rurua'an ja'a tsji Egipto.”
44007035	’Ko ni Israel bithikaon'a na̱ Moisés ko bandache na̱: “¿Kensen kuiin ja'a ixin tsetu'an ko sinche'e jie̱ ngajin ná?” Aro Ndo Dio kuetu'en ixin je'e tsetu'en rajna, ko ji'i ku'en ixin ángel kununxi'in Moisés ngain ntha ncha'a jitsama xru'i.
44007036	Ko Moisés tsjé kjuaago ixin je'e bechunda juachaxiin Ndo Dio, ko mexinxin bantsjexin chujnii ngain nunthe Egipto ko binchegato na̱ no ndachaon di'in Jatse, ko yoo kan nano je'e bitau'en na̱ nthi'á ngain thi nunthe anto xema.
44007037	Ko Moisés thi bandachro ngain chujni Israel: “Ndo Dio tsinchie'e naa chujni ngayee rajnaa ná, naa thi tsia'o juajna xraa ja'an.”
44007038	Ko Moisés thi bikao ni ndui ná ngain nunthe anto xema, ko ángel bajon juajna ngain Moisés ngain jna Sinaí, ko juajna ji'i thi tjagua ná kexreen sintho'o ná thi jian.
44007039	’Aro ni Israel bithikaon'a na̱ ko nichjangii na̱ Moisés, ko binao na̱ rukjan na̱ Egipto.
44007040	Ko naa ncha'on ni Israel ndache na̱ Aarón, xi choo Moisés: “Moisés bantjsexin ná Egipto aro jai nuna'a ná ke'e ku'en. Icha nchao nchechjianna ni ra naa diuchjan sitaon na ná nthi'á ko tsjengijna ná.”
44007041	Kuthejan binchechjian na̱ naa kuxinthaa kunixin chia ko buen na̱ tsjé kuxiigo binchesayexin na̱ dioe na̱, ko binchechjie'en na̱ kuxinthaa ji'i naa kiai jié, ko anto chee na̱ ixin thi dio binchechjian na̱.
44007042	Mexinxin Ndo Dio tatjañe'e ixin je'e na̱, ko kuanchrjanda na̱ banchesaye'e na̱ kunutse te ngajni. Ko ndachro ngain xroon dikji̱n kain ni banichja juajnee Ndo Dio: Ja'a ra chujni Israel, nguixin thi yoo kan nano bakji ra ngain nunthe anto xema, xru'in ncha'on binchesayana ni ra ko xru'in kuxiigo bu'en ra ixin ja'an.
44007043	Ko icha jian'a banche'e ra ixin bakame ra ngata'a ndachaan ra nchiandu'a dio Moloc, ko kai thi jii xraa kunutsee dio Refán. Ko ixin ja'a ra banchechjian ra kain dio te'i ko banchesaye'e ra, mexinxin tsajanda ra satsjio ra na̱ icha kjín thi je'a nunthe'a ra, tuenxin Babilonia.
44007044	’Nthi̱'a̱ ngain nunthe anto xema, ni ndui ná xrachrjen bechunda na̱ nchiandu'a Ndo Dio, nchia kunchjian inchin kuetu'an ndo ngain Moisés, ko ngain nchia ji'i bakenchjianxin na̱ xro dikji̱n Ndo Dio, xro bayée Moisés.
44007045	Ko nchia ji'i bayée ni ndui ná xrachrjen, ko je'e na̱ binchegayee na̱ Josué, thi kuexi'in kuetu'en chujni Israel. Ko nchiandu'a Ndo Dio ji'i bagakao na̱ ngain kain nunthe bagacha na̱ ixin Ndo Dio bagajon juachaxin. Ko xra nthi̱'a̱ bechunda na̱ nchia are kuexi'in kuetu'an David.
44007046	Ndo Dio anto binao David. Ko David binao runchechjian naa ni'ngo thi rugexi'in Ndo Dioe Jacob.
44007047	Aro je'a David thi binchechjian ni'ngo; Salomón thi binchechjian ningue ndo.
44007048	Aro Ndo Dio de'a ndo ngaxi'in ni'ngo nchechjian chujni ixin jañaa nichja thi thia'o juajnee ndo:
44007049	Ngajni ntha xintaunna ko ngata'a nunthe thi thingachje ruthena. Xru'in kensen nchao sinchechjianna naa nchia, thi nchao sinthajuga'a.
44007050	Ja'an binthachjian kain thi dikon ra. Jañaa ndachro Ndo Dio.
44007051	Ko xra thjexin'a nichja Esteban ngain ni thetu'an are ndachro: —¡Ja'a ra atho nchecha ra ansaan ra ko thinxin'a ra juajnee Ndo Dio! Ko jañaa kai banche'e ni ndui ra xrachrjen ixin bagithikaon'a na̱ Espíritu Santo.
44007052	Ixin je'e na̱ guen na̱ kain ni juia'o juajnee Ndo Dio, ni nichja ixin rukii Jesús, thi Mesías, ko jai ja'a ra bithikaon'a ra ko gu'en ra Jesús.
44007053	Ko maski ángel ba̱jon ley ngain ni ndui ra xrachrjen, aro ja'a ra dithikaon'a ra.
44007054	Ko are ni thetu'an kui'in na̱ kain ji'i, binetaon neno na̱ ixin anto kuñao na̱ ngain Esteban.
44007055	Aro Esteban bechunda tsjé juachaxiin Espíritu Santo, ko are tsje'e ngajni jidakima nthi̱'a̱ ko bikon Ndo Dio, ko rajianxin ndo jingathjen Jesús.
44007056	Kuthejan ndachro: —¡Tsjexin ra, ja'an ridikon ngajni jixrangee ko kai ridikon Jesús, thi Xii juixin ngajni, tajingathjen xa ngain rajianxiin Ndo Dio!
44007057	Aro je'e na̱ kuejee na̱ ndatsjuen na̱ kunixin raa na̱, ko kuyao na̱ suji. Ko kainxin na̱ tse na̱ Esteban.
44007058	Ko bantsjexin na̱ rajna, ko kuexi'in na̱ kuaxin na̱ xro Esteban. Ko ni kjuangi'i Esteban ixin thi ndua'a, bantsje na̱ thi luntho tetsaa na̱ ko kuinthu'e na̱ luntho ngain naa xan xii di'in Saulo.
44007059	Ko are tetaxin na̱ Esteban xro, je'e nichjayee Ndo Dio ko ndachro: —Nchana Jesús, daye'e espirituna.
44007060	Kuthejan bethuxin ko kuyao suji ko ndachro: —Nchana, nchetjañe'e na̱ thi jian'a tenche'e na̱. Ko are juexin nichja ji'i, ndabe'en.
44008001	Ko Saulo bikon kexreen guen na̱ Esteban ko ndachro ixin nchao ku'en. Ko ncha'on mee kuexi'in na̱ bingaku'en na̱ ko baruee na̱ chujni bagithikaon Jesús ixin ruguen na̱ na̱ kain ni binthe nthi̱'a̱ Jerusalén. Ko ni te'i sakuinga na̱ ko chjekee na̱ ngain nunthe'e Judea ko nunthe'e Samaria. Je'o ni theyoo kuinchie'e Jesús bithu'e na̱ Jerusalén.
44008002	Ko tsukjin mee kanxion ni bagithikaon Jesús kjui na̱ bigatsiin na̱ Esteban ko kjuabaa na̱ ko tsjé ncha'on tsjangaxin na̱.
44008003	Ko ncha'on mee Saulo bagixi'in nchiandu'a ni bagithikaon Jesús, ko bagantsje xii ko nchrii ko bakingajin na̱ ixin bakiaxi'in na̱.
44008004	Aro chujni sakuingaxin Jerusalén nguii thi bakji na̱, thinga banichja na̱ thi jian juajnee Jesucristo.
44008005	Ko Felipe kjui Samaria ko nthi̱'a̱ nichja ixin Jesús, thi bi'in Mesías. Ko Felipe ji'i kjui naa ni yaato kuinchie'e ni bagithikaon.
44008006	Ko kain chujni baxrathe na̱ ko baki'in na̱ thi jian bandachro Felipe, ko bagikon na̱ kexreen banchexingame'e ni ni'i kunixin juachaxiin Ndo Dio,
44008007	ixin tsjé chujni bechunda espíritu jian'a bagachrje'e na̱ espíritu mee, ko espíritu jian'a bakuyao are bagachrjexin ngain na̱. Ko chujni chro'a bakingi ko chujni chro'a bakji kai bakuxrue'en na̱.
44008008	Mexinxin ngain rajna mee chujni anto bachee na̱.
44008009	Kaxon nthi̱'a̱ be'e naa xii bi'in Simón, banchekise'en xa ko bancheye'e xa chujni ixin kain juathuso banche'e xa ngain rajna mee, ko je'e xa bandachro xa ixin je'e xa renthe xa.
44008010	Ko ni yeye ko xan nchinnchinchjan baki'in na̱ jian thi bandachro xii ji'i, ko bandachro na̱: —Xii ji'i chunda xa juachaxiin Ndo Dio.
44008011	Ko kain na̱ anto baki'in na̱ ko bagikon na̱ juathuso banche'e xii ji'i, ko anto tsjé nano bancheye'e xa chujni.
44008012	Ko are kui'in na̱ thi ndachro Felipe ixin thi jian juajnee Ndo Dio ko thi binche'e Jesús, mexinxin ni xii ko ni nchrii bithikaon na̱ ko bigithe na̱.
44008013	Ko kai Simón bithikaon ko bigithe ixin bikon kexreen banchexingame'e ni ni'i ko icha thi jian banche'e Felipe. Ko Simón ibachrjende'a Felipe.
44008014	Ko ni theyoo kuinchie'e Jesús xra binthe na̱ Jerusalén. Ko are kunu'e na̱ ixin chujni Samaria bithikaon na̱ juajnee Ndo Dio rua'an na̱ Pedro ko Juan nthi̱'a̱.
44008015	Ko are biji na̱ nthi̱'a̱, nichjee na̱ Ndo Dio ixin kain ni nandaa bithikaon nthi̱'a̱ rajna Samaria rugayee na̱ Espíritu Santo,
44008016	ixin xra baye'a na̱ Espíritu Santo, ixin je'o bigithe na̱ kunixin juachaxiin Jesús.
44008017	Kuthejan Pedro ko Juan kuenta'a raa na̱ ngata'a jaa ni bigithe ko kain na̱ bayée na̱ Espíritu Santo.
44008018	Ko Simón bagikon ixin chujni bagayée na̱ Espíritu Santo are ni apóstol bakenta'a raa na̱ ngata'a jaa ni bigithe, ko Simón banchenthuxi'in na̱ tumi
44008019	ko ndachro: —Chjana ra juachaxin chunda ra yaa ixin kaxon are ja'an tsenta'a rana ngata'a jaa kexe'o chujni, sayée na̱ Espíritu Santo.
44008020	Aro Pedro bathe'e: —¡Ditjaan ja'a ko tumia ixin ja'a xraxaon ixin thi dajon Ndo Dio nchao sinanxin kunixin tumi!
44008021	Ja'a jikininxin'a sarichunda juachaxin sinche'e xra ji'i ixin Ndo Dio chunxin ndo ixin je'a jian juaxraxauan.
44008022	Thendue'e ñao ixin thi jian'a ji'i, ko nchetse'en ñao Ndo Dio, a sinthatjaña'a ndo thi ja'a xraxaon ngain ansean.
44008023	Ja'an dikon ja'a anto tunchjua'a ko thi jian'a tanchrjanda'a ansean ixin tsinxin thi jian.
44008024	Ko Simón ndachro: —Nchetse'en ra ñao Ndo Dio ixin tsunna'a thi ja'a ra ndachjejin ni ra.
44008025	Are Pedro ko Juan juexin nichja na̱ ixin kain thi baku'en are bagakao na̱ Jesús, sakjan na̱ Jerusalén, ko kain rajnee Samaria bathuga'a na̱ nichja na̱ juajnee Ndo Dio.
44008026	Kuthimejan naa angeel Ndo Dio ndache Felipe: —Dingathjen ko sadingajin ngain nthi'á xinkajinxin Jerusalén ko sathji Gaza. Ko nthi'á ji'i datho thi anto xema.
44008027	Ko Felipe bingathjen ko sakjui. Ko ngatja nthi'á betanxin naa xi eunuco, xi juixin Etiopía, ko xi ji'i xi bakenchji'an tumii nchri Candace, nchri baketu'an Etiopía. Ko sakjui xa Jerusalén ixin banchesaye'e xa Ndo Dio.
44008028	Ko xii ji'i sajikjan xa rajnee xa ngaa ntha thingajin kunxin, ko jitjao xa xroon dikji̱n Isaías, xi banichja juajnee Ndo Dio.
44008029	Kuthimejan Espíritu Santo ndachro ngain Felipe: —Tunchie'en ngain ntha jithingajin kunxin ji'a ko tato xi jitji ngaa ntha.
44008030	Ko are Felipe kunchie'en, kui'in ixin thi xii mee jitjao xa xroon dikji̱n Isaías, kuthejan banchiangi'i xa: —¿Athinxin thi jitaxin xroon ritjao yaa?
44008031	Ko je'e xa bathe'e xa: —Aro xru'in kensen tjagu'na, ¿ko kexreen tsianxin? Kuthejan xii ji'i binchetse'en xa ñao Felipe ixin rukanito ko taruge'e chrika xa.
44008032	Ko thi jitjao xa ngain Xruen Ndo Dio ja'in chro xron: Bikao na̱ bige'en inchin are de'en naa kuleko. Ko kai inchin are kjin ba tuyao'a ba ngain thi kji'in ba, jañaa je'e kai kuyao'a.
44008033	Ko chujni kjuanua na̱ je'e ko xru'in kensen binche'e jie̱ ixin je'e. Ko xru'in chjan bechunda. Ixin chujni naguenxon na̱ nthi'i ngata'a nunthe.
44008034	Ko xi Etiopía banchiangi'i xa Felipe ko ndachro xa: —Nthatsa'an ñao ndachjejin na, ¿ixin kensen jinichja xroon ji'i? ¿A ixin je'e Isaías o inaa chujni?
44008035	Ko Felipe kuexinxin nichja ixin thi jitaxin xroon ji'i, thi xroon kjuao xi Etiopía ko kuekiin xa thi binche'e Jesús.
44008036	Ko ngatja nthi'á tethji na̱ are bikon na̱ jinda ko xi Etiopía, ndachro xa: —Nthi'i jii jinda. ¿Achro'a sigithe na nthi'i?
44008037	Ko Felipe ndachro ngain xa: —Ja̱ tuenao ixin bithikaon kunixin ansaan, nchao sigithe. Ko je'e xa bathe'e xa: —Jaan, dithika'on ixin Jesús Xe'en Ndo Dio.
44008038	Kuthejan kuetu'an xa rugengathjen ntha thingajin kunxin, ko banianka'o xa Felipe chringi jinda ko Felipe binchegithe xa.
44008039	Ko are bachrjengixin na̱ jinda, Espíritu Santo sabikao Felipe. Ko maski xi Etiopía ibikon'a xa Felipe, anto chee xa ko ruee xa nthiee xa.
44008040	Ko Felipe xraago ngain rajna di'in Azoto, ko sakjui ngain rajna Cesarea, ko kain rajna bathuga'a kjuaago ixin Jesús.
44009001	Ko Saulo xra nchexraon chujni dithikaon Jesús ixin suen na̱, mexinxin kjui ngain xi thetu'an icha xi daana.
44009002	Ko banchie'e xa xroon rugetaxin juachaxin rugiruexin ni nchesaye'e Jesús ngain nunthe jii Damasco ixin je'e jixraxaon rukjee kain nchrii ko xii dithikaon Jesús ko rutse na̱ ko sarugikao na̱ rukiaxi'in na̱ Jerusalén.
44009003	Ko are uchiaon jidiji Damasco, bisiandajinbe'o naa xru'i xraa xru'i tungixinma ngajni.
44009004	Kuthejan Saulo betsinga ngata'a nunthe ko kui'in naa thee thi ndachro: —Saulo, Saulo, ¿unda ruena ko rinao sincheni'i chujnina?
44009005	Kuthejan Saulo banchiangi ko ndachro: —¿Kensen Suixin? Ko thi thee kui'in, ndachro: —Ja'an Jesús thi ja'a rirue'e. Aro ja'o rituni'a xraa kuxinthaa are xrantue ba kon ninge.
44009006	Kuthejan Saulo jixrangaxin juaxraon ndachro: —¿Nchana, ke'e rinao sintha'a? Ko Jesús ndachro: —Dingathjen ko sathji rajna Damasco ko nthi̱'a̱ rundathjo na̱ thi sinche'e.
44009007	Ko ni xii jidikao Saulo atho binthexraon na̱ ixin kui'in na̱ thee thi nichja, aro xru'in kensen bikon na̱.
44009008	Kuthejan Saulo bingathjenxin ngata'a nunthe, ko are kunxiree jmakon ichro'a bikon. Mexinxin tse'e na̱ raa ko sabikao na̱ ngain rajna Damasco.
44009009	Ko nthi̱'a̱ be'e nii ncha'on ko xra chro'a bikon, ko xru'in juine ko xru'in bi'i.
44009010	Ko nthi̱'a̱ Damasco be'e naa xii bi'in Ananías ko bagithikaon Ndo Dio. Ko Jesús kununxi'in xii ji'i, ko ndachro: —¡Ananías! Ko je'e bathe'e: —Nthi'i ri'i, Nchana.
44009011	Kuthejan Jesús ndachro: —Dingathjen ko sathji ngain thi nthi'á di'in Nao. Ko are saso nchiandu'a Judas, danchiangi ixin naa xii di'in Saulo juixin Tarso ko xi ji'i jinichjayee xa Ndo Dio.
44009012	Ko xraa jituxinxin xa ixin jidixi'in naa xii di'in Ananías, ko jitunchie'en ngain ixin tsenta'a raa ngata'a jaa xa ko unchao rukjan sikon inaa.
44009013	Are kui'in Ananías ji'i, ndachro: —Nchana, ja'an kuian nichja na̱ ixin kain thi jian'a nche'e xii ji'i ngain ni ubithikaon ngajin Suixin ngain rajna Jerusalén;
44009014	ko jai juii xii ji'i kunixin juachaxiin xi thetu'en kain xi daana ixin rutse xa ko sasikao xa kain ni dithikaon ngajin Suixin.
44009015	Aro Jesús ndachro ngain Ananías: —Thji, ixin ja'an kuinchiaa xii ji'i ixin runichja xa ixin ja'an ngain chujni je'a judío, ko ngain ni thetu'an icha nunthe ko ngain ni Israel.
44009016	Ko ja'an tsjagua xa kain thi tangi tsu'en xa ixin ja'an.
44009017	Kuthejan Ananías kjui ngain nchia thi be'e Saulo. Ko are je'e bixi'in nchia mee, kuiin raa ngata'a jaa Saulo, ko ndachro: —Saulo, Nchaa ná Jesús, thi kununxi'an ngatja nthi'á thi juixin, kuetunna jui'i ixin ja'a rukjan sikon ko sayé'e Espíritu Santo.
44009018	Ko betsingabe'o xuli xematau'en ngata'a jmakon ko kjan bikon ko bingathjen ko bigithe.
44009019	Kuthejan juine ko kjan kusuji ko tabithu'e kanxion ncha'on ngain ni ubithikaon Jesús, thi ni binthe Damasco.
44009020	Ko Saulo tuin kuexi'in kjuaago ngain kain ni'ngo ixin Jesús, Xe'en Ndo Dio.
44009021	Ko kain ni baki'in bakise'en na̱ ko baganchiangi'i choo na̱: —¿Aje'a xii ji'i thi baruee kain ni bagithikaon Jesús nthi̱'a̱ Jerusalén ixin ruguen na̱? Ko ¿aje'a xi ji'i xi juii nthi'i kai ixin rutse xa kain chujni dithikaon Jesús ixin sarugikao xa na̱ ngain xi thetu'en icha xi daana?
44009022	Aro Saulo icha baxraon'a banichja ko bakjague chujni kunixin juachaxiin Ndo Dio ko kain ni judío binthe Damasco baki'in na̱ ko bakise'en na̱ ixin Saulo bakjaago ixin Jesús, thi Cristo.
44009023	Kuthimejan batho tsjé ncha'on, ko ni judío kjuauthexin na̱ ixin ruguen na Saulo.
44009024	Aro Saulo kunu'e thi kjuauthexin choo na̱ ixin ncha'on ko thie bachu'en na̱ ngain kain thi bagixinxin na̱ rajna ixin ruguen na̱ Saulo.
44009025	Mexinxin chujni bagithikaon Jesús kuenga'a na̱ Saulo ngaa naa nthaxrakaxro jié, ko naa thie bantsje na̱ ko bincheganianxin na̱ nganito thjario'o jindajin rajna ko sakuinga.
44009026	Are Saulo biji Jerusalén, binao rukato chujni bagithikaon Jesús, aro kain na̱ baxraguen na̱ ixin bithikaon'a na̱ ixin Saulo ubithikaon Jesús.
44009027	Ko maski jamee, Bernabé bikao Saulo ngain ni theyoo kuinchie'e Jesús. Ko Bernabé kuekiin na̱ kexreen Saulo bikon ko nichjee Jesús ngatja nthi'á, ko kexreen Saulo ixraon'a nichja ixin Jesús ngain rajna Damasco.
44009028	Ko Saulo bithu'e Jerusalén ko bagakao ni theyoo,
44009029	ko baxraon'a banichja ixin Jesús, ko binao runchekinxin ni banichja griego, aro ni te'i bakjauthexin na̱ ixin binao na̱ ruguen na̱ Saulo.
44009030	Ko are ni bagithikaon Jesús kui'in na̱ kain ji'i, sabikao na̱ Saulo ngain rajna Cesarea. Ko nthi̱'a̱ saruanxin na̱ rajna Tarso.
44009031	Ko ni'ngo binthe Judea, Galilea ko Samaria ibaxraon'a na̱ ixin rugikaon na̱ ko kain ncha'on banchesaye'e na̱ Ndo Dio, ko bagithikaon na̱ Jesús kunixin juachaxiin Espíritu Santo, ko jañaa baginkjuntaon icha chujni bagithikaon Jesús.
44009032	Pedro ngaria rajna ko rajna ixin bagitsje'e chujni bagithikaon Jesús. Ko naa ncha'on bitsje'e ni binthe rajna Lida.
44009033	Ko nthi̱'a̱ batsuan naa xii di'in Eneas ko ujní nano jitsingata'a saon ko chro'a bakji xa.
44009034	Ko Pedro ndachro: —Eneas, Jesucristo sinthaxrua'an. Dingathjen ko datsiin sauan. Ko tuinxion bingathjen Eneas.
44009035	Ko kainxin chujni binthe ngain rajna Lida ko ngain rajna Sarón bikon na̱ kexreen xingame'e Eneas ko kain chujni te'i bithikaon na̱ Jesús.
44009036	Are mee be'e ngain rajna Jope naa naniita bi'in Tabita, ko naniita ji'i bagithikaon Jesús. Ko ngain ngigua griego Tabita ruchro Dorcas. Ko naniita ji'i nguxon bakjengijna chujni nua.
44009037	Ko are mee naniita ji'i kuni'i ko ndabe'en. Kuthejan binchetsinda na̱ ko bake'e na̱ ngain naa nchia jitaunthe choo.
44009038	Ko rajna Jope be'e chiaon rajna Lida thi be'e Pedro, ko ni bagithikaon Jesús kunu'e na̱ ixin nthi̱'a̱ be'e, ko rua'an na̱ yoo xii ngain rajna Jope bindache na̱ Pedro: —Chjin ná tuin ngain rajnana ná.
44009039	Ko tuinxon Pedro sakjui ngain na̱. Ko are biji na̱ Jope bikao na̱ ngain nchia jitsingaxi'in Dorcas. Ko kainxin nchri ga'an bisiandajin nchra Pedro ko tetsjanga nchra ko kjuaago nchra kain luntho banchechjian Dorcas are xra bechon.
44009040	Kuthejan Pedro bantsje kain ni texi'in nthi̱'a̱ ko bethuxin nthajuchji'i ko nichjayee Ndo Dio. Kuthejan tsje'e nchri ndadige'en ko ndachro: —Tabita, dingathjen. Ko nchri ndadige'en ji'i banthjee jmakon nchra, ko are bikon nchra Pedro, xendua nchra.
44009041	Ko Pedro tse'e raa nchra ko binchengathjen nchra, kuthejan baye̱e ni dithikaon Jesús kunixin kain nchri ga'an. Ko Pedro bikao nchra ngathexin kon na̱ ixin bikon na̱ uxechon nchra.
44009042	Ji'i kunu'e kain chujni rajna Jope ko tsjé na̱ bithikaon na̱ ngain Jesús.
44009043	Ko Pedro bithu'e kanxion ncha'on ngain rajna Jope ngain nchiandu'a naa thi bi'in Simón, thi banchexrue'en ruee kuxiigo ixin bakuxra'a rua.
44010001	Be'e naa xii bi'in Cornelio ngain rajna Cesarea, ko xi ji'i baketu'an naa renkia xi soldado ko ni te'i bi'in na̱ Italiano.
44010002	Cornelio je'a judío, aro je'e kunixin ni ndu'a anto banchesaye'e na̱ Ndo Dio ko banche'e na̱ thi baketu'an ndo ko bagajon na̱ tsjé tumi ngain chujni judío ni icha nua. Ko kain ncha'on banichjayee na̱ Ndo Dio.
44010003	Ko naa tsukjin inchin thi nii xrachu'a ncha'on, naa angeel Ndo Dio kununxi'in Cornelio. Ko ángel ji'i bixi'in thi jii Cornelio ko ndachro: —¡Cornelio!
44010004	Ko Cornelio tabetsjekua ángel ko anto xraon ko banchiangi'i: —¿Achrujan rinao, Suixin? Kuthejan ángel mee ndachro: —Ndo Dio jaan kui'in ndo kain thi ja'a ndache ndo are nichjaye'e ndo ko juinchexruxi'in ndo kain thi ja'a binche'e ngain chujni nua.
44010005	Rua'an kanxion ni xii ngain rajna Jope ixin tsia'o na̱ naa xii di'in Simón thi kai nchegi'in na̱ Pedro.
44010006	Ko Pedro be'e ngain nchiandu'a inaa thi di'in Simón, thi banchexrue'en ruee kuxiigo ixin tsuxra'a rua ko nchia ji'i chrika ndachaon jii nchia.
44010007	Ko are sakjui ángel nichjee Cornelio, Cornelio baye̱e yoo xi nchexree kunixin naa xi soldado ko xi ji'i anto bagithikaon xa Ndo Dio, ko Cornelio anto bachunthiaxin xa.
44010008	Ko are Cornelio juexin kuekiin na̱ kain thi ku'en, sarua'an na̱ Jope.
44010009	Ko nduexion inchin ngusine ncha'on are uchiaon tediji xa rajna Jope, Pedro kuanito ngata'a nchia ixin nichjayee Ndo Dio.
44010010	Ko Pedro anto be'en jintha ko juinao rujine ko are tenchechjian na̱ thi rujine, je'e xraa jituxinxin,
44010011	bikon xiree ngajni ko xinkajin naa luntho rua ko jithe kanui kon luntho.
44010012	Ko ngaa luntho jingaa kain kuxiigo jichunda noo ruthee, ko kain kuxiigo thingajinta'a tse'e nunthe ko kain ko tjanga.
44010013	Ko kui'in naa thee thi ndache: —Pedro, dingathjen, ko du'en kexe'o kuxiigo rinao sinthe.
44010014	Aro Pedro ndachro: —Nchana, na'a jinenxin nthau'e kuxiigo rua'a, je'o nthao jikininxin jine ni judío, nthao mee sine.
44010015	Kuthejan Ndo Dio nichjee inaa ko ndachro ndo: —Thi juinchenchaon Ndo Dio ixin sinthe, ja'a chro'a rundachro ixin thjua'a.
44010016	Ko ji'i ku'en nii nthi'á, kuthimejan sakjan luntho ngajni.
44010017	Ko Pedro kuaa juachjaon ko jixraxaon ixin chro'a thinxin ke'e ruchro thi bikon. Ko xra ji'i jixraxaon are ni rua'an Cornelio tedanchiangi na̱ ixin nchiandu'e Simón ko binthendangii na̱ nchia.
44010018	Ko banchiangi na̱: —¿A nthi'i jii naa xii di'in Simón thi kai nchegi'in na̱ Pedro?
44010019	Ko Pedro xra jixraxaon ixin thi bikon are Espíritu Santo ndache: —Tsjexin, nii xii jidanchiangi ixin ja'a.
44010020	Dingathjen, dania ko xraon'a ko sathji ngain ni te'i ixin ja'an rua'an na̱.
44010021	Ko Pedro bania ko ndache ni te'i: —Nthi'i ri'i ja'an thi tethjee ni ra. ¿Achrujan rinao ra?
44010022	Ko je'e na̱ bathe'e na̱: —Bikian ná juajnee xi thetu'an di'in Cornelio, ji'i naa xii jian ko xraguen xa Ndo Dio, ko ni judío anto dithikaon na̱ xa. Ko naa angeel Ndo Dio kuetu'en Cornelio ixin ruji'i ná, rujiru'a ra ixin ja'a tsji nchiandu'e xa ixin tsi'in xa thi ja'a rundache xa.
44010023	Kuthejan Pedro ndache na̱: —Dixi'in ra nchia ko nthi'i dithu'a ra thie ji'i. Ko nduexion Pedro sakjui ngain na̱, ko kai kjui kanxion ni bagithikaon Jesús binthe rajna Jope.
44010024	Ko batho naa ncha'on, biji na̱ rajna Cesarea, ko Cornelio nthi̱'a̱ tajichu'en na̱, je'e kunixin kain ni choo kunixin ni anto jian bagakao, ko nthi̱'a̱ xrathe kain na̱.
44010025	Are Pedro biji nchiandu'a Cornelio, Cornelio bachrje ko chjee juajna ko bethuxin nthajuchji'i ixin runchesaye'e.
44010026	Aro Pedro ndache: —Dingathjen, Cornelio, ixin ja'an je'a dio na, ja'an naa chujni na inchin ja'a.
44010027	Ko thinga tetjao binthixi'in nchia, ko Pedro nthi̱'a̱ betanxin tsjé chujni.
44010028	Kuthejan Pedro ndache na̱: —Ja'a ra jian nu'a ra ixin ley chujni judío tajanda'a ná tsato ná chujni je'a judío ko kai chro'a sitsjaa ná na̱. Aro Ndo Dio kjuagu'na rundachrjan'a ixin chujni thjua'a na̱.
44010029	Mexinxin are biji chujni ruanna ni ra, bithika'on ko tuin sajui'i. Anchee ndachjejin ni ra, ¿unda bayana ni ra?
44010030	Ko Cornelio bathe'e: —Jai bithja noo ncha'on utsukjin inchin jaxon ja'an tari'i nthi'i nchiania rinthakjaaño ko rinichjayaa Ndo Dio, are kununxinna naa xii jingaa luntho jidakima.
44010031	Ko xii ji'i ndachjejin na xa: “Cornelio, Ndo Dio kui'in ndo ixin nichjaye'e ndo ko xraxaon ndo ixin ja'a thjengijna chujni nua.
44010032	Mexinxin rua'an juajna rajna Jope ixin tsii Simón, thi kai nchegi'in na̱ Pedro jii ngain nchiandu'e naa thi kai di'in Simón, thi nchexrue'en ruee kuxiigo ixin tsuxra'a rua, ko nchiandu'e jii nchia chrika ndachaon.”
44010033	Mexinxin jaikua rua'an juajna ixin ruji'i ja'a, ko ja'a anto jian chujni ko bithikaon jui'i. Ko jai te ná kain ná ngathexin kon Ndo Dio ko rina'o ná tsian ná kain thi kuetu'an Nchaa ná ixin rundachjejin ni ra.
44010034	Kuthejan Pedro kuexi'in nichja ko ndachro: —Jai thianxin ixin ngathexin kon Ndo Dio kain ná renthe ná.
44010035	Ko je'e ndo chee ndo dikon ndo chujni te ngain kain nunthe, thi ni xraguen ndo ko nche'e na̱ thi jian.
44010036	Ko Ndo Dio rua'an ndo Jesucristo ngayee chujni Israel ixin nichja thi jian juajna, thi juajna dajon thi chrjuin tunu'e anseen ni, ko Jesucristo, thi Nchaa ná kain ná.
44010037	Ko ja'a ra jian nu'a ra kain thi ku'en ngain nunthe'e Judea. Kuexinxin nthi̱'a̱ Galilea, are Juan bajon juajnee Ndo Dio ko juinchegithe chujni,
44010038	ko kexreen Ndo Dio bajon ndo juachaxiin Espíritu Santo ngain Jesús, thi juixin Nazaret, ko je'e ndo be'e ndo ngain Jesús. Ko Jesús bakji ko banche'e thi jian ixin banchexingame'e ni ni'i, ko ni bagetan tangi ixin nchiijin.
44010039	Ko ja'an ná bikon ná kain thi binche'e Jesús ngain nunthe'e Judea ko ngain rajna Jerusalén. Kuthimejan kuenganito na̱ ntha cruz ko guen na̱.
44010040	Aro ncha'on ninxin Ndo Dio juinchexechon Jesús, ko kjan ná bikon ná inaa.
44010041	Aro kainxin'a ni rajna bikon Jesús, je'o ja'an ná xro Ndo Dio kuinchie'na ná, xro juineki'an ná ko biki'an ná Jesús are xechon ngayee ni ndadige'en.
44010042	Ko Jesús kuetunna ná rundathjan ná chujni ixin Ndo Dio bake'e Jesús ixin sinche'e jie̱ ngain chujni techon ko ngain chujni undabinthege'en.
44010043	Ko ni banichja juajnee Ndo Dio ndachro na̱ ixin kain ni rukendue'en ñao ko rugithikaon na̱ Jesús, Ndo Dio runchetjañe'e na̱ kain thi jian'a binche'e na̱.
44010044	Xra jinichjao Pedro are juii Espíritu Santo ngain kainxin chujni jithi'in juajna jinichja Pedro.
44010045	Ko ni juia'o Pedro kuise'en na̱ ixin kaxon ni je'a judío kai bayée na̱ Espíritu Santo.
44010046	Ko kai kui'in na̱ ixin ni je'a judío kai tenchesaye'e na̱ Ndo Dio ko tenichja na̱ jejee ngigua.
44010047	Kuthejan Pedro ndache ni juia'o: —Ndo Dio rua'an ndo Espíritu Santo ngain chujni je'a judío inchin juii Espíritu Santo ngajin ná xro judío ná. Ko jai xru'in kensen rukayakuen ixin ni te'i sigithe na̱ ixin ubithikaon na̱.
44010048	Ko Pedro kuetu'an ixin bigithe na̱ kunixin juachaxiin Jesucristo. Kuthimejan chujnii Cesarea binchetse'en na ñao Pedro ixin rugithu'e ngain na̱ ikanxion ncha'on.
44011001	Ni apóstol ko ni ubithikaon binthe nunthe Judea kunu'e na̱ ixin ni je'a judío kai bithikaon na̱ juajnee Ndo Dio.
44011002	Ko are sakjan Pedro Jerusalén, ni atho bagithikaon thi xru'e bagayee ni judío chrjuin'a nichja na̱,
44011003	ko ndache na̱ Pedro: —¿Unda bitsje'e ko juintheko'o chujni je'a judío?
44011004	Kuthejan Pedro kuekiin na̱ kexreen ku'en ko ndachro:
44011005	—Ja'an tari'i ngain rajna Jope ixin rinichjayaa Ndo Dio are xraa jituxinanxin bikon xinkajinxin ngajni naa luntho rua ko biji luntho thi ri'i ja'an ko jithe kanui kon luntho.
44011006	Ko tsjaa ngaa luntho ko bikon kuxiigo chunda noo ruthee, ko kuxiigo chrintho te ngaga'a jna, ko kuthingajintaon tse'e ngata'a nunthe ko kain kutjaganga.
44011007	Ko kuian naa thee thi ndachro: “Pedro, dingathjen, du'en kuxiigo ko jinthe ba.”
44011008	Ko ja'an bathaa ko ndachrjan: “Nchana, ja'an na'a dixinxin ru'a thi thjua'a.”
44011009	Kuthejan kjan kuian thee thi nichja'na ko ndachro: “Thi bincherua Ndo Dio, ja'a chro'a rundachro ixin thjua'a.”
44011010	Ji'i ku'en nii nthi'á, ko kjan sakuajiin luntho ngajni inaa.
44011011	Ko xraji'o jitu'en, are binthekii nii xii juixin Cesarea ngain nchia tari'i ixin juii bikjee na.
44011012	Ko Espíritu Santo kuetunna ixin ruxraon'a na ko rukji ngain xii te'i. Ko kjui'an inkjaon ni chian ni ubithikaon Jesús. Ko baso ná ko bixi'in ná kain ná ngain nchiandu'a Cornelio.
44011013	Ko Cornelio kuekinna ná kexreen nthi̱'a̱ nchiandu'a kununxi'in naa ángel ndachro: “Rua'an kanxion ni xii rajna Jope ixin tsia'o na̱ Simón, thi kai nchegi'in na̱ Pedro.
44011014	Ko je'e rundathjo ra kexreen ja'a ko kain ni nchiandui sitjaña'a ra kain thi jian'a binche'e ra ko rukjan ra inaa chujni narua.”
44011015	Ko are ja'an kuexian nichjaa na̱, xinkajinbe'o ngata'a na̱ Espíritu Santo, xraa xinkajinta'a ná ja'an ná sa'o kai.
44011016	Kuthejan xraxa'on are Nchaa ná Jesús ndachro: “Juan banchegithe chujni kunixin jinda, aro ja'a ra sigithexin ra kunixin Espíritu Santo.”
44011017	Ko jañaa kai Ndo Dio rua'an ndo Espíritu Santo ngain na̱ inchin rua'an ndo Espíritu Santo ngajin ná are buthikaon ná Nchaa ná Jesucristo. Mexinxin, ¿kensen na ja'an ixin rukayakuan xree Ndo Dio?
44011018	Ko are kui'in na̱ kain thi nichja Pedro ndababanga ñao na̱ ko binchesaye'e na̱ Ndo Dio ko ndachro na̱: —Kaxon ni je'a judío Ndo Dio chjee na̱ juachaxin tsendue'en ñao na̱ ko rukjan na̱ inaa chujni narua.
44011019	Ko ni naguenxon Esteban kuexi'in na̱ ruee na̱ kain ni bagithikaon Jesús ko bagintja na̱ na̱, mexinxin tsjé na̱ sakuinga na̱ ngain nunthe Fenicia ko nunthe jii ngusine ndachaon, di'in Chipre ko rajna Antioquía. Ko nguii thi batho na̱ nichjee na̱ je'o ni judío ixin Jesús.
44011020	Aro kai ngayee na̱ be'e kanxion ni Chipre ko ni Cirene, ni ubithikaon Jesús, ko ni te'i are biji na̱ Antioquía kaxon kuexi'in na̱ nichjee na̱ chujni je'a judío ixin thi jian juajnee Nchaa ná Jesús.
44011021	Ko juachaxiin Nchaa ná Jesús be'e ngain na̱ ko kjuengijna na̱, mexinxin tsjé chujni bithikaon ko kuinthu'e na̱ thi jian'a banche'e na̱.
44011022	Ko thi ku'en ngain rajna Antioquía, kunu'e ni'ngo Jerusalén, mexinxin ni'ngo Jerusalén rua'an Bernabé ngain rajna Antioquía.
44011023	Ko are biji Bernabé bikon ixin Ndo Dio anto banchenchaon ndo ni nthi̱'a̱, je'e anto chee. Ko ndache na̱ ixin sinchesuji anseen na̱ ko rutjañe'a na̱ thi jian juajna bayée na̱.
44011024	Ko Bernabé naa xii jian bechunda tsjé juachaxiin Espíritu Santo, mexinxin icha tsjé chujni bithikaon Jesús.
44011025	Kuthimejan Bernabé sakjui Tarso bikjee Saulo.
44011026	Ko are Bernabé betan Saulo, sabikao ngain rajna Antioquía. Ko nthi̱'a̱ binthe na̱ nguixin naa nano ko bakji na̱ ni'ngo ko bakjague na̱ chujni. Ko nthi̱'a̱ Antioquía thi sa'o kuexinxin bi'in cristiano, ni bagithikaon Jesús.
44011027	Ko ncha'on te'a kanxion ni bagajon juajnee Ndo Dio sakjuixin na̱ rajna Jerusalén ko biji na̱ rajna Antioquía.
44011028	Ko naa chujni bakao ni te'i bi'in Agabo, ko je'e ndachro kunixin juachaxiin Espíritu Santo ixin tsjé chujni ruchunda'a na̱ thi rujine na̱ nguii ngata'a nunthe, ko ji'i biku'en are baketu'an Claudio nthi̱'a̱ Roma.
44011029	Kuthimejan ni bagithikaon Jesús binthe rajna Antioquía xraxaon na̱ ixin rukjengijna na̱ ni bagithikaon Jesús binthe Judea. Ko kain na̱ bajón na̱ inchin bechunda na̱.
44011030	Ko Bernabé ko Saulo bikao na̱ tumi ngain Judea ko bajón na̱ tumi ngain ni baketu'an ngain ni'ngo.
44012001	Ko are mee Herodes, xi baketu'an, kuiaxi'in xa ko bintja xa kanxion ni ni'ngo.
44012002	Ko kai kuetu'an naguenxon na̱ Jacobo kunixin chia taade, thi kjui xan choo Juan.
44012003	Ko are Herodes bikon ixin ni judío banchexruxi'in thi baku'en ni bagithikaon Jesús, kai tse Pedro. Ko ji'i ku'en ngain naa kiai di'in pascua.
44012004	Are utse na̱ ko kuiaxi'in na̱ Pedro, xi soldado noo chjeeya xa ixin a nunoo xa binthenda xa nguii thie. Ko Herodes xraxaon ngathe anseen runche'e jie̱ ngain Pedro ngathexin kon nguii rajna.
44012005	Ko Pedro nguii thie benda na̱. Aro ni ni'ngo banchetse'en na̱ ñao Ndo Dio ixin Pedro.
44012006	Ko xraje'o thie mee Pedro tajijua ngayee yoo xi soldado ko jichriaxin yoo chia, ko nduja kaxon tatenda icha xi soldado thi dixinxin ni ndu'a xiiso. Ji'i ku'en thie ko nduexon Herodes rugantsje Pedro ixin runche'e jie̱ ngathexin kon nguii rajna.
44012007	Ko xraje'o thie ji'i kununxinbe'o naa angeel Ndo Dio ko naa xru'i suji kungiixin ngaxi'in thi jii Pedro. Ko ángel kathe no ntha nthakuin Pedro ixin ruxingame'e ko ndache: —Dingaxin ñao dingathjen. Ko xraji'o jinichja are betsingabe'o chia bechriaxin raa Pedro.
44012008	Ko ángel mee kuetu'en: —Darithedunga rua thiaxin nthachajnua ko tjanga kathea. Ko Pedro bithikaon, kuthejan ángel ndachro: —Daritsii lunthua ko rue'na.
44012009	Ko Pedro ruee ángel, aro nue'a a ndua ji'i jitu'en o je'o jituxinxin.
44012010	Ko bachrjegexin na̱ xi tenda Pedro, kuthejan bathu'e na̱ xi yuxin tenda, ko are biji na̱ thi dixinxin ni jii nungaxin nthi'á, ko thi dijexin ji'i juxon chia ko ji'i je'o xiree. Ko bachrje na̱ ko sabinthekji na̱ ko bathu'e naa nthi'á ko ángel ji'i bitjanbe'o.
44012011	Kuthejan Pedro kuinxin thi ku'en ko ndachro: —Jaan ndua, Ndo Dio rua'an ndo naa ángel ixin kjuengijna na ixin kuna'a kain thi jian'a binao runche'e Herodes kunixin chujni judío.
44012012	Kuthejan Pedro sakjui nchiandu'a María, janee Juan thi kaxon di'in Marcos, ko nthi̱'a̱ te tsjé chujni bagithikaon Jesús ko tenichjayee na̱ Ndo Dio.
44012013	Ko are Pedro binga ntha dijexin nchia, naa xan nchrii di'in Rode kjui bitsje'e kensen juii.
44012014	Ko are kui'in xan ko batsuan xan thee Pedro, anto chee xan ko ibanthje'a xan nchia, ko kuinga xan biketu'an xan ixin Pedro tajindangii nchia.
44012015	Kuthejan ndache na̱ xan: —¡Ja'a ndadixinga! Aro je'e xan ndachro xan, nduaxin nthi'i jii. Ko ni kainxin ndachro na̱: —Je'a je'e. Yaa angeel.
44012016	Ko Pedro xra jidinga ntha dijexin nchia. Ko are kunxiree na̱ nchia, kain na̱ kuise'en na̱.
44012017	Aro Pedro kjuaguxin raa ixin rutenkua na̱ ko kuekiin na̱ kexreen Ndo Dio bantsjexin ndo ndu'a xiiso, ko kai ndache na̱: —Thji ra ko theki'in ra Jacobo ko kai kain ni dithikaon Jesús. Kuthejan bachrje ko sakjui inaa rajna.
44012018	Ko are bingasaan xi soldado anto kuyauthe choo xa ixin danchiangi'i choo xa kexreen bachrje Pedro.
44012019	Herodes kuetu'an bikjee na̱ Pedro aro bithja'a na̱. Kuthejan je'e bankata'a xi soldado ixin kuajanda xa Pedro sakjui, ko Herodes kuetu'an guen na̱ kain xi binthenda Pedro. Kuthimejan Herodes sakjuixin nunthe'e Judea ko sakjui ngain rajna Cesarea. Ko nthi̱'a̱ be'e tsjé ncha'on.
44012020	Ko Herodes Agripa anto baguñau'e chujni binthe rajna Tiro ko Sidón, rajna binthe ngade'e ndachaon. Mexinxin kanxion ni te'i bitsje'e na̱ Blasto, naa thi anto jié juachaxin bechunda ngaxi'in nchiandu'a Herodes, ko ndache na̱: —Ja'an ná rinao'a ná tsetuki'an ná Herodes ixin chujnina ná thii na̱ dike'na na̱ thi jine na̱ ngain nunthe'e. Ko Blasto nichjaxin na̱ ngain Herodes.
44012021	Ko Herodes bake'e naa ncha'on rukjao ni Tiro ko ni Sidón, ko are bithja ncha'on mee, je'e bengaa lunthue icha renthe, luntho dengaa are de'e naa kiai ko beta'a ntha xintauen ko anto kua'in ñao ko kuexi'in nichjee na̱.
44012022	Kuthejan chujni kuexi'in kuyao na̱ ko ndachro ná: —¡Thi thee jinichja ji'i je'a naa thee xii! ¡Ji'i naa thee dio!
44012023	Ko xrajinichjao Herodes, are naa angeel Ndo Dio binchetse naa chin ixin je'e juinchesaye'a Ndo Dio. Ko juxon kutsindo kuexi'in bine nthau'e ko ndabe'en.
44012024	Ko juajnee Ndo Dio icha bachjekee ngain kain rajna.
44012025	Ko are Bernabé ko Saulo binthekje'e xree ngain rajna Jerusalén, sabinthekjan Antioquía ko sabinthekao Juan, thi kai bi'in Marcos.
44013001	Ko ngain ningue rajna Antioquía binthe chujni bagayee juajnee Ndo Dio ko ni banchekue'en chujni ixin kexreen runche'e na̱ ngathexin kon Ndo Dio. Ko chujni te'i bi'in na̱ Bernabé, Simón, (thi kai banchegi'in na̱ thi Thie), Lucio, thi juixin rajna Cirene, Manaén, (thi bangika'o Herodes, thi baketu'an ngain nunthe'e Galilea) ko Saulo.
44013002	Naa ncha'on are tenchesaye'e na̱ Ndo Dio ko tenchekjaaño na̱ ko Espíritu Santo ndachro ngain na̱: —Thetu'en ra Bernabé ko Saulo ixin sinche'e na̱ thi xra ukuinchiaa ixin je'e na̱.
44013003	Ko kain na̱ xranichjayee na̱ Ndo Dio ko xrabinchekjaaño na̱, kuthejan nichjayee na̱ Ndo Dio ixin Bernabé ko Saulo ko kuenta'a raa na̱ ngata'a jaa kayui ni te'i, ko bikanxin choo na̱ ngatja nthi'á.
44013004	Ko Espíritu Santo rua'an Bernabé ko Saulo ngain rajna Seleucia. Ko nthi̱'a̱ kuanituxin na̱ ntha barko ko sabikao na̱ ngain nunthe ngusine ndachaon di'in Chipre.
44013005	Ko are biji na̱ ngande'e ndachaon rajna Salamina, kuexi'in na̱ nichja na̱ juajnee Ndo Dio ngain ningue chujni judío. Ko kai bikao na̱ Juan Marcos ixin kjuengijna na̱.
44013006	Ko are juexin ngariaga'a na̱ nunthe Chipre, biji na̱ rajna Pafos, jii ngande'e nda. Nthi̱'a̱ betanxin na̱ naa thi judío bi'in Barjesús. Ko xii ji'i thuso xa. Ko je'e xa bancheye'e xa chujni ko bandachro xa ixin je'e xa banichja xa juajnee Ndo Dio.
44013007	Ko xi thuso ji'i jian bagakao xa xi baketu'an nunthe Chipre, ko xi baketu'an ji'i bi'in xa Sergio Paulo ko anto jian juaxraxauen xa. Ko rua'an xa juajna juii Bernabé ko Saulo ixin anto binao xa ruki'in xa juajnee Ndo Dio.
44013008	Aro thi thuso Barjesús, thi ngain ngigua griego kai banchegi'in na̱ Elimas, ko xi thuso ji'i binao'a ixin xi baketu'an ruki'in juajnee Ndo Dio bikao Bernabé ko Saulo.
44013009	Kuthejan Saulo, thi kai bi'in Pablo, kunixin anto tsjé juachaxiin Espíritu Santo jian tabetsje'e xi thuso,
44013010	ko je'e ndache xa: —Ja'a thi ncheye'e chujni, ko nche'e thi jian'a; ja'a xe'en nchiijin ko ningaku'en kain thi jian. ¿Xra kesa sinchetjajin chujni ixin sithikaon'a na̱ juajnee Ndo Dio?
44013011	Anchee, Ndo Dio binche'e jie̱ ngajin ko kanxion ncha'on ichro'a sikon thee ncha'on. Ko Elimas kukajinbe'o ko kuexi'in kayaja, ko kjuee kensen rutse'e raa ixin je'e chro'a bikon.
44013012	Ko are xi baketu'an bikon thi ku'en, anto kuise'en xa ixin kexreen kjuaago na̱ ixin Jesús ko je'e xa nduaxin bithikaon xa Jesús.
44013013	Ko ngain rajna Pafos, Pablo ko ni bagakao kuani na̱ ntha barko ko sakjui na̱ ngain rajna Perge, ngain nunthe'e Panfilia. Ko nthi̱'a̱ Juan Marcos bachrjende'e na̱ ko sakjan Jerusalén.
44013014	Pablo ko ni jidikao kjuixin na̱ ruthee na̱ rajna Antioquía thi jii ngain nunthe'e Pisidia. Ko naa ncha'on nchejuga'a ni, bixi'in na̱ ningue rajna ko tabinthe na̱ nthi̱'a̱.
44013015	Ko are juexin kui'in na̱ thi xruen ley ko thi dikji̱n ni dayee juajnee Ndo Dio, ni thetu'an ngain ni'ngo ndachro na̱ ngain Pablo ko ngain ni bagakao: —Ja'a ra xro Israel ra, ¿a chrujan juajna jian bikoo ra ixin chujni nthi'i?, ixin nchao runichja ra.
44013016	Kuthejan Pablo bingathjen ko batsiin raa ixin chujni rutenkua na̱ ko ndachro: —Ja'a ra xro Israel ra ko kain ra xro rinao ra Ndo Dio ko dithikaon ra ndo, thi'in ra:
44013017	Ndo Dioe chujni Israel kuinchie'e ndo ni ndo dachrji'a ná xrachrjen ko are xra binthe na̱ nunthe'e Egipto thi je'a nunthe'e na̱ binchetsjé ndo ni rajna. Kuthimejan ni Egipto banchekjan na̱ ni nchexree na̱, aro Ndo Dio kunixin juachaxiin ndo bantsjexin ndo chujni nthi̱'a̱.
44013018	Ko chujni Israel bagakji na̱ yoo kan nano ngain nunthe xema thi xru'in jii, ko kain nano te'i Ndo Dio bayaku'en na̱ ko maski ni te'i anto tsjé thi jian'a banche'e na̱.
44013019	Kuthimejan Ndo Dio kunxanthe ndo yaato rajna binthe ngain nunthe'e Canaán. Ko binchegayee ndo nunthe ni Israel.
44013020	Kain ji'i ku'en inchin noo ko rio'o renkia nano, kuthejan ndo Dio kuinchie'e ndo tsjé xi juez baketu'an ngain chujni Israel, juija Samuel, thi bagayee juajnee Ndo Dio.
44013021	Aro kain na̱ banchia na̱ ngain Ndo Dio naa rey ruketu'en ni rajna Israel, ko Ndo Dio bake'e ndo Saúl, thi kjui xe'en Cis, thi bachrjeninxin Benjamín. Ko Saúl kuetu'an yoo kan nano ngain rajna.
44013022	Kuthimejan Ndo Dio binthjian ndo Saúl ko bake'e ndo David. Ko ndachro ndo ixin David: “Ja'an anto rina'o David, thi xe'en Isaí, naa xii jichunda anseen xraa ansenna ko je'e sinche'e kain thi ja'an rina'o.”
44013023	Jesús kjui naa thi bachrjeninxin David mee thi binchekininxin Ndo Dio ixin rukjengijna chujni Israel inaa.
44013024	Ko are xra jui'a Jesús, Juan bandache chujni Israel ixin rugithe na̱ ko rukinthu'e na̱ kain thi jian'a nche'e na̱.
44013025	Ko are Juan chiaon ndaruge'en, ndachro: “Ja'an je'a thi Mesías thi ja'a ra xraxaon ra. Aro kuthejan tsii naa thi ja'an jikininxin'a na tsunxindangaa kathee.”
44013026	’Thi'in ra jian, ja'a ra xro bachrjeninxin ra Abraham, ko kai ja'a ra xro je'a chujni Israel ra aro dithikaon ra Ndo Dio. Ko juajna ji'i tsjengijna ná ixin tsji'a ná ngathe xru'i danga'a.
44013027	Ko ni binthe Jerusalén ko ni baketu'an nunthe benue'a na̱ kensen Jesús, mexinxin are guen na̱ Jesús, binche'e na̱ thi betaxin xroon dikji̱n ni bayée juajnee Ndo Dio, ko ji'i xroon thi bakjao na̱ kain ncha'on nchejuga'a ni.
44013028	Ko maski xru'in bire'e na̱ ixin rukjangixin na̱ ixin ruguen na̱, ni rajna Israel banchie'e Pilato ixin naruguenxon Jesús.
44013029	Kuthejan are uxethja thi kji̱n ni bagayee juajnee Ndo Dio, bincheganianxin na̱ ntha cruz ko kjuabaa na̱.
44013030	Aro Ndo Dio binchexechon Jesús.
44013031	Ko tsjé ncha'on Jesús xrabakununxi'in chujnii, ni bikauxin Galilea ko kjui na̱ Jerusalén ko ni te'i ni nichja ixin Jesús ngain kain chujni.
44013032	’Ko mexinxin ja'an ná techja'a ra thi jian juajna binchekininxin Ndo Dio ngain ni ndo dachri'a ná xrachrjen are sa'o.
44013033	Ko jai ja'an ná xannthi xrachrjen ná bukon ná xethja thi nichja Ndo Dio ixin binchexechon Jesús inchin jitaxin ngain salmo yuxin: “Ja'a Xan'na. Ko ja'an binthaxechon jai.”
44013034	Ko Ndo Dio unichja ndo ixin runchexechon Jesús ixin nthau'e rurenga'a nthao inchin jitaxin ngain Xroon: “Sinthanchaon ra inchin ndathjan David.”
44013035	Mexinxin ngain inaa salmo ndachro: “Tsinthue'a nthau'na ngain chinthi ko ja'a tsajanda'a ixin thi jian xi nchexraa ndase'en.”
44013036	Ko ndua David binche'e xra inchin kuetu'an Ndo Dio ngain chujni binthechon are mee. Ko ndabe'en ko xrabaa inchin ndo dachri'i ko nthau'e ndarenga nthao.
44013037	Aro Ndo Dio binchexechon Jesús ko nthau'e renga'a nthao.
44013038	Ko tunu'a ra jian chujni Israel ra ixin Jesús nchao sinthatjaña'a ra kain thi jian'a nche'e ra.
44013039	Ko ley bayée Moisés nchetjañe'a chujni kain thi jian'a nche'e na̱, aro kain chujni dithikaon Jesús ditjañe'e na̱ kain thi jian'a nche'e na̱.
44013040	Mexinxin tsje'e ra jian ixin tsuen'a ngajin ra inchin dikji̱n ni bagayee juajnee Ndo Dio are ndachro na̱:
44013041	Tsjexin ra, ja'a ra xro tjanuanka ra Ndo Dio, thisa'an ra ko sathinga ra jai, ixin ja'an anto tangi sinthagatho kain chujni dithikaon'a, ko ji'i sithikaon'a ra maski chrujan ni tseki'an ra.
44013042	Ko are Pablo ko ni bagakao bachrjexin na̱ ningue chujni judío, chujni binchetse'en na̱ ñao ni te'i ixin rukjan na̱ ijnínxin ncha'on, ngain ncha'on nchejuga'a ni, ixin rukjaago na̱ icha ixin thi nichja na̱.
44013043	Ko are juexin binchesaye'e na̱ Ndo Dio ngain ni'ngo, tsjé ni judío ko ni je'a judío bithikaon na̱ Jesús ruee na Pablo ko Bernabé. Ko Pablo ko Bernabé ndache na̱ ixin sachrjende'a na̱ nthiee Ndo Dio.
44013044	Ko are bithja thi jní ncha'on, thi ncha'on nchejuga'a ni judío, chiaon nguii rajna kuinchie'en ngain ni'ngo ixin kui'in na̱ juajnee Ndo Dio.
44013045	Ko are chujni judío bikon na̱ ixin juii anto tsjé chujni, kunchjue'e na̱. Kuthejan kuexi'in na̱ nichja na̱ ixin Pablo tjajin ko ujee jinichja. Ko kuexi'in na̱ kuetuka'o na̱ Pablo.
44013046	Aro Pablo ko Bernabé xraon'a na̱ ko bathe'e na̱: —Ja'an ná bitunna ná ixin sa'o ja'a ra rugiki'an ra juajnee Ndo Dio aro ja'a ra rinao'a ra dithikaon ra ko tunu'a ra ixin chro'a sitjaña'a ra kain thi jian'a nche'e ra, mexinxin satsji ná ngain chujni je'a judío.
44013047	Ixin jañaa kuetunna ná Ndo Dio: Ja'an bakee ja'a chujni Israel inchin naa xru'i sinchengase'en nguixin nunthe. Ko ixin runichje'e chujni ngain nguixin nunthe, ko tsji'o juajnana ixin tsji'a na̱ ngathe xru'i.
44013048	Are kui'in chujni je'a judío kain ji'i, anto chee na̱ ko kuexi'in na̱ nichja na̱ ixin juajnee Ndo Dio anto jian. Ko kain ni kuinchie'e Ndo Dio je'e na̱ bithikaon na̱ ngain Jesús ko sinthechon na̱ kain ncha'on.
44013049	Ko jañaa nichja na̱ juajnee Ndo Dio nguixin nunthe Pisidia.
44013050	Aro chujni judío nichja na̱ ngain kanxion ni nchrii anto jian bechunxin ni rajna ko anto bachunthia na̱ thi je'e na̱ bagithikaon na, ko kai kanxion ni xii anto jian bechunxin ni rajna. Ko juinchegathea na̱ ni te'i ixin rugantsjegaxin na̱ Pablo ko Bernabé ngain nunthe ji'i.
44013051	Mexinxin Pablo ko Bernabé kuntsjenga na̱ ruthee na̱ ixin bingo kain jinche jiyaa kathee na̱, ji'i ruchro ixin are ndase'en na̱ ko sitjaan na̱ ngathe xru'i, Pablo ko Bernabé setsingata'a na̱ thi jie̱ sue'en ni te'i ixin bithikaon'a na̱ juajnee Ndo Dio. Ko sakjui na̱ ngain rajna Iconio.
44013052	Ko chujni bagithikaon Jesús tabithu'e na̱ Antioquía ko anto chee na̱ ko bayée na̱ kain juachaxiin Espíritu Santo.
44014001	Are Pablo ko Bernabé biji na̱ ngain rajna Iconio, kayui na̱ bixinkao na̱ choo na̱ ngain ningue ni judío ko nthi̱'a̱ nichja na̱ ixin Jesús ko tsjé ni judío ko ni je'a judío bithikaon na̱.
44014002	Mexinxin chujni judío bithikaon'a Jesús ndache na̱ ni je'a judío rugithikaon'a na̱ ngain Jesús ko bancheñao na̱ na̱ ko kuexi'in na̱ bingaku'en na̱ ni bakao juajnee Jesús.
44014003	Aro Pablo ko Bernabé tabithu'e na̱ see ngain rajna Iconio ko anto chunthia na̱ Nchaa ná Jesús, ko xraon'a na̱ nichja na̱ juajnee Jesús. Ko Jesús bagajon juachaxin banche'e na̱ kain thi jian ko banchexingame'e na̱ ni ni'i.
44014004	Ko ni rajna tachjeeya na̱ ixin thu'a na̱ bagithikaon na̱ ni judío ko ithu'a na̱ bagithikaon na̱ Pablo ko Bernabé.
44014005	Mexinxin chujni judío ko chujni je'a judío, thi ni bagithikaon'a Jesús, nichjee na̱ xi nchiixin ko kjuao choo na̱ ixin sintja na̱ na̱ ko suenxin na̱ na̱ xro.
44014006	Are Pablo ko Bernabé kunu'e mee, sakuinga na̱ ko sakjui na̱ ngain rajna Listra ko ngain rajna Derbe, ko ngain Licaonia ko kain nunthe te chiaon.
44014007	Ko nthi̱'a̱ kai nichja na̱ thi jian juajnee Jesús.
44014008	Ko nthi̱'a̱ rajna Listra be'e naa xii chro'a bagakji ixin xii ji'i jañaa guan xa.
44014009	Ko xii ji'i tajithi'in xa thi ndachro Pablo, ko Pablo tsje'e xa jian ko kunu'e ixin xii mee bithikaon xa ixin nchao ruxingame'e xa.
44014010	Kuthejan Pablo seen ndache xa: —Dingathjen ko thjixin ruthea. Ko xii ji'i chrinka xa ko bingathjen xa ko kuexi'in kjuixin ruthee xa.
44014011	Ko are chujni bikon na̱ thi binche'e Pablo, kuexi'in na̱ kuyao na̱ kunixin ngigue'e nunthe Licaonia ko ndachro na̱: —Yoo dio kjan xii ko juii ngayaa ná.
44014012	Ko Bernabé banchegi'in na̱ dio Júpiter ko Pablo binchegi'in na̱ dio Mercurio ixin je'e thi banichja.
44014013	Ko ngande'e rajna be'e naa ni'ngo thi banchekuanxi'in na̱ dio Júpiter. Ko naa xi danee Júpiter juia'o kuxinthaa tethia ba tsjo. Ko xi daana ko chujni binao na̱ ruguen na̱ ba ixin runchesayexin na̱ Pablo ko Bernabé.
44014014	Are Bernabé ko Pablo kunu'e thi jitu'en, bintheguñao ko kuinchje lunthue ko kuagee na̱ chujni ko seen kuyao na̱:
44014015	—¿Unda jañaa tenche'e ra? Ja'an ná xii ná inchin ja'a ra. Ko ja'an ná jui'i ná ixin bindathjo ra thinthu'e ra kain thi jian'a ko danchie'e ra Ndo Dio sinthatjaña'a ra ndo. Ixin je'e ndo binchechjian ndo ngajni, nunthe ko ndachaon ko kain thi jii.
44014016	Are icha sa'o Ndo Dio kuanchrjanda ndo chujni binche'e na̱ thi bita'a jaa na̱.
44014017	Ko maski jamee, kainxin ncha'on je'e ndo nche'e ndo jian ngain chujni ko jañaa tjaago ndo ixin je'e ndo Dio ndo. Ixin je'e Ndo nchegania Ndo chrin mexinxin duanxin tsjé thi jine ni ko jañaa chee anseen ni.
44014018	Ko maski anto tsjé nichja na̱, je'e na̱ anto tangi kayakuen na̱ chujni ixin guen'a na̱ kuxinthaa rukusayexin na̱.
44014019	Ko xratate na̱ nthi̱'a̱ are binthekixin rajna Antioquía ko rajna Iconio kanxion ni judío, ko ni te'i nichja na̱ ko basingixi'in na̱ juaxraxauen chujni ko kuaxin na̱ xro Pablo. Ko xraxaon na̱ ixin undabe'en ko kuingajin na̱ ixin sabiganka na̱ ngande'e rajna.
44014020	Aro chujni bagithikaon Jesús xrathe na̱ ngandajin Pablo ko je'e bingathjen ko sakjan ngaga'a rajna inaa. Ko nduexion Pablo ko Bernabé sabinthekji ngain rajna Derbe.
44014021	Are juexin nichja na̱ juajnee Jesucristo ngain rajna Derbe, tsjé chujni bithikaon Jesucristo. Kuthimejan sakjan na̱ inaa ngain rajna Listra ko ngain rajna Iconio ko Antioquía.
44014022	Ko ngain rajna te'i Pablo ko Bernabé ndache na̱ ni ubithikaon ixin sachrjende'a na̱ nthiee Jesucristo ko icha sithikaon na̱ thi thetu'an Ndo Dio ko kai ndachro na̱: “Rugunda sathu'e ná tsjé thi tangi ixin suxinxin ná ngain thi thetu'an Ndo Dio.”
44014023	Ko ngain kain ni'ngo Pablo ko Bernabé kuinchie'e ni ruketu'an ngain ni'ngo ko kai nichjayee na̱ Ndo Dio ko banchekjaaño na̱ ko kuenta'a raa na̱ ngata'a na̱ ko binchetse'en na̱ ñao Jesús ixin ni ruketu'an ngain ni'ngo.
44014024	Kuthimejan batho na̱ nunthe'e Pisidia ko biji na̱ ngain nunthe'e Panfilia.
44014025	Ko nichja na̱ thi jian juajnee Jesucristo nthi̱'a̱ ngain rajna Perge. Kuthejan sakjui na̱ ngain rajna Atalía.
44014026	Ko nthi̱'a̱ kuaninxin na̱ ntha barko ko sakjui na̱ ngain rajna Antioquía, ngain nunthe'e Siria, ko ni rajna ji'i anto baganchie'e na̱ Ndo Dio ixin jian rukji'i Pablo ko Bernabé ixin xru'in thi tangi rugetan na̱ are runichja na̱ juajnee Ndo Dio ko jai ujuexin xra ji'i.
44014027	Ko are biji na̱ rajna Antioquía xrathe kain chujni bagithikaon Jesús ko kuekiin na̱ na̱ kain thi binche'e Ndo Dio ixin je'e na̱, ko kexreen Ndo Dio kjuengijna na̱ ixin nichja na̱ juajnee ndo ngain chujni je'a judío.
44014028	Ko Pablo ko Bernabé see bithu'e na̱ nthi̱'a̱, ngain chujni bagithikaon Jesús.
44015001	Ngain ncha'on mee binthekii kanxion ni Judea ngain ni rajna Antioquía ko kuexi'in na̱ kjuaago na̱ ngain ni te'i ixin ruka na̱ xru'e di'in circuncisión ixin jañaa tjaago ley Moisés ko jañaa rukjan na̱ inaa chujni narua.
44015002	Aro Pablo ko Bernabé binchexruxin'a na̱ thi kjuaago ni te'i ko suji kjuao choo na̱. Ko ni ni'ngo Antioquía banchie'e na̱ Pablo ko Bernabé ko ikanxion na̱ rukji na̱ Jerusalén ngain ni kuinchie'e Jesús ko ni thetu'an ngain ni'ngo ixin rukjao na̱ thi ku'en ji'i.
44015003	Ko ni ni'ngo Antioquía bikanxin na̱ na̱ ngatja nthi'á ko ni te'i sakjui na̱ ko batho na̱ ngain nunthe'e Fenicia ko nunthe'e Samaria. Ko nthi̱'a̱ kuekiin na̱ ni ubagithikaon ixin thi ni je'a judío kuinthu'e na̱ kain thi jian'a banche'e na̱ ko bithikaon na̱ Ndo Dio. Ko kain ni ubagithikaon anto chee na̱.
44015004	Ko are Pablo ko Bernabé biji na̱ ngain rajna Jerusalén, ni ni'ngo, ni kuinchie'e Jesús ko ni thetu'an ngain ni'ngo anto chee na̱. Kuthejan Pablo ko Bernabé kuekiin kain ni te'i thi binche'e Ndo Dio ngain na̱.
44015005	Aro kanxion ni fariseo ni ubithikaon Jesús bingathjen na̱ ko ndachro na̱: —Chujni je'a judío ko ubithikaon Jesús rugunda sayée thi xru'e di'in circuncisión ko tsetu'en ni na̱ sithikaon na̱ ley Moisés.
44015006	Kuthejan ni theyoo kuinchie'e Jesús ko ni thetu'an ni'ngo xrathe na̱ ixin kjuao na̱ ixin thi xru'e bagayée ni judío.
44015007	Ko are usee kjuao na̱, bingathjen Pedro ko ndache na̱: —Ja'a ra jian nu'a ra ixin are icha sa'o Ndo Dio kuinchie'na ngaya'a ra ixin ja'an thi runichja thi jian juajna rugitjañenxin kain thi jian'a nche'e ni je'a judío ko rugithikaon na̱ Jesús.
44015008	Ko Ndo Dio, thi chunxin ansean ná, kjuaago ixin je'e binchetjañe'e na̱ ko rua'an Espíritu Santo ngain na̱ xraa are rua'an Espíritu ngajin ná.
44015009	Ko Ndo Dio ndachro ixin je'e na̱ ko ja'an ná xraje'o renthe ná ko bincherua Ndo anseen na̱ ixin bithikaon na̱ Jesús.
44015010	Ko jai, ¿unda ja'a ra rinao ra sincheñao ra Ndo Dio? ¿Unda rinao ra, ni je'a judío sithikaon na̱ ley, thi ja'an ná chro'a bithikaon ná ko kai chujnia ná xrachrjen bithikaon'a na̱?
44015011	Ko ja'an ná duthikaon ná ixin Ndo Dio binthakjan ná inaa chujni narua ixin Nchaa ná Jesucristo kjuenga 'na kain. Ko kai ni je'a judío jañaa bithikaon na̱.
44015012	Kuthejan kainxin ni tatethi'in tatenkua na̱ ko kui'in na̱ thi nichja Bernabé ko Pablo ixin kuekin na̱ kain thi jian binche'e Ndo Dio ixin je'e na̱ ngain chujni je'a judío.
44015013	Ko are juexin nichja Bernabé ko Pablo, Jacobo ndachro: —Ja'a ra xro Israel ra, thi'in ra thi rundathjo ra:
44015014	Simón Pedro kuekian ná ixin kexreen Ndo Dio kuexinxin kuinchie'e chujni je'a judío ixin jañaa rukjan na̱ chujni rajnee Ndo.
44015015	Ko kain thi ku'en ji'i ubetaxin ngain thi dikji̱n ni bagayee juajnee Ndo Dio thi jindachro:
44015016	Ja'an thi Dioa ra rukjan na inaa ko ja'an sintha'a ixin rukjan tsetu'an naa thi sachrjeninxin David,
44015017	ko are ji'i tsu'en, chujni te nguixin ngata'a nunthe tsii na̱ ngajin ko ni te'i rukjan chujnina.
44015018	Jañaa chro Nchaa ná Dio, thi binthagatsuan ná kain ji'i are usee.
44015019	’Mexinxin ja'an ndachrjan ixin ni je'a judío itsetuen'a ná na̱ sinche'e na̱ thi ndachro ley ixin je'e na̱ ukuintu'e na̱ kain thi jian'a banche'e na̱ ko ruee na̱ nthiee Ndo Dio.
44015020	Icha jian rukji̱'in ná na̱ ixin sine'a na̱ thi banchekininxin na̱ thi diuchjan kunchjianxin xro ko nthaa, ko kai ixin sinthejuakao'a na̱ thi nchrii je'a nchri chri'i na̱ ko xii je'a xixi'i na̱, ko sine'a na̱ jni ko nthau'e kuxiigo digachrjengi'a jni.
44015021	Ixin are usee ngain ningue kain rajna, kuexinxin na̱ banichja na̱ ley Moisés ngain ncha'on nchejuga'a ni ko xranichja na̱ jai.
44015022	Kuthimejan ni kuinchie'e Jesús ko ni baketu'an ngain ni'ngo kjuauthexin choo na̱ ixin rukinchie'e na̱ kanxion ni rugikao Pablo ko Bernabé ngain rajna Antioquía ko kuinchie'e na̱ Judas thi kai bi'in Barsabás ko Silas. Ko chujni anto jian banichja na̱ ixin yui ni te'i.
44015023	Ko ni te'i bikao na̱ xroon jitaxin ja'in: “Ja'an ná xro kuinchie'na ná Jesús ko kain ni thetu'an ngain ni'ngo, chja'a ra juajna ja'a ra xro je'a judío ra ko bithikaon ra Ndo Dio ko te ra nunthe'e Antioquía, Siria ko Cilicia.
44015024	Ja'an ná kununa ná ixin kanxion chujni kjuixin nthi'i, binthatjajin ra na̱ kunixin thi kjuagu'a ra na̱ ixin rugaye'e ra xru'e di'in circuncisión ko rugithikaon ra ley Moisés ko ja'an ná xru'in juachaxin chja'a ná na̱.
44015025	Mexinxin kjuauthexin chian ná ixin kuinchiaa ná kanxion chujni ngaye'na ná ixin sitsja'a ra na̱ je'e na̱ kunixin Bernabé ko Pablo, ni anto rina'o na̱.
44015026	Ko ni te'i, xrajon na̱ bikao juajnee Nchaa ná Jesucristo, maski ruge'en na̱.
44015027	Ko kai rua'an ná Judas ko Silas ngajin ra ixin je'e na̱ rundathjo ra na̱ kain thi kjuao ná nthi'i.
44015028	Ko Espíritu Santo binchexruxi'in ko kai ja'an ná ixin tsetuan'a ra thi ley tangi sinche'e ra. Ko nche'e ra je'o thi jitaxin ngain xroon ji'i:
44015029	Sinthe'a ra nthau'e kuxiigo udinchekininxin na̱ thi diuchjan, ko kai sinthe'a ra nthau'e kuxiigo digachrjengi'a jni ko sinthe'a ra jnii ba ko sinthechriko'a ra nchri je'a nchri chri'a ra, ko xi je'a xixi'a ra inchin chro ley Moisés. Ko are sithikaon ra kain ji'i, jian sinche'e ra. Ngatja Dio ruchunda ra kain ra.”
44015030	Kuthejan Bernabé, Pablo, Judas ko Silas sakjui na̱ ngain rajna Antioquía. Ko are biji na̱ nthi̱'a̱ je'e na̱ binchexrathe na̱ kain ni ni'ngo ko bajon na̱ xroon bikao na̱.
44015031	Ko are ni ubithikaon Jesús kui'in na̱ thi jitaxin xroon, anto chee na̱ ko tandao kunu'e na̱.
44015032	Judas ko Silas nichja na̱ juajnee Ndo Dio, ko anto see kjuao na̱ ko ndache na̱ chujni ixin rukinthue'a na̱ nthiee Ndo Dio.
44015033	Ko Judas ko Silas bithu'e kanxion ncha'on nthi̱'a̱. Kuthimejan sakjan na̱ thi juixin na̱ ko chujni bagithikaon Jesús bikanxin na̱ ngatja nthi'á.
44015034	Ko Silas ndachro ixin tarugithu'e nthi̱'a̱.
44015035	Aro kai Pablo ko Bernabé tabinthegithu'e nthi̱'a̱ Antioquía kunixin ikanxion ni bagithikaon Jesús ixin banichja na̱ juajnee Nchaa ná Jesucristo.
44015036	Are ubatho kanxion ncha'on, Pablo ndache Bernabé: —Chjin ná inaa ngain kain rajna thi ukjui ná ko nichja ná juajnee Nchaa ná Jesucristo ixin sitsje'e ná na̱ kexreen te na̱.
44015037	Ko Bernabé binao rugikao Juan, thi banchegi'in na̱ Marcos,
44015038	aro Pablo binao'a rugikao Juan Marcos ixin je'e bachrjende'e na̱ ngain nunthe'e Panfilia, ko ijuinao'a ruee ixin runcheka'o na̱ xra.
44015039	Pablo ko Bernabé chro'a binthekjauthexin na̱ ndakua ko bintheketuka na̱. Mexinxin Bernabé sabikao Marcos ko binthetse na̱ barko ko sakjui nunthe'e Chipre, thi jii ngusine ndachaon.
44015040	Aro Pablo kuinchie'e Silas. Kuthejan ni bagithikaon Jesús ni ni'ngo Antioquía binchetse'en na̱ ñao Ndo Dio ixin je'e na̱ ko sakjui na̱.
44015041	Ko batho na̱ ngain nunthe Siria ko nunthe Cilicia ko ndache na̱ ni ubithikaon sachrjende'a na̱ nthiee Ndo Dio.
44016001	Ko Pablo ko Silas biji na̱ rajna Derbe ko rajna Listra. Ko nthi̱'a̱ rajna Listra betan na̱ naa thi bagithikaon Ndo Dio bi'in Timoteo, xe'en naa nchri judía bithikaon Ndo Dio ko ndudee xan naa xi griego.
44016002	Ko chujni bithikaon Jesús ngain rajna Listra ko rajna Iconio jian banichja na̱ ixin Timoteo.
44016003	Ko Pablo juinao bikao Timoteo, mexinxin chjee xru'e thi di'in circuncisión ixin rukuñao'a chujni judío binthe nthi̱'a̱, ixin kain na̱ benu'e na̱ jian ixin ndudee kjui naa xi griego.
44016004	Ko are bagatho na̱ ngain kain rajna, bagajon na̱ xroon ko bakjaago na̱ thi jitaxin thi kjuathexin ni theyoo kuinchie'e Jesús kunixin ni baketu'an ni'ngo Jerusalén, ixin ni dithikaon Jesús runche'e na̱ kain thi jitaxin ngain xroon.
44016005	Ko jañaa kain ni ni'ngo bakusuji ko icha bagithikaon na̱ Jesús ko ncha'on ko ncha'on icha tsjé chujni baxrathe ngain ni'ngo.
44016006	Ko bathuga'a na̱ nunthe Frigia ko nunthe Galacia, aro Espíritu Santo kuanchrjanda'a na̱ nichja na̱ juajnee Ndo Dio ngain nunthe'e Asia.
44016007	Ko are biji na̱ ngande'e nunthe Misia, kai xraxaon na̱ rukji na̱ nunthe'e Bitinia, aro Espíritu Santo kuanchrjanda'a na̱ inaa.
44016008	Mexinxin je'e na̱ batho na̱ ngande'e nunthe'e Misia ko sakjui na̱ rajna Troas jii ngande'e ndachaon.
44016009	Ko are ndakunaxin xe'e, Pablo xraa jituxinxin bikon tajingathjen naa xi Macedonia ko jinchetse'en xa ñao ko ndachro xa: “Datho nunthe Macedonia ko thjengijna ni ra.”
44016010	Ko are Pablo juexin bikon ji'i, tuinxon bingaxin ñao ná ko sakjui ná nunthe Macedonia. Ko kununa ná ixin Ndo Dio jidayana ná ixin runichja ná thi jian juajnee Ndo ngain chujni te nthi̱'a̱.
44016011	Ko bachrjexin ná rajna Troas ko kuatauan ná nda kunixin ntha barko ko baso ná nunthe Samotracia. Ko nduexon baso ná ngain rajna Neápolis.
44016012	Ko nthi̱'a̱ sakjuixin ná ngain rajna Filipos, naa rajna renthe jii ngain nunthe Macedonia, ko ni romano baketu'an ngain rajna ji'i. Ko ngain rajna yaa bithunna ná tsjé ncha'on.
44016013	Ko naa ncha'on nchejuga'a ni judío, bachrjexin ná rajna ko sakjui ná ngande'e naa nda jithinga ixin xraxa'on ná ixin nthi̱'a̱ xrathe ni judío ixin nichjayexin na̱ Ndo Dio ko nthi̱'a̱ tabinthe ná ko kuekian ná juajnee Jesús ni nchrii xrathe nthi̱'a̱.
44016014	Ko naa nchri be'e nthi̱'a̱ bi'in nchra Lidia ko nchri ji'i banchesaye'e nchra Ndo Dio ko rajnee nchra di'in Tiatira, ko je'e nchra banchekji nchra luntho na'o jatse renthe. Ko are tajithi'in nchra thi jinichja Pablo, Espiritue Nchaa ná Jesús banchekinxin nchra thi jian juajna.
44016015	Ko bigithe nchra je'e nchra kunixin kain ni nchiandu'a nchra, kuthejan je'e nchra juinchetsenna nchra ñao ná ko ndachro nchra: —Ja̱ nduaxin dithikaon ra ixin ja'an dithika'on Nchaa ná Jesús, chjin ná nchiania dithu'a ra. Ko, jaan, bithunna ná nthi̱'a̱ kanxion ncha'on.
44016016	Naa ncha'on are satethji ná thi nichjayexin ni Ndo Dio, ngatja nthi'á betan ná naa xan nchrii bechunda xan naa espíritu jian'a thi bandache xan thi ruku'en. Ko jañaa bagacha xan tsjé tumi ixin bagajon xan ngain ni najnii xan.
44016017	Ko xan nchrii ji'i kuexi'in xan ruee xan Pablo kunixin ja'an ná, ko tuyao xan ko ndachro xan: —Xii te'i, xi nchexree Ndo Dio jii ngajni, tendathjo ra xa kexreen sitjaña'a ra thi jian'a binche'e ra.
44016018	Ko jañaxon banche'e xan nchrii tsjé ncha'on. Mexinxin Pablo anto kuñao ko ndache espíritu jian'a bechunda xan: —Kunixin juachaxiin Nchana Jesucristo, ja'an thetu'an dachrjexin ngain xan nchrii yaa. Ko tuinxion espíritu jian'a bachrjexin ngain xan.
44016019	Ko are ni najnii xan bikon na̱ ixin ichro'a rugachaxin na̱ xan icha tumi, tse na̱ Pablo ko Silas ko bikao na̱ ngain nchia xrathe chujni thetu'an ngain ni rajna.
44016020	Ko bikao na̱ na̱ ngathexin kon ni nche'e jie̱ ko ndachro na̱: —Xii te'i xi judío xa, ko jincheketo xa ni rajnaa ná
44016021	ko xii te'i tjaago xa thi ja'an ná chro'a sintho'o ná ixin ja'an ná romano ná.
44016022	Kuthimejan kain chujni xrata'a na̱ Pablo ko Silas ixin rugintja na̱. Ko ni nche'e jie̱ kuetu'an na̱ bantsje'e na̱ na̱ lunthue na̱ ko bintjaxin na̱ nthasen.
44016023	Ko are anto bintja na̱ na̱, ko kuiaxi'in na̱ ngaxi'in ndu'a xiiso ko kuetu'en na̱ xi jinda rugenda xa jian.
44016024	Ko xi jinda ji'i xranxi'in xa na̱ ngain thi icha jima ngaxi'in ndu'a xiiso ko kuega'a xa ruthee na̱ ngagee ntha di'in sepo.
44016025	Ko inchin ngusine thie, Pablo ko Silas tenichjayee na̱ Ndo Dio ko tetsjethe'e na̱ Ndo, ko chujni ubintheaxi'in nthi̱'a̱ tatethi'in na̱.
44016026	Ko kuingibe'o nunthe anto suji ko kuingithjen kain thjario'o, ko xirebe'o kain thi teaxi'in chujni, ko chia techriaxin na̱ xindanga chia.
44016027	Ko are xi jinda xingame'e xa ko bikon xa dixiree kain thi teaxi'in chujni ko tuenao xa ixin kain na̱ sakuinga na̱, bantsje xa chia tjayaxin xa ko juinao xa runchegathudo'o xa chia ngain nthau'e xa ko ndaruge'en xa.
44016028	Aro Pablo kuyauthe ko ndache xa: —Na'i, jaña'a nche'e; den'a. Kain ná te ná nthi'i.
44016029	Kuthejan xi jinda banchia xa naa xru'i ko kuinga xa, bixi'in xa thi jii Pablo ko Silas ko jixranga xa, bethuxin xa chrika ruthee na̱.
44016030	Kuthimejan xi jinda bantsje xa Pablo ko Silas ko banchiangi'i xa: —¿Ke'e sintha'a ixin sitjañananxin kain thi jian'a juintha'a?
44016031	Ko je'e na̱ bathe'e na̱: —Dithikaon Nchaa ná Jesús, ja'a ko kain ni nchiandui ko sitjaña'a ra kain thi jian'a binche'e ra.
44016032	Kuthimejan Pablo ko Silas ndachro na̱ juajnee Jesucristo ngain thi jinda ndu'a xiiso ko ngain kain ni ndu'a.
44016033	Ko xraje'o thie mee, thi jinda ndu'a xiiso binchexrue'en thi kuni'i Pablo ko Silas ixin bikaon na̱. Kuthimejan je'e ko kain ni ndu'a bigithe na̱.
44016034	Ko thi jinda ndu'a xiiso sabikao Pablo ko Silas ngain nchiandu'a ko chjee na̱ juine na̱. Ko je'e kunixin ni ndu'a anto chee na̱ ixin bithikaon na̱ Ndo Dio.
44016035	Ko are nduexin, xi nche'e jie̱ rua'an xa xi soldado ngain thi jinda ndu'a xiiso ixin rugantsje xa Pablo ko Silas.
44016036	Kuthimejan thi jinda ndu'a xiiso ndache Pablo: —Xi nche'e jie̱ kuetunna ixin santsje ra. Mexinxin sathji ra ko Ndo Dio sitau'an ra nthi'á.
44016037	Aro Pablo ndache xi soldado: —Ja'an ná chujni romano ná ko kjui'a ná ngain xi nche'e jie̱ ixin chujni rundachro a jian o jian'a juintha'a ná. Ko maski xra xru'in jie̱ guanna ná, anto bintja ná na̱ ko tsjé chujni tatetsje'e. Kuthejan kuiaxinna ná na̱ ngain ndu'a xiiso. ¿Ko jaxon rinao na̱ santsje ná na̱ jimao? ¡Jañaa na'i! Icha jian ndache ra na̱ je'e na̱ tsii na̱ ko je'e na̱ sikanxin ná na̱ ngatja nthi'á.
44016038	Xi soldado kuekiin xa xi nche'e jie̱ kain thi ndachro Pablo ko Silas ko xi nche'e jie̱ xraon xa are kunu'e xa ixin Pablo ko Silas kai romano na̱.
44016039	Kuthimejan xi nche'e jie̱ kjui xa ngain Pablo ko Silas ko juinchetse'en xa ñao na̱ ixin sinchetjañe'e na̱ xa. Kuthejan xi nche'e jie̱ bantsje xa Pablo ko Silas ko juinchetse'en xa ñao na̱ ixin sarukjixin na̱ rajna.
44016040	Are bachrjexin na̱ ndu'a xiiso, sakjui na̱ nchiandu'a Lidia. Ko nthi̱'a̱ xrathe kain ni bagithikaon Jesús. Ko Pablo ko Silas ndache na̱ ni xrathe te'i ixin sachrjende'a na̱ nthiee Ndo Dio. Kuthimejan sakjui na̱.
44017001	Ko are sakjui Pablo ko Silas, bathuga'a na̱ rajna Anfípolis ko rajna Apolonia. Kuthimejan biji na̱ rajna Tesalónica. Ko nthi̱'a̱ be'e naa ningue chujni judío.
44017002	Ko bithu'e na̱ nthi̱'a̱ Tesalónica nii semana. Ko ngain ncha'on banchejuga'a na̱, Pablo kjui ningue na̱ ko kjuague ni te nthi̱'a̱ ixin jañaa banche'e Pablo ngain kain rajna.
44017003	Ko Pablo ndache na̱ ixin ngain Xruen Ndo Dio jitaxin ixin Cristo tangi rugathu'e kuthejan ndaruge'en ko rukjan ruxechon. Ko je'e ndache na̱: —Thi Jesús tendathjo ra ji'i, mee thi Cristo.
44017004	Kuthimejan kanxion chujni judío bithikaon Jesús kuato na̱ Pablo ko Silas ko kai nchín ni griego baxraguen Ndo Dio ko tsjé nchrii bechunda tumi.
44017005	Aro ni judío bagithikaon'a Jesús kunchjiigo na̱ ko batse na̱ tsjé chujni banche'e jian'a ko bakjikua na̱ ngaa nthi'á. Ko kain ni mee binchexrunga na̱ chujni rajna ko bixinthe na̱ nchiandu'a Jasón ixin rugantsje na̱ Pablo ko Silas ixin rugue'en jie̱ ngathexin kon ni rajna.
44017006	Ko bithja'a na̱ Pablo ko Silas, mexinxin kuinganjinkua na̱ Jasón ko ikanxion ni bagithikaon Jesús, ko bikao na̱ na̱ ngain ni nche'e jie̱ ngain rajna. Ko kuyao na̱ suji ko ndachro na̱: —Xii te'i nchexinga xa chujni nguii nunthe ko kai ubinthekii xa nthi'i.
44017007	Ko Jasón bayée xii te'i ngain nchiandu'a ko kain xii te'i dithikaon'a xa thi ndachro xi tethu'an Roma, ko dinthendachro xa ixin jii inaa rey jichunda icha tsjé juachaxin ko di'in Jesús.
44017008	Are chujni rajna ko ni nche'e jie̱ kui'in na̱ kain ji'i, anto kuñao na̱.
44017009	Aro Jasón ko kain ni rugiaxi'in xranchie'en na̱ tumi ixin rukajanda na̱ na̱.
44017010	Ko are ndakunaxin xe'e, Jasón ko ni icha kjuengijna na̱ Pablo ko Silas ixin bantsje na̱ na̱ ko rua'an na̱ na̱ ngain rajna Berea. Ko are biji na̱ nthi̱'a̱, kjui na̱ ngain ningue ni judío.
44017011	Ko chujni judío jii Berea icha bithuexin na̱ kui'in na̱ juajnee Ndo Dio ke ni te rajna Tesalónica. Ko ni te'i kain ncha'on batsje'e na̱ Xruen Ndo Dio ixin bagikunxin na̱ a ndua thi bakjague na̱ na̱.
44017012	Ko jañaa tsjé chujni judío ko tsjé ni griego, ni xii griego ko ni nchrii chunda tumi, bithikaon na̱ juajnee Jesús.
44017013	Ko are kunu'e ni judío te rajna Tesalónica ixin Pablo ko Silas tetjaago na̱ juajnee Ndo Dio ngain rajna Berea, kai kjui na̱ nthi̱'a̱ ko binchexrunga na̱ chujni.
44017014	Aro chujni bagithikaon ngain Jesús jaikua rua'an na̱ Pablo ngande'e ndachaon. Ko Silas ko Timoteo tabithu'e na̱ nthi̱'a̱ Berea.
44017015	Ko ni bikaan Pablo ngande'e ndachaon nasabikauxon na̱ ngain rajna Atenas. Ko ni te'i bayée na̱ juajnee Pablo ko kjan na̱ rajna Berea ixin ruketu'en na̱ Silas ko Timoteo ixin tuinxion ruruee na̱ Pablo.
44017016	Ko are Pablo tajichu'en Silas ko Timoteo ngain rajna Atenas, je'e chrjuin'a kunu'e ixin bikon anto tsjé diuchjan nchesaye'e na̱.
44017017	Mexinxin Pablo kjui ngain ni'ngo ixin nichjee ni judío ko ni griego, ni baxraguen Ndo Dio. Ko kai Pablo bakji kain ncha'on ngain ndaasin ko bakjaago juajnee Ndo Dio ngain kain chujni bagetan nthi̱'a̱.
44017018	Kuthimejan kanxion chujni bi'in epicúreos ko estoicos, ni te'i banchekue'en na̱ na̱ ixin je'o na̱ rukangi na̱ runche'e na̱ thi jian. Ni te'i nichja na̱ ixin Pablo ko ndachro na̱: —¿Ke'e jindachro xii yaa ixin anto nichja xa? Ko ikanxion na̱ ndachro na̱: —Xraa dikon ni ixin je'e rinao sinchekue'en chujni ixin ikanxion dio. Jañaa ndachro na̱, ixin Pablo jinichjee na̱ ixin Jesús thi kjan xechon.
44017019	Kuthimejan sabikao na̱ Pablo ngain thi bakjauthexin ni baketu'an rajna ko ji'i be'e ngain naa jna bi'in Areópago. Ko nthi̱'a̱ banchiangi'i na̱ Pablo ko ndachro na̱: —Rina'o ná tsununa ná ke'e ritjaago ja'a,
44017020	ixin ja'a nichja thi ja'an ná thianxin'a ná, ko rina'o ná tsununa ná ke'e ruchro thi tetjagu'na ni ra.
44017021	Ixin kain chujni Atenas ko ni je'a ni Atenas binthe nthi̱'a̱ banchexruxi'in na̱ baki'in thi xra na'a thinxin na̱ ko kai banchexruxi'in na̱ bakekin na̱ kain thi nandaa baki'in na̱.
44017022	Kuthimejan Pablo bingathjen ngagee chujni nthi̱'a̱ Areópago ko ndachro: —Ja'an bikon ixin ja'a ra, xro te ra nthi'i Atenas, anto nchesaye'e ra tsjé dio.
44017023	Ixin are ja'an ngariaga'a rajnaa ra, bikon kekaa thi nchesayexin ra diua ra ko kai bithja naa thi dinchetsujin ra ko nthi̱'a̱ jitaxin ji'i: “Thi Dio chunxin'a ni.” Mexinxin ja'an runichja'a ra ixin thi Ndo Dio nchesaye'e ra ko chunxin'a ra.
44017024	’Ndo Dio ji'i juinchechjian nunthe ko kain thi jii, je'e ndo thi chunda ndo kain juachaxin nthi̱'a̱ ngajni ko nthi'i ngata'a nunthe. Ko dithue'a ndo ngaxi'in ni'ngo nchechjian chujni.
44017025	Ko rugunde'a ndo ixin chujni sinche'e chrujan ixin je'e ndo ixin je'e ndo chjaa ná ndo thi techunxin ná, chrintho ko kain thi rugundaa ná.
44017026	’Ko kainxin ná xro te ná ngata'a nunthe juixin ná ngain thi nakua xii juinchechjian ndo sa'o. Ko kuetu'an ndo ixin sunthe ná nguixin ngata'a nunthe; ko undachro ndo thinoo sekaxin nunthe'a ná ko keja'in ncha'on sunthechon ná.
44017027	Ko jañaa binche'e ndo ixin rinao ndo ixin kain ná tsjee ná ndo ko sithikaon ná ngain ndo, ixin je'e ndo kjín'a jixin ndo ngajin ná.
44017028	Ko ixin Ndo Dio, techunxin ná, tethingi ná ko ntho'o ná kain thi ntho'o ná. Kai inchin nichja ko kji̱n kanxion chujni rajnaa ra, ni mee ndachro: “Ja'an ná chujnii Ndo Dio.”
44017029	Mexinxin ixin ja'an ná chujnii Ndo Dio, ruxraxaon'a ná ixin je'e ndo inchin naa dio dikunchjianxin chia oro, plata ko xro, thi nchechjian xii kunixin raa inchin xraxaon xa.
44017030	Aro Ndo Dio anto see binche'a ndo jie̱ ngain chujni banche'e thi jian'a ji'i. Aro jai je'e ndo thetu'an ndo ngain nguixin nunthe ixin kain ná tsintu'e ná kain thi jian'a ntho'o ná.
44017031	Ixin ukuinchie'e ndo ncha'on are je'e ndo sinche'e ndo jie̱ ngain kain ná xro te ná ngata'a nunthe ixin ukuinchie'e ndo naa xii sinche'e jie̱ ko kjuaago ndo ixin xii ji'i Jesús, thi juinchexechon ndo.
44017032	Are kui'in na̱ ixin Jesús be'en ko kjan xechon, kanxion na̱ kjuanua na̱ Pablo ko ikanxion na̱ ndachro na̱: —Ja'an ná rina'o ná ixin tjagu'na ni ra inaa ncha'on ixin thi xechon ni.
44017033	Kuthimejan Pablo kuinthu'e na̱ ko sakjui.
44017034	Aro kanxion chujni bithikaon na̱ ixin Jesús xechon ko sakjui na̱ ngain Pablo. Ngagee ni mee be'e naa xii bi'in Dionisio. Ko xii ji'i naa xii banche'e jie̱ nthi̱'a̱ Areópago. Ko kai ngagee ni mee be'e naa naniita bi'in Dámaris ko kai be'e icha chujni bithikaon.
44018001	Kuthimejan Pablo bachrjexin rajna Atenas ko sakjui ngain rajna Corinto.
44018002	Ko nthi̱'a̱ betan naa xi judío bi'in Aquila kunixin chri'i xa di'in Priscila, xii mee guanxin nunthe'e Ponto. Ko xra tsjé'a ncha'on bechunda juixin na̱ nunthe'e Italia ixin Claudio, thi thetu'an Roma, kuetu'an ixin kainxin chujni judío rugachrjexin na̱ Roma. Ko Pablo kjui bitsje'e na̱ ngain rajna Corinto
44018003	ixin Aquila ko Priscila benu'e xraje'o xra banche'e Pablo ko kanio na benu'e na̱ banchechjian na̱ nchia ndasinchjan. Mexinxin Pablo bithu'e ngain na̱ ixin sincheka'o na̱ xra.
44018004	Ko kain ncha'on sábado, ncha'on nchejuga'a ni judío, Pablo bakji ngain ningue na̱ ixin banichjee ni judío ko ni je'a judío ixin rugithikaon na̱ juajnee Jesucristo.
44018005	Ko are Silas ko Timoteo juixin na̱ nunthe Macedonia, Pablo ibinchechjian'a nchia ndasinchjan ixin kain ncha'on bakjaago juajnee Jesucristo ngain ni judío ixin Jesús thi Cristo thi je'e na̱ techu'en na̱.
44018006	Aro chujni juiningakuenka na̱ ko nichja na̱ jian'a ixin Pablo. Mexinxin Pablo kuntsjenga lunthue ixin ujue'e xree ko ndache na̱: —Are ndase'en ra ko sitjaan ra ngathe xru'i, ja'o ra setsingata'a ra ko idankata'a ni ra ja'an. Ko jai tsji'an thi jian juajna ngain chujni je'a judío.
44018007	Kuthimejan bachrjexin ningue chujni judío ko sakjui nchiandu'a naa xii bi'in Justo, ko xii ji'i banchesaye'e xa Ndo Dio. Ko nchiandu'a xii ji'i be'e nchia chrika ningue ni judío.
44018008	Ko naa xii bi'in Crispo baketu'an ngain ningue ni judío. Je'e xa kunixin ni ndu'a xa bithikaon na̱ juajnee Jesús. Ko kai anto tsjé ni Corinto, ni kui'in juajna bajon Pablo, bithikaon na̱ ko bigithe na̱.
44018009	Ko naa thie Jesús kununxi'in Pablo, xraa ngathe naa kuthachrin. Ko ndachro: —Xraon'a, xra nichje'e chujni ko tenkua'a
44018010	ixin ja'an ri'i ngajin, ko maski rukathe na̱ xru'in tsu'an. Mexinxin xraon'a ixin tsjé chujni ngain rajna ji'i xra sithikaon na̱.
44018011	Mexinxin Pablo bithu'e naa nano ko rio'o nthi̱'a̱ Corinto ixin kjuague na̱ juajnee Ndo Dio.
44018012	Aro ngain ncha'on mee Galión baketu'an ngain nunthe'e Acaya, ko chujni judío xrathe na̱ ixin tse na̱ Pablo. Ko bikao na̱ ngain nchia nchexin na̱ jie̱,
44018013	ko ndache na̱ Galión, xi baketu'an: —Xii ji'i jee jitjaago ixin kexreen sinchesaye'e ni Ndo Dio ko je'a inchin jitaxin ngain ley thi ja'an ná chunda ná.
44018014	Ko Pablo urujinichja are Galión ndache ni judío: —Ja'an rukian ko runtha'a jie̱ ngain xii ji'i, aro xru'in thi jian'a binche'e xa ko rugunda'a tsian thi ja'a ra tenichja ra.
44018015	Ko ja'a ra je'o tuñao ra ixin tjaago xa thi jitaxin'a ngain ley chunda ra ja'a ra, mexinxin yaa tjao ra ja'a ra. Ko ja'an rinao'a sintha'a jie̱ ixin thi ja'a ra duñaunxin ra.
44018016	Ko Galión bantsjexin chujni ngain nchia nchexin jie̱.
44018017	Kuthejan ni judío tse na̱ Sóstenes, thi baketu'an ngain ningue ni judío, ko bintja na̱ ngathexin kon Galión, aro je'e juinchexon bikon'a.
44018018	Pablo xra tabithu'e tsjé ncha'on nthi̱'a̱ Corinto. Kuthimejan Pablo ko Priscila ko Aquila juinchenu'e na̱ ni bagithikaon Jesús ixin satsji ngain rajna Siria. Ko are biji na̱ rajna Cencrea, Pablo juinchexulo jaa ixin uxethja thi je'e juincheeya, kuthejan binthekani ntha barko ko sakjui na̱ ngain rajna Siria.
44018019	Ko are biji na̱ rajna Éfeso, Pablo kuinthu'e Priscila ko Aquila ko sakjui ngain ningue ni judío ko kjuague ni baxrathe nthi̱'a̱ juajnee Jesús.
44018020	Ko ni judío juinchetse'en na̱ ñao Pablo ixin rugithu'e icha see nthi̱'a̱, aro je'e chro'a.
44018021	Kuthejan Pablo ndachro: —Rugunda sari'i ngain kiai jitunchiaon ngain rajna Jerusalén, ja̱ Ndo Dio ruchjana juachaxin, rukjan na si'i ngajin ra inaa. Kuthejan Pablo kuanito ntha barko ko sakjuixin Éfeso.
44018022	Ko are biji rajna Cesarea, Pablo sakjui ngain rajna Jerusalén ixin chjee juajna ni bagithikaon Jesús. Kuthejan sakjui ngain rajna Antioquía.
44018023	Ko ube'e kanxion ncha'on nthi̱'a̱, kuthimejan bachrje bitsje'e kain ni bagithikaon Jesús binthe ngain rajna jii ngain nunthe'e Galacia ko Frigia, ko ndache na̱ ixin rukinthue'a na̱ nthiee Ndo Dio.
44018024	Ko are mee biji naa xii judío ngain rajna Éfeso, ko xii ji'i bi'in xa Apolos ko rajnee xa rajna Alejandría. Je'e xa anto benu'e xa banichja xa juajnee Ndo Dio ko bechunxin xa jian thi jitaxin ngain xruen Ndo Dio.
44018025	Ko je'e xa ubenu'e xa nchín juajnee Jesús, ko anto bachee xa bakjaago xa thi jian juajna. Aro je'e xa je'o bechunxin xa kexreen banchegithe Juan chujni.
44018026	Ko Apolos xraon'a nichja ngagee chujni ngain ningue ni judío. Ko are kui'in Priscila ko Aquila thi ndachro Apolos, bantsjenda na̱ ko kjuague na̱ jian juajnee Ndo Dio.
44018027	Ko Apolos juinao rugatho ngain nunthe Acaya, ko ni bagithikaon Jesús nthi̱'a̱ rajna Éfeso kjuengijna na̱ Apolos ko kji̱n na̱ naa xroon thi betaxin ixin jian sayée na̱ are siji nthi̱'a̱. Ko are biji ngain nunthe Acaya je'e anto kjuengijna tsjé chujni, thi ni Ndo Dio chjee juachaxin ixin bithikaon na̱ Jesús.
44018028	Ko Apolos bakjague ni judío ixin thi banichja na̱ je'a ndua ko bakjague na̱ kunixin thi jitaxin ngain Xruen Ndo Dio, ixin Jesús ndua thi Cristo, thi kuinchie'e Ndo Dio.
44019001	Are Apolos xra be'e ngain rajna Corinto, Pablo batho kain rajna binthe no ngaga'a jna. Ko are biji Éfeso, betan tsjé chujni bagithikaon Jesús.
44019002	Ko Pablo banchiangi'i na̱: —¿Abayé'e ra Espíritu Santo are bithikaon ra juajnee Jesús? Ko je'e na̱ bathe'e na̱: —Ja'an ná xrana'a thian ná ixin jii Espíritu Santo.
44019003	Kuthejan Pablo banchiangi'i na̱: —¿Ke'e ruchro thi bigithe ra? Je'e na̱ bathe'e na̱: —Yaa ruchro ixin bithika'on ná thi bakjaago Juan, ko jañaa bigithe ná.
44019004	Ko Pablo ndache na̱: —Ndua, Juan banchegithe chujni kuinthu'e thi jian'a banche'e. Aro kai je'e ndache chujni ixin rugithikaon na̱ thi tsii, ko mee ujuii ko mee Jesús.
44019005	Ko are kui'in na̱ ji'i, kain na̱ bigithe na̱ kunixin juachaxiin Nchaa ná Jesús.
44019006	Ko are Pablo bake'e raa ngata'a jaa na̱, Espíritu Santo juii ngain na̱ ko kuexi'in na̱ nichja na̱ jejee ngigua ko banichja na̱ thi Ndo Dio banchenu'e na̱.
44019007	Ko kain ni bithikaon inchin theyoo xii.
44019008	Ko Pablo bithu'e nthi̱'a̱ rajna Éfeso nii kunithjao, ko bakji ngain ningue ni judío ko baxraon'a bakjaago ixin rugithikaon na̱ juajnee Ndo Dio.
44019009	Aro kanxion chujni bithikaon'a na̱ thi ndachro Pablo. Ko ni mee nichja na̱ jian'a ixin juajnee Jesucristo ngathexin kon icha chujni. Ko Pablo tabachrjende'e na̱ ko sabikao chujni bagithikaon Jesús ngain naa nchia bakangixin na̱, thi bakjaguxin naa xii bi'in Tiranno. Ko nchia mee kjuaguxin Pablo kain ncha'on.
44019010	Ko jañaa kjuaago yoo nano. Mexinxin kainxin chujni binthe ngain nunthe'e Asia, ni judío ko ni je'a judío kui'in na̱ juajnee Nchaa ná Jesús.
44019011	Ko Ndo Dio juinchexingame'e tsjé ni ni'i ixin Pablo.
44019012	Ko kai tsjé luntho bagindathe Pablo bagikao na̱ luntho ngain ni ni'i ko baxingame'e na̱, ko ni bechunda espíritu jian'a bagachrjexin espíritu ngain na̱.
44019013	Ko kai binthe kanxion chujni judío bagakji ngaa nthi'á ixin bagantsje na̱ espíritu jian'a ngain chujni. Ko chujni te'i juinao na̱ runchegunda na̱ juachaxiin Jesús. Ko bandache na̱ espíritu te'i: —Kunixin juachaxiin Jesús, thi tjaago Pablo, ja'an thetu'an ra ixin dachrje ra.
44019014	Jañaa binche'e thi yaato xe'en naa xi daana judío bi'in Esceva, xi daana baketu'en icha xi daana,
44019015	aro be'e naa ncha'on espíritu jian'a bathe'e ngain xan: —Ja'an chunxin Jesús ko nuna kensen di'in Pablo, Aro ja'a ra chunxin'a ra.
44019016	Kuthejan thi xii bechunda espíritu jian'a chrinka ni xa na̱ ko anto suji kjuaaya xa ko kuinchjema xa lunthue na̱ ko anto kuni'i na̱ ko thuluchunthao na̱ sakuingaxin na̱ nchia mee.
44019017	Kainxin chujni binthe ngain rajna Éfeso, ni judío ko ni je'a judío, kunu'e na̱ kain thi ku'en ko anto xraon na̱, ko chujni kuexi'in na̱ nichja na̱ ixin Jesús anto jian banche'e.
44019018	Kai tsjé chujni ubithikaon juajnee Jesús bakendue'en ñao na̱ ngathexin kon chujni ixin kain thi jian'a banche'e na̱.
44019019	Ko tsjé ni kjui thuso juia'o na̱ xroon bakangixin na̱ juathuso, ko xroon ji'i kjuaaga na̱ ngathexin kon kain chujni. Ko are kuekin na̱ keja'in rugithe kain xroon te'i, xraxaon na̱ rugithe xron inchin yoo kan ko the no̱ chia plata.
44019020	Ko jañaa icha chjekee juajnee Jesucristo ko baxraago juachaxiin.
44019021	Ko are juexin ku'en kain ji'i, Pablo xraxaon satsji sitsje'e nunthe'e Macedonia ko nunthe'e Acaya. Ko kai bandachro ixin rukji rajna Jerusalén, kuthejan rukji Roma.
44019022	Kuthimejan Pablo rua'an Timoteo ko Erasto, thi bakjengijna, saruntekji ngain nunthe'e Macedonia. Ko Pablo xra see tabithu'e ngain nunthe'e Asia.
44019023	Are mee tsjé chujni kuñao ixin thi jian juajnee Jesucristo banichja Pablo.
44019024	Ko thi juincheñao chujni kjui naa xii bi'in Demetrio, xii ji'i banchechjian xa tsjé ninguchjan kunixin plata, xraa ningue diuchjan bi'in Diana. Ko chujni banche'e xree xa tsjé tumi bagacha na̱.
44019025	Ko je'e xa baye̱e xa ni nchexree xa ko icha ni banche'e xraje'o xra ji'i ko ndache xa na̱: —Ja'a ra jian nu'a ra ixin xra ji'i jian texin ná ko tedacha ná tsjé tumi.
44019026	Ko ja'a ra dikon ra ko thi'in ra thi ndachro xi di'in Pablo, ixin thi diua ná nthuchjian ná je'a Ndo Dio. Ko jañaa banchegithikaon tsjé chujni, ko jeo'a rajna Éfeso, ko kaxon merukua kainxin chujni Asia dithikaon na̱ thi ndachro Pablo.
44019027	Ko nchao'a jii ixin ja'an ná iruchunda'a ná xra. Ko kai chujni irunichja'a na̱ ixin renthe ningue diua ná Diana ko isinchesaye'a na̱ diua ná. Ko kainxin chujni jii ngain nunthe'e Asia ko kainxin chujni thixin nguixin nunthe isinchesaye'a na̱ diua ná.
44019028	Ko are kain chujni kui'in na̱ ji'i, anto kuñao na̱ ko ndachro na̱ seen: —¡Nthusaye'e ná Diana diue rajna Éfeso!
44019029	Mexinxin anto kuñao na̱ ko xrata'a na̱ Gayo ko Aristarco, thi yui xii juiauxin Pablo rajna Macedonia. Ko tethingajinkua na̱ xa sabikao na̱ xa ngain nchia tjauxin choo na̱.
44019030	Ko Pablo binao rugixi'in nthi̱'a̱ ixin runichjee chujni sabikao ni te'i, aro chujni bagithikaon Jesús kuanchrjanda'a na̱.
44019031	Kai kanxion chujni baketu'an ngain nunthe'e Asia, ni jian bakao Pablo, rue'en na̱ juajna ixin sixinthexin'a nthi̱'a̱.
44019032	Ko thi ni xrathe nthi̱'a̱, jejee tetuyauthe choo na̱ ixin kain na̱ teduñao na̱ ko tsjé chujni tetuyao na̱ ko nue'a na̱ ixin unda xrathe na̱ nthi̱'a̱.
44019033	Kuthejan kanxion ni judío tengagee nthi̱'a̱ ndache na̱ naa xii bi'in Alejandro ixin rugathugee ixin rundachro ke'e jitu'en nthi̱'a̱. Ko Alejandro batsiin raa ixin rutenkua chujni ko nichjaxin yui ni judío ixin xru'in runchekao na̱ na̱.
44019034	Ko are chujni kunu'e na̱ ixin je'e kai judío, kainxin na̱ kuexi'in na̱ kuyao na̱ inchin yoo hora ko ndachro na̱: —¡Nthusaye'e ná Diana, diue rajna Éfeso!
44019035	Kuthimejan xi kji̱n kain xroon ngain rajna, binchetenkua xa kain chujni ko ndachro xa: —Ja'a ra xro rajna Éfeso, nu'a ra jian ixin kain chujni thixin nguii nunthe nu'e na̱ ixin ja'an ná xro Éfeso ná tenda ná ningue diua ná Diana, thi chunda tsjé juachaxin. Ko ja'an ná tenda ná xro jinganito diua ná xinkanjinxin ngajni.
44019036	Ko xru'in chujni nchao rundachro ixin ji'i ndua'a; mexinxin tenkua ra, ko xraxaon ra jian sa'o thi sinche'e ra.
44019037	Ixin xi bikoo ra te'i xru'in bantsjexin xa ningua ná ko nichja'a xa jian'a ixin diua ná.
44019038	Ko Demetrio kunixin ni nchexree, chrujan chundaka'o ni te'i, ncho dichro na̱ jie̱ ngain xi nche'e jie̱; ko nthi̱'a̱ nchao tjangi'i choo ra kain thi ku'en.
44019039	Aro ja̱ ja'a ra ujee rinao ra, nchao datse ra ni rajna, ko tjao ra inchin thetu'an ley
44019040	ixin thi ku'en jai chujni nchao sinthakaxin ná na̱ ixin rinao ná tsetuko'o ná xi thetu'an, ko ¿ke'e rundachro ná are chrujan ni sanchiangia ná ixin unda nthaketo ná chujni?
44019041	Ko are juexin nichja xa kain yaa, kuetu'en xa chujni ixin satsji na̱.
44020001	Ko are utababanga ñao kain chujni, Pablo baye̱e kain ni bagithikaon Jesús ko ndache na̱ ixin rugachrjende'a na̱ nthiee Ndo Dio. Ko are juexin nichja Pablo, sakjui nunthe'e Macedonia.
44020002	Ko Pablo kjui ngain kain rajna ixin bitsje'e ni bagithikaon Jesús, ko bandache na̱ ixin rugachrjende'a na̱ nthiee Ndo Dio. Kuthimejan biji nunthe'e Grecia.
44020003	Ko nthi̱'a̱ bithu'e nii kunithjao, ko are je'e ruka ntha barko ixin sarukji ngain nunthe'e Siria, kunu'e ixin ni judío juinao na̱ ruguen na̱. Mexinxin Pablo sakjanxin no nunthe'e Macedonia inaa.
44020004	Ko ni te'i bikao Pablo: Naa xa bi'in xa Sópater, xi juixin rajna Berea, inaa xa bi'in xa Aristarco, inaa xa bi'in xa Segundo, ko kayui xii te'i juixin xa rajna Tesalónica, ko inaa xa bi'in xa Gayo, juixin xa rajna Derbe, ko inaa xa bi'in xa Timoteo, ko iyoo xa juixin xa nunthe'e Asia, naa xa bi'in xa Tíquico ko inaa xa Trófimo.
44020005	Ko kain xi te'i bitaon xa nthi̱'a̱ ko chunna ná xa nthi̱'a̱ rajna Troas.
44020006	Ko are juexin kiai jine ni niuthja chunda'a thi nchegenxin ncho'o, ja'an ná kuaa ná ntha barko ko bachrjexin ná rajna Filipos. Ko ncha'on naunxin betanxin ná ni icha ngain rajna Troas. Ko nthi̱'a̱ bithuna ná iyaato ncha'on.
44020007	Ko domingo, ncha'on sa'o, ja'an ná xrathe ná ixin juine ná niuthja xraxaunxin ni Jesús. Ko Pablo anto see nichja ko inchin ngusine thie jue'e ixin je'e nduexin sarukji.
44020008	Ko ja'an ná tate ná ngain nchia nui ko nthi̱'a̱ anto tsjé xruii kanthela teche.
44020009	Ko naa xan xii bi'in Eutico tajii xan ngandangii ventana. Aro Pablo anto see nichja, mexinxin xan xii anto chjee xan kuthachrin ko tabejua xan ko betsingaxin xan ngain nchia ninxin teta'a choo. Ko are je'e na̱ batsiin na̱ xan undadige'en xan.
44020010	Kuthejan Pablo bania ko bejanta'a xan ko kjuua xan ko ndachro ngain ni bagithikaon Jesús: —Xraon'a ra, je'e xan jichon xan.
44020011	Kuthejan Pablo kjan kjuaaso ngaxi'in nchia nui ko juine niuthja xraxaunxin ni Jesús. Kuthejan kjuaago nguixin thie ko nthi̱'a̱ bingasanthe'e na̱, kuthejan sakjui.
44020012	Ko xan xii jichon xan ko sabikao na̱ xan nchiandu'a xan ko kain na̱ anto chee na̱.
44020013	Pablo ndachro ixin rutheo rukjixin rajna Asón. Aro ja'an ná kuanito ná ntha barko ixin nthi̱'a̱ biruaa ná Pablo.
44020014	Ko are ubetan ná Pablo nthi̱'a̱ Asón, je'e kuanito ntha barko ngajin ná ko sakjui ná ngain rajna Mitilene.
44020015	Ko bachrjexin ná rajna Mitilene ko nduexin baso ná ngain naa nunthe jii ngusine ndachaon di'in Quío. Ko ncha'on ninxin baso ná ngain inaa nunthe jii ngusine ndachaon di'in Samos, ko juinthajuga'a ná ngain rajna Trogilio. Ko nduexin baso ná ngain rajna Mileto.
44020016	Jañaa ku'en ixin Pablo juinao'a rukunchrje'en see ngain nunthe'e Asia ko juinao'a kjui rajna Éfeso ixin je'e juinao tuin rugiji rajna Jerusalén ko ja̱ nchao ruge'e ngain kiai di'in Pentecostés.
44020017	Are ubiji Pablo ngain rajna Mileto, rua'an juajna ixin rukii ni baketu'an ngain ni'ngo Éfeso.
44020018	Ko are juii na̱ ndache na̱: —Ja'a ra nu'a ra jian kexreen bantha'a are najuixon nthi'i Asia.
44020019	Ko kainxin ncha'on ja'an bari'i ngajin ra ko juintha'a thi kuetunna Nchaa ná Jesús, ko bakain'a ña'o ko batsjangaxin ra maski tangi banchegetan na kanxion ni judío.
44020020	Ko ja'an kain ncha'on kjuagu'a ra thi jian ixin jian sinthe ra ko sinche'a ra thi jian'a. Ko kai juinthakua'an ra ngatja nthi'á ko ngain nchiandui ra.
44020021	Kai ja'an kuetuan ni judío ko ni je'a judío ixin rukuntu'e na̱ thi jian'a nche'e na̱ ko rugithikaon na̱ Nchaa ná Jesús.
44020022	Ko jai ja'an satsji rajna Jerusalén ixin Espíritu Santo kuetunna, maski nuna'a ke'e tsunna nthi̱'a̱.
44020023	Je'o nuna ixin kain rajna tsji, Espíritu Santo nchenuna ixin anto tangi tsunna ko siaxinna ngain ndu'a xiiso.
44020024	Aro ja'an xraon'a na ixin thi ndachjejin na Espíritu Santo ko xraon'a na maski ndase'en na. Je'o rina'o tsjena xra kuetunna Nchaa ná Jesús ixin tsji'an juajna, juajna ndachro ixin Ndo Dio anto rinao Ndo kain chujni.
44020025	’Ko jai nuna jian ixin kain ra xro kjuagu'a ra juajnee Ndo Dio, irukjan'a ra sikon ni ra inaa.
44020026	Mexinxin jai rina'o rundathjo ra ja̱ sinche'e ra thi jian'a sitjaan ra, ja'an isetsingata'a na
44020027	ixin ja'an undathjo ra kain thi rinao Ndo Dio, ko xru'in kuema'a ra.
44020028	Mexinxin nche'a ra thi jian'a ko dinthenda ra kainxin chujni dithikaon Jesús ixin Espíritu Santo chjaa ra xra ji'i ixin Nchaa ná Jesús kjuenga 'na kunixin jnii.
44020029	Ko ja'an nuna ixin are ja'an satsji, tsii ujee chujni ko je'e na̱ sinao na̱ sinthaya'a ra na̱ ixin isithikaon'a ra Jesús ko ni mee inchin kundanixra anto de'en jintha ko rinao ba sine ba kuleko.
44020030	Ko kai ngaya'a ra sachrjegexin kanxion chujni tsjaago na̱ thi ndua'a, ko jamee kanxion chujni dithikaon Jesús ruruee na̱ ni te'i.
44020031	Mexinxin tsje'e ra jian ko xraxaon ra ixin ja'an nii nano binthakua'an ra ncha'on ko thie ko batsjangaxin ra.
44020032	’Ko jai danchiaa Ndo Dio ixin je'e ndo senda ra ndo, ko juajnee ndo tsjengijna ra sinche'e ra thi jian kain ncha'on. Ko ruchjaa ra ndo thi jikininxin sajon ndo ngain kain ni dithikaon ndo.
44020033	Ko juinao'a lunthua ra ko tumia ra ixin rugunda na ja'an.
44020034	Ko ja'a ra jian nu'a ra ixin rana te'i banthaxin xra ko barichunda kain thi bagundana ko kai thi bagunde'e ni bagakji'an.
44020035	Ko kain ncha'on ja'an kjuagu'a ra ixin jañaa sinche'e ni xra ko tsjengijna ni chujni rugunde'e. Ko xraxaon ra thi ndachro Nchaa ná Jesús are ndachro: “Icha chrjuin tunu'e anseen chujni dajon ke thi chujni dayée.”
44020036	Ko are Pablo juexin nichja kain yaa, bethuxin nthajuchji'i je'e ko kain ni binthe nthi̱'a̱ ko nichjee na̱ Ndo Dio.
44020037	Ko kain na̱ tsjanga na̱ ko kjuua na̱ ko kuetuxin na̱ Pablo.
44020038	Ko anto binthechiin na̱ ixin Pablo ndachro ngain na̱ ixin irukjan'a na̱ sikon na̱. Kuthejan bikanxin na̱ thi jii ntha barko.
44021001	Are kuinthua ná ni choo ná bagithikaon Jesús, kuaa ná ntha barko ko sakjui ná nao ngain nunthe jii ngusine ndachaon di'in Cos. Ko ncha'on yuxin baso ná ngain nunthe di'in Rodas ko nthi̱'a̱ sakjuixin ná ngain rajna Pátara.
44021002	Ko nthi̱'a̱ Pátara bithja ná naa ntha barko sajithji ngain nunthe'e Fenicia, mexinxin kuaa ná ntha ko sakjui ná.
44021003	Ko are sakjui ná bikon ná nunthe jii ngusine ndachaon di'in Chipre ko nunthe ji'i bithu'e no rakjunxin ná ko sakjui ná ngain nunthe Siria ko baso ná Tiro ixin nthi̱'a̱ ruxrakuajinxin thi jidikao ntha barko.
44021004	Ko nthi̱'a̱ betan ná ni bagithikaon Jesús ko tabithuna ná yaato ncha'on. Ko Espíritu Santo juinchenu'e ni te'i ixin rundache na̱ Pablo rukji'a rajna Jerusalén.
44021005	Ko are batho thi yaato ncha'on, ni xii, ni nchrii ko ni nchinchje'en na̱ bikanxin ná na̱ ngande'e rajna, ko binthethuxin ná ngande'e ndachaon ko nichjaa ná Ndo Dio.
44021006	Kuthejan kjuua ná na̱ ko ndathjan ná na̱ sutan ná ko kuaa ná ntha barko ko je'e na̱ sakjan na̱ nchiandu'a na̱.
44021007	Ko bachrjexin ná rajna Tiro ko baso ná rajna Tolemaida ko jañaa juexinxin ngariatauan ná rajna te ngusine ndachaon. Ko nthi̱'a̱ Tolemaida betan ná ni dithikaon Jesús ko chja'a ná na̱ juajna ko bithunna ná ngain na̱ naa ncha'on.
44021008	Ko nduexin sakjuixin ná rajna Tolemaida ko baso ná rajna Cesarea. Ko nthi̱'a̱ kjui ná nchiandu'a Felipe, xi bakjaago juajnee Jesucristo, ko ji'i kjui naa ni yaato bakjengijna ni theyoo kuinchie'e Jesús. Ko bithuna ná ngain xii mee.
44021009	Ko Felipe bechunda noo xe'en xan nchrii xra thuthe'a xan. Ko xan nchrii te'i banichja xan juajnee Ndo Dio ko thi siku'en.
44021010	Ko utsjé ncha'on binthe ná nthi̱'a̱, kuthejan juixin Judea naa xii banichja juajnee Ndo Dio ko thi siku'en. Ko xi ji'i bi'in Agabo.
44021011	Ko xii ji'i bitsjena ná xa ko tse xa thi rua bithedunga Pablo ko kuiaxin xa ruthee xa ko raa xa, ko ndachro xa: —Espíritu Santo ndachro ixin ja'in sinche'e ni judío ko tsiathe na̱ thi dunde'e rua ji'i, ko sajon na̱ ngain chujni je'a judío.
44021012	Are kuian ná ji'i, ja'an ná ko chujni rajna Cesarea binthatsaan ná ñao Pablo ixin tsji'a Jerusalén.
44021013	Aro Pablo bathe'e: —¿Unda tsjanga ra ko nche'e ra ixin ja'an sarichi'in? Ixin ja'an undachrjan tsji rajna Jerusalén ko jeo'a tsiathe na na̱, kai nchao se'en na ixin juajnee Nchaa ná Jesús.
44021014	Aro maski ja'an ná nichjaa ná, je'e chro'a bithikaon. Mexinxin ixru'in icha ndathjan ná, je'o ndachrjan ná: —Ncho tsu'en inchin Nchaa ná rundachro.
44021015	Ko are juexin kain ji'i, juinthachjian ná kain thi rukji'an ná ko sakjui ná Jerusalén.
44021016	Ko kjui'an ná kanxion ni Cesarea, ni bagithikaon Jesús. Ko ni te'i kjui'an ná na̱ ngain nchiandu'a naa xi nunthe Chipre, bi'in Mnasón. Xii ji'i usee digithikaon xa Jesús, ko xi ji'i chjana ná xa juachaxin rugithunna ná nchiandu'a xa.
44021017	Ko are baso ná rajna Jerusalén, ni bagithikaon Jesús anto chee na̱ ko jian baye'na ná na̱.
44021018	Ko nduexin Pablo ko ja'an ná kjui ná bitsjaa ná Jacobo ko nthi̱'a̱ binthe kainxin ni baketu'en ni bagithikaon Jesús.
44021019	Ko Pablo bajon juajna, kuthejan kuekin kainxin thi binche'e kunixin juachaxiin Ndo Dio ngain chujni je'a judío.
44021020	Are je'e na̱ kui'in na̱ yaa, binchesaye'e na̱ Ndo Dio. Kuthejan ndache na̱ Pablo: —Nchao jii, aro ja'a nu'a ixin jii tsjé no̱ chujni judío ubithikaon Jesús. Ko kain ni te'i ndachro na̱ ixin rugunda sithikaon ni ley bayée Moisés.
44021021	Ko ni te'i kui'in na̱ ixin ja'a nchekue'en kainxin ni judío te'a rajnee ixin sithikaon'a na̱ thi kuetu'an Moisés. Ko kui'in na̱ kai ixin ja'a nchekue'en na̱ ixin icha jian ruchje'a na̱ xe'en na̱ xru'e di'in circuncisión ko sinche'a na̱ inchin kukuan ná xro judío ná.
44021022	¿Ke'e rundachrja ná remee are chujni tsunu'e na̱ ixin ja'a ujui'i?
44021023	Mexinxin icha jian nche'e ji'i ixin jingayaa ná noo xii juincheeya xa ngain Ndo Dio ko rugunda sinche'e xa thi juincheeya xa ngain ncha'on te'i.
44021024	Thji'o xa ngain ni'ngo ko tsurua ra ngathexin kon Ndo Dio ko thjenga 'na kain thi sinchexi'in xa ixin nchao sinchexulo jaa xa ixin uxethja ncha'on juincheeya xa. Ja̱ sinche'e ji'i, kain ni choo ná tsunu'e na̱ ixin ndua'a thi kuekiin na̱ na̱ ixin ja'a. Ko sikon na̱ ixin ja'a kai dithikaon ley.
44021025	Aro ni je'a judío ko ubithikaon na̱, ja'an ná ukji̱an ná na̱ thi ja'an ná ndachrjan ná: Sine'a na̱ nthao thi udinchekininxin na̱ diuchjan dikunchjianxin xro ko nthaa, kai sine'a jni, kai sine'a na̱ nthau'e kuxiigo dixingixi'in ko sinthejuakao'a na̱ nchri je'a nchri chri'i na̱ ko xi je'a xixi'i na̱.
44021026	Ko nduexin Pablo sabikao thi noo xii te'i ko bikuruaka'o xa. Kuthejan bixi'in ni'ngo ixin biketu'an ke'e ncha'on rukjexin thi binthencheeya xa ko kensa ruginthegajon xa thi binthencheeya xa ngain Ndo Dio.
44021027	Ko are uchiaon rugithja thi yaato ncha'on ixin rukurua na̱, kanxion ni judío juixin nunthe'e Asia bikon na̱ Pablo ngain ni'ngo icha renthe. Chujni te'i juincheñao na̱ kainxin chujni ko tse na̱ Pablo.
44021028	Ko seen kuyao na̱: —Ja'a ra xro Israel ra, xrakui ra ko thjengijna ni ra. Xii ji'i kjui xa kainxin rajna ko ndache xa kainxin chujni ixin sithikaon'a na̱ inchin chujnia ná ko sithikaon'a na̱ ley Moisés ko sinchesaye'a na̱ ni'ngo ko xra xranxi'in xa ngaxi'in ni'ngo chujni griego, ko jañaa tjanua xa ningua ná.
44021029	Jañaa ndachro na̱ ixin je'e na̱ bikon na̱ Pablo ngain rajna Jerusalén kunixin naa xii griego bi'in Trófimo, xi juixin rajna Éfeso. Ko je'e na̱ xraxaon na̱ ixin Pablo bikao xa ngaxi'in ni'ngo.
44021030	Ko kainxin ni Jerusalén anto kuñao na̱ ko kuinga na̱ juii na̱ ko tse na̱ Pablo. Ko kuingajin na̱ bantsjexin na̱ ni'ngo ko jaikua kuejee na̱ ni'ngo.
44021031	Ko je'e na̱ juinao na̱ naruguenxon na̱ Pablo, ko kunu'e xi baketu'en xi soldado romano ixin kain chujni ngain Jerusalén anto tetheto na̱,
44021032	mexinxin thi baketu'an baye̱e xi soldadue ko icha xi baketu'en icha xi soldado ko kain xi te'i kuinga xa kjui xa ngain thi tetheto chujni. Ko are kain chujni bikon xi soldado ko thi baketu'en xa, je'e na̱ ibintja'a na̱ Pablo icha.
44021033	Kuthejan xi thetu'an kunchie'en xa ko tse xa Pablo ko kuetu'an xa ngain xi soldadue xa ixin rukiathe xa Pablo kunixin yoo chia. Ko banchiangi xa kensen Pablo ko ke'e binche'e.
44021034	Aro kainxin chujni jejee tetuyao na̱. Mexinxin xi baketu'en xi soldado xru'in kuinxin xa ixin anto kuyao chujni. Ko kuetu'an xa ixin sabikao xa Pablo ngain nchia binthe xi soldado.
44021035	Ko are biji na̱ thi rukaninxin na̱ thi jii nchiandu'e xi soldado, kuekjinka xa Pablo raa xa ixin xranxi'in xa nchia ixin chujni juinao na̱ ruguen na̱ Pablo.
44021036	Ko kainxin chujni ruee na̱ ko ndachro na̱ seen: —Naduenxon ra.
44021037	Ko are Pablo ruxranxi'in na̱ ngain nchia te xi soldado, Pablo ndache xi baketu'an: —¿Anchao runichja ngajin? Ko xi baketu'an bathe'e xa: —¡Jan, ja'a nchao nichja ngigua griego!
44021038	Mexinxin, ¿a ja'a je'a xi juixin Egipto xi najai juinao ruketukao xi thetu'an Roma ko juinchegathea xa noo no̱ chujni anto chrintho ko sabikao xa na̱ ngain jna xru'in jii?
44021039	Kuthimejan Pablo ndachro: —Ja'an judío na ko guanxin na rajna Tarso, rajna renthe ngain nunthe'e Cilicia. Ko nthatsa'an ñao, chjana juachaxin ixin runichja ngain kainxin chujni.
44021040	Ko thi baketu'en xi soldado bajón juachaxin ko Pablo bingathjen ngata'a thi taninxin ni, ko raa ndachexin chujni rutenkua na̱. Ko are undatenkua na̱, Pablo nichjexin na̱ ngigua hebreo ko ndachro:
44022001	—Ja'a ra xro Israel ra ko xro thetu'an ra rajna, thi'in ra thi rundathjo ra.
44022002	Ko are kui'in na̱ ixin Pablo nichjexin na̱ ngigua hebreo, je'e na̱ xratao tabinthe na̱ ko Pablo ndache na̱:
44022003	—Ja'an judío na ko guanxin na ngain rajna Tarso nunthe'e Cilicia ko bangixin na nthi'i rajna Jerusalén ko xi juinchekuanna kjui Gamaliel. Ko je'e xa jian juinchekuanna xa kunixin ley bayée ni xrachrje'an ná. Ko chjiigo bari'i ixin Ndo Dio, inchin chjiguxin ra ja'a ra jai.
44022004	Ixin are sa'o ja'an baruaa ko batse chujni bagithikaon Jesús ko bakiaxian ni xii ko ni nchrii ngain ndu'a xiiso, ko baketu'an ixin baguen na̱ na̱.
44022005	Ko xi daana icha renthe ko ni thetu'an rajna bikon na̱ thi juintha'a, ko ni te'i chjana xroon thi betaxin juachaxin ixin rugitsexin ni bagithikaon Jesús binthe ngain rajna Damasco. Ko ja'an kjui nthi̱'a̱ ixin rugikian na̱ nthi'i Jerusalén ko rugintja ná na̱.
44022006	’Ko ngatja nthi'á are uchiaon ridaso rajna Damasco inchin ngusine ncha'on, kuingixinbe'o suji naa xru'i ngandajin na.
44022007	Ko baritsinga ngata'a nunthe. Kuthejan kuian naa thee chujni ndachjejin na: “Saulo, Saulo, ¿unda ruena?”
44022008	Kuthejan ja'an banchiangia ko ndachrjan: “¿Kensen Suixin?” Ko je'e ndachjejin na: “Ja'an Jesús, thi juixin rajna Nazaret, thi ja'a ningaku'en ko rue'e.”
44022009	Ko chujni kjui'an bikon na̱ xru'i ji'i ko anto xraon na̱ aro je'e na̱ kuinxin'a na̱ thee thi nichjana.
44022010	Kuthejan ja'an ndathjan: “¿Ke'e rinao Suixin ixin sintha'a?” Ko je'e ndachjejin na: “Dingathjen ko sathji rajna Damasco. Nthi̱'a̱ rundathjo na̱ kain thi sinche'e.”
44022011	Ko thi xru'i suji kungiixin juinchekajin na. Ko chujni kjui'an tse na na̱ rana ko sakjui'an na̱ rajna Damasco.
44022012	’Nthi̱'a̱ be'e naa xii bi'in Ananías. Ko xii mee anto jian xa ko bagithikaon xa ley bayée Moisés. Ko kain ni judío binthe rajna Damasco anto jian banichja na̱ ixin je'e xa.
44022013	Ko Ananías juii bitsjena ko ndachjejin na: “Saulo, ja'a sikon inaa.” Ko are je'e juexin nichja, kjan bikon inaa, ko nchao bikon Ananías.
44022014	Kuthejan Ananías ndachjejin na: “Ndo Dioe ni xrachrje'an ná ukuinchia'a ndo ixin tsunu'a thi rinao ndo, ko sikon Jesús, thi xru'in thi jian'a binche'e ko tsi'in thee Jesús.
44022015	Ko ja'a runichja juajnee Jesús ngain kainxin chujni ko ja'a tseki'in na̱ thi bikon ko thi kui'in.
44022016	Ko chuen'a icha. Dingathjen ko dithikaon Jesús, digithe ko danchie'e ndo ixin sinthatjaña'a ndo kain thi jian'a binche'e.”
44022017	’Ko are kjan na Jerusalén, kjui ngain ni'ngo ixin nichjaa Ndo Dio ko nthi̱'a̱ xraa jituxinanxin bikon Jesús,
44022018	ko ndachjejin na: “Sathjixin rajna Jerusalén ixin nthi'i sithikaon'a na̱ thi ja'a rindache na̱ ixin ja'an.”
44022019	Ko ja'an ndathjan: “Jesús, kain chujni te'i nu'e na̱ ixin ja'an bakji ngain kain ni'ngo ixin tse kain ni bagithikaon ngajin ko bagintja na̱ ko bakiaxian na̱ ngain ndu'a xiiso.
44022020	Ko are chujni kuaxin na̱ xro Esteban ixin banichja juajnaa, ja'an bari'i nthi̱'a̱ ko bikon. Ko kai ndachrjan nchao jii kadu'en ra ko kai barinda lunthue ni kjuaaya.”
44022021	Aro Jesús ndachjejin na: “Sathji ixin ja'an rurua'an ngain chujni je'a judío.”
44022022	Ko je'o ji'i kui'in na̱, ko kuexi'in na̱ kuyao na̱: —¡Icha jian xii ji'i ndase'en xa! ¡Jikininxin'a sechon xa!
44022023	Ko chujni xratetuyao na̱ ko tuntsjenga lunthue na̱ ko tja na̱ jinche ngatau'en chrintho.
44022024	Ko xi thetu'en xi soldado kuetu'an xa ruxranxi'in xa Pablo ngaxi'in thi binthe xi soldado. Ko xi thetu'an ndache xi soldadue ixin rugintja xa Pablo ixin runchekendue'e xa ñao ixin unda jañaa tuyauthe na̱ je'e.
44022025	Ko are juexin kuia xa Pablo ixin rugintja xa, je'e ndache xi thetu'an be'e nthi̱'a̱: —¿Achunda ra juachaxin ixin sintja ra naa chujni romano ko xraduen'a na̱ jie̱?
44022026	Are xi thetu'an kui'in xa ji'i, sakjui xa ko ndache xa xi baketu'en icha xi soldado ko ndachro xa: —¿Ke'e sinche'e suixin?, ixin xi ji'i naa chujni romano.
44022027	Kuthejan xi baketu'en icha xi soldado kunchie'en xa ko banchiangi'i xa Pablo: —¿Andua ja'a naa chujni romano? Ko Pablo bathe'e: —Jaan, ndua.
44022028	Kuthejan thi baketu'en xi soldado ndachro: —Ja'an kjuenga 'na tsjé tumi ixin kjan na chujni romano. Ko Pablo bathe'e: —Ja'an naa chujni romano na ixin ndudana kjui ndo naa chujni romano.
44022029	Ko xi soldado rugintja Pablo kui'in xa ji'i, kunkjínxin xa ngain Pablo je'e xa kunixin xi baketu'en icha xi soldado ixin kunu'e xa ixin xi ji'i naa xi romano. Ko xraon xa ixin kuiathe xa Pablo.
44022030	Ko ncha'on nduexin xi baketu'en xi soldado juinao xa rukunu'e xa jian ixin ke'e bakjangi ni judío ixin Pablo, mexinxin je'e xa bantsje'e xa chia dikiaxin xa Pablo. Ko rua'an xa juajna juii kain xi daana icha thetu'an ko kain ni baketu'an rajna, kuthejan bantsje xa Pablo ko banchiangi'i xa ngathexin kon na̱.
44023001	Pablo tsje'e ngain kain ni daana ko ni thetu'an ko ndache na̱: —Ja'a ra xro Israel ra, ja'an chrjuin tunu'e ansenna ngathexin kon Ndo Dio ixin ja'an dithika'on thi thetu'an ndo.
44023002	Kuthejan Ananías, xi daana icha renthe, kuetu'en ni te chrikee Pablo ixin rukentee na̱ thon ru'a.
44023003	Ko Pablo bathe'e: —¡Ndo Dio sintja ja'a ixin nche'a inchin ndachro! Ja'a tarita'a xintaon yaa ixin sinchena jie̱ inchin ndachro ley. Aro ley chja'a juachaxin ixin kuetu'en chujni bintja na na̱.
44023004	Ko ni binthe nthi̱'a̱ ndachro na̱: —¿Unda jañaa dathe'e xi danee Ndo Dio, xi daana icha renthe?
44023005	Pablo ndachro: —Ja'an benuna'a ixin je'e xi daana icha renthe; ixin ngain Xruen Ndo Dio jitaxin: “Nichja'a jian'a ixin thi thetu'en chujnia.”
44023006	Kuthejan Pablo kunu'e ixin ngagee ni baketu'an binthe xi saduceo ko xi fariseo. Mexinxin Pablo nichja suji: —Thi'in ra ja'a ra xro Israel ra, ixin ja'an naa xi fariseo na kai ixin ndudana naa xi fariseo ndo. Ko nthi'i tenchena ni ra jie̱ ixin dithika'on ixin ruxechon ni ndadige'en.
44023007	Ko are juexin ndachro Pablo yaa, xi fariseo ko xi saduceo kuexi'in xa kuyauthe choo xa. Ko ndachjeeya xa.
44023008	Ixin xi saduceo bandachro xa ixin thi ni ndadige'en irukjan'a ruxechon na̱, ko xru'in ángel jii ko xru'in espíritu jii. Ko xi fariseo bandachro xa ixin, jaan, jii kain yaa.
44023009	Ko kain xa tetuyao xa; ko kanxion xi bakjaago ley, xi baruee ni fariseo, bingathjen xa ko ndachro xa: —Xii ji'i xru'in jian'a binche'e xa. Chrujan espíritu o naa ángel nichjee xa, mexinxin nthucha'a ná ansean ná ngain Ndo Dio.
44023010	Ko icha suji kuyauthe choo xa ko xi baketu'en xi soldado bido'o xa juaxraon ixin ruginche na̱ Pablo. Mexinxin kuetu'an xa ikanxion xi soldado ixin rugantsjegee xa Pablo ko sarugikao xa ngain nchia te xa.
44023011	Ko are thie mee, Nchaa ná Jesús kununxi'in Pablo ko ndache: —Xraon'a, Pablo, ixin jañaa inchin nichja ixin ja'an nthi'i Jerusalén, jañaa kai runichja nthi̱'a̱ Roma.
44023012	Ko nduexion kanxion ni judío kjuathexin choo na̱ ixin kexreen ruguen na̱ Pablo. Ko ndache choo na̱ ixin rujine'a na̱ ko rugi'a na̱ ko rugetsingata'a na̱ thi jian'a ja̱ ruguen'a na̱ Pablo.
44023013	Ko ni kjuathexin choo icha de yoo kan na̱.
44023014	Ko kjui na̱ ngain kain xi daana thetu'an ngain icha xi daana ko ngain ni thetu'an rajna ko ndachro na̱: —Ja'an ná ndathjan chian ná ixin sine'a ná ko si'a ná ko tsii thi jian'a ngata'a ná ja̱ suen'a ná Pablo.
44023015	Mexinxin ja'a ra xro thetu'en ra icha xi daana ko ni thetu'en rajna, ndache ra xi thetu'en xi soldado ixin ndue tsia'o xa Pablo ngathexin kon ra. Ko chijninxion ndachro ra ixin tsjao ra thi ku'en je'e. Aro Pablo tsi'a ixin ja'an ná ruchuan ná ngatja nthi'á ixin su'en ná.
44023016	Aro xan kueen, xe'en nchri choo, kunu'e xan kain yaa, mexinxin kjui xan thi binthe xi soldado ixin bindache xan Pablo thi kui'in xan.
44023017	Ko Pablo baye̱e naa xi thetu'an ko ndache xa: —Nthatsa'an ñao, thji'o xan ji'i ngain xi icha thetu'an ixin juia'o xan naa juajna.
44023018	Ko xi thetu'an ji'i bikao xa xan ngain xi icha thetu'an ko ndache xa: —Pablo, thi jiaxi'in baya'na ixin bikian xan ji'i, ixin je'e xan juia'o xan naa juajna ngajin.
44023019	Ko thi thetu'an tse'e raa xan ko bantsjenda xan nchion ko banchiangi'i xan: —¿Ke'e rinao rundachjejin na?
44023020	Kuthejan je'e xan ndachro xan: —Ni judío kjuathexin choo na̱ ixin ndue sanchia'a na̱ Pablo ixin tsji'o ngathexin kon ni daana ko ni thetu'en rajna ixin chijninxion icha jian tsunu'e na̱ thi ku'en Pablo.
44023021	Aro suixin dithikaon'a na̱ ixin ngatja nthi'á icha de yoo kan ni xii rutsaye'e na̱ Pablo. Ko ndachro na̱ sine'a na̱ ko si'a na̱ ko setsingata'a na̱ thi jian'a, ja̱ suen'a na̱ Pablo ko utetsaaya na̱ je'o techu'en na̱ ixin suixin sinchechie'en Pablo.
44023022	Kuthejan xi thetu'an ndache xan, ixin xru'in ni rukekiin xan thi je'e xan ndachro xan ngain xa.
44023023	Kuthejan thi baketu'en xi soldado baye̱e yoo xi thetu'an ko ndache xa: —Sikoo yoo renkia xi soldado tsjixin ruthee ko nii kan ko the xi sintheta'a kunxin ko yoo renkia xi soldado sikao lanzee xa. Ko kainxin ra sathji ra thie inchin las nueve ngain rajna Cesarea.
44023024	Ko kai kuetu'an xa tsjaji'in xa kanxion kunxin ixin seta'a Pablo. Ko kai ndachro xa dinthenda ra ixin xru'in tsu'en Pablo ko jian siji ngain Félix, xi thetu'an Judea.
44023025	Ko xi te'i bikao xa naa xroon dikji̱n xi thetu'en kain xi soldado, ko ja'in ndachro xron:
44023026	“Ja'an Claudio Lisias ko dichja'a juajna suixin Félix, xii anto jian thetu'an.
44023027	Ni thetu'an ni judío tse na̱ xii ji'i ko binao na̱ naruguenxon na̱ xa. Aro ja'an kununa ixin xii ji'i naa chujni romano, mexinxin ja'an kjui kunixin tsjé xi soldaduna ko bantsjexin xa ngaa raa ni judío.
44023028	Ko ja'an juina'o rukununa ke'e tjangixin na̱ xa ko mexinxin kjui'an xa ngathexin kon ni nche'e jie̱ ngain rajna.
44023029	Ko jañaa kununa ixin ni judío anto teduñao na̱ ngain xa, je'o ixin dithikaon'a xa ley na̱. Aro jikininxin'a se'en xa ko jikininxin'a siaxi'in xa ngain ndu'a xiiso.
44023030	Kuthejan kuian ixin kanxion ni judío kjuathexin choo na̱ ixin naruguenxon na̱ Pablo. Mexinxin ja'an rua'an Pablo ngajin suixin. Ko ndathjan ni judío tsii na̱ sichro na̱ jie̱ ngajin.”
44023031	Ko xi soldado binche'e xa inchin bitu'en xa. Ko are kunaxin xe'e sabikao xa Pablo ngain Antípatris, ngain nchiandu'a xi soldado.
44023032	Ko nduexin xi soldado, xi binthekixin ruthee, sakjan xa thi juixin xa. Ko xi teta'a kunxin sabikao xa Pablo ngain rajna Cesarea.
44023033	Ko are biji xa ngain rajna Cesarea, bajon xa xroon ngain xi thetu'an rajna ko kai kuinthu'e xa Pablo nthi̱'a̱.
44023034	Ko are juexin kjuao xa xroon, banchiangi'i xa Pablo thinoo rajnee. Ko are kunu'e xa ixin Pablo juixin nunthe'e Cilicia,
44023035	ndache xa: —Ja'an tsian thi rundachro ja'a are tsii ni sichro jie̱ ixin ja'a. Kuthejan kuetu'en xa xi soldado ixin benda xa Pablo ngaxi'in nchia binchechjian Herodes.
44024001	Are batho na'o ncha'on, Ananías, xi daana icha renthe, biji Cesarea kunixin kanxion ni baketu'an chujni judío. Ko kai bikao na̱ naa xi nichjaxin na̱ bi'in Tértulo. Kain ni te'i kjui na̱ ngathexin kon xi thetu'an Cesarea ixin bichro na̱ jie̱ ixin Pablo.
44024002	Ko are Pablo kunchie'en ngain xi thetu'an, Tértulo kuexi'in kjuangi'i Pablo ko ndache Félix xi thetu'an: —Thexruxi'an ra suixin ixin jian diketu'an ko theto'a ná. Ko nunthe'na ná jian jii ixin suixin kunixin jian juaxraxaon diketu'an.
44024003	Suixin Felix, nthasaya'a ra ixin anto jian dinche'e, ko ixin kain thi jian texin ná.
44024004	Ko ja'an ná rinao'a ná sinthachrjan'a ra. Aro nthatsa'an ra ñao, dekinna ni ra nchion thi rundachrjan ná.
44024005	Ja'an ná kununa ná ixin xii ji'i xraa naa chin juii ngayena ná ko ncheñao xa chujni. Ko ngain kain nunthe kjui xa juinchexrunga xa chujni judío. Ko xi ji'i xi thetu'en chujni nchegi'in na̱ nazareno.
44024006	Ko je'e xa juinao xa runche'e xa naa thi jian'a ngain ninguna ná. Ko mexinxin tse ná xa ko kuiaxian ná xa ixin runtha'a ná jie̱ inchin chro leyna ná.
44024007	Aro Lisias, xi thetu'en xi soldado, anto chrintho binche'e xa ko bantsjena ná xa Pablo.
44024008	Ko suixin nchao sinchekendue'en ñao Pablo ko sikunu'a ixin kain thi tetjangia na̱ ji'i, jaan ndua.
44024009	Ko chujni judío te nthi̱'a̱ kai xraje'o ndachro na̱ inchin ndachro Tértulo.
44024010	Kuthejan Felix, xi thetu'an, raa xa ndachexin xa Pablo ixin runichja. Ko Pablo ndachro: —Ja'an nuna ixin suixin anto tsjé nano dinche'e jie̱ ngain nunthe ji'i. Mexinxin anto cha'na ixin nchao runichja ko rundachrjan ixin ndua'a thi tetjangi na chujni te'i.
44024011	Ko suixin nchao sanchangi ko sikunu'a ixin jai bithja theyoo ncha'on ja'an kjui Jerusalén ixin juinthasayaa Ndo Dio.
44024012	Ko xru'in ni rituyautheki'an ngaxi'in ni'ngo icha renthe ko xru'in ni juinthaketo ngain icha ni'ngo, ko xru'in ni juinthaketo ngaga'a rajna.
44024013	Ko chujni te'i chunda'a na̱ ke'e tsjanginanxin na ixin kain thi ndachro na̱ ndua'a.
44024014	Aro thi ja'an thenduan ña'o ixin nthasayaa Ndo Dioe ni xrachrjen'na ko dithika'on kain thi jitaxin xroon dikji̱n ni bagayée juajnee Ndo Dio ko kai thi jitaxin ngain ley, ko ji'i thi nthi'á narua riruaa. Aro ni judío ndachro na̱ ixin ujee nthasayaa Ndo Dio.
44024015	Ko ja'an kai chuan inchin ni te'i chu'en ixin Ndo Dio sinchexechon Ndo ni ndabinthege'en, ni jian ko ni jian'a binche'e.
44024016	Mexinxin ja'an kain ncha'on rina'o sintha'a thi jian ixin ansenna chrjuin tsunu'e ngathexin kon Ndo Dio ko ngathexin kon chujni.
44024017	’Ko tsjé nano ngaria ikanxion rajna. Kuthimejan kjan na nunthe'na ko bikiaan tumi ni nunthe'na ko kjan na ixin rugajon thi juinthaaya ngain Ndo Dio.
44024018	Ko kain ji'i rintha'a ngaxi'in ni'ngo icha renthe ko are juexin kurua na, kanxion ni judío juixin Asia bithjaxin na na̱ ngaxi'in ni'ngo ko tsjé'a chujni binthe ngajin ko xru'in ni juinthañao.
44024019	Ko ni juixin Asia, ni yaa ni rukii rugichro jie̱ ixin ja'an ja̱ chrujan jian'a juintha'a.
44024020	O rundachro ni te nthi'i, ¿achrujan thi jian'a juintha'a are bari'i ngathexin kon ni nche'e jie̱ ngain rajna Jerusalén?
44024021	¿Aje'a are bari'i ngagee na̱ ko nichja seen: “Ixin ni ndadige'en rukjan ruxechon na̱ inaa, aje'a yaa tenchenanxin ra jie̱”?
44024022	Ko are Félix kui'in yaa, kuinthu'e kexe'o inaa ncha'on runche'e jie̱ ixin benu'e jian kexreen nche'e ni bagithikaon Jesús, ko ndache na̱: —Are tsii Lisias, xi thetu'en xi soldado, xi yaa xi rundachjejin na ke'e thetuxin ra.
44024023	Kuthejan Félix kuetu'en xi thetu'en xi soldado ixin xrarukiaxi'in xa ko rugenda xa Pablo. Ko kai kuetu'an xa ixin rukajanda xa runche'e Pablo chrujan thi rujinao, ko kai rukajanda xa ni chunxin Pablo rukunchie'en na̱ ngain je'e ixin rukjengijna na̱.
44024024	Batho kanxion ncha'on, kuthimejan Félix ko chri'i, nchri bi'in Drusila, kai judía nchra, ko je'e baye̱e Pablo. Ko kui'in nichja Pablo ixin kexreen dithikaon ni Jesucristo.
44024025	Aro Pablo kuexi'in nichjee Félix ixin kexreen sinche'e ni jian ngathexin kon Ndo Dio, ko chro'a sinche'e ni inchin nthau'e ni rinao ko kexreen Ndo Dio sinche'e jie̱ ngain kain chujni. Ko are Félix kui'in kain yaa, xraon ko ndachro: —Anchee sathji. Ko are nchao tsjuan ná usaya'a inaa.
44024026	Ko Félix tsjé nthi'á bagaye̱e̱ Pablo ixin bakjao. Aro Félix tunao ixin Pablo rugajon tumi rukanchrjandaxin sarukji.
44024027	Ko jañaa batho yoo nano, kuthimejan Félix bachrje'e juachaxin baketu'an ko kuexi'in kuetu'an naa xii bi'in Porcio Festo. Ko Félix juinao jian rugithu'e ngain ni judío, mexinxin xrakuinthu'e Pablo ngain ndu'a xiiso.
44025001	Festo biji ngain rajna Cesarea ixin kuexi'in kuetu'an. Ko ncha'on ninxin sakjui Jerusalén.
44025002	Ko nthi̱'a̱ xi thetu'en icha xi daana ko ni judío icha thetu'an juichro na̱ jie̱ ixin Pablo.
44025003	Ko ni te'i anto juinchetse'en na̱ ñao Festo ixin ruketu'an rugikao na̱ Pablo ngain rajna Jerusalén. Ko runche'e na̱ thi kjuathexin choo na̱ ixin ruguen na̱ Pablo ngatja nthi'á.
44025004	Aro Festo bathe'e: —Pablo xraseaxi'in nthi̱'a̱ Cesarea ko ja'an xraxa'on rukjan na tuin nthi̱'a̱.
44025005	Ko kai ndache na̱: —Mexinxin xro icha thetu'an ra tsji ra ngajin nthi̱'a̱ Cesarea ko dichro ra jie̱ ixin Pablo, ja̱ chrujan jian'a binche'e.
44025006	Ko Festo xrabithu'e inchin jni o the ncha'on ngain rajna Jerusalén, kuthejan sakjan rajna Cesarea. Ko nduexion beta'a xintaon thi dintheta'a ni thetu'an ko kuetu'an rukia'o na̱ Pablo.
44025007	Ko are Pablo bixi'in, xrathe tsjé ni judío juixin Jerusalén ko kuexi'in na̱ kjuangi'i na̱ ixin anto tsjé thi jian'a binche'e, aro ni judío chro'a juinchegithikaon na̱ Festo ixin nduaxin Pablo binche'e thi jian'a.
44025008	Kuthejan Pablo ndachro: —Ja'an xru'in thi jian'a juintha'a ngain ley ni judío, ko ngain ni'ngo icha renthe, ko xru'in jian'a juintha'a ngain ni thetu'an Roma.
44025009	Aro Festo binao rugithu'e jian ngain ni judío, mexinxin ndache Pablo: —¿Arinao tsji Jerusalén?, ko nthi̱'a̱ ja'an sintha'a jie̱.
44025010	Ko Pablo bathe'e: —Ja'an ri'i nthi'i thi nchexin jie̱, suixin Festo, ko nthi'i thi suan na jie̱ ko suixin nu'a jian ixin ja'an xru'in thi jian'a juintha'a ngain ni judío.
44025011	Ja̱ chrujan thi jian'a juintha'a, ja'an ruxrajon na se'en na. Aro thi tjanginanxin na̱ ji'i, je'a ndua. Ko xru'in chujni chunda juachaxin sajon na ja'an ngain ni judío. Ko ja'an danchia ixin xi thetu'an Roma sinchena jie̱.
44025012	Ko Festo kjuao ni bakjengijna, kuthejan ndache Pablo: —Ja'a banchia ixin xi thetu'an Roma sintha'a jie̱, ngain xa tsji.
44025013	Ko batho kanxion ncha'on, xi rey Agripa ko Berenice, nchri choo xa, kjui na̱ Cesarea ixin bitsje'e na̱ Festo.
44025014	Ko ixin je'e na̱ bithu'e na̱ tsjé ncha'on nthi̱'a̱, mexinxin Festo kuekiin Agripa thi jitu'en ixin Pablo. Ko ndachro: —Nthi'i jii naa xii kuinthu'e Félix ngain ndu'a xiiso.
44025015	Ko are ja'an kjui Jerusalén xi daana thetu'an ngain icha xi daana ko ni thetu'an rajna juichro na̱ jie̱ ngajin na. Ko juinao na̱ ixin ja'an ruketu'an ruguen na̱ Pablo.
44025016	Aro ndathjan na̱ ixin ja'an ná, xro romano ná, chro'a tsetu'an ná se'en naa chujni are xra tunchien'a chujni kjuangi'i ixin thi jian'a binche'e. Ko thi chujni jidu'en jie̱ jikininxin runichja kai.
44025017	Mexinxin are ni judío juii na̱ nthi'i, ja'an nduexin barita'a ntha xintaunna ko baya̱a Pablo.
44025018	Aro ni kjuangi'i nichja'a na̱ ixin anto jian'a binche'e, inchin ja'an bixraxa'on.
44025019	Ko je'o ndachro na̱ ixin je'e dithikaon'a inchin je'e na̱ dithikaon na̱. Ko nichja na̱ ixin naa xii bi'in Jesús thi undabe'en. Aro Pablo ndachro ixin xii mee xra jichon xa.
44025020	Ko ja'an benuna'a kexreen rujintha'a jie̱ ji'i, mexinxin ja'an banchiangia Pablo arinao tsji Jerusalén ixin sue'en jie̱ nthi̱'a̱.
44025021	Aro Pablo banchia ixin Augusto César runche'e jie̱ ngain. Mexinxin kuetu'an ixin xra tarugiaxi'in, rugeja naa ncha'on rugikaan Roma.
44025022	Kuthejan Agripa ndache Festo: —Kai ja'an rina'o tsian thi rundachro xii yaa. Festo bathe'e: —Ndue tsi'in thi rundachro xa.
44025023	Ko nduexin Agripa ko Berenice, ko xi thetu'an xi soldado, ko chujni icha renthe binthe ngain rajna bixi'in na̱ nchia kunixin jié juasaaya. Ko Festo kuetu'an rugixrakua Pablo ko ruge'e ngathexin kon na̱.
44025024	Kuthejan Festo ndachro: —Rey Agripa ko kainxin ra xro jui'i ra nthi'i, jai ngathexin kon ra jii xii ji'i, ixin tsjé ni judío ngain Jerusalén ko nthi'i Cesarea juichro na̱ jie̱ ixin xii ji'i. Ko kainxin ncha'on danchia na na̱ ixin su'en xa.
44025025	Aro ja'an xraxa'on ixin je'e xa tsjé'a jian'a binche'e xa ixin rukininxin ruge'en xa. Ko ixin je'e xa banchia xa ixin Augusto xi thetu'an Roma, mee xi sinche'e xa jie̱, mexinxin ja'an undachrjan rurua'an ngain xa.
44025026	Aro ja'an xru'in jian'a bithjaa xii ji'i ko xru'in chunda rukji̱an xi thetu'an Roma. Mexinxin bikian xa ngathexin kon ra, ko icha ixin suixin rey Agripa nchekendue'en ñao xa ko jañaa tsian thi rukji̱n na ngain xi thetu'an
44025027	ixin nchao'a jii ixin ja'an rurua'an naa thi jiaxi'in ko rundachrjan'a ke'e biaxinxin xa.
44026001	Kuthejan Agripa ndache Pablo: —Jaxon nchao nichja ixin thi ja'a binche'e. Ko Pablo batsiin raa ixin kain na̱ ruki'in na̱ kain thi runichja ko ndachro:
44026002	—Anto cha'na ixin nchao runichja ngathexin kon, suixin rey Agripa, ixin kain thi jian'a nichja ni judío ixin ja'an.
44026003	Ko icha ixin suixin dichunxin kain thi ntha'a ná xro judío ná ko kai thi thetuxin ná. Mexinxin nthatsa'an ñao, duñao'a ko dekinna thi runichja.
44026004	’Kainxin ni judío bechunxin na na̱ kexreen barichon ngain rajnana ko ngain rajna Jerusalén are xra xa xii na.
44026005	Ko je'e na̱ chunxin na na̱ ko nchao rundathjo na̱ ixin ja'an naa fariseo na. Ko kain ni fariseo chrintho na̱ ko anto dithikaon na̱ ley.
44026006	Ko jai ni judío tenchena na̱ jie̱ ixin dithika'on thi ndachro Ndo Dio ngain ni xrachrjenna ná ixin ni ndadige'en ruxechon na̱.
44026007	Ko chujnia ná, ni theyoo xe'en Israel, chuan ná siku'en thi nichja Ndo Dio ngain ni xrachrje'an ná. Mexinxin nthasayaa ná Ndo Dio ncha'on ko thie. Ko ji'i thi tjanginanxin ni judío.
44026008	¿Ana ja'a ra dithikaon'a ra ixin Ndo Dio sinchexechon ni ndadige'en?
44026009	’Are sa'o ja'an baxraxa'on ixin rugunda runtha'a thi jian'a ngain ni bagithikaon Jesús thi Nazaret.
44026010	Ko jañaa bantha'a ngain rajna Jerusalén. Ko xi daana thetu'an ngain icha xi daana chjana xa juachaxin kuiaxian tsjé ni bagithikaon Jesús. Ko are baguen na̱ ni bagithikaon, ja'an bandachrjan ixin nchao jii.
44026011	Ko tsjé nthi'á bagintja na̱ ixin rundachro na̱ ke dithikaon'a na̱ ngain Jesús, ko ji'i bantha'a ngain kain ningue rajna. Ko ja'an anto baningakuan na̱ ko baruaa na̱ ngain nunthe je'a nunthe'na ná.
44026012	’Ko ji'i bitunna runtha'a are kjui rajna Damasco kunixin juachaxiin xi daana thetu'an ngain icha xi daana.
44026013	Aro ngatja nthi'á are sarithji rajna Damasco, inchin ngusine ncha'on, naa xru'i juixin ngajni juinchengasanthe na ná, ja'an kunixin ni rithji'an, ko thee xru'i icha suji ke thee ncha'on.
44026014	Ko kain ná binthji ná ngata'a nunthe. Ko ja'an kuian naa thee chujni nichjananxin ngigua'na hebreo ko ndachro: “Saulo, Saulo, ¿unda ningakunna ko ruena? Ja'o rituni'a ixin xraa kuxinthaa are xrantue ba kon rejon dekaxin na̱ ba.”
44026015	Kuthejan ndachrjan: “¿Kensen, Suixin?” Ko Nchana Jesús, ndachro: “Ja'an Jesús na, thi ja'a ningaku'en ko rue'e.
44026016	Jai dingathjen ko thi'in thi rundathjo: Jai kununxinna ngajin ixin sinthakjan naa xi nchexrana ko runichja thi nu'a ixin ja'an, ko kai tsjaago thi xra tsjagu'a.
44026017	Ko ja'an rithetu'an tsji ngain ni judío ko ni je'a judío ko ja'an saku'an ko tsajanda'a na̱ are je'e na̱ sinao na̱ sinthani'a na̱.
44026018	Ko ja'an thetu'an tsji ngain na̱ ixin sinchekue'en na̱ thi ndua ko tsinthu'e na̱ kain thi jian'a nche'e na̱ ko jañaa sithikaon na̱ Ndo Dio ko sithikaon'a na̱ nchiijin. Ko sithikaon na na̱ ja'an ko sinthatjañaa na̱ kain thi jian'a nche'e na̱. Ko sinthe na̱ ngayee chujni ubithikaon na̱ ja'an nthi̱'a̱ ngajni.”
44026019	’Mexinxin, suixin rey Agripa, ja'an bithika'on kain thi ndachro Jesús are kununxinna.
44026020	Ko sa'o nichjaa ni te rajna Damasco, kuthimejan nichjaa ni te rajna Jerusalén, kuthimejan nichjaa ni te nguii nunthe'e Judea ko kai ni je'a judío. Ko ndathjan na̱ tsintu'e na̱ kain thi jian'a nche'e na̱ ko rukjan na̱ ngain Ndo Dio. Ko sinche'e na̱ kain thi jian ko jañaa sikunxin ni ixin jaan dithikaon na̱ Ndo.
44026021	Ko ixin thi kueki'an ji'i, ni judío tse na na̱ ngain ni'ngo ko juinao na̱ ruguen na na̱.
44026022	Aro ja'an Ndo Dio kjuengijna na ko xraruaa ndo, mexinxin tjagua ni chunda tumi ko ni nua. Ko ja'an xru'in thi jee ritjaago, je'o thi nichja Moisés ko thi banichja ni bayée juajnee Ndo Dio ixin thi ruku'en.
44026023	Ixin thi Cristo anto tangi ruku'en ko ruge'en, aro je'e thi sa'o ruxechon ko je'e runchengase'en ni judío ko ni je'a judío ko rukjaago kexreen rutjañe'e na̱ kain thi jian'a nche'e na̱ ko rukjan na̱ inaa chujni narua.
44026024	Are Pablo nichja kain yaa, Festo kuyao suji: —¡Pablo, ja'a ndadixinga!, ixin anto tangi xroon.
44026025	Aro Pablo bathe'e: —Na'i, ja'an dixinga'a na ixin kainxin thi ja'an ndachrjan, jaan, thinxin ni, ko jaan, ndua.
44026026	Ko nthi'i jii rey Agripa ko je'e chunxin jian kain ji'i. Mexinxin xraon'a na nichja ngathexin kon je'e ko ja'an nuna ixin je'e jian chunxin kain ji'i ixin kain thi kjuan ná ji'i, je'a jima ku'en.
44026027	Kuthimejan Pablo ndache rey Agripa: —Suixin, ¿adithikaon thi dikji̱n ni bayée juajnee Ndo Dio? Ja'an nuna ixin, jaan, digithikaon.
44026028	Kuthimejan Agripa ndachro: —¡Abeo nchiunchjaon ko runchegithikaon na ngain Cristo!
44026029	Kuthimejan Pablo ndachro: —¡Maski see o se'a, rundachro Ndo Dio jeo'a suixin rugithikaon, kaxon kain ni tethinna jai rukjan na̱ inchin ja'an, aro ruchriaxin'a raa na̱ kunixin chia inchin ja'an!
44026030	Kuthejan rey Agripa, Festo, Berenice ko kain ni te nthi̱'a̱ bingathjen na̱,
44026031	ko bachrjexin na̱ nthi̱'a̱ ko je'o na̱ kjuao choo na̱ ko ndachro na̱: —Xii ji'i xru'in thi jian'a binche'e xa ixin rukininxin ruge'en xa ko kaxon jikininxin'a rugiaxi'in xa.
44026032	Ko Agripa ndache Festo: —Xii ji'i nchao rukajanda ni xa, ja̱ rundachro'a xa ixin César runche'e xa jie̱.
44027001	Kuthimejan kjuao choo Festo ko Agripa ixin sajon na̱ Pablo ngain rajna Roma, nunthe'e Italia. Mexinxin bajon na̱ Pablo ko ikanxion ni bintheaxi'in ngain naa xi thetu'an xi soldado bi'in Julio. Ko Julio kjui naa xi baketu'en tsjé xi soldado bagenda Augusto, rey thetu'an nguixin nunthe Roma.
44027002	Ko kuanito ná naa ntha barko jidachrjexin ngain rajna Adramitio ko sarukji ná ngande'e nunthe Asia. Ko kai be'e ngajin ná Aristarco, naa xi Macedonia juixin rajna Tesalónica.
44027003	Ko nduexion baso ná rajna Sidón. Ko nthi̱'a̱ Julio chrjuin nichjee Pablo ko juinchechrinthu'a ko kuanchrjanda Pablo banianxin ntha barko ko bitsje'e ni jian bagakao ko ni te'i chjee na̱ thi bunde'e.
44027004	Ko bachrjexin ná Sidón kuataon ná ndachaon inchin jithii chrintho, ko kunchian ná ngande'e nunthe jii ngusine ndachaon di'in Chipre ko nunthe ji'i kayakuenna ná chrintho.
44027005	Kuthimejan sakjui ná ngande'e nunthe'e Cilicia ko nunthe Panfilia ko baso ná rajna Mirra ngain nunthe'e Licia.
44027006	Ko xi baketu'an xi soldado bithja xa naa ntha barko juixin rajna Alejandría ko sajithji ntha ngain nunthe Italia. Ko ntha mee juinchekanito na̱ ná ixin sarukji ná Roma.
44027007	Ko tsjé ncha'on kuataon ná jinda ko anto yao kjui ntha barko ko tangi baso ná chiaon rajna Gnido ixin chrintho xratedetan ná chrintho inchin satethji ná. Mexinxin bathunda ná chiaon nunthe jii ngusine ndachaon di'in Salmón ko kai yauchjan bathunda ná nunthe jii ngusine ndachaon di'in Creta ixin nthi̱'a̱ icha suji'a chrintho be'e.
44027008	Ko tangi kuataon ná ndachaon ngande'e rajna te'i, ko baso ná naa nganda ndachaon di'in Buenos Puertos ko nunthe ji'i jii chiaon rajna di'in Lasea.
44027009	Ko tsjé ncha'on juinthatjangi ná ko anto tangi rukataon ntha barko jinda ixin jitunchiaon kunithjaue kin, ncha'on utathjexin naa kiai are nchekjaaño ni judío. Mexinxin Pablo nichjee kain ni tethji ngain ntha barko
44027010	ko ndachro: —Tsjexinxin ra, ja'an tununa anto tangi se'e thi tsji ná jai ixin sinthutjaan ná ntha barko ko thi jiyama ntha. Ko kai ja'an ná chrujan tsuan ná ja̱ tsji ná.
44027011	Aro xi thetu'en xi soldado icha bithikaon xa thi xi ntha barkue ko xi deka ntha barko ko bithikaon'a xa Pablo.
44027012	Ixin Buenos Puertos je'a jian sithu'e ntha barko ngain kunithjaue kin, mexinxin tsjé na̱ xraxaon na̱ ixin icha jian rugachrjexin ná nthi̱'a̱ ko rugaso ná rajna Fenice ko nthi̱'a̱ rugathuaxin ná kunithjaue kin. Ko Fenice jii ngain nunthe Creta ko nthi̱'a̱ nchao rugachrjexin ni no sureste o no noroeste.
44027013	Kuthimejan juii naa chrintho juixin no sur ko kusa'a suji chrintho, ko xraxaon na̱ ixin xranchao sarukji na̱. Ko sakjui na̱ nuxon ngade'e nunthe Creta.
44027014	Ko se'a are kuexi'in banuthe naa chrintho suji juixin no noreste. Ko chrintho ji'i, banchegi'in na̱ Euroclidón ko anto suji kuxinka ntha barko.
44027015	Ko chrintho ji'i kuingajin ntha barko ko chro'a sakjui'an na̱ ntha inchin jithii chrintho, mexinxin thi deka ntha ndabinchengathunua ntha inchin sajitji chrintho ko kuajanda na̱ chrintho beka ntha.
44027016	Ko batho ná ngain naa nunthe nchiin jii ngusine ndachaon di'in Clauda. Ko nthi̱'a̱ danto'a suji jidanuthe chrintho beka ntha barko. Mexinxin maski tangi, batsiin ná ntha lanchachjan ngain ntha barko ixin ruxanthe'a lanchachjan mee.
44027017	Ko are juexin binthakajiin ná ntha lanchachjan, je'e na̱ bunde'e na̱ jino jieto kuiathexin na̱ ntha barko ixin rukunthei'a ntha chrintho. Ko baxraon na̱ ixin ntha barko ndarugechrua ntha ngain nchiise di'in Sirte ixin nthi̱'a̱ ninga'a jinda. Mexinxin binchegania na̱ manta jié ko kuajanda na̱ ixin chrintho beka ntha barko.
44027018	Ko nduexin xra be'e chrin ko chrintho suji, mexinxin kuexi'in na̱ kjuangi na̱ jinda thi jiyama ntha barko.
44027019	Ko batho nii ncha'on, kuthimejan kjuangi ná jinda kain thi bagunde'e na̱ banchexin na̱ xra ngaxi'in ntha barko.
44027020	Ko tsjé ncha'on bikon'a ná xruii ncha'on ko kunutse. Ko ja'an ná xraxa'on ná ixin ndaruge'en ná nthi̱'a̱ ixin xra anto suji jidanuthe chrintho.
44027021	Ko utsjé ncha'on juine'a ná. Ko Pablo bingathjen ngagee na̱ ko ndachro: —Icha jian ja'a ra rugithikaon ra thi ja'an ndathjo ra ko rugachrjexin'a ná nunthe Creta ko jañaa rugutan'a ná kain thi tangi butan ná ji'i.
44027022	Ko ja'an ndathjo ra ixin ta'a ra juachjaon ixin maski ntha barko ji'i sitjaan ntha, aro ja'a ra ninaa ra ndasen'a ra.
44027023	Ko ji'i ndathjon ra ixin riunkjin kununxin na naa angeel Ndo Diona, thi thetunna ko thi ntha'a xree.
44027024	Ko ángel mee ndachjejin na: “Xraon'a, Pablo, ixin ja'a rugunda tsji ngain xi thetu'an Roma. Ko Ndo Dio tsajanda'a ndo se'en ninaa chujni jithji ngaxi'in ntha barko.”
44027025	Mexinxin tusuji ra ixin ja'an chunthia ngain Ndo Dio ko dithika'on ixin tsu'en inchin ndachjejin na ángel.
44027026	Ko ntha barko tsingajintaon tse'e ntha ngain nchiise ko sechrua ntha, aro sakon ná ngain naa nunthe jii ngusine ndachaon.
44027027	Jañaa batho yoo semana beka ná chrintho ngatau'en ndachaon, kuthimejan batsuan ná ixin te ná ngatau'en ndachaon Adriático. Ko inchin ngusine thie, ni tenda ntha barko bikon na̱ ixin tedaso ná chiaon thi jii nunthe.
44027028	Ko je'e na̱ bathuchu'a na̱ kie'en ningaxin jinda. Ko jinda ningaxin nda kanthe ko inkjaon metro. Ko icha sakjui ná ko kjan na̱ bathuchu'a na̱ inaa ixin kexreen ningaxin nda ko nthi̱'a̱ abeo bechunda kan ko yaato metro.
44027029	Ko ixin juaxraon ixin rundathe ntha barko ngain xro, mexinxin bankangi na̱ nuton ntha noo chia yeye kunixin jino ixin kuenchruaxin na̱ ntha. Ko xraa rujinao na̱ urugingasaan.
44027030	Aro ni dinthenda ntha barko xraxaon na̱ sarukinga na̱ ko xraa binche'e na̱ ixin runchegania na̱ chia yeyee dechruaxin ntha barko no ntha thjenxin ntha. Aro yaa kunxon binche'e na̱ ko kuexi'in na̱ binchegania na̱ ntha lanchachjan ixin sarukinga na̱.
44027031	Kuthejan Pablo ndache xi thetu'an kunixin xi soldadue: —Ja̱ ni te'i sithue'a na̱ ngain ntha barko, ja'a ra ndase'en ra.
44027032	Mexinxin xi soldado kunchrijin xa jinue lanchachjan ko betsingangi lanchachjan ngain jinda.
44027033	Ko are anto xranduuyo Pablo ndache na̱: —Uyoo semana ja'a ra dinthechrin'a ra ko jinthe'a ra.
44027034	Mexinxin nthatsa'an ñao ra jinthe ra inchín ja̱ rinao ra sinthechon ra ko ta'a ra juachjaon ixin ni naa xrajaa ra sitjan'a.
44027035	Ko are juexin nichja Pablo ji'i, kuaa naa niuthja ko kuexruxi'in Ndo Dio ngathexin kon kain na̱ ko kunchjenga nio ko kuexi'in juine.
44027036	Kuthejan bikon na̱ ixin Pablo jine ko kaxon kuexi'in na̱ juine na̱.
44027037	Ko yoo renkia ko nii kan ko theinkjaon chujni, xro binthe ná ngain ntha barko.
44027038	Ko are juexin juine na̱ ko kuje'e na̱, kuexi'in na̱ kjuangi na̱ trigo ngain ndachaon ixin ikusa'a rukuye ntha barko.
44027039	Ko are bingasaan, ni tenda ntha barko batsuan'a na̱ nunthe, aro bikon na̱ ndachaon sadigee nda nunthe ko chrjuin nataunxin nchiise, mexinxin maski tangi, xrangee na̱ ntha barko nthi̱'a̱.
44027040	Kuthejan kunchrijin na̱ jinue chia yeye ko takuinthu'e na̱ chia chringi ndachaon. Ko ntha bagunde'e na̱ ixin banchegathunuanxin na̱ ntha barko tabinchenda na̱ ntha. Kuthejan batsiin na̱ manta jié thji nunthatjenxin ntha barko ko kuexi'in ntha kunchie'en ntha ngain nchiise.
44027041	Aro bechriathe ntha ngain nchiise ko nuton ntha kuexi'in kuai ixin suji kjamangiathe jinda nganito ntha.
44027042	Ko xi soldado juinao xa ruguen xa kain thi bintheaxi'in ixin rukajanda'a xa sarukinga na̱ ngatau'en jinda.
44027043	Aro xi thetu'en xi soldado juinao xa rukjengijna xa Pablo, mexinxin kuanchrjanda'a xa kjuaaya xi soldadue xa, ko kuetu'en xa ixin ni nu'e tatu'en jinda ruchrikangi na̱ nda sa'o ixin rugiji na̱ ngain nunthe.
44027044	Ko ni nue'a tatu'en jinda ruruee na̱ ngata'a thuthurio'o nthee ntha barko, thi ntha kunthai jinda. Ko jañaa iben'a ná ko baso ná ngain nunthe.
44028001	Ko are iben'a ná ni naa ná ko kain ná jian te ná, kuthejan kununa ná ixin nunthe ji'i di'in Malta.
44028002	Ko chujnii nunthe te'i anto jian baye'na ná na̱, aro jichjee chrin ko anto jitunkin. Mexinxin je'e na̱ juinchekaon na̱ naa xru'i ko ndachjejin ná na̱ ixin ruxixruna ná.
44028003	Ko Pablo batse inchín ntha ni'o ko jidankathe nthani'o xru'i, are bachrjengindekjio naa kunchee sajithinge'e ba xru'i ko juine'e ba ko taberianda ba nganito raa Pablo.
44028004	Are bikon ni nunthe ji'i ixin kunchee tajirianda ba nganito raa Pablo ndache choo na̱: —Xii ji'i achrujan chujni buen xa, maski benxin'a xa ngain ndachaon, jie̱e̱ Ndo Dio tajanda'a xa sechon xa.
44028005	Aro Pablo kuntsjenga raa ko banka ba ngathe xru'i. Ko xru'in ku'en Pablo.
44028006	Ko kain na̱ techu'en na̱ tarugatjue raa ko rugetsingakjio ko ndaruge'en, aro anto chu'en na̱ ko are bikon na̱ ixin xru'in ku'en, basingixin na̱ thi xraxaon na̱ ko kuexi'in na̱ ndachro na̱ ixin Pablo naa dio.
44028007	Ko nthi̱'a̱ chiaon be'e kainxion jngi ko thi jngi'i bi'in Publio ko xi ji'i xi icha baketu'an ngain nunthe Malta. Ko je'e xa anto jian baye'na ná xa ko chjana ná xa thi bundana ná nii ncha'on.
44028008	Ko are mee ndudee Publio bagingathjen'a ndo ixin anto suji sua ko thi thiin tse'e bechunda ndo. Kuthejan Pablo kjui bitsje'e ndudee Publio ko kuenta'a raa ngata'a ndo ko nichjayee Ndo Dio ko ndaxingame'e.
44028009	Ko are kunu'e kain ni beni'i binthe ngain nunthe ji'i ixin ndudee Publio xingame'e, kjui na̱ bikjee na̱ Pablo, ko kain na̱ xingame'e na̱.
44028010	Kuthejan anto tsjé binchethun'na ná na̱, ko are sakjui ná chjana ná na̱ kain thi rugundana ná.
44028011	Ko nii kunithjao binthe ná ngain nunthe Malta. Kuthimejan kuanito ná inaa ntha barko bathuexin kunithjaue kin nthi̱'a̱, ntha ji'i juixin Alejandría. Ko ntha ji'i benganito yoo diuchjan banchegi'in na̱ Cástor ko Pólux.
44028012	Ko baso ná ngande'e rajna Siracusa. Ko nthi̱'a̱ bithunna ná nii ncha'on.
44028013	Ko nthi̱'a̱ sakjuixin ná nuxon ngande'e ndachaon ko baso ná rajna Regio ko nduexin kuexi'in kjua chrintho juixin sur. Ko yoo ncha'on basuxin ná rajna Puteoli.
44028014	Ko nthi̱'a̱ betan ná kanxion ni ubagithikaon Jesús, ko je'e na̱ ndachjejin ná na̱ ixin rugithuna ná yaato ncha'on ngain na̱, kuthejan baso ná Roma.
44028015	Ko kain ni bagithikaon Jesús binthe nthi̱'a̱ ngain rajna Roma ubenu'e na̱ ixin ja'an ná rugaso ná. Mexinxin bigetanxin ná na̱ ngain ndaasin di'in Foro de Apio ko ikanxion na̱ ngain nunthe di'in thi Nii Taberna. Ko are bikon ná ni te'i, Pablo kuexruxi'in Ndo Dio ko anto chrjuin kunu'e.
44028016	Ko are baso ná Roma, xi thetu'an xi soldado bajon xa kain ni bintheaxi'in ngain inaa xi thetu'an xi soldado nthi̱'a̱ Roma, aro Pablo chjee na̱ naa nchia thi be'e je'o, ko nakua xi soldado bagenda.
44028017	Ko are batho nii ncha'on ko ubaso ná Roma, Pablo rua'an juajna xrathe kain ni judío icha renthe te nthi̱'a̱ Roma, ko are uxrathe na̱, Pablo ndachro: —Ja'a ra xro choo ná, xro rajna judío ná, ja'an xru'in thi jian'a juintha'a ngain rajnaa ná ko xru'in thi jee kjuaago inchin ubenu'e ni ndo dachri'a ná xrachrjen, ko maski jamee, kanxion ni judío tse na na̱ ko bajon na na̱ ngain ni romano.
44028018	Ko ni romano juinchekenduen'na na̱ ña'o ko kui'in na̱ ixin ja'an xru'in thi jian'a juintha'a ko juinao na̱ rukajanda na na̱.
44028019	Aro ni judío chro'a na̱. Mexinxin ja'an banchia ixin xi thetu'an Roma sinchena jie̱. Ko nduaxin rinao'a ruxraxinthe ni naa chijni ni rajnana.
44028020	Mexinxin ja'an baya'a ra ixin juina'o rugikon ra ko rukeki'an ra ixin ja'an kai richunthia thi chunthia kain ni Israel, mexinxin jichriaxin rana kunixin chia te'i.
44028021	Kuthejan je'e na̱ ndachro na̱ ngain Pablo: —Ja'an ná xru'in xroon kji̱n'na ná ni te nthi̱'a̱ Judea ixin ja'a, ko ni juixin nthi̱'a̱ ni naa na̱ nichja'a na̱ jian'a ixin ja'a.
44028022	Aro ja'an ná rina'o ná tsununa ná kexreen xraxaon ja'a ixin thi ni dithikaon Jesús, ixin thian ná nichja na̱ jian'a ixin je'e na̱.
44028023	Kuthejan ni xrathe nthi̱'a̱ bake'e na̱ naa ncha'on ixin ruxrathe na̱ inaa ko anto tsjé chujni xrathe ngain nchia be'e Pablo. Ko je'e kjuaago juajnee Ndo Dio nguii ncha'on mee. Kuexinxin kjuaago ngain ley Moisés ko kain thi dikji̱n ni bayée juajnee Ndo Dio ixin juinao runchegatsuan na̱ juajnee Jesús.
44028024	Ko jngujngujnio na̱ bithikaon na̱ thi ndachro Pablo aro ni icha bithikaon'a na̱.
44028025	Aro chro'a kuinxi'in choo na̱ ko kuexi'in na̱ sakjui na̱, ko Pablo ndache na̱: —Anto ndua thi ndachro Espíritu Santo ngain ni ndo dachri'a ná xrachrjen are nichja Isaías, ko ndachro:
44028026	Thji ko ndache rajna ji'i: Maski icha tsi'in na̱, je'e na̱ tsinxin'a na̱. Maski icha sikon na̱, aro satsun'a na̱ thi sikon na̱;
44028027	ixin anseen chujni te'i ndakuncha, ko ndakua'a thi'in na̱ ko tatejee jmakon na̱ ixin sikunxin'a na̱ jmakon na̱. Ko thinxin'a na̱ ixin ndatsjuen na̱, ko chro'a tsinxin na̱ ixin anseen na̱, ko rinao'a na̱ kjan na̱ ko rinao'a na̱ ixin ja'an sinthaxruaan na̱.
44028028	Ko Pablo kai ndachro: —Mexinxin tunu'a ra jian ixin jai tsexinxin Ndo Dio sinchetjañe'e ndo kain thi jian'a binche'e chujni je'a judío ko je'e na̱, jaan, tsinxin na̱.
44028029	Ko are juexin nichja Pablo kain ji'i, sakjui kain ni judío ko anto kuyauthe choo na̱ ixin thi kui'in na̱.
44028030	Ko Pablo tabe'e yoo nano ngain nchia bakjenga'a 'na. Ko nthi̱'a̱ bagayexin kain chujni bagitsje'e.
44028031	Ko Pablo banichja juajnee Ndo Dio ko bakjaago thi binche'e Jesucristo ko xru'in chujni bangakuen.
45001001	Ja'an Pablo na, thi nche'e xree Jesucristo, ko je'e thi baya'na ko kuinchie'na ixin tsji'an juajnee Ndo Dio ngain kain chujni.
45001002	Ko are usee Ndo Dio ubinchegayee juajna ji'i ni bagayee juajnee ndo ko kji̱n na̱ juajna,
45001003	ko juajna ji'i thi jinichja ixin Jesucristo, Xe'en Ndo Dio. Ko ixin nthi'i ngata'a nunthe, Jesucristo thi bachrjeninxin rey David.
45001004	Aro Ndo Dio binchexechon Jesucristo kunixin juachaxiin Espíritu Santo, ko jañaa xraago ixin Jesucristo Xe'en Ndo Dio.
45001005	Ko ixin Jesucristo kuinchie'na ná ko binchekininxin ná tsji'an ná juajnee Ndo Dio nguixin ngata'a nunthe ko chujni sithikaon na̱ ngain ndo.
45001006	Ko ngayee kain ni te'i, te ra ja'a ra kai ixin rukjan ra xe'en Jesucristo.
45001007	Mexinxin ja'an rikji̱'an ra xroon ji'i, ja'a ra xro te ra ngain rajna Roma, xro anto thjua'a ra Ndo Dio ko baya'a ra ndo ixin rukjan ra chujni tsinthu'e thi jian'a ko dithikaon ndo. Ko ja'an danchiaa Dio Ndudaa ná, kunixin Nchaa ná Jesucristo, sinthanchaon ra ko ruchjaa ra thi chrjuin tsunu'e ansean ra.
45001008	Sa'o thexruxian Ndo Dio kunixin juachaxiin Jesucristo ixin ja'a ra ixin nguixin nunthe nichja na̱ kexreen ja'a ra dithikaon ra Jesucristo.
45001009	Ko ngain ansenna dachrjexin ntha'a xree Ndo Dio ixin thji'an juajnee Xe'en ndo, ko Ndo Dio nu'e ndo jian ixin ja'an nanao nthatsaan ñao ndo ixin ja'a ra.
45001010	Ko kain ncha'on nthatsaan ñao Ndo Dio ixin ja̱ je'e ndo sinao ndo ruchjana ndo juachaxin sasutsja'a ra.
45001011	Ixin ja'an rina'o sikon ra ko tsjagu'a ra kexreen sithikaon ra Jesucristo icha jian,
45001012	ji'i ruchro ixin ja'a ra ko ja'an tsjengijna choo ná ixin suthikaon ná Jesucristo.
45001013	Rina'o tsunu'a ra, ja'a ra xro bithikaon ra Jesucristo, ixin tsjé nthi'a xraxa'on rugasutsja'a ra, aro ditjanxin'a thi tajanda'a na sasutsja'a ra. Ja'an rina'o saso nthi̱'a̱ Roma ixin tsjagu'a ra juajnee Jesucristo ixin tsjé chujni sithikaon na̱ inchin bithikaon na̱ ngain ikanxion nunthe.
45001014	Ko ja'an tununa ixin rugunda tsji sinthanua kain chujni ixin juajnee Jesucristo, ngain ni griego ko ni je'a griego, ngain ni nu'e xroon ko ngain ni nue'a xroon.
45001015	Mexinxin anto rina'o saso Roma ixin runichja juajnee Jesucristo.
45001016	Ja'an tusuana'a ixin juajnee Jesucristo, ixin juajna ji'i thi juachaxiin Ndo Dio ixin kain thi thi'in ko dithikaon kjan inaa chujni naruaxin, ko juajna ji'i sa'o kjui ngain chujni judío kuthejan ngain ni je'a judío.
45001017	Ko juajnee Jesucristo ji'i thi tjagua ná kexreen bitjañaa ná kain thi jian'a bintho'o ná. Inchin jitaxin ngain Xruen Ndo Dio: “Ko thi ni Ndo Dio juinchetjañe'e ko chunthia na̱ ngain ndo, ni te'i sinthechon na̱ kain ncha'on.”
45001018	Ja'an ná nua ná ixin thi anto suji jie̱e̱ Ndo Dio thixin ngajni ngata'a chujni jian'a ko chujni nche'a thi jikininxin. Ko ixin thi jian'a nche'e na̱ tajanda'a na̱ tununxin thi ndua.
45001019	Kain chujni nu'e na̱ ixin jii Ndo Dio ixin je'e ndo kjuague ndo na̱.
45001020	Ixin maski chro'a dukon ná Ndo Dio, aro nchao satsuan ná ndo ixin kain thi juinchechjian ndo. Ko thi jié juachaxin chunda ndo xru'in ncha'on tsjexin, mexinxin chujni jian'a chro'a rundachro na̱ ixin xru'in Ndo Dio jii.
45001021	Ko kain chujni te'i maski bechunxin na̱ Ndo Dio, kuexruxin'a na̱ ndo ko binchesaye'a na̱ ndo inchin jikininxin ko tabitjaan na̱ ngain juaxraxauen na̱ ko anseen na̱ ndatjajin ko binche'e na̱ juxon thi jian'a.
45001022	Ko ndachro na̱ ixin anto benu'e na̱ aro ndua'a ixin xru'in bechunxin na̱.
45001023	Ixin ijuinchesaye'a na̱ Ndo Dio, thi ndo xru'in ncha'on se'en, ko juinchesayekua na̱ thi diuchjan nchechjian xii, thi te xraa chujni, xraa kunthua, xraa kuxiigo chunda noo ruthee ko thi te xraa kunchee.
45001024	Mexinxin Ndo Dio kuajanda na̱ sinche'e na̱ thi sita'a jaa na̱ ko thi jian'a juaxraxauen na̱ banchexraxaon na̱ thi jié juasuaxin binche'e na̱.
45001025	Ko jañaa je'e na̱ ibithikaon'a na̱ thi ndua ndachro Ndo Dio, ko icha bithikaon na̱ thi ndua'a. Ko icha juinchesayekua na̱ kain thi juinchechjian ndo ko ijuinchesaye'a na̱ je'e ndo, ndo jikininxin rukusaye'e kainxin ncha'on. Jañaa tsu'en.
45001026	Mexinxin Ndo Dio kuajanda na̱ sinche'e na̱ thi sita'a jaa na̱ ko ni nchrii ixraxaon'a rugejuaka'o na̱ naa xii ko xraxaon na̱ binthejuaka'o choo na̱ nchrii ko nchrii.
45001027	Ko jañaa kai ni xii basingixin xa ko ixraxaon'a bejuaka'o xa ni nchrii, ko teche xa sinche'e xa thi rinao xa ixin sejuaka'o choo xii ko xii, ko anto jié juasuaxin nche'e xa, mexinxin nthau'e xa detan tangi ixin thi jian'a nche'e xa.
45001028	Ko ixin chujni te'i juinao'a bithikaon na̱ Ndo Dio, mexinxin je'e ndo takuajanda na̱ sinche'e na̱ thi jian'a xraxaon jaa na̱.
45001029	Ko chujni te'i nche'e na̱ thi jikininxin'a, ko anto jian'a na̱ ko thiaku'en na̱ thi jii ngata'a nunthe. Ko ni te'i chjue'e na̱, duen na̱ chujni, nchexruxi'in na̱ theto na̱, chjeeya na̱ ko nichja na̱ thi ndua'a.
45001030	Ko nichja na̱ jian'a ixin icha chujni, ningaku'en na̱ Ndo Dio, tjanua na̱ chujni, ta'in ñao na̱, tunu'e na̱ anto renthe na̱ ko juxon texraxaon na̱ kexreen sinche'e na̱ thi jian'a ko dithikaon'a na̱ ni ndu'e na̱.
45001031	Ko rinao'a na̱ thinxin na̱, nche'a na̱ thi ndachro na̱, xru'in chujni thjue'e na̱, nue'a na̱ nchetjaaña na̱ ko nue'a na̱ thiakunue'e na̱ chujni.
45001032	Ko je'e na̱ nu'e na̱ jian ixin Ndo Dio kuetu'an ndo ixin kain chujni nche'e thi jian'a jikininxin se'en na̱, aro maski jamee, je'e na̱ xrabanche'e na̱ thi jian'a ko bachee na̱ bagikon na̱ icha chujni banche'e thi jian'a.
45002001	Ko ja'a ra xro thi'in ra, nche'a ra jie̱ ngain inaa chujni. Ixin are tenche'e ra jie̱ ngain inaa chujni, ja'o ra tedua'an ra jie̱ ixin ja'a ra xraje'o tenche'e ra.
45002002	Ko kain ná nua ná ixin are Ndo Dio nche'e ndo jie̱, jian nche'e ndo jie̱ ngain chujni nche'e thi jian'a.
45002003	Ko ja'a ra, xro nche'e ra jie̱ ngain icha chujni ko xraje'o tenche'e ra, ¿axraxaon ra tsinge'e ra jie̱e̱ Ndo Dio?
45002004	¿Axraxaon ra ixin xru'in renthe thi anto rinao ná Ndo Dio? Ndo anto thixi'in ko daka'a duñao ndo, ko ja'a ra nchexon ra dikon'a ra thi anto rinao ná ndo, ko mee thi tsjengijna ra tsinthu'e ra kain thi jian'a ko rukjan ra inaa chujni narua.
45002005	Aro ja'a ra anto cha thinxin ra ko rinao'a ra rukjan ra ngain Ndo Dio. Mexinxin ja'a ra tedasintja ra kain thi tangi sayé'e ra are sua'an ra jie̱ ngain ncha'on are Ndo Dio sinche'e ndo jie̱ inchin jikininxin ngain kain chujni.
45002006	Ko are mee Ndo Dio tsjenge'e ndo 'na kain chujni inchin jikininxin na̱.
45002007	Ko sajon ndo thi sechon chujni kain ncha'on, ngain chujni tsinthue'a thi jian nche'e, ko thjee juasayee Ndo Dio ko thjee na̱ rukjan na̱ inaa chujni narua thi xru'in ncha'on tsjexin.
45002008	Aro Ndo Dio sinche'e ndo suji jie̱ ngain chujni bithikaon'a ndo, ko ji'i tsu'en ni ningaku'en thi ndua ko icha bithikaon na̱ thi jian'a.
45002009	Ko tangi se'e ko tsa juachjaon kain chujni nche'e thi jian'a; ko sa'o ni judío aro kai ni je'a judío.
45002010	Aro kain chujni nche'e jian, Ndo Dio ruchjee na̱ juasaaya ko chrjuin sinchekunu'e ndo anseen na̱, aro sa'o ni judío kuthimejan ni je'a judío.
45002011	Ixin Ndo Dio kain chujni xraje'o renthe na̱.
45002012	Ko kain chujni je'a judío ko chunxin'a ley Ndo Dio, ko jinche'e na̱ thi jian'a, ndasitjaan na̱ aro je'a kunixin ley sue'en na̱ jie̱. Ko ni judío chunxin ley ko tenche'e na̱ thi jian'a kunixin ley sue'en na̱ jie̱.
45002013	Je'a ni thi'in ley ni te jian ngathexin kon Ndo Dio, je'o ni nche'e thi ndachro ley.
45002014	Ko are chujni je'a judío, ni chunda'a ley, aro nche'e na̱ thi jian dachrjexin ngain anseen na̱, je'e na̱ tenche'e na̱ thi ndachro ley maski chunda'a na̱ ley.
45002015	Ko jañaa je'e na̱ tjaago na̱ ngain thi nche'e na̱ ixin chunda na̱ ley ngain anseen na̱. Mexinxin chunxin na̱ thi jian, ko juaxraxauen na̱ ndache na̱ a jian o je'a jian thi tenche'e na̱.
45002016	Ko mee tsu'en ngain ncha'on are Ndo Dio sinche'e ndo jie̱, tsanchrjanda ndo Jesucristo mee thi sinche'e jie̱ ngain kain thi jimao binche'e chujni, inchin ndachro thi jian juajna ndathjo ra.
45002017	Aro ja'a ra ndachro ra ixin ja'a ra judío ra ko chunxin ra ley Moisés ko ta'in ñao ra ixin chunxin ra Ndo Dio,
45002018	ko chunxin ra thi rinao ndo, ko ley tjagu'a ra kexreen tsinchie'e ra thi icha jian.
45002019	Ko ja'a ra tuenao ra ixin nchao tsingatse'e ra chujni dikon'a ko kai tuenao ra ixin ja'a ra thi xru'i ixin thi ni ridinthe ngain thi naxin xe'e.
45002020	Ko xraxaon ra ixin ja'a ra nu'a ra kexreen sinchekue'en ra chujni chunxin'a Xruen Ndo Dio, ko kexreen sinchekue'en ra chujni nandaa bithikaon ngain Ndo Dio ixin ngain ley techunda ra jitaxin kexreen tsjaago ra thi jian ko thi ndua.
45002021	Ko ja'a ra, xro tjagu'e ra ikanxion chujni, ¿unda tangi'a ra ja'a ra? Ixin ja'a ra ndachro ra ixin jian'a thee ni, ¿unda ja'a ra tethe'e ra?
45002022	Ja'a ra, xro ndachro ra ixin jian'a sachee choo ni, ¿unda ja'a ra dinthechriko'o ra thi je'a chri'a ra? Ko ja'a ra ndachro ra ixin ningaku'en ra diuchjan dikunchjianxin xro ko nthaa, ¿unda the'e ra thi jii ngaxi'in ningu'e?
45002023	Ja'a ra ta'in ñao ra ixin chunxin ra ley, aro nchesaye'a ra Ndo Dio ixin dithikaon'a ra ley.
45002024	Mexinxin jitaxin ngain Xruen Ndo Dio: “Chujni je'a judío nichja na̱ jian'a ixin Ndo Dio, ixin thi jian'a nche'e ra.”
45002025	Jaan, ndua thi xru'e di'in circuncisión renthe are ja'a ra dithikaon ra ley bayée Moisés. Ko are ja'a ra dithikaon'a ra ley, te ra inchin chujni chunda'a xru'e.
45002026	Ko are naa chujni chunda'a xru'e ko nche'e inchin thetu'an ley, Ndo Dio dikon ndo inchin naa chujni chunda xru'e.
45002027	Ixin chujni chunda'a xru'e, aro dithikaon ley, chujni mee thi sinche'e jie̱ ngajin ra ixin ja'a ra dithikaon'a ra ley, maski ja'a ra techunda ra xru'e ko ley nganito xroon.
45002028	Ko xraxaon'a ra ixin ja'a ra judío ra ixin ndudaa ra ko janaa ra kjui na̱ judío ko ixin baye'e ra xru'e.
45002029	Thi ndua judío ngain anseen ncherenthe xru'e ixin dithikaon Ndo Dio ko je'a je'o tsinxin ley, ixin Espíritu Santo thi nchekinxin thi jitaxin ngain ley. Ko Ndo Dio dayée chujni te'i maski icha chujni ningaku'en.
45003001	Mexinxin, ¿unda renthe naa chujni judío? ¿Ko unda renthe xru'e di'in circuncisión?
45003002	Jaan, jii tsjé thi renthexin na̱. Ko thi icha renthexin na̱ ixin Ndo Dio sa'o bajon juajnee ndo ngain ni judío.
45003003	¿A ixin jngujngujni ni judío dithikaon'a na̱ Ndo Dio? ¿Amexinxin Ndo Dio isinthanchaon'a ná ndo inchin ndachro ndo?
45003004	¡Ndua je'a jañaa! Ixin Ndo Dio nche'e ndo inchin jikininxin thi ndua, maski kain chujni runichja na̱ thi ndua'a, aro ngain Xruen ndo ndachro: Kain na̱ satsuan na̱ ixin Suixin nichja thi ndua, ko Suixin sacha are chujni sintha'a na̱ jie̱.
45003005	Are ja'an ná ntho'o ná thi jian'a, ji'i dukunxin ná ixin Ndo Dio nche'e ndo thi jian are duñao ndo ko ndagetan ná ndo tangi. ¿Amee rundachruxin ná ja'an ná ixin je'e ndo jian'a ndo ixin nche'e ndo jie̱? (Ko ja'an nichja inchin xraxaon chujni.)
45003006	¡Ndua, je'a jañaa! Ja̱ Ndo Dio jian'a runche'e ndo, ¿kexreen runche'e ndo jie̱ ngain chujni jii nguixin nunthe?
45003007	Aro jngujngujni chujni rundachro na̱ ixin thi jian'a ntha'a ruxraguxin thi jian nche'e Ndo Dio ko icha tusaye'e ndo, ¿unda ja'an duan na jie̱ inchin naa chujni jian'a?
45003008	A icha jian rundachro ná, ¿unda sintho'a ná thi jian'a ixin yaa tsixin thi jian? Ji'i thi ndachro jngujngujni chujni ixin ji'i thi tjaago ná, aro chujni te'i jikininxin na̱ sue'en na̱ jie̱.
45003009	¿Mexinxin ke'e rundachro ná? ¿Aja'an ná xro judío ná icha jian ná ke ni je'a judío? ¡Nduaxin na'i! Inchin undathjo ra ixin ja'an ná xro judío ná ko ni je'a judío kain ná jian'a ntho'o ná.
45003010	Ixin Xruen Ndo Dio ndachro: Xru'in chujni nche'e jian; ni naa chujni nche'e jian.
45003011	Xru'in chujni chunda juaxraxaon jian, ko xru'in ni thjee Ndo Dio.
45003012	Kain na̱ bichrue na̱ ko ndakuinthu'e na̱ nthiee Ndo Dio. Xru'in chujni nche'e thi jian, ni naa chujni nche'e kain jian.
45003013	Kukuee na̱ xraa naa thue thi jixrabaa chujni ko jixrangee; ko neje na̱ ncheyaxin na̱. Ko thi nichja na̱ jian'a, xraa ndachikjeen kunchee;
45003014	ru'a na̱ nchekininxin na̱ thi jian'a ngain chujni ko xru'in thi jian jii ngain anseen na̱.
45003015	Atho daka duñao na̱ ko rinao na̱ suen na̱ chujni.
45003016	Ko nguii thi thji na̱, nche'e na̱ thi jian'a ko ncheketo na̱ chujni ko tsjé na̱ detan na̱ tangi,
45003017	ko je'e na̱ chunxin'a na̱ thi chrjuin tunu'e anseen ni.
45003018	Ko xru'in juaxraon chunda na̱ ngathexin kon Ndo Dio.
45003019	Ja'an ná nua ná ixin kain thi nichja ley, nichja ixin ni judío bayée ley. Ko jañaa kain na̱ rutenkua na̱ ixin ichro'a runichjangi na̱ ixin thi jitaxin ngain ley, ko chujni teta'a nguii nunthe, Ndo Dio sinche'e jie̱ ngain na̱.
45003020	Ixin xru'in chujni kjan jian ngathexin kon Ndo Dio ixin sinche'e kain thi thetu'an ley, ley je'o tjaago ixin kain chujni jian'a nche'e na̱.
45003021	Aro jai jeo'a ley tjagua ná, kai Ndo Dio ubinthanua ná kexreen ja'an ná sunthe ná jian ngathexin kon ndo, ko ji'i thi kjuagua ná ley ko ni bagayee juajnee Ndo Dio.
45003022	Ko thi kjan ná jian ngathexin kon Ndo Dio tu'en ixin chunthia ná ngain Jesucristo, ko je'e ndo tsje'a ndo a judío ná o je'a judío ná
45003023	ixin kain ná bintho'o ná thi jian'a, mexinxin ndakunkjínxin ná ngathexin kon Ndo Dio.
45003024	Aro Ndo Dio, ixin anto thjuaa ná, binthatjañaa ná kain thi jian'a bintho'o ná ko xru'in kjuenga ná 'na ixin bithikaon ná Jesucristo.
45003025	Ko Ndo Dio rua'an ndo Jesucristo ixin be'en, ko ja̱ ruchunthia ná ixin Jesucristo be'en ixin ja'an ná, Ndo Dio sinthatjañaa ná kain thi jian'a bintho'o ná. Ko ji'i tjaguxin ndo ixin je'e ndo jian ndo ko daka'a duñao ndo, mexinxin nchetjaaña ndo kain thi jian'a bintho'o ná are sa'o.
45003026	Ji'i ku'en ixin tjaguxin ndo ngain ncha'on te'i ixin kexreen nche'e ndo jie̱. Ko je'e ndo jian ndo ko je'e ndo thi nchetjañe'e ndo ni dithikaon ngain Jesús.
45003027	Mexinxin, ¿ke'e tsainxin ñao chujni ngathexin kon Ndo Dio? Ixru'in ke'e jii tsainxin ñao chujni ixin thi anto jian nche'e na̱. Ko jai ja'an ná jian ná je'o ixin chunthia ná ngain Jesucristo.
45003028	Ko ji'i sinthukjexinxin ná, ixin Ndo Dio nchetjañe'e ndo chujni ixin chunthia na̱ Jesucristo, ko je'a ixin dithikaon na̱ ley.
45003029	¿A Ndo Dio je'o Dioe ni judío? ¿Aje'a kai Dioe ni je'a judío? Nduaxin kai Dioe ni je'a judío.
45003030	Ixin je'o nakuaxinxon Ndo Dio jii, ko je'e ndo sinchetjañe'e ndo ni chunthia Jesucristo, ni judío bayée thi xru'e di'in circuncisión ko kai sinchetjañe'e ndo ni je'a judío ko baye'a xru'e.
45003031	Ko jai, ¿a ixin chunthia ná Jesucristo nchao rundachro ná ixin xru'in xree ley bayée Moisés? ¡Nduaxin je'a jañaa! Ixin ley dukunxin ná a jaan jian o jian'a te ná.
45004001	Mexinxin, ¿ke'e rundachro ná ixin ke'e bacha Abraham, thi kjui ndo dachri'a ná xrachrjen?
45004002	Ja̱ Ndo Dio binchetjañe'e Abraham ixin thi jian binche'e, Abraham jichunda ke'e tsainxin ñao, aro je'a ngathexin kon Ndo Dio.
45004003	Aro ndachro ngain Xruen Ndo Dio: “Abraham bechunthia Ndo Dio, mexinxin Ndo Dio bayée Abraham inchin naa chujni xru'in thi jian'a binche'e.”
45004004	Ko nua ná ixin thi xenge'e 'na naa thi nche'e xra je'a jidithuen ixin yaa thi dacha ixin xra binche'e.
45004005	Aro je'a jamee ngain Ndo Dio ixin thi nche'a xra aro chunthia ngain Ndo Dio, ndo nchetjañe'e chujni thi jian'a nche'e na̱. Ko je'o ixin chunthia na̱ ngain ndo, je'e ndo dayée ndo chujni te'i inchin naa chujni jian.
45004006	David kai nichja ixin chrjuin tunu'e anseen chujni kunchaon maski xru'in xra binche'e na̱.
45004007	Ko David ndachro: Anto chrjuin tunu'e chujni bithjañe'e kain thi jian'a binche'e. Ko kain thi jian'a binche'e na̱, ndaxramataon.
45004008	Anto chrjuin tunu'e thi chujni, binchetjañe'e ndo kain thi jian'a binche'e na̱.
45004009	¿Aro aje'o chujni judío, thi chunda thi xru'e di'in circuncisión, Ndo Dio sinchenchaon na̱, o kai sinchenchaon ni je'a judío, thi chunda'a xru'e? Ixin ja'an ná undachro ná ixin Ndo Dio bayée ndo Abraham inchin naa chujni jian je'o ixin bithikaon ngain ndo.
45004010	Are Ndo Dio bayée Abraham, ¿a ubechunda xru'e o na'i? Je'e xra bechunda'a xru'e are bayée Ndo Dio.
45004011	Kuthimejan Abraham bayée xru'e ixin rugatsuanxin ni ixin Ndo Dio ubayée inchin naa chujni jian ixin je'e chunthia ngain ndo. Ko jañaa Abraham kjan ndudee kain ni chunthia Ndo Dio, maski baye'a na̱ xru'e. Ko jañaa Ndo Dio dayée ndo chujni te'i ixin chunthia na̱ ngain ndo.
45004012	Ko Abraham kai ndudee ni bayée xru'e ko chunthia na̱ ngain Ndo Dio, jañaa inchin binche'e Abraham are xra baye'a xru'e.
45004013	Ndo Dio ndachro ngain Abraham ko ngain kain chujni bachrjeninxin je'e ixin je'e rugayee nguixin nunthe. Ko bayée nunthe ixin chunthia ngain Ndo Dio ko kjan jian chujni ngain ndo, ko je'a ixin bithikaon ley.
45004014	Ixin ja̱ je'o ni dithikaon ley rugayee na̱ thi ndachro ndo, yaa ruchro ixin xru'in renthe thi chunthia ni ngain Ndo Dio, ko jamee xru'in rukurenthe thi undachro Ndo Dio.
45004015	Ndo Dio nche'e ndo jie̱ ngain chujni dithikaon'a ley. Aro ja̱ xru'in ley jii, xru'in jie̱ duan.
45004016	Mexinxin rugunda ruchunthia ra ngain Ndo Dio ko jañaa sithu'an ra thi ndachro ndo ixin sajon ndo ngajin ra, ko ngain kain chujni rugachrjeninxin Abraham. Ko jeo'a ni dithikaon ley rugayee ji'i, kai sayée ni chunthia xraa Abraham. Mexinxin Abraham ndudaa ná kain ná xro chunthia ná.
45004017	Inchin jitaxin ngain Xruen ndo: “Ja'a rukjan ndudee tsjé chujni nguixin nunthe.” Ko Abraham bayée nunthe ixin chunthia ngain Ndo Dio, ndo nchexechon ni ndadige'en ko nchechjian thi xra ji'a.
45004018	Maski are mee, Abraham ibixraxaon'a ixin nchao rugechunda chjan, aro maski jamee, je'e bechunthia ngain Ndo Dio, ko jañaa je'e bige'e “ndudee tsjé chujni nguixin nunthe”, jañaa inchin ndachro ndo.
45004019	Maski Abraham bechunda chiaon na'o thi kan nano ko uchiaon ndaruge'en, je'e xra bachunthia ngain Ndo Dio ko kai Sara thi kjui chri'i ko anto joon ko chro'a runchian chjan.
45004020	Aro Abraham kain ncha'on bagithikaon ixin Ndo Dio runche'e ndo thi ndachro ndo, ko kain ncha'on icha bachunthia ngain ndo ko banchesaye'e ndo.
45004021	Ko Abraham jian benu'e ixin Ndo Dio jié juachaxin chunda ndo ko runche'e ndo kain thi ndachro ndo.
45004022	Mexinxin Ndo Dio bayée ndo Abraham inchin naa chujni jian ixin bachunthia ngain ndo.
45004023	Ko kji̱n'a na̱ ji'i je'o ixin Abraham,
45004024	kai kji̱n na̱ ixin ja'an ná xro chunthia ná ngain Ndo Dio ixin dayáa ná ndo inchin naa chujni jian ixin duthikaon ná ngain Nchaa ná Jesucristo, thi binchexechon Ndo Dio ngayexin ni ndadige'en.
45004025	Ko Jesucristo xrajon guen na̱ ixin kjuenga 'na kain thi jian'a bintho'o ná ko kjan xechon, ko jamee Ndo Dio nchao bayáa ná ndo inchin chujni jian.
45005001	Ko Ndo Dio binthatjañaa ná ndo ixin chunthia ná ngain ndo ko chrjuin tunu'e ansean ná jai, ko ji'i ku'en ixin Nchaa ná Jesucristo kjuengijna ná are je'e be'en.
45005002	Ko chaa ná ixin Jesucristo kunchiaunxin ná ngain Ndo Dio ixin chunthia ná ngain je'e, mexinxin ja'an ná dachrjendaxian'a ná nthiee ndo, ko kai ruchaa ná ixin naa ncha'on sunthe ná ngain ndo ko sukon ná kain juachaxin chunda ndo.
45005003	Ko jeo'a chaa ná ixin ji'i, kai ruchaa ná ngain thi anto tangi tuan ná ixin are sathu'e ná thi tangi ji'i, icha tsusuji ná.
45005004	Ko are ja'an ná thixian ná ngain thi tangi tuan ná, are mee icha tsusuji ná, ko are icha tsusuji ná, icha jian tsunua ná ixin sunthe ná ngain Ndo Dio.
45005005	Ko thi chunthia ná ngain Jesucristo sinthakusua'a ná ixin Ndo Dio kuinthjima ndo Espíritu Santo ngain ansean ná ixin anto thjua ná ndo, ko uchjaa ná ndo Espíritu Santo.
45005006	Ixin are ja'an ná benua'a ná kexreen rugitjañaa ná thi jian'a bintho'o ná, Cristo be'en ixin kain chujni jian'a nche'e, ko be'en ngain ncha'on Ndo Dio kuinchie'e ndo.
45005007	Nduaxin xru'in chujni ruxrajon se'en ixin inaa chujni, maski naa chujni jian, ko ja̱ runthoo ná chujni ruxrajon se'en ixin inaa chujni, aro se'en ixin naa chujni atho jian.
45005008	Aro Ndo Dio tjagua ná ndo kexreen anto thjua ná ndo ixin maski bantho'o ná thi jian'a, Cristo be'en ixin ja'an ná.
45005009	Ko jai Ndo Dio binchetjañaa ná jie̱ ruguan ná, ixin bajon Xe'en ndo be'en xan ixin ja'an ná, mexinxin je'e xan tsjengijna ná xan are su'en jie̱ kain chujni, ja'an ná xru'in suntheka ná.
45005010	Are xra baningaku'en ná Ndo Dio, je'e ndo binthakjan ná ngain ndo inaa are be'en Jesucristo; ko unda jai sikjengijna'a ná ndo ixin Jesucristo jichon ko jii ngajin ná.
45005011	Ko jeo'a ji'i, kai chaa ná ngain Ndo Dio, ixin Nchaa ná Jesucristo binthatjañaa ná kain thi jian'a bintho'o ná ko binthakjan ná ngain Ndo Dio.
45005012	Ko ixin thi jian'a binche'e nakuaxinxon xii, juii thi jian'a ngata'a nunthe ko kai juii thi de'en ni. Ko mexinxin kainxin ná ndase'en ná ixin kainxin ná ntho'o ná thi jian'a.
45005013	Are xra xru'in ley be'e, ubanche'e na̱ thi jian'a ngata'a nunthe, aro thi xru'in ley jii xru'in chujni nchao tsjangi'i na̱ ixin thi jian'a binche'e na̱.
45005014	Maski jamee chujni kuexinxin ngain Adán ko juexinxin ngain Moisés, kain chujni mee be'en na̱, maski binche'a na̱ thi jian'a binche'e Adán, ko Adán kjui xraa thi rukii.
45005015	Aro chro'a sinthuya'i ná thi jian'a binche'e Adán kunixin thi binthathuan ná Ndo Dio. Ixin thi jian'a binche'e nakua xii di'in Adán, tsjé chujni ndabe'en, aro thi binche'e Ndo Dio ixin nakua xii di'in Jesucristo, binthathuan ná ndo thi jian, ko ji'i jian ixin tsjengijna tsjé chujni.
45005016	Thi jian'a binche'e Adán chro'a tsuya'i kunixin thi chrjuin chjaa ná Ndo Dio. Ixin thi jian'a binche'e Adán, Ndo Dio ndachro ndo ixin jaan jian'a binche'e, aro ixin thi jian binche'e Jesucristo, Ndo Dio binthatjaaña ná jie̱ ruguan ná maski jikininxin'a ná.
45005017	Ixin thi jian'a binche'e thi nakuaxinxon xii di'in Adán, thi ndade'en ni kuetu'an ngata'a nunthe, aro jai ixin Jesucristo, ja'an ná sunthechon ná ngain Ndo Dio are ruxechon ná, ixin Ndo Dio thjuaa ná ndo, ko bayáa ná ndo, ko xru'in kjuenga 'na ná.
45005018	Ko ixin thi jian'a binche'e Adán, Ndo Dio ndachro ixin kain ni se'en ni. Aro ixin thi binche'e Jesucristo, Ndo Dio ndachro ixin xru'in teka ná ko xru'in ncha'on ndase'en ná.
45005019	Ko ixin bithikaon'a thi nakuaxinxon xii, tsjé chujni bithikaon'a ko binche'e thi jian'a, aro kai ixin bithikaon na̱ Jesucristo, Ndo Dio binchetjaaña jie̱ ngain tsjé chujni.
45005020	Ko kununxin ley ko jañaa kununxin tsjé thi jian'a banche'e chujni, aro maski tsjé na̱ binche'e na̱ thi jian'a, Ndo Dio icha tsjé chujni binchetjañe'e ndo na̱.
45005021	Ko jañaa, inchin thi jian'a kuetu'an ruge'en ni, jañaa kai Ndo Dio ndachro ndo ixin binchetjaaña jie̱ ngajin ná, ko chjaa ná ndo juachaxin sunthechon ná kain ncha'on ixin juachaxiin Nchaa ná Jesucristo.
45006001	¿Kexreen sinthukjexinxin ná ji'i remee? ¿Axra sintho'o ná thi jian'a ixin Ndo Dio xra sinthatjañaa ná ndo?
45006002	¡Na'i, isintho'a ná thi jian'a! Ja'an ná ukuentuxi'in ná ko intho'a ná thi jian'a bantho'o ná. Mexinxin, ¿kexreen xrasintho'o ná thi jian'a?
45006003	¿Anua'a ra, ixin ja'an ná xro bigithe ná, xrabako'o ná Jesucristo ko ja'an ná ko je'e kjan ná inchin nakua chujni?
45006004	Ixin are ja'an ná bigithe ná, ji'i ruchro ixin ja'an ná kai xrabako'o ná Jesucristo are je'e ndabe'en, ko inchin je'e xechon ixin thi anto jié juachaxiin Ndudaa ná thjen ngajni, kai ja'an ná xechon ná, mexinxin basingixin ná ko sakji ná inchin inaa chujni narua.
45006005	Ja̱ ja'an ná ko Jesucristo kjan ná inchin nakua chujni ko xrabako'o ná are je'e xrabaa, kai sunthechon ná ngain je'e ixin je'e xechon.
45006006	Ko nua ná ixin kain thi jian'a bantho'o ná are sa'o, kain mee undabe'en nganito ntha cruz kunixin Jesucristo, ko jañaa juexinxin thi jian'a banthaxruxian ná bantho'o ná. Ko jai isintho'a ná thi jian'a, ko thi jian'a ichro'a tsethuan ná.
45006007	Ixin are undade'en ni ichro'a sinche'e ni icha thi jian'a.
45006008	Ja̱ undabe'en ná kunixin Jesucristo, ja'an ná jian nua ná ixin sunthechon ná ngain je'e.
45006009	Ixin ja'an ná nua ná ixin Cristo uxechon ko ixru'in ncha'on rukjan se'en inaa ixin thi ndade'en ni ixru'in juachaxin chunda ngain Jesucristo.
45006010	Ixin are Cristo ndabe'en, thi ndade'en ni juinchetjaan juachaxin ngain Cristo, ko jai je'e jichon ixin nchesaye'e Ndo Dio.
45006011	Jañaa ja'a ra kai xraxaon ra, xraa undabe'en ra ko ichro'a sinche'e ra thi jian'a binche'e ra, aro jai techon ra ixin je'o sinchesaye'e ra Ndo Dio ixin Jesucristo.
45006012	Mexinxin jai ja'a ra dithuaxin'a ra ixin thi jian'a xra tsetu'an ngain nthau'a ra. Ko dithuaxin'a ra ixin thi jian'a sinthantha'a ra thi jian'a nchexruxi'in nthau'a ra.
45006013	Ko dithuaxin'a ra ixin thi jian'a sinchegunda nthau'a ra ngain kain thi jian'a; icha jian xrajon ra ngain Ndo Dio inchin jikininxin chujni undabe'en ko kjan xechon. Dithuaxin ra ixin Ndo Dio tsetu'an ngain nthau'a ra ixin sinche'e ra thi jian.
45006014	Ixin thi jian'a ixru'in juachaxin chunda ngajin ra ixin ley bayée Moisés ithetuan'a ngajin ra jai ixin jai thi jian thixin ngain Ndo Dio, mee thi thetu'an ngajin ra.
45006015	¿Mee jai, ke'e sintho'o ná?, ixin ithetuan'a ná ley ko jai thetuan ná thi thjuaa ná Ndo Dio, ¿a xrasintho'o ná thi jian'a? ¡Na'i isintho'a ná thi jian'a!
45006016	Ja'a ra nu'a ra jian ixin ja̱ ruxrajon ra sinche'e ra xra ngain naa xi najni rugunda sithikaon ra xa, ji'i ruchro ixin ndakue'na ra xa. Jañaa tu'en ni are dithikaon ni thi jian'a, ja̱ suthikaon ná thi jian'a, ndasitjaan ná. Ko ja̱ suthikaon ná Ndo Dio, je'e ndo sinthatjañaa ná ndo jie̱ ruguan ná.
45006017	Are sa'o ja'a ra xraa ndakue'na ra thi jian'a, aro ja'an thexruxian Ndo Dio ixin jai ja'a ra ubithikaon ra kunixin ansean ra thi jian juajnee Ndo Dio uxragu'a ra.
45006018	Ko jai ithetun'a ra thi jian'a ixin jai ja'a ra uni nchexree thi jian rinao Ndo Dio.
45006019	Ja'an nichja inchin kexe'o chujni ixin ja'a ra xra chro'a thinxin ra jian kain ji'i. Ixin are sa'o ja'a ra xrajon ra binche'e ra thi thjua'a ko thi jian'a, aro jai xrajon ra nche'e ra thi jian ko jañaa rukjan ra jian chujni ngathexin kon Ndo Dio.
45006020	Are ja'a ra xrabinthe ra xraa chujni dikuchji ngain thi jian'a, are mee banche'a ra inchin nchexruxi'in Ndo Dio.
45006021	¿Aro ke'e bacha ra are mee? Xru'in bacha ra, je'o juasuaxin ixin thi banche'e ra ko banthakjínxin ra ngain Ndo Dio.
45006022	Aro jai thi jian'a ithetun'a ra ixin ja'a ra uxrajon ra nche'e ra xree Ndo Dio, ko ji'i jian, ixin jian sinthe ra ngathexin kon ndo, ko je'e ndo sinthagechon ra ko xru'in ncha'on se'en ra.
45006023	Thi chujni nche'e thi jian'a sacha na̱ tsji na̱ ngathe xru'i. Aro thi juinthathuan ná Ndo Dio nthakjan ná inaa chujni narua ko xru'in ncha'on se'en ná ko sunthe ná ngain Nchaa ná Jesucristo.
45007001	Ja'a ra xro choo ná, xro chunxin ra ley bayée Moisés, unu'a ra ixin ley ji'i chunda juachaxin tsetu'an ngain chujni je'o are xra techon na̱.
45007002	Ji'i xraa naa nchrii thuthe'e: ley thetu'en nchra se'e nchra ngain xixi'i nchra are je'e xa xrajichon xa, ko are ndase'en xa, ixru'in ley tsetu'en nchra.
45007003	Mexinxin ja̱ naa nchrii seka'o inaa xii ko xixi'i nchra xra jichon xa, je'e nchra jian'a nche'e nchra ixin jika'o nchra yoo xii. Ko ja̱ xixi'i nchra ndase'en xa, je'e nchra chunda nchra juachaxin tsuthe'e nchra inaa xii ko jañaa je'a jian'a thi sinche'e nchra.
45007004	Jañaa ja'a ra kai, ja'a ra xro choo ná, ja'a ra xro tekininxin ra Cristo, xraa undabe'en ra ixin ithetuan'a ra ley. Jai thetu'an ra Cristo, thi xechon ngayee ni ndabe'en, ko jai sintho'o ná thi jian ixin tsusayexin Ndo Dio.
45007005	Ixin are sa'o, are ja'an ná xra bantho'o ná kain thi bajinao nthau'a ná, are mee ley banchekiaku'en nthau'a ná bantho'o ná icha jian'a, ko kain thi jian'a ná banthagacha ná ixin rukji ná ngathe xru'i.
45007006	Aro jai ja'an ná xraa undabe'en ná ko ithetuan'a ná ley, thi ley anto suji baketuan ná, ko jai unchao sithikaon ná Ndo Dio kunixin Espíritu Santo ko sintho'a ná inchin bantho'o ná are baketuan ná ley.
45007007	Mexinxin, ¿ke'e rundachro ná? ¿Rundachro ná ixin ley bayée Moisés, jian'a? ¡Na'i! Aro ja'an ruchunxin'a kexe'e thi jian'a ja̱ ruge'a ley. Ixin ley ndachro: “Thiakuen'a thi chunda inaa chujni.” Ko ley ji'i kununanxin ixin ji'i jian'a.
45007008	Ja̱ ruge'a ley ji'i, ja'an runchexruxina'a runtha'a thi jian'a, aro ixin ley juii ngain juarixaunna, icha bintha'a thi jian'a. Ko thi ko'a ley, nthi̱'a̱ chujni chunxin'a kexe'e thi jian'a.
45007009	Are ja'an xra benuna'a thi thetu'an ley, are mee, ja'an baxraxa'on ixin xru'in thi jian'a bantha'a. Ko are ja'an ukununa ke'e thetu'an ley, are mee, ja'an kununa ixin ubintha'a tsjé thi jian'a, ko kai kununa ixin thi jian'a be'e ngajin ko ja'an xraa ndabe'en na.
45007010	Ko ley ruchjana juachaxin rugarichon ko xru'in ncha'on ruge'en na, aro je'o kjuagu'na ixin ja'an jikininxin na tsji ngathe xru'i.
45007011	Ixin thi jian'a nchexruxi'in nthau'na bancheyana, kuthimejan banchegunda ley ixin banchekjínxin na ngathexin kon Ndo Dio.
45007012	Mexinxin nchao rundachro ná ixin ley bayée Moisés juixin ngain Ndo Dio, ko xru'in thi jian'a nche'e ley, ko kain thi thetu'an ley jian ko nchao jii.
45007013	Aro thi rindachrjan ji'i ixin ley anto jian ley, ¿a ley thi nchao suen na? ¡Na'i! Kain thi jian'a ja'an bintha'a, mee thi ndachro ixin ja'an jikininxin tsji ngathe xru'i, ko thi jian'a banchegunda ley ixin kjuaguxin thi jian'a ja'an bintha'a. Ko kai ley ji'i kjuaago ixin atho jian'a thi nche'e ni.
45007014	Ja'an ná nua ná ixin ley jian ixin juixin ngain Ndo Dio, aro ja'an xraa kaxe'o chujni, ko suji'a na ko xraa ndakuchji na ngain thi jian'a ko ntha'a thi je'e rinao.
45007015	Ixin ja'an thianxin'a ke'e tunna ixin are ja'an rina'o sintha'a thi jian, aro chro'a. Ko thi jian'a ja'an rinao'a sintha'a, mee thi ja'an ntha'a.
45007016	Ko thi ja'an rinao'a sintha'a, mee thi ja'an ntha'a, ko jañaa tjaago ixin ley bayée Moisés jian ley.
45007017	Mexinxin ije'a ja'an thi ntha'a thi jian'a, thi nche'e ji'i thi jian'a jii ngaxi'in nthau'na.
45007018	Ixin ja'an suji'a na, ko xru'in thi jian jii ngain ansenna, mexinxin chro'a ntha'a thi jian.
45007019	Ja'an chro'a ntha'a thi jian inchin ja'an rina'o, ko je'o ntha'a thi jian'a ke ja'an rinao'a.
45007020	Ko are ja'an ntha'a thi ja'an rinao'a, nduaxin je'a ja'an ntha'a yaa ixin thi jian'a jii ngaxi'in nthau'na, mee thi nche'e yaa.
45007021	Jañaa tunna: Are ja'an rina'o sintha'a thi jian, aro chro'a ixin je'o ntha'a thi jian'a jii ngajin.
45007022	Ko ngaxi'in ansenna anto rina'o sintha'a inchin thetu'an Ndo Dio ngain ley.
45007023	Aro thi jian'a jixi'in nthau'na tajanda'a na ntha'a inchin rinao juaxraxaunna. Ko thi jian'a jii ngaxi'in nthau'na, thetunna.
45007024	¡Anto chrjuin'a tununa ja'an! ¿Kensen nchao rugantsje juachaxin jian'a jii ngain nthau'na ixin sen'a na?
45007025	Thexruxian Ndo Dio ixin je'o Nchaa ná Jesucristo nchao tsjengijna na ja'an. Ko ja'an thianxin ixin rugunda sithika'on ley bajon Ndo Dio, aro thi jian'a jii ngaxi'in nthau'na thetunna ko ntha'a thi je'e rinao.
45008001	Aro jai Ndo Dio ixru'in jie̱ sinche'e ndo ngain chujni ubithikaon Jesucristo, thi ni nche'e inchin ndachro Espíritu Santo ko inche'a na̱ thi jian'a rinao nthau'e na̱.
45008002	Ixin thi thetu'an Espíritu Santo binthakjan ná inaa chujni narua ixin bithikaon ná Cristo, ko je'e thi bantsjexin ná ngain kain thi jian'a bantho'o ná ko ngain thi ndade'en ni.
45008003	Ixin Ndo Dio nchao binche'e thi chro'a binche'e ley bayée Moisés ixin ley ji'i chro'a kjuengijna chujni ixin suji'a na̱ ko icha juinao na̱ binche'e na̱ thi jian'a. Mexinxin Ndo Dio rua'an ndo Xe'en ndo ko bayée xan naa nthao inchin nthau'a ná ko be'en xan ixin kjuenga xan 'na kain thi jian'a bintho'o ná. Ji'i ruchro ixin Ndo Dio bantsje'e ndo juachaxin bechunda thi jian'a ngain nthau'a ná.
45008004	Kain ji'i binche'e Ndo Dio ixin ja'an ná nchao sintho'o ná kain thi thetu'an ley, ixin jai ja'an ná intho'a ná inchin rinao nthau'a ná, jai ntho'o ná inchin rinao Espíritu Santo.
45008005	Ixin thi chujni nche'e inchin rinao nthau'e, chujni mee je'o xraxaon na̱ thi rinao nthau'e na̱. Aro thi chujni nche'e inchin rinao Espíritu Santo, chujni mee xraxaon sinche'e thi rinao Espíritu Santo.
45008006	Ja̱ sintho'o ná je'o thi rinao nthau'a ná, satsji ná ngathe xru'i. Ja̱ sintho'o ná thi rinao Espíritu Santo, sunthe ná ngain Ndo Dio ko chrjuin tsunu'e ansean ná.
45008007	Kain chujni xraxaon sinche'e je'o thi rinao nthau'e, chujni mee ningaku'en Ndo Dio ixin rinao'a na̱ dithikaon na̱ ley ndo ko chro'a nche'e na̱ thi jindachro ley.
45008008	Mexinxin chujni nche'e je'o thi rinao nthau'e, chujni mee chro'a sinche'e thi nchexruxi'in Ndo Dio.
45008009	Aro ja'a ra itenche'a ra inchin rinao nthau'a ra ixin ja'a ra nche'e ra inchin rinao Espíritu Santo, ixin Espíritu Santo jii ngajin ra. Ja̱ ji'a Espíritu Santo ngajin ra, ja'a ra je'a chujnii Jesucristo.
45008010	Nthau'a ra rugunda se'en nthao ixin thi jian'a binche'e nthao, aro ja̱ Cristo jii ngain ansean ra, kai espiritua ra xechon ixin jai xru'in teka ra ngain Ndo Dio.
45008011	Ja̱ jii ngajin ra Espíritu binchexechon Cristo, Espíritu ji'i sinchexechon nthau'a ra, thi nthao ndade'en ixin Espiritue Ndo Dio jii ngajin ra.
45008012	Mexinxin, ja'a ra xro choo ná, sintho'o ná inchin rinao Ndo Dio ko je'a inchin rinao nthau'a ná.
45008013	Ja̱ sinche'e ra inchin rinao nthau'a ra, tsji ra ngathe xru'i, aro ja̱ ruxrajon ra ixin Espiritue Ndo Dio tsjengijna ra ixin tsinthu'e ra kain thi jian'a, sinthechon ra kain ncha'on.
45008014	Kainxin chujni nche'e inchin rinao Espiritue Ndo Dio, chujni mee xe'en Ndo Dio.
45008015	Ko Espíritu bayée ná je'a naa espíritu ruxrando'o ná juaxraon. Espíritu ji'i nthakjan ná xe'en Ndo Dio, ko Espíritu ji'i chjaa ná juachaxin rundachro ná: “¡Suixin Ndudana!”
45008016	Ko xraje'o Espíritu Santo thi thii ngajin ná ixin ndathjo ná, ixin ja'an ná ndua xe'en Ndo Dio ná.
45008017	Ko ixin ja'an ná xe'en Ndo Dio, ja'an ná ko Jesucristo sayée ná kain thi jian ndachro ndo ixin ruchjaa ná ndo, ja̱ kai tangi tedathu'e ná inchin Cristo bathu'e, ko jañaa tsusayaa ná inchin tsusaye'e je'e.
45008018	Ko ja'an xraxa'on ixin thi tangi tedathu'e ná nthi'i, tsuyai'a, kunixin thi chrjuin sukon ná.
45008019	Ko nguixin nunthe kunixin kainxin thi jii ngajni xraa uruginaunka rugikon ncha'on tsununxin ixin ja'an ná xe'en Ndo Dio.
45008020	Ko kain mee ibinue'a ke'e runche'e, ji'i ku'en ixin Ndo Dio jañaa ndachro ixin thi jian'a binche'e Adán. Aro kain thi binchechjian Ndo Dio xrajichu'en ncha'on mee,
45008021	ko chrjuin tsunu'e nguixin nunthe ixin isathue'a tangi ko isitjan'a ko chrjuin tsunu'e xraa kain ná xro ukjan xe'en ndo.
45008022	Ko ja'an ná nua ná ixin kain thi tangi jidathu'e, ko thiin xraa naa nchrii are sinchekunkji'i nchra chjan.
45008023	Ko jeo'a kain mee tangi jitunu'e, kai ja'an ná, maski ja'an ná Ndo Dio uchjaa ná ndo Espíritu Santo, ko ji'i thi chjaa ná ndo nthi'i, ko xra ditjaan sayée ná icha. Ko tangi tunua ná ko techu'en ná ncha'on are Ndo Dio sayáa ná ndo inchin xe'en ndo ko sayée ná inaa nthao narua.
45008024	Ko ixin chunthia ná thi ndachro Ndo Dio, je'e ndo binthakjan ná ndo inaa chujni narua. Ja̱ tedikon ni thi techu'en ni, irugunda'a ruchu'en ni ixin utedikon ni.
45008025	Aro ja̱ techu'en ná thi xra dukon'a ná, rugunda ruchu'en ná ko tsunchrjen'a ná tsija.
45008026	Ko kai Espíritu Santo thjengijna ná are ja'an ná suji'a ná ixin ja'an ná nua'a ná nthutse'en ná ñao Ndo Dio inchin jikininxin. Aro Espíritu Santo je'e nchetse'en ñao ndo ixin ja'an ná, maski ja'an ná thinxin'a ná kexreen nchetse'en ñao ndo.
45008027	Ko Ndo Dio, thi chunxin anseen kain chujni, nu'e ndo thi runichja Espíritu Santo ixin Espíritu Santo nichjaxin chujni dithikaon ngain ndo, ko Espíritu nichja inchin rinao ndo.
45008028	Ja'an ná nua ná ixin kainxin thi tuan ná ja'an ná xro thjue'e ná Ndo Dio, je'e ndo tanchrjanda ndo tuan ná ixin jañaa tsjia ná jian, ja'an ná xro kuinchia ná ndo inchin je'e ndo xraxaon ndo.
45008029	Ko are xra xru'in be'e, Ndo Dio ukuinchiaa ná ndo, ko undachro ndo ixin juinthakininxin ná ndo xe'en ndo, ko Jesucristo thi xan sa'o jii ngayee kain ni chunthia ngain ndo.
45008030	Ko kain ná xro kuinchia ná ndo sa'o, ko baya̱a ná ndo, kai binthatjañaa ná ndo jie̱, ko xro binthatjañaa ná ndo jie̱, kai binthasayaa ná ndo.
45008031	¿Mexinxin, jai ke'e rundachro ná remee? Ja̱ Ndo Dio jii ngajin ná, ¿kensen nchao tsja cha ngajin ná?
45008032	Ko Ndo Dio bajon ndo Xe'en ndo maski tangi rugathu'e xan ixin ja'an ná, ¿unda sichja'a ná ndo ja'an ná kunixin Jesucristo kain thi undachro ndo ixin ruchjaa ná ndo?
45008033	¿Kensen nchao tsjangi'i ni kuinchie'e Ndo Dio? Xru'in kensen, ixin Ndo Dio thi binthatjañaa ná kain thi jian'a bintho'o ná.
45008034	Mexinxin, ¿kensen nchao sinche'e jie̱ ngajin ná? Cristo be'en ixin ja'an ná, ko kai Cristo thi uxechon ko jai je'e jii ngain rajianxiin Ndo Dio, ko jinchetse'en ñao ndo ixin ja'an ná.
45008035	Mexinxin, ¿kensen santsjendaxin ná thi thjuaa ná Cristo? ¿A thi tuni'i ni, a thi ta ni juachjaon, a thi tjaaya chujni ngain ni, a thi de'en ni jintha, a thi ruchunda'a ni luntho, a thi chujni rinao suen ni kunixin chia taade?
45008036	Inchin ndachro ngain Xruen Ndo Dio: Ixin nichja ná juajnee Ndo Dio, ja'an ná de'en ná ko thingajin ná na̱ xraa kuleko are sasiguen na̱ ba.
45008037	Aro maski kain ji'i tuan ná, ja'an ná sacha ná ixin Jesucristo, thi anto thjuaa ná.
45008038	Ko jian nuna ixin xru'in kensen santsjenda ná ngain thi thjuaa ná Ndo Dio, maski se'e thi de'en ni, thi techon ni, ángel, espiritue nchiijin, thi jitu'en, thi siku'en,
45008039	thi jii ngajni, thi jii chringi nunthe ko xru'in inaa thi binchechjian Ndo Dio nchao santsjenda ná ngain thi thjuaa ná Ndo Dio, thi juathjua kjuagua ná ndo ixin thi binche'e Nchaa ná Jesucristo ixin ja'an ná.
45009001	Ja'an rindachrjan thi ndua ko xru'in rinthaaya ixin ngathe ansenna Espíritu Santo jindachjejin na ixin ji'i jaan ndua.
45009002	Ko anto jié juachjaon chunda ngain ansenna kainxin ncha'on.
45009003	Ko ja'an rujina'o rugetsingata'a na thi jian'a ko rugari'a ngain Jesucristo ja̱ mee nchao rukjengijna kain ni judío ixin ruginthe na̱ ngain Ndo Dio.
45009004	Chujni bachrjeninxin Israel, Ndo Dio bayée chujni te'i xraa xe'en ndo, ko anto chrjuin ixin je'e ndo bengayee ndo na̱ kunixin kain juachaxiin ndo, ko je'e ndo kjuauthexin ndo na̱, ko bajon ndo ley, ko bajon ndo juachaxin ixin je'e na̱ runchesaye'e na̱ ndo ko bajon ndo juachaxin sayée na̱ kain thi ndachro ndo rugajon ndo.
45009005	Ko kain chujni Israel bachrjeninxin na̱ ni ndo dachri'a ná xrachrjen. Ko kai Cristo bachrjeninxin ni te'i are je'e guan ngata'a nunthe ji'i, ko je'e Dio kai ixin thetu'an kainxin thi dukon ná, mexinxin je'e jikininxin tsusaye'e kainxin ncha'on. Jañaa tsu'en.
45009006	Ko rindachrjan'a ixin ibaye'a na̱ thi ndachro ndo rugajon ndo ngain na̱, ixin je'a kainxin chujni bachrjeninxin chujni Israel nduaxin chujnii Israel.
45009007	Kai kainxin'a chujni bachrjeninxin Abraham nduaxin kjui chujnii Abraham, ixin Ndo Dio undachro ndo ngain Abraham: “Ngain xa'an Isaac sachrjeninxin chujnia.”
45009008	Ko ji'i tjagua ná ke je'a ixin sachrjeninxinja ná Abraham rukjan ná xe'en Ndo Dio; je'o chujni dithikaon thi ndachro ndo, ni mee xe'en ndo ixin jañaa ndachro ndo ngain Abraham.
45009009	Ko ndachro ndo ixin ja'in rugiku'en ngain Abraham: “Nthi'i nano rukjan na inaa ko nchrichri'a Sara ruchunda nchra naa chjan.”
45009010	Ko jeo'a ji'i. Kayui xe'en Rebeca chunda xan nakua ndudee xan, ko ndudee xan, di'in Isaac ko kjui ndo xrachrje'an ná.
45009011	Ko are xraduan'a kayui xan ko xraxru'in thi jian ko thi jian'a binthenche'e xan, Ndo Dio xraago ixin chunda ndo juachaxin thinchie'e ndo chujni rinao ndo,
45009012	ko thinchie'a ndo chujni ixin thi nche'e na̱. Je'e ndo thinchie'e ndo thi ni je'e ndo rinao ndo. Ko je'e ndo ndachro ndo ngain Rebeca: “Thi xan sa'o suan, rukjan xan ni nche'e xree xan yuxin suan.”
45009013	Ko ja'in ndachro ngain Xruen Ndo Dio: “Ja'an kuinchiaa Jacob ko je'a Esaú.”
45009014	Mexinxin ¿ke'e rundachro ná? ¿A rundachro ná ixin Ndo Dio nche'a inchin jikininxin? ¡Na'i!
45009015	Ixin Ndo Dio ndachro ngain Moisés: “Ja'an tsiakunuaa chujni ja'an rina'o, ko tsjengijna chujni ja'an rina'o.”
45009016	Mexinxin Ndo Dio tsiakunue'a chujni xraxaon ixin anto jian nche'e. Je'e ndo thiakunue'e ndo thi chujni je'e ndo rinao ndo.
45009017	Inchin jitaxin thi ndachro Ndo Dio ngain Faraón: “Ja'an chja'a juachaxin kjan rey ixin tsjaago juachaxin chunda ja'an ixin jañaa kainxin chujni jii ngata'a nunthe tsunu'e na̱ thi ja'an ntha'a.”
45009018	Mexinxin Ndo Dio tsiakunue'e chujni je'e ndo rinao ndo ko je'e ndo sinchecha ndo anseen chujni je'e ndo rinao ndo.
45009019	Aro ja'a rundachjejin na: “¿Unda Ndo Dio xradankata'a chujni thi jian'a nche'e na̱? ko ¿kensen nchao rukayakuen ndo ixin sinche'e ndo thi je'e ndo rinao ndo?”
45009020	Aro, ¿kensen ja'a ixin danchiangi'i Ndo Dio ixin thi nche'e ndo? ¿A naa chi nchao rundachro chi ngain thi binchechjian chi: “Unda ja'a jañaa binchechjian na”?
45009021	Ixin thi nchechjian chi kunixin nchethja'o chunda juachaxin sinche'e inchin je'e rinao. Je'e nchao sunde'e xraje'o nchethja'o sinchechjianxin naa chi chrjuin ko inaa chi chrjuin'a.
45009022	Ko Ndo Dio binao rukjaago kexreen duñao ndo ko kexreen nche'e ndo jie̱, ko rukjaago thi jié juachaxin chunda ndo, aro je'e ndo anto kuixi'in ndo ngain chujni jian'a, thi chujni bikininxin rugue'en jie̱ ko rukji ngathe xru'i.
45009023	Ko ji'i binche'e ndo ixin kjuaguxin ndo thi anto chrjuin jii thi jii ndo, ko je'e ndo kuiakunua ná ndo ko kuinchiaa ná ndo ko binthakjan ná ndo chujni narua ixin sunthe ná ngain ndo.
45009024	Ko Ndo Dio baya̱a ná ndo ja'an ná, xro judío ná, kunixin ja'a ra xro je'a judío ra.
45009025	Inchin ndachro ngain Xruen Ndo Dio thi dikji̱n Oseas: Rajna je'a rajnana sinthagi'in rajnana, ko rajna bathjua'a, ruthjuaa rajna.
45009026	Ko ngain rajna ndachrjan: “Ja'a ra je'a chujnina ra”, nthi̱'a̱ sinxin ra xe'en Ndo Dio, ndo jichon.
45009027	Ko profeta Isaías ndachro ixin chujni Israel: “Maski chujni bachrjeninxin Israel tsutsjé na̱ inchin nchiise jii ngande'e ndachaon, aro je'o thu'a na̱ rukjan na̱ inaa chujni narua ngain Ndo Dio,
45009028	ixin Ndo Dio sinche'e ndo jie̱ nguixin ngata'a nunthe inchin undachro ndo.”
45009029	Ko inchin ndachro Isaías are sa'o ngain Xruen Ndo Dio: Ja̱ Ndo Dio, thi chunda kain juachaxin, rukanchrjanda ruge'en kain chujni Israel, ja'an ná rugunthe ná xraa rajna Sodoma ko Gomorra.
45009030	Mexinxin, ¿ke'e icha rundachro ná? Rundachro ná ixin chujni je'a judío kjue'a na̱ kexreen ruginthe na̱ jian ngathexin kon Ndo Dio. Aro Ndo Dio baye̱e na̱ inchin chujni jian je'o ixin bithikaon na̱ ngain ndo.
45009031	Aro chujni Israel binao na̱ ruginthe na̱ jian ngathexin kon Ndo Dio ixin je'o binao na̱ rugithikaon na̱ ley aro chro'a binche'e na̱ thi thetu'an ley, mexinxin Ndo Dio bayé'a na̱.
45009032	¿Unda chro'a binthe na̱ jian ngathexin kon Ndo Dio? Ixin je'e na̱ chunthia'a na̱ ngain Ndo Dio ko je'o chunthia na̱ ngain thi banche'e na̱. “Mexinxin je'e na̱ kunthengixin na̱ xro, ko xro mee Cristo”
45009033	inchin jitaxin ngain Xruen Ndo Dio: Ja'an tsiin ngain rajna Jerusalén naa xro tsunthengixin chujni, ko xro ji'i tsunthengixin na̱ ko setsjinga na̱; ko kain chujni sithikaon ngain je'e, xru'in ncha'on satho na̱ juasuaxin.
45010001	Ja'a ra xro choo ná, ja'an nthatsaan ñao Ndo Dio ko rina'o ixin kainxin chujni Israel sitjañe'e na̱ thi jian'a binche'e na̱ ko rukjan na̱ inaa chujni narua ko xru'in ncha'on tsjexin.
45010002	Ko ja'an nchao rundachrjan ixin je'e na̱ anto rinao na̱ sinchesaye'e Ndo Dio, aro nue'a na̱ kexreen.
45010003	Ixin je'e na̱ juinao'a na̱ bithikaon na̱ kexreen Ndo Dio nchetjañe'e ndo chujni. Je'o na̱ kjuee na̱ kexreen sitjañenxin na̱ ngathexin kon ndo, ko bithikaon'a na̱ thi binche'e ndo ixin rugitjañenxin na̱.
45010004	Ko Cristo juii ixin je'e binche'e kain thi thetu'an ley ko jañaa xethja ley. Ko jai ixin je'o dithikaon ni jian ngain Cristo te ná ngathexin kon Ndo Dio.
45010005	Ko Moisés dikji̱n ixin kexreen chujni runche'e thi ndachro ley: “Chujni sithikaon kain thi ndachro ley sinthechon na̱ kainxin ncha'on.”
45010006	Aro ja'an ná kjan ná jian chujni ngathexin kon Ndo Dio ixin chunthia ná ngain ndo, ko juajnee ndo ndachro ja'in: “Ndachro'a ngathe ansean: ¿Kensen tsajiin ngajni? —ji'i ruchro ixin sinchexinkajin ra Jesucristo—;
45010007	ko kai ndachro'a ra: ¿Kensen ruxinkajin ngain thi te ni ndadige'en?” —ji'i ruchro ixin sinchekajiin ra Cristo ngayee ni ndadige'en.
45010008	¿Ke'e ruchro ji'i? “Ji'i ruchro ixin Thee Ndo Dio chiaon jii ngajin ixin ujii ngain ru'a ko ngain ansean.” Ko juajna ji'i thi chunthia ná ko nichja ná.
45010009	Ja̱ rundachro kunixin ru'a ixin Jesucristo Nchaa ko ngain ansean sithikaon ixin Ndo Dio binchexechon Jesucristo ngayee ni ndadige'en, jamee ja'a rukjan inaa chujni narua.
45010010	Ixin anseen ni dithikaunxin ni ixin Ndo Dio nchekjan ni jian chujni, aro ixin ru'a ni rundachruxin ni ixin batsuan ni Jesucristo, ixin jañaa rukjan ni inaa chujni narua.
45010011	Ngain Xruen Ndo Dio ndachro: “Chujni chunthia ngain Jesucristo, je'e tsajanda'a satho na̱ juasuaxin.”
45010012	Ixin ni judío ko ni je'a judío xraje'o renthe na̱ ngathexin kon Ndo Dio ixin nakua Nchaa ná kain ná, ko anto nchenchaon ndo kain ni nichjayee ndo.
45010013	Ixin ja'in ndachro ngain Xruen Ndo Dio: “Kainxin chujni runichjayee Nchaa ná Jesús sitjan'a na̱.”
45010014	Aro, ¿kexreen chujni nchao runichjayee na̱ Nchaa ná Jesús ja̱ xra dithikaon'a na̱ ngain? ¿Ko kexreen nchao sithikaon na̱ ngain Nchaa ná Jesús ja̱ xra xru'in kui'in na̱ ixin je'e? ¿Ko kexreen tsi'in na̱, ja̱ xru'in chujni nichja juajnee Jesucristo?
45010015	¿Ko kexreen tsji chujni sindache icha chujni juajna ji'i, ja̱ xru'in kensen rua'an na̱? Inchin jitaxin ngain Xruen Ndo Dio: “¡Anto chrjuin dikon ni are thii thi chujni thia'o juajnee Ndo Dio!”
45010016	Aro kainxin'a chujni bithikaon thi jian juajna nchekjan ni inaa chujni narua. Inchin ndachro profeta Isaías: “¿Kensen kui'in ko bithikaon juajna kuekin ná?”
45010017	Mexinxin chujni chunthia ngain Ndo Dio ixin thi'in na̱ juajnee Jesucristo.
45010018	Aro ja'on danchiangi ngathe ansenna: ¿Anduaxin chujni Israel kuin'a na̱ juajnee Jesucristo? ¡Jaan ndua, kui'in na̱! Ixin ngain xruen Ndo Dio ndachro: Juajna ji'i kui'in na̱ nguixin ngata'a nunthe, ko juajna ji'i biji thi thjexinxin nunthe.
45010019	Aro ja'an xradanchiangi inaa: ¿A chujni Israel kuinxin'a na̱ juajna ji'i? Ixin are sa'o Ndo Dio nichjaxin thee Moisés ko ndachro ndo: Ja'an sinthakunchjiigo ra ixin naa rajnanchjan renthe'a; ko ja'an sintha'a ixin suñao ra ngain naa rajna thinxin'a.
45010020	Kuthimejan Ndo Dio nichjaxin thee profeta Isaías ko ndachro ndo: Chujni kjue'a na̱ ja'an, chujni mee ni bithja na; ko ja'an xraago na ngain chujni banchiangi'a ixin ja'an.
45010021	Ko Ndo Dio nichja inaa ixin thee Isaías ko ndachro ndo ixin Israel: “Nguixin ncha'on bina'o rukjengijna rajna Israel, thi rajna dithikaon'a ko thinxin'a.”
45011001	Mexinxin jai ja'an danchiangi: ¿A Ndo Dio ibinao'a chujnii, chujni Israel? ¡Na'i!, ixin ja'an kai naa chujni Israel na. Ixin ni nia bachrjeninxin na̱ chujnii Benjamin ko Benjamin kai bachrjeninxin chujnii Abraham.
45011002	Ndo Dio ndachro'a ixin ijuinao'a chujni Israel, chujnii je'e, chujni batsuan sa'o. ¿A nua'a ra thi ndachro Xruen Ndo Dio are Elías nichjayee ndo ko kjuangi ngain ndo thi binche'e chujni Israel? Ko ndachro:
45011003	“Chujni Israel naguenxon na̱ kain ni bagayee juajnaa ko ndakunxanthe na̱ kain xro thi bachetaxin kuxiigo bakusayaxin Suixin. Ko je'o ja'an bithuna, aro je'e na̱ rinao na̱ nasuenxon na na̱ kai.”
45011004	Aro Ndo Dio ndachro: “Ja'an bantsjenda yaato no̱ xii xra juinchesaye'a diuchjan di'in Baal.”
45011005	Ko xraje'o jitu'en jai kai. Ndo Dio kuinchie'e inchin chujni Israel ixin Ndo Dio anto jian ndo.
45011006	Ja'an ndachrjan ji'i ixin Ndo Dio kuinchie'e ndo na̱ ixin jian ndo ko anto thjue'e ndo na̱. Ko je'a ixin ndua runche'e na̱ thi jian ixin ja̱ jian runche'e na̱, nduaxin thi anto thjue'e ndo na̱ xru'in rukurenthe ko ixru'in runchetjañe'e ndo na̱.
45011007	¿Mee jai ke'e ku'en? Chujni Israel bithja'a na̱ thi kjuee na̱, aro chujni Ndo Dio kuinchie'e, ni mee ni bithja thi jian chunda ndo. Ko ni icha banchecha na̱ anseen na̱.
45011008	Inchin ndachro ngain Xruen Ndo Dio: “Ndo Dio banchecha anseen na̱, ko makon na̱ idikon'a ko ndatsjuen na̱ xru'in thi'in, ko xra ji'i tu'en na̱ jai.”
45011009	Kai David ndachro: Ko thi kiai nchechjian na̱ rukjan xraa naa thi rukjatjabe'o na̱ xraa nuncha'a, o xraa xro tsunthengixin na̱ ko setan na̱ tangi.
45011010	Ko makon na̱ tsunaxi'in xe'e ixin isikon'a na̱, ko anto tangi sathu'e na̱ ko sakji na̱ xraa chujni anto ye jiyama.
45011011	Jai ja'an danchiangi: Chujni judío betsinga, ¿a ko singathjen'a na̱ inaa? Aro ixin bithikaon'a ni judío, jai chujni je'a judío nchao rukjan na̱ inaa chujni narua. Ko ni Israel tsunchjiigo na̱ ko jañaa rukjan na̱ tsjee na̱ Ndo Dio.
45011012	Ko ixin chujni judío bithikaon'a, kain chujni ngata'a nunthe Ndo Dio kjuengijna na̱, ko ixin bithikaon'a ni judío icha jian kjui'i ni je'a judío, ¡ko icha jian tsji'i ni sithikaon Ndo Dio are ni judío rukjan na̱ sithikaon na̱ inaa!
45011013	Aro ja'an rina'o rundathjo ra ja'a ra xro je'a judío ra: Ixin Ndo Dio chjana xra ixin tsji'an juajnee Jesucristo ngain chujni je'a judío, mexinxin ja'an cha'na ntha'a xra ji'i, ko anto renthe xra.
45011014	Ko kai rina'o ixin xra ji'i kanxion ni chujnina, ni judío, tsunchjiigo na̱ ixin ja'a ra, ko sinao na̱ rukjan na̱ inaa chujni narua.
45011015	Ko ixin Ndo Dio kuinthu'e ni judío, jañaa bayéxin ndo chujni je'a judío. Mexinxin, ¿ke'e tsu'en are Ndo Dio sayée chujni judío inaa? Yaa ruchro ixin chujni xraa ndadige'en na̱ ixin thi jian'a binche'e na̱, aro jai xraa xechon na̱ inaa.
45011016	Ja̱ naa chujni nchekininxin ngain Ndo Dio rio'o nchue niuthja dikunchaon, kai nguii ncho bithu'e dikunchaon ncho. Kai ja̱ naa nu'e nthaa dikunchaon, kai kain chaan ntha udikunchaon.
45011017	Jai nua ná jian ixin thu'a chaan ntha olivo najni ndachrijin, ko ja'a ra xraa naa ntha olivo duanka ngataon jngi, Ndo Dio juinthatsenito ra ngain thi chrijinxin ntha olivo najni, ko jai techunxin ra jinda thjinxin ngain nue'e ntha olivo najni.
45011018	Aro xraxaon'a ra ixin icha jian ra ke chaan ntha bechundaxon ntha. Ja̱ ta'in ñao ra, xraxaon ra jian ixin je'a ja'a ra thi dajon ra thi jichunxin nue'e ntha olivo najni, ixin nue'e ntha olivo najni techunxin ra ja'a ra.
45011019	Ja̱ rundachro ra: “Chrijin kanxion chaan ntha ixin Ndo Dio juinthatsenito ná.”
45011020	Ko ndua ji'i ku'en ixin je'e na̱ bachrjenda na̱ ko bithikaon'a na̱ Ndo Dio, aro ja'a ra te ra ngain ndo je'o ixin chunthia ra ndo. Mexinxin tain'a ñao ra ko tsje'e ra kexreen dakji ra.
45011021	Ja̱ Ndo Dio binchetjañe'a chujni judío, thi kjui inchin naa chaan ntha olivo najni, kai ja'a ra sinthatjaña'a ra ja̱ sithikaon'a ra ngain Jesucristo.
45011022	Thi'in ra, Ndo Dio anto jian ndo, aro kai rinao ndo ixin sithikaon ra kain thi ndachro ndo. Je'e ndo nchegetan ndo tangi thi ni bithikaon'a, aro je'e ndo anto jian ndo ngajin ra. Aro rugunda ixin ja'a ra sithikaon ra ngain ndo kain ncha'on. Ja̱ sithikaon'a ra kai ruchrijin ra inchin chaan ntha olivo najni.
45011023	Ko kai chujni judío, ja̱ rukjan na̱ sithikaon na̱ inaa, Ndo Dio sinchetsexin na̱ xraa naa chaan ntha olivo ixin Ndo Dio chunda ndo juachaxin sinchetsexin na̱ inaa.
45011024	Ixin ja'a ra xro je'a judío ra, kjui ra xraa naa chaan ntha olivo duanka ngataon jngi, aro Ndo Dio juinthatsexin ra nganito ntha olivo najni. Ko chujni judío icha tangi'a rutsexin na̱ inaa ixin yaa chrijinxin na̱.
45011025	Kain ra xro dithikaon ra Jesucristo, ja'an rina'o ixin ja'a ra tsunu'a ra thi bema are usee, aro jai rina'o tsunu'a ra mee ixin jañaa tsain'a ñao ra. Ko mee ruchro: Tsjé chujni judío dithikaon'a na̱ Jesucristo jai, ko xra jañaa sinche'e na̱, sithikaunja tsjé chujni je'a judío.
45011026	Kuthimejan kainxin chujni Israel rukjan na̱ inaa chujni narua, inchin ndachro ngain Xruen Ndo Dio: Thi tsjengijna na̱ tsixin rajna Sión, ko sinchetjane'e kain thi jian'a binche'e rajna Israel.
45011027	Ko ji'i thi kjuauthexin ixin sintha'a, are ja'an sinthatjañaa na̱ kain thi jian'a binche'e na̱.
45011028	Chujni judío dithikaon'a na̱ thi jian juajnee Jesucristo, mexinxin Ndo Dio xraa ningaku'en ni te'i. Aro ixin ni te'i dithikaon'a na̱, ja'a ra xranchao sithikaon ra thi jian juajnee Jesucristo. Aro Ndo Dio xra thjue'e chujni judío ixin kuinchie'e ndo ni xranchje'en na̱.
45011029	Ko thi dajon Ndo Dio je'e ndo xru'in ncha'on rukjan sanchia ndo, ko rutjañe'a ndo chujnii ndo, chujni kuinchie'e ndo.
45011030	Are icha sa'o ja'a ra kai bagithikaon'a ra Ndo Dio, aro jai ixin chujni judío bithikaon'a na̱ ndo, mexinxin kuiakunua'a ra ndo.
45011031	Ko jañaa inchin ja'a ra bithikaon'a ra, jai je'e na̱ kai dithikaon'a na̱, aro inchin kuiakunua'a ra Ndo Dio, jamee tsiakunue'e ndo na̱ kai.
45011032	Ixin Ndo Dio kuanchrjanda ndo ixin kain na̱ bithikaon'a na̱ ngain ndo, ixin jañaa nchao kuiakunue'e ndo kain na̱.
45011033	¡Anto jié ko renthe thi nu'e Ndo Dio ko thi chunxin ndo! Xru'in kensen nchao rundachro thi rinao ndo sinche'e ndo; kai xru'in kensen tsinxin nthiee ndo.
45011034	Inchin jitaxin ngain Xruen Ndo Dio: “¿Kensen kuinxin thi xraxaon Ndo Dio? ¿Ko kensen rundache Ndo Dio thi sinche'e ndo?
45011035	¿Ko kensen sa'o bajon chrujan ngain Ndo Dio ixin je'e ndo kai rukjan ndo sajon ndo inaa?”
45011036	Ixin kainxin thi jii, Ndo Dio binchechjian, ko kain kunchjian ixin je'e ndo ko kain thi jii sinchesaye'e ndo. ¡Mexinxin kain ná sinthusaye'e ná ndo kainxin ncha'on! Jañaa tsu'en.
45012001	Ko Ndo Dio anto kuiakunua'a ra ndo, mexinxin nthatsa'an ñao ra kain ra xro dithikaon ra Jesucristo ixin kainxin ncha'on nche'e ra xree ndo ko dithikaon ra inchin je'e ndo rinao ndo, ixin jañaa rugunda tsusaye'e ndo.
45012002	Nche'a ra inchin nche'e chujni dithikaon'a Jesucristo, icha jian dasingixin ra thi xraxaon ra ko inche'a ra xraa chujni dithikaon'a, ko jañaa tsunu'a ra thi rinao Ndo Dio ngajin ra, ko kexe'e thi jian, ko ke'e thi nchexruxi'in ndo ko ke'e thi nchao jii.
45012003	Ixin anto thjue na Ndo Dio, je'e ndo kuinchie'e na ndo ixin tsji'an juajnee Jesucristo. Mexinxin kain ra rindathjo ra, xraxaon'a ra ixin ja'a ra anto jian ra, icha jian xraxaon ra ke'e xra chjaa ra Ndo Dio ixin sinche'e ra inchin binthakinxin ra ndo, ko inchin chunthia ra ngain ndo, jañaa nche'e ra xra.
45012004	Ja'an ná xro chujni ná chunda ná raa ná ko icha thi nthuxin ná xra, aro kain ji'i je'a xraje'o xra nche'e.
45012005	Jamee kai ja'an ná maski tsjé ná, aro ja'an ná inchin nakua chujni ixin duthikaon ná Jesucristo. Ko kain ná duthikaon choo ná, inchin raa ná ko ruthea ná nche'e thi ja'an ná xraxaon ná.
45012006	Ndo Dio uchjaa ná jejee xra ixin sintho'o ná. Ko je'e ndo kunchjeyaa ná jejee xra thi bithuanxin ná sintho'o ná. Ko ja̱ chrujan ná bithuan ná runichja ná juajna dayéxin ná ngain Ndo Dio, mexinxin runichja ná, jañaa inchin chunthia ná ngain Ndo Dio.
45012007	Ja̱ Ndo Dio chjaa ná juachaxin ixin tsjengijna ná na̱ ikanxion chujni, thjengijna ná na̱ jian. Ko xro bayée ná juachaxin ixin sinthuku'en ná icha chujni, nguxon nthukuen ná na̱.
45012008	Ko xro bayée ná juachaxin ixin sinthusuji ná anseen ikanxin chujni, ji'i sintho'o ná; ko xro dajon ná thi chunda ná ngain icha chujni, ncho dajon ná kunixin ansean ná, ko xro chunda ná juachaxin thetu'an ná, tsetu'an ná jian ko xro tsjengijna ná chujni nua, ruchee ansean ná ixin tsjengijna ná na̱.
45012009	Thjue'e choo ra kunixin ansean ra, ningaku'en ra thi jian'a ko nche'e ra thi jian.
45012010	Thjue'e choo ra xraa nakua ndudaa ra ko janaa ra; ko chunde'e choo ra juasaaya ko thjengijna choo ra.
45012011	Suji nche'e ra xra, ko dinthe'a ra sa'a ra, nche'e ra xree Ndo Dio inchin Espíritu thetuan ná, xraa naa chujni uruginaunka rukje'e xree.
45012012	Ko cha'a ra ixin ja'a ra chunthia ra ngain Jesucristo, ko thixi'an ra are setan ra tangi, ko kain ncha'on nichje'e ra Ndo Dio.
45012013	Ko chujni icha rugunde'e ko dithikaon Jesucristo, icha thjengijna ra na̱. Ko jian daye'e ra chujni siji sitsja'a ra.
45012014	Ko danchie'e ra Ndo Dio sinchenchaon chujni chungi'a ra ko ndagetan ra tangi, ko danchia'a thi jian'a ixin je'e na̱.
45012015	Ko cha'a ra ngain chujni chee; ko tsjangako'o ra chujni tsjanga.
45012016	Chrjuin dakjio'o choo ra. Ko tain'a ñao ra, ko nche'e ra inchin nche'e chujni renthe'a, ko tunua'a ra ixin anto nu'a ra.
45012017	Ja̱ naa chujni nche'e jian'a ngajin ra, ja'a ra nche'a ra jamee. Ko nche'e ra thi jian ngathexin kon kain chujni.
45012018	Nche'e ra thi jian ixin jian sakji'o ra kain chujni.
45012019	Ja'a ra xro anto thjua'a ra, jao'a ra nche'e ra jie̱, tajanda ra Ndo Dio sinche'e ndo jie̱ ixin ndachro ngain xruen ndo: “Ja'an thi jikininxin na sintha'a jie̱ ngain chujni; ko ja'an thi tsjengaa na̱ 'na”, ndachro Ndo Dio.
45012020	Ko kai ndachro: “Ja̱ naa chujni ningaku'an jide'en jintha, chje'e sine; ja̱ rinao si'i, chje'e si'i ixin are jamee sinche'e, je'e xraa xru'i tsjaaya ngakon ko anto tsusuee.”
45012021	Dithuaxin'a ixin thi jian'a sinthatjajin ko nche'e thi jian ko jañaa thi jian'a sacha'a ngajin.
45013001	Kain chujni rugunda sithikaon na̱ ngain ni thetu'an ixin xru'in chujni nchao tsetu'an ja̱ Ndo Dio ruchje'a juachaxin. Ko kain ni thetu'an Ndo Dio chjee na̱ juachaxin.
45013002	Mexinxin chujni dithikaon'a ni thetu'an ngain rajna, chujni mee dithikaon'a thi ukuethu'an Ndo Dio. Ko kain chujni sithikaon'a, sue'en na̱ jie̱.
45013003	Ixin kain ni thetu'an te'a na̱ ixin sinchexraon na̱ chujni nche'e jian, te na̱ ixin sinchexraon na̱ chujni nche'e jian'a. Mexinxin ja̱ rinao'a ruxragu'en ni thetu'an, nche'e thi jian ko ni thetu'an sinthasaya'a na̱.
45013004	Ixin ni thetu'an nche'e na̱ xree Ndo Dio ixin jian sari'i ja'a. Aro ja̱ sinche'e thi jian'a, xragu'en na̱ ixin je'e na̱ kunxon'a teyama na̱ chia taade. Ni te'i nche'e na̱ xree Ndo Dio, ko nche'e na̱ jie̱ ngain ni nche'e thi jian'a.
45013005	Mexinxin rugunda sithikaon ra ngain ni thetu'an, ko jeo'a ixin sintha'a ra na̱ jie̱, dithikaon ra ixin jañaa jikininxin sithikaon ra.
45013006	Mexinxin ja'a ra tethjenga ra 'na thi jikininxin thjenga ra 'na ngain ni thetu'an ixin ni te'i nche'e na̱ xree Ndo Dio ko jikininxin tsetu'an na̱.
45013007	Thjenge'e ra 'na kain ni teke'e ra: tumi jikininxin ni thetu'an Roma dajon ra, thi tumi jikininxin thjenga ra 'na ixin nunthe teta'a ra thjenga ra 'na, thi sinchesaye'e ra nchesaye'e ra ko thi chje'e ra juasaaya, chje'e ra na̱ juasaaya.
45013008	Xru'in dintheke'e ra chujni, je'o thjue'e choo ra. Ixin chujni thjue'e icha chujni, chujni mee nche'e kain thi thetu'an ley.
45013009	Ixin thi thetu'an Ndo Dio ndachro: “Darichriko'a nchrii je'a chri'a o xii je'a xixi'a, duen'a chujni, the'a, nichja'a thi ndu'a nche'e chujni, thiakuen'a thi jichunda inaa chujni.” Kain ji'i ko kain thi thetu'an Ndo Dio, xethjaxin ngain nakua thi kuetu'an ndo: “Thjue'e chujni inchin thjue'e nthau'a.”
45013010	Naa thi ndua thjue'e chujni, nche'a thi jian'a ngain na̱, ko are ndua thjue'e na̱ chujni, xethja kain thi thetu'an ley.
45013011	Ko nche'e ra kain ji'i ko tsje'e ra jian thi jitu'en ngain ncha'on te ná jai. Ko xingama'a ra ixin uchiaon juii ncha'on tsjexinxin rukjan ná inaa chujni narua ko icha chiaon juii ncha'on ke are nakuexinxion ná buthikaon ná.
45013012	Atho uthie, ko uchiaon juii ncha'on. Mexinxin nthu'a ná thi jian'a nche'e chujni chrji ngain thi naxin xe'e, icha jian suntho'o na̱ thi jian inchin chujni ngain ncha'on, jañaa inchin tengaa chia xi soldado are theto xa.
45013013	Ndakua sintho'o ná, xraa are chrji ná ngain ncha'on; ko tsiakuen'a ná thi juxon sunthe ná, rukuan'a ná, ruxraxaon'a ná xraa chujni xraxaon juxon sejuaka'o choo na̱, xru'in thi jian'a tsiaku'en ná, tsetuko'a choo ná ko tsunchjua'a ná.
45013014	Icha jian sintho'o ná thi jian inchin binche'e Jesucristo ko jañaa ruxraago ixin je'e jii ngajin ná, ko ruxraxaon'a ná sintho'o ná inchin rinao nthau'a ná.
45014001	Jian daye'e ra chujni nandaa bithikaon Jesucristo, maski xra jian'a thinxin na̱ thi jian juajna, ja̱ chrujan nthaxruxian'a ra kexreen thinxin na̱, thetuko'a ra na̱.
45014002	Te chujni xraxaon ixin nchao sine na̱ kain, ko te chujni xra jian'a chunthia ko je'o jine na̱ juxon ka.
45014003	Thi jine kain tsjanua'a chujni jine juxon ka, ko thi chujni jine juxon ka, runichja'a jian'a ixin chujni jine kain ixin Ndo Dio bayée na̱ kayui na̱.
45014004	¿Ko kensen ja'a ixin jian'a runichja ixin xi nchexree inaa chujni? Ja̱ jian o jian'a nche'e, yaa uxi najnii rundachro. Aro jian sinche'e ixin Ndo Dio chjee juachaxin sinche'e thi jian.
45014005	Ko jii chujni ndachro te ncha'on icha renthe ke kain ncha'on, ko te chujni ndachro ixin xraje'o renthe kain nchaon. Ko kayui ni te'i rugunda jian tsunu'e na̱ unda jañaa ndachro na̱.
45014006	Ko chujni xraxaon ixin te ncha'on icha renthe, ni te'i xraxaon ixin jañaa nchesaye'e na̱ Ndo Dio; ko chujni xraxaon ixin xraje'o renthe kain ncha'on, kai jañaa nchesaye'e na̱ ndo. Ko chujni jine kain, jine na̱ ixin nchesaye'e na̱ Ndo Dio, ko thexruxi'in na̱ ndo ixin thi jine na̱; ko chujni jine'a kain, kai jine'a na̱ ixin jañaa nchesayexin na̱ ndo ko thexruxi'in na̱ ndo.
45014007	Techon'a ná ixin ja'on ná rinao ná ko ndasen'a ná ixin ja'on ná rinao ná se'en ná.
45014008	Ja̱ techon ná, ixin Jesucristo rinao, mee techunxin ná, ko ja̱ ndase'en ná, ixin je'e rinao jañaa tsu'en. Mexinxin ja̱ techon ná o ja̱ ndase'en ná, Jesucristo Nchaa ná.
45014009	Ko Jesucristo be'en ko xechon ixin kjan Nchee ni ndabe'en ko ni xra techon.
45014010	Aro ja'a, ¿unda jian'a nichja ixin xan choo? Ko kai, ¿unda rinao'a xan choo? Ixin kain ná sunthe ná ngathexin kon Jesucristo ixin je'e sinche'e jie̱ ngajin ná.
45014011	Ixin ngain Xruen Ndo Dio ndachro: Ja'an richon, chro Nchaa ná, ko kain chujni sethuxin ngathexin kon na, ko kainxin na̱ rundachro na̱ ngathexin kon na ixin ja'an Dio na.
45014012	Mexinxin kain ná rundache ná Ndo Dio kain thi bintho'o ná.
45014013	Icha jian irutsje'a ná thi nche'e xan choo ná, icha jian sintho'a ná thi jian'a tsinthuexin xan choo ná nthiee Jesucristo.
45014014	Ja'an chunthia Jesucristo ko nuna ixin kain thi jine ni thjua, aro ja̱ chrujan ni xraxaon ixin ngujngujni thi jine ni thjua'a, thjua'a ixin jañaa xraxaon na̱ ko chro'a sine na̱ mee.
45014015	Ja̱ chrujan xan choo tadechiin xan ixin thi ja'a jinthe, ji'i ruchro ixin ja'a ithjue'a xan. Ko inche'a thi nchexruxin'a xan, ko jañaa sitjan'a xan ubithikaon Jesucristo, thi be'en ixin je'e xan.
45014016	Nche'a ra thi runichjaxin chujni ixin jian'a tenche'e ra, maski ja'a ra xraxaon ra ixin jian tenche'e ra.
45014017	Thi thetu'an Ndo Dio, je'a thi jine ni ko thi di'i ni. Je'e ndo rinao ndo sintho'o ná thi jian, ko ruchaa ná ko chrjuin tsunu'e ansean ná kunixin juachaxiin Espíritu Santo.
45014018	Ko thi jañaa nche'e xree Jesucristo, Ndo Dio nchexruxi'in ko chujni chunde'e juasaaya ni te'i.
45014019	Mexinxin tsjee ná thi chrjuin sinchekunu'e ansean ná, ko tsjengijna choo ná ixin icha jian tsinxin ná.
45014020	Tunxanthe'a xra ubinche'e Ndo Dio ixin thi jinthe. Ndua kain thi jine ni thjua, aro nchao'a jii ixin sinthe thi jine'a chujni thinxin'a jian, ko mee tsinthuexin na̱ thi uchunthia na̱ ngain Ndo Dio.
45014021	Icha jian sine'a ni nthao, ko si'a ni vino, ko sinche'a ni thi sinchetjajinxin ni o sincheñaunxin ni xan choo ni ko jañaa isithikaon'a xan.
45014022	Thi ja'a chunthia ixin nchao jii, ja'o nu'a ko kai Ndo Dio nu'e. ¡Ko Ndo Dio sinchenchaon thi chujni tunu'e ngathe anseen ixin thi binche'e nchao jii!
45014023	Aro ja̱ naa chujni jine chrujan ko xaxraon ixin nchao'a sine mee, ubinche'e jian'a ngathexin kon Ndo Dio ixin kain thi nche'e ni ko chunthia'a ni ixin jian jii, ubinche'e ni thi jian'a.
45015001	Ja'an ná xro jian duthikaon ná juajnee Jesucristo, chro'a sintho'o ná je'o thi ja'an ná nthaxruxian ná. Icha jian tsixian na̱ ko tsjengijna ná chujni xra jian'a thinxin.
45015002	Kain ná rugunda sintho'o ná thi jian ixin sinchexruxi'in chujni ko tsjengijna na̱, ko jañaa icha ruchunthia na̱ ngain Jesucristo.
45015003	Ixin Cristo kai binche'a inchin je'e runchexruxi'in aro ku'en inchin jitaxin ngain Xruen Ndo Dio: “Thi jian'a banichja chujni ixin Suixin, betsingata'a na ja'an.”
45015004	Ixin kain thi betaxin are icha sa'o ngain Xruen Ndo Dio, ko kain ji'i betaxin ixin xraguaxin ná ixin tsangi ná ruchu'en ná ko xru'in juachjaon ruchunda ná ko icha ruchunthia ná thi bithikaon ná.
45015005	Aro Ndo Dio nthasuji ná ko thjengijna ná ixin kain ncha'on sunthe ná ngain ndo, ko ruchjaa ra ndo nakua juaxraxaon inchin kjuaago Jesucristo.
45015006	Ko jamee kain ná, xraa nakua thee chujni sinthusaye'e ná Ndo Dio, Ndudee Nchaa ná Jesucristo.
45015007	Ko inchin Cristo bayáa ná, jañaa kaxon daye'e choo ra. Ko jañaa sinchesaye'e ra Ndo Dio.
45015008	Ja'an ndathjo ra ixin Cristo juii binche'e xra ngain chujni judío ni bagithikaon xru'e di'i circuncisión, ko ji'i xraguxin ixin Ndo Dio ncheya'a ndo ko ku'en thi ndachro ndo ngain ni ndo dachri'a ná xrachrjen.
45015009	Ko kai juii ndo ixin chujni je'a judío sinchesaye'e na̱ Ndo Dio ixin je'e ndo kuiakunue'e ndo na̱ inchin ndachro Xruen Ndo Dio: Mexinxin ja'an sinthasaya'a ngayee chujni je'a judío ko rutsje na ixin sinthasaya'a.
45015010	Ko kai ndachro: Cha'a ra kain ra xro je'a judío ra ngain ni rajnee ndo.
45015011	Ko kai ndachro: Nchesaye'e ra Ndo Dio, kainxin ra xro je'a judío ra ko kain rajna runichja ixin thi juachaxin je'e chunda.
45015012	Ko Isaías dikji̱n: Tsunkji'i naa thi sachrjeninxin chujnii Isaí, ko je'e tsetu'en kain rajna te nguii ngata'a nunthe; ko chujni je'a judío ruchunthia na̱ ngain je'e.
45015013	Ko Ndo Dio, thi chunthia ra, ruchjaa ra thi chrjuin tsunu'e ansean ra ko rucha'a ra ixin dithikaon ra ngain je'e ndo. Ko jañaa icha ruchunthia ra kunixin juachaxiin Espíritu Santo.
45015014	Ja'a ra xro choo ná, ja'an jian nuna ixin ja'a ra anto thjengijna ra icha chujni ko jian chunxin ra juajnee Jesucristo, ko nu'a ra kexreen sinchesathe'e choo ra are naa chujni jian'a jinche'e.
45015015	Ko kji̱'an ra ixin jian tsinxin ra ko rutjaña'a ra thi ukuetu'an ra ko ji'i ntha'a ixin Ndo Dio kuetunna
45015016	ko jañaa ntha'a xree Jesucristo ngayee chujni je'a judío ixin tsjaago juajnee Ndo Dio. Ko jañaa ni te'i tsji na̱ xraa naa thi nchenduusen ni ngain Ndo Dio ko sinchexruxi'in ndo ixin Espíritu Santo binchekjan na̱ chujni jian.
45015017	Ja'an chunda ke'e tsainxin ña'o ixin ntha'a xree Ndo Dio ko Jesucristo jii ngajin na.
45015018	Ja'an je'o runichja kexreen binchegunda na Jesucristo ngain chujni je'a judío ixin sithikaon na̱ Ndo Dio. Ko ji'i bintha'a jeo'a ixin thi nichja, kai ixin thi bintha'a.
45015019	Ko bintha'a thi xra bagikunxin'a chujni ko banthaxruan chujni ni'i kunixin juachaxiin Espíritu Santo. Ko ja'in kjui'an juajnee Jesucristo ko kuexianxin Jerusalén ko baso ngain nunthe'e Ilírico ko kain rajna te ngandajin.
45015020	Ko ja'an bakee ngain ansenna rukji'an juajnee Jesucristo ngain rajna xra bakin'a na̱ ko bechunxin'a na̱ juajna. Ixin irugunda'a tsjaago juajna ji'i, thi udikjaago na̱ juajna.
45015021	Ko icha jian tsu'en inchin jitaxin ngain xruen Ndo Dio: Chujni xra na'a kui'in juajna ixin je'e, sikon na̱; ko chujni xra na'a kui'in ixin je'e, ni te'i tsinxin na̱.
45015022	Ko ixin xra ji'i, ja'an chro'a basutsja'a ra maski tsjé nthi'a bina'o rugasutsja'a ra.
45015023	Aro jai ujuexin xrana ngain rajna te'i. Ko utsjé nano ja'an rina'o sasutsja'a ra,
45015024	ko are satho nthi̱'a̱ sasutsja'a ra are tsji España. Ko are usari'i ngajin ra ko ruchaa ná kanxion ncha'on, ja'an chuan ixin ja'a ra tsjengijna ni ra ixin ruruaa nthiana.
45015025	Aro jai ja'an tsji Jerusalén ixin tsji'an tumi ngain chujni dithikaon Jesucristo.
45015026	Ixin ni ni'ngo Macedonia ko Acaya xraxaon na̱ bajon na̱ tumi ixin rua'an na̱ ngain chujni nua ubithikaon Jesucristo nthi̱'a̱ Jerusalén.
45015027	Je'e na̱ binche'e na̱ ji'i ixin bachrjexin ngain anseen na̱, aro jikininxin sinche'e na̱ ji'i; ixin ni judío bayéxin ni je'a judío thi jian juajna juixin ngain Ndo Dio, jañaa kai ni je'a judío jikininxin na̱ sajon na̱ tumi tsjengijnaxin na̱ ni judío.
45015028	Ko are tsjexin xra ji'i ko sajon tumi ngain chujni te Jerusalén, kuthimejan satsji España ko are mee satho sasutsja'a ra kai.
45015029	Ja'an nuna jian ixin are ja'an saso rajna Roma, ja'an tsjé tseki'an ra ixin kexreen binchenchaon ná, thi jian juajnee Jesucristo.
45015030	Ja'a ra xro choo ná kunixin juachaxiin Nchaa ná Jesucristo ko thi thjue'e choo ná inchin kjuagua ná Espíritu Santo, nthatsa'an ñao ra thjengijna ni ra ko nichje'e ra Ndo Dio ixin ja'an.
45015031	Nchetse'en ra ñao Ndo Dio tsjengijna na ixin xru'in sinche'e na chujni dithikaon'a Jesucristo nthi̱'a̱ Judea. Ko chujni dithikaon Jesús nthi̱'a̱ Jerusalén jian sayée na̱ tumi tsjian na̱.
45015032	Ko are sasutsja'a ra, ja̱ Ndo Dio sajon juachaxin, ja'an anto rucha'na ko anto chrjuin tsununa ko sinthajuga'a nthi̱'a̱ ngajin ra.
45015033	Ko Ndo Dio, thi dajon thi chrjuin tunu'e anseen ni, se'e ngajin ra. Jañaa tsu'en.
45016001	Ja'an nthatsa'an ñao ra ixin xan choo ná Febe. Ji'i naa nchrii thjengijna ni thetu'an ni'ngo jii ngain rajna Cencrea, thi jii ngande'e ndachaon.
45016002	Jian daye'e ra nchrii ji'i, inchin jikininxin sayée ni chujni nche'e xree Jesucristo ko thjengijna ra ko chje'e ra nchra thi rugunde'e nchra ixin nchrii ji'i tsjé chujni kjuengijna ko kai ja'an kjuengijna na nchra.
45016003	Ko chjena ra juajna Priscila ko Aquila ixin kayui ni te'i kjuengijna na bintha'a xree Jesucristo.
45016004	Ko kayui ni te'i xraon'a na̱ ruge'en na̱ ixin ja'an ko thexruxian na̱ ko jeo'a ja'an, kai ni choo ná, ni ni'ngo je'a judío.
45016005	Ko chjena ra juajna kain chujni xrathe ngain nchiadu'a Priscila ko Aquila. Kai chjena ra juajna Epeneto, xi anto jian dakji'an ko anto thjuaa, ko ngain nunthe Acaya xi ji'i xi sa'o bithikaon Jesucristo.
45016006	Chjena ra juajna María, thi anto binche'e xra ngajin ra.
45016007	Chjena ra juajna Andrónico ko Junias thi ni xradikao jnina ko judío na̱ kai, ko bintheaxi'in ngajin ngain ndu'a xiiso, ko ni te'i anto thjue'e ni kuinchie'e Jesucristo ko sa'o bithikaon na̱ Jesucristo ke ja'an.
45016008	Chjena ra juajna Amplias, xi anto jian dakji'an ko kai dithikaon xa Jesucristo.
45016009	Chjena ra juajna Urbano, xi banthaki'an xree Jesucristo, kai chjena ra juajna Estaquis, xi anto jian dakji'an.
45016010	Chjena ra juajna Apeles, thi anto tangi bathu'e ixin bithikaon Jesucristo. Kai chjena ra juajna kain ni nchiandu'a Aristóbulo.
45016011	Chjena ra juajna Herodión thi xra dikao jnina. Ko kai chje'e ra juajna kain ni nchiandu'a Narciso ni kai dithikaon Jesucristo.
45016012	Chjena ra juajna Trifena ko Trifosa ixin ni te'i nche'e na̱ xree Jesucristo. Chjena ra juajna Pérsida, nchrii anto binche'e xree Jesucristo.
45016013	Kai chjena ra juajna Rufo, thi anto chunxin chujni ixin nche'e xree Jesucristo, ko kai janee thi kjui xraa janana.
45016014	Chjena ra juajna Ansíncrito, ko Flegonte, Hermas, Patrobas, Hermes, kunixin kain chujni dithikaon Jesucristo te ngain na̱.
45016015	Chjena ra juajna Filólogo, Julia, Nereo ko nchri choo kunixin Olimpas ko kain chujni dithikaon Jesucristo te ngain na̱.
45016016	Chje'e choo ra juajna inchin kukuan ná xro bithikaon ná Jesucristo. Ko kain chujni te ngain kain ningue Jesucristo rua'an ra na̱ juajna.
45016017	Ja'a ra xro choo ná, tsje'e ra ixin sinthaya'a ra chujni nchetjajin ko ncheketo icha chujni, ko dithikaon'a na̱ thi jian juajna kuangi ra ja'a ra. Tato'a ra chujni te'i.
45016018	Ixin kain chujni te'i nche'a xra ixin Nchaa ná Jesucristo, ko je'o nche'e na̱ xra ixin thi rinao nthau'e na̱ ko chrjuin nichja na̱ ixin ncheye'e na̱ chujni xradithikaon'a jian.
45016019	Kainxin chujni nu'e ixin ja'a ra dithikaon ra Ndo Dio, ko ji'i anto chananxin. Aro ja'an rina'o ixin icha jian ruxraxaon ra ixin thi jian nche'e ra, ko nche'a ra jañaa ngain thi jian'a.
45016020	Ko Ndo Dio, thi dajon thi chrjuin tunu'e anseen ni, utuin sinchethegua nchiijin ngangi ruthaa ra. Ko thi anto chrjuin binthathuan ná Nchaa ná Jesucristo se'e ngajin ra.
45016021	Timoteo, thi jian dakji'an ngain xra, chjaa ra juajna; kai chjaa ra juajna Lucio, Jasón ko Sosípater, ni chujnina.
45016022	Pablo chjana xra ko di'in na Tercio, ko kji̱n na xroon inchin ndachjejin na, kai chja'a ra juajna ixin dithika'on Nchaa ná.
45016023	Kai Gayo rua'an juajna. Ko ja'an ri'i ngain nchiandu'a ko kai nthi'i xrathe kain ni dithikaon Jesucristo. Kai Erasto, thi tenchji'an tumii rajna ko xan choo ná Cuarto rua'an ra na̱ juajna.
45016024	Ko thi chrjuin juinthathuan ná Nchaa ná Jesucristo se'e ngajin ra. Jañaa tsu'en.
45016025	Nthusaye'e ná Ndo Dio, thi nthasuji ra kunixin juajnee Jesucristo, thi ja'an kjuagu'a ra. Ko juajna ji'i jixraago jai, ko kai juajna ji'i ube'e are kunchjian nunthe.
45016026	Aro jai uchunxin ni juajna ji'i ixin thi dikji̱n ni bagayee juajnee Ndo Dio ixin jañaa kuetu'an Ndo Dio, ndo xru'in ncha'on se'en. Ko ji'i xraago ngain kain chujni ixin sithikaon na̱ ko ruchunthia na̱ ngain ndo.
45016027	¡Je'o nakua Ndo Dio jii thi nu'e kainxin, ko je'e thi jikininxin tsusaye'e kainxin ncha'on ixin thi binche'e Jesucristo! Jañaa tsu'en.
46001001	Ja'an Pablo na, thi kuinchie'e Ndo Dio ko binchekininxin na tsji'an juajnee Jesucristo. Ja'an ko Sóstenes
46001002	techja'a ra juajna ja'a ra xro dithikaon ra Ndo Dio, xro te ra ngain rajna Corinto, ja'a ra xro kjan ra jian chujni ngain Ndo Dio ixin dithikaon ra Jesucristo. Kai Ndo Dio kuinchia'a ra ndo ixin kjan ra chujni rajnee ndo kunixin chujni jii nguixin nunthe ni nchesaye'e Nchaa ná Jesucristo thi kai Nchee na̱.
46001003	Ndo Dio Ndudaa ná, ko Nchaa ná Jesucristo sinthanchaon ra ko ruchjaa ra thi chrjuin tsunu'e ansean ra.
46001004	Ja'an kainxin ncha'on thexruxian Ndo Dio ixin ja'a ra ixin Ndo Dio binthanchaon ra ixin Jesucristo.
46001005	Ko ixin Jesucristo, Ndo Dio chjaa ra juachaxin kuinxin ra kain thi ja'a ra nu'a ra ko thi ja'a ra nichja ra
46001006	ixin nduaxin juajnee Jesucristo jii ngain ansean ra.
46001007	Mexinxin kain thi jian dajon Ndo Dio, xru'in sitjan'a ra are xratechu'en ra ncha'on tsununxin Nchaa ná Jesucristo inaa.
46001008	Je'e ndo sinchesuji ansean ra ixin xru'in jian'a sinche'e ra ko xru'in kensen tsjangi'a ra sitjaja ncha'on tsii Nchaa ná Jesucristo inaa.
46001009	Ndo Dio kainxin ncha'on nche'e ndo thi ndachro ndo, ko je'e ndo thi kuinchia'a ra ndo ixin sinthe ra ngain Nchaa ná Jesucristo thi Xe'en ndo.
46001010	Nthatsa'an ñao ra kunixin juachaxiin Nchaa ná Jesucristo ixin xraje'o juaxraxaon dinthechunda ra ko dachrjende'a choo ra. Mexinxin thjengijna choo ra ko xraje'o juaxraxaon dinthechunda ra ko xraje'o nche'e ra.
46001011	Ja'an ndachrjan ji'i ixin naa chujnii Cloe banchenuna ixin ja'a ra ningaku'en choo ra.
46001012	Ja'an ndachrjan ji'i ixin jejee xraxaon ra ko kanxion ra ndachro ra: “Ja'an ná chujnii Pablo ná”; ko ikanxion ra ndachro ra: “Ja'an ná chujnii Apolo ná”; ko kanxion ra ndachro ra: “Ja'an ná chujnii Pedro ná”; ko kanxion ra ndachro ra: “Ja'an ná chujnii Cristo ná.”
46001013	Aro, ¿a tsjé Cristo jii? ¿A ja'an Pablo na benganito na ntha cruz ixin ja'a ra? ¿O bigithe ra kunixin juachaxiin Pablo?
46001014	Ja'an thexruxian Ndo Dio ixin ja'an xru'in ra xro binthagithe ra, je'o Crispo ko Gayo thi ni binthagithe ja'an.
46001015	Jañaa xru'in kensen nchao rundachro ixin binthagithe kunixin juachaxinna.
46001016	Xraxa'on ixin kai binthagithe kain chujnii Estéfanas, aro ja'an ixraxaon'a ixin binthagithe icha chujni.
46001017	Aro Cristo kuetunna'a ixin sinthagithe chujni. Je'e kuetunna ixin tsekian na̱ juajna bajon Jesucristo ixin kexreen rukjan na̱ inaa chujni narua, ko ja'an nichja'a chrjuin inchin nchexruxi'in chujni ixin ruruena na̱. Ja'an je'o nichja ixin unda Cristo be'en nganito ntha cruz, ko ji'i thi icha renthe tsunu'e chujni.
46001018	Thi chujni jii ngain thi naxin xe'e xraxaon ixin are ja'an ná nichja ná ixin unda be'en Cristo ngain ntha cruz, je'e na̱ ndachro na̱ ixin yaa xru'in xree, aro ixin ja'an ná xro bithikaon ná Jesucristo, juajna mee juachaxiin Ndo Dio.
46001019	Inchin ndachro ngain Xruen Ndo Dio: Ja'an tsjaago ixin thi chujni anto jian nu'e xru'in xree thi nu'e na̱, ko ja'an tsunxanthe juaxraxauen chujni anto jian thinxin.
46001020	¿Thinoo jii thi anto nu'e? ¿Thinoo jii thi anto jian thinxin xroon? ¿Thinoo jii thi ndachro ixin anto jian xraxaon? Ndo Dio kjuaago ixin thi xraxaon chujni dithikaon'a Jesucristo, mee xru'in xree.
46001021	Chujni ngata'a nunthe binao'a na̱ batsuan na̱ ixin jii Ndo Dio maski bikon na̱ thi binche'e ndo, mexinxin ndachro ndo ixin chujni sithikaon juajnee ndo rukjan na̱ inaa chujni narua. Maski chujni dithikaon'a ndachro ixin juajna mee xru'in xree.
46001022	Ko ni judío rinao na̱ sikon na̱ kexreen Ndo Dio sinche'e ndo thi xra dikunxin'a ni ko chujni je'a judío rinao na̱ ixin juaxraxauen na̱ tsunu'e icha.
46001023	Ko ja'an ná je'o ndathjan ná kain chujni ixin Cristo bige'en ngain ntha cruz. Aro ixin ni judío ji'i xraa naa xro tunthengixin na̱ ixin dithikaon'a na̱. Ko thi chujni je'a judío ndachruka na̱ ixin xru'in xree thi ja'an ná ndachrjan ná.
46001024	Aro thi chujni kuinchie'e Ndo Dio, maski judío na̱ o je'a judío na̱, je'e na̱ thinxin na̱ ixin Cristo chunda juachaxiin Ndo Dio ko nu'e kain thi xraxaon ndo.
46001025	Ixin maski jii chujni ndachro ixin thi nche'e Ndo Dio xru'in xree, aro thi nche'e ndo mee icha jian ke kain thi jian nche'e chujni ngata'a nunthe. Ko jii ni ndachro ixin thi nche'e Ndo Dio suji'a juachaxin chunda, aro mee icha suji juachaxin chunda ke thi juachaxin chunda chujni te nguii nunthe.
46001026	Ko xraxaon ra kexreen kjui ra are kuinchia'a ra Ndo Dio. Ixin chujni ndachro na̱ ixin tsje'a ra xro anto nu'a ra, tsje'a ra xro anto chunda ra juachaxin thetu'an ra ko tsje'a ra xro chunda ra ni ndui ra anto renthe ngain nunthe.
46001027	Aro Ndo Dio kuinchie'e ngata'a nunthe chujni icha xru'in chunxin ixin sinchekusuee thi ni anto nu'e. Ko Ndo Dio kuinchie'e chujni chunda'a juachaxin thetu'an ixin sinchekusuee thi ni chunda anto tsjé juachaxin thetu'an.
46001028	Ko Ndo Dio kuinchie'e chujni xru'in xree ko chujni xru'in kensen rinao ixin tjaguxin ndo ixin xru'in renthe thi chujni tunu'e ixin renthe.
46001029	Ko jamee binche'e Ndo Dio ixin xru'in chujni nchao tsunu'e renthe ngathexin kon ndo.
46001030	Aro Ndo Dio kuiakunua ná ndo ko binthagatsuan ná ndo Cristo, mexinxin chunda ná jian juaxraxaon inchin Cristo, ko Ndo Dio binthatjañaa jie̱ ko xru'in teka ná, ko thinga nthakjan ná chujni jian ko kjuenga 'na ixin ja'an ná.
46001031	Mexinxin inchin ndachro ngain Xruen Ndo Dio: “Ja̱ chrujan thi ruchee, ncho chee ixin tsusaye'e Nchaa ná Jesucristo.”
46002001	Ja'a ra xro dithikaon ra Jesucristo, are ja'an basutsja'a ra ko ndathjo ra thi jian juajnee Ndo Dio, nichja'a xraa ni anto nu'e ixin rugithunanxin jian ngajin ra.
46002002	Ko ja'an je'o bina'o kjuagu'a ra ixin Jesucristo, thi benganito ntha cruz.
46002003	Ko are ja'an bari'i ngajin ra kununa ixin suji'a na ko baxraon na ko baxranga na.
46002004	Ko are kjuagu'a ra thi jian juajnee Jesucristo, ja'an nichja'a xraa chujni anto nu'e. Je'o kuanchrjanda ixin juachaxiin Espíritu Santo xraago ko binthakinxin ra thi jian juajna.
46002005	Ko jañaa chunthia ra ngain Jesucristo ixin bikon ra juachaxiin Ndo Dio ko je'a ixin kui'in ra thee naa chujni anto nu'e nthi'i ngata'a nunthe.
46002006	Mexinxin ja'an ná are te ná ngayee chujni dithikaon jian ngain Jesucristo, ja'an ná nichja ná inchin chujni anto nu'e. Aro je'a inchin nu'e chujni nthi'i ngata'a nunthe o inchin nu'e ni thetu'an ngata'a nunthe ixin thi nu'e chujni te'i ndasitjaan.
46002007	Ko ja'an ná tjaago ná thi juajnee Ndo Dio thinxin'a ni, ko thi xraxaon ndo ko xru'in kensen benu'e ko ube'e are xra kunchjian'a nunthe. Ko undachro ndo are xra xru'in be'e ixin sunthe ná nthi̱'a̱ thi jii ndo,
46002008	ixin xru'in chujni thetu'an ngain nunthe ji'i kuinxin na̱, ixin ja̱ rukinxin na̱, rukenganito'a na̱ ngain ntha cruz Nchaa ná, Jesús.
46002009	Aro ku'en inchin jitaxin ngain Xruen Ndo Dio: Ndo Dio binchechjian ndo thi sayée chujni thjue'e ndo, ko xru'in chujni bikon ko kui'in, ko xru'in chujni xraxaon ji'i.
46002010	Aro ja'an ná Ndo Dio binthagatsuan ná ji'i ixin Espíritu Santo, ko Espíritu ji'i chunxin kain ko kai chunxin thi jima ngain Ndo Dio.
46002011	Ixin, ¿kensen nchao ruchunxin thi jixraxaon inaa chujni? Nduaxin je'o espiritue chujni mee thi nu'e. Ko jañaa kai Espíritu Santo nu'e thi xraxaon Ndo Dio.
46002012	Ko ja'an ná bayé'a ná espíritu chunda chujni chunxin'a Cristo; ja'an ná bayée ná Espiritue Ndo Dio ixin tsunua ná ke'e binthathuan ná ndo.
46002013	Ko ja'an ná nichja ná, aro je'a inchin nichja chujni anto nu'e jii ngain nunthe ji'i, ja'an ná nichja ná inchin tjaago Espiritue Ndo Dio. Ko jañaa tjaago ná thi binthakuan ná Espiritue ndo ngain chujni jichunda xraje'o Espíritu.
46002014	Ko chujni chunda'a Espíritu Santo, je'e chro'a thinxin thi tjaago Espiritue Ndo Dio, ko chujni te'i ndachro na̱ ixin dixingakua nichja ni chunda Espiritue ndo, ko chro'a tsinxin na̱ juajnee Ndo Dio ko nue'a na̱ a jian o jian'a ixin ko'a Espiritue ndo ngain na̱.
46002015	Aro thi chujni chunda Espiritue Ndo Dio, jian tsje'e kain, ko je'e xru'in kensen rundache ixin nchao'a jii.
46002016	Ko xruen Ndo Dio ndachro: “Xru'in chujni thinxin thi jixraxaon Nchaa ná. Ko xru'in chujni nchao rundachro ke'e sinche'e Ndo Dio.” Aro ja'an ná xraxaon ná xraa xraxaon Cristo.
46003001	Are ja'an bari'i ngajin ra ja'a ra xro dithikaon ra Jesucristo, chro'a nichja'a ra xraa chujni jian chunxin juajnee Ndo Dio. Je'o nichja'a ra xraa chujni chunxin'a juajnee ndo o xraa ni nandaa tethinxin juajnee ndo.
46003002	Ko ja'an kjuagu'a ra thi tangi'a rukinxin ra, inchin naa xan letsjo je'o tai xan ixin chro'a ne xan ndaxra, mexinxin kjuagua'a ra thi tangi. Ko jai xratsinxin'a ra ja̱ tsjagu'a ra thi tangi
46003003	ixin ja'a ra xrathinxin'a ra juajnee Ndo Dio ixin xra chjiigo ra ko ningaku'en choo ra ko jejee xraxaon ra. Mee ruchro ixin tenche'e ra xraa chujni chunxin'a Ndo Dio.
46003004	Ixin are naa ra ndachro ra: “Ja'an chujnii Pablo na”, ko inaa ndachro: “Ja'an chujnii Apolos na”; are ja'a ra ndachro ra jañaa, ja'a ra tenche'e ra inchin nche'e chujni chunxin'a Ndo Dio.
46003005	¿Kensen na ja'an? Ko, ¿kensen Apolos? Kayui ná je'o ntha'a ná xree Ndo Dio ko ixin juajna chja'a ra, ja'a ra bithikaon ra Nchaa ná Jesucristo. Ko je'o bintha'a ná thi xra kuetunna ná Ndo Dio.
46003006	Ja'an inchin thi thenga ngataon jngi; ko Apolos inchin thi thekiathe'e jinda. Aro Ndo Dio thi nchegangi thi thenga ni.
46003007	Mexinxin thi thenga ko thi thekiathe'e jinda, kayui na̱ xraje'o ni nchexree Ndo Dio, ko je'o Ndo Dio thi renthe ixin je'e ndo nchegangi ndo kain.
46003008	Mexinxin ni thenga ko ni thekiathe'e jinda xraje'o renthe, aro Ndo Dio thjenge'e na̱ 'na ixin kexe'o xra nche'e na̱.
46003009	Ko kayui ná ntha'a ná xree Ndo Dio ko ja'a ra xraa jngi'i Ndo Dio. Ko kai ja'a ra xraa thi nchia jidithe thjario'o ko thi thetu'an nchia mee, Ndo Dio.
46003010	Ja'an inchin xi thethe nchia ko Ndo Dio chjana juachaxin ixin kuiin thi xro xenga sa'o. Ko inaa na̱ thethe nchia ngata'a xro mee. Aro je'e na̱ rutsje'e na̱ jian kexreen tsethe na̱ nchia ngata'a xro xenga sa'o.
46003011	Ko xru'in kensen nchao sasingixin xro xenga sa'o ixin udixenga xro, ko xro mee Jesucristo.
46003012	Ko ngata'a xro be'e sa'o nchao sithe nchia kunixin chia oro, chia plata, xro chrjuin ko renthe, nthaa, nthane'e ko kaxra'o.
46003013	Ko ngain ncha'on suan jie̱, xru'i tsjaago a jian nchia binchechjian ni thethe nchia, ko xru'i satho ngain nchia te'i ko jañaa ruxraago ke'e dikunchjianxin nchia.
46003014	Ko ja̱ ruche'a nchia mee, ni binchechjian nchia ruxenge'e na̱ 'na.
46003015	Aro ja̱ chrujan nchia ndaruche, ni binchechjian nchia mee xru'in sacha, aro je'e sitjan'a ixin je'e xraa naa chujni dachrjexin ngain nchia jiche.
46003016	¿A nua'a ra ixin ja'a ra thi ningue Ndo Dio ko Espiritue ndo jii ngajin ra?
46003017	Ko ja̱ chrujan chujni sinche'e thi jian'a ngain ningue Ndo Dio, Ndo Dio sinche'e jie̱ ngain chujni mee, ixin ningue ndo jian ngathexin kon ndo, ko ja'a ra ni'ngo mee.
46003018	Ncheye'a ra ansean ra ixin anto nu'a ra inchin xraxaon chujni nthi'i ngata'a nunthe, ja̱ nduaxin rinao ra rukjan ra chujni anto nu'e, sa'o rugunda rukjan ra xraa chujni xru'in nu'e
46003019	ixin thi nu'e chujni ngata'a nunthe xru'in xree ngathexin kon Ndo Dio. Ko thi jitaxin ngain Xruen Ndo Dio ndachro: “Thi tjauthexin chujni anto nu'e, Ndo Dio nche'e ke je'o na̱ tu'en na̱ thi tjauthexin na̱.”
46003020	Kai ndachro ndo: “Je'e ndo chunxin ndo juaxraxauen kain chujni tuenao ixin anto nu'e, ko juaxraxauen na̱ xru'in renthe.”
46003021	Mexinxin tain'a ñao ra ixin chujni tjagu'a ra ixin ja'a ra jikininxin ra kain:
46003022	A Pablo, Apolos, Pedro, nguixin nunthe, thi techunxin ná, thi ndade'en ni, thi ncha'on jai ko ncha'on tsii, ndua kain yaa ja'a ra jikininxin ra,
46003023	ixin ja'a ra chujnii Jesucristo ko Jesucristo Cristue Ndo Dio.
46004001	Ja'an ná je'o rina'o ná ixin ja'a ra rundachro ra ixin ja'an ná je'o ntha'a ná xree Jesucristo, ko ja'an ná bitunna ná tsjaago ná juajnee Ndo Dio thi juajna bema are sa'o.
46004002	Ko chujni chunda naa xra, rugunda tsjaago na̱ ixin jian nche'e na̱ xra ko nchao ruchunthia chujni ngain na̱.
46004003	Aro ja'an ta'a juachjaon ixin ja'a ra o ixin ni thetu'an sinchena na̱ jie̱, ko ndachrjan'a ngain ansenna a jian o jian'a ntha'a.
46004004	Maski ja'an xraxa'on ixin xru'in jian'a ntha'a, aro mee ruchro'a ixin ja'an anto jian na. Ko je'o Nchaa ná Jesucristo thi sinchena jie̱.
46004005	Mexinxin nche'a ra jie̱ are xra jikininxin'a; ja'a ra chu'en ra are tsii Nchaa ná ixin je'e sinchenunxin kain thi jima ngain thi naxin xe'e. Ko je'e sinchenunxin kain thi texraxaon anseen chujni, ko jañaa Ndo Dio ruchjee na̱ thi jikininxin na̱.
46004006	Ko ja'an nichja ji'i ixin Apolos ko ja'an, ixin jañaa icha jian tsinxin ra. Ko ruxraxaon'a ra ko runichja'a ra thi jitaxin'a ngain Xruen Ndo Dio, mexinxin tain'a ñao ra ixin ndachro ra ixin naa ni nchexree ndo icha jian ke inaa ni nche'e xra.
46004007	¿Unda xraxaon ra ixin icha renthe ra? ¿Ke'e chunda ra ke je'a Ndo Dio chjaa ra? Ja̱ Ndo Dio chjaa ra kain thi ja'a ra chunda ra, ¿unda ta'in ñao ra xraa chujni tuenao chunda kain ixin anto nche'e xra?
46004008	Ja'a ra tuenao ra ixin Ndo Dio uchjaa ra kain, ko anto chunda ra tumi ko ukjan ra rey, ko ja'an ná kjuengijna'a ra. ¡Nduaxin rukji ra rey ko jañaa ruketu'an ná xraa ja'a ra!
46004009	Aro ja'an tununa ixin ja'an ná xro kuinchie'na ná Jesucristo, Ndo Dio kuinthuna ná xraa thi kjínxin jiruexin, inchin chujni jikininxin ndase'en ko kjan ná chujni dikon nguii nunthe ko tjanuanxin ná na̱ ko kain ángel.
46004010	Ja'an ná ixin dithikaon ná Cristo, chujni ndachro na̱ ixin xru'in nuna ná, ko ja'a ra ixin Cristo kjan ra chujni anto nu'e. Ja'an ná xraa chujni xru'in renthe ko ja'a ra chujni anto renthe. Ja'an ná chujni tjanuanka ná na̱ ko ja'a ra chunda'a ra na̱ juasaaya.
46004011	Jai de'en ná jintha, jinda, xru'in lunthuna ná, chujni dintjana na̱ ko chunda'a ná nchia thi sinthe ná.
46004012	Ko tunchrjen ná ngain xra nthaxin ná rana ná. Ko chujni nchekaninxin ná na̱ thi jian'a, ko ja'an ná danchiaa ná Ndo Dio sinchenchaon na̱. Ko chujni nchegetan ná na̱ tangi ko ja'an ná anto thixinna ná.
46004013	Are chujni nichja na̱ jian'a ixin ja'an ná, ja'an ná nichjaa ná na̱ chrjuin. Ko jai xra nchena ná na̱ xraa kaxineno jii ngata'a nunthe, ko xru'in renthe ná ngain kain chujni.
46004014	Ja'an kji̱an'a na ji'i ixin sikon ra juasuaxin, je'o rina'o ixin ja'a ra tsangi ra naa thi jian, ixin ja'an anto thjua'a ra inchin xan'na.
46004015	Ko maski ja'a ra ruchunda ra the no̱ xii sinthakua'an ra ixin Jesucristo, aro nduda'a tsjé'a ndo techunda ra. Ko ja'an xraa ndudaa ra ixin are ja'an kjuagu'a ra thi jian juajnee Jesucristo, ja'a ra kjan ra inchin xan'na.
46004016	Mexinxin ja'an nthatsa'an ñao ra nche'e ra inchin ja'an ntha'a.
46004017	Ko ja'an rurua'an Timoteo ngajin ra, thi thjuaa inchin xan'na, xan anto jian dithikaon ngain Jesucristo. Ko Timoteo thi sinthaxraxaon ra kexreen ntha'a ixin dithika'on Jesucristo ko yaa thi ja'an tjaago ngain kain ni dithikaon Jesucristo ngain kainxin rajna.
46004018	Ko kanxion ra anto ta'in ñao ra ixin xraxaon ra ixin tsji'a sasutsja'a ra inaa.
46004019	Aro ja̱ Jesucristo rinao, ja'an sasutsja'a ra tuin ko sikon a xra tsa'in ñao chujni te'i ko a tenche'e na̱ thi ndachro na̱.
46004020	Ixin thi thetu'an Ndo Dio ngain anseen ni, je'a runichjakua ni, icha jian tsjaago ni ixin juachaxiin Ndo Dio jii ngain ni.
46004021	¿Ke'e rinao ra are ja'an saso? ¿A sasukian naa nthasen o a saso ko chrjuin runichja'a ra ixin anto thjua'a ra?
46005001	Tsjé chujni nu'e ixin ngaya'a ra jii naa thi dejuaka'o janaju'en. Ko ji'i anto jian'a, ixin ji'i thin'a ni ngagee chujni dithikaon'a Ndo Dio.
46005002	¡Ko ja'a ra xra ta'in ñao ra! Icha jian ruginthechi'in ra ko rukusua'a ra ko icha jian rugengi ra thi binche'e thi jian'a yaa.
46005003	Maski ja'an ri'a ngajin ra, aro xraa ja'an rugari'i nthi̱'a̱, ja'an uxraxa'on ixin ke'e tsu'en thi xii binche'e jian'a yaa.
46005004	Ko are ruxrathe ra kunixin juachaxiin Nchaa ná Jesucristo, juaxraxaunna se'e ngajin ra ko kai juachaxiin Jesucristo.
46005005	Ko xii binche'e jian'a yaa tanchrjanda ra ixin nchiijin sinchegetan tangi nthau'e. Ko are tsinthu'e thi jian'a, espiritue xru'in tsu'en are Nchaa ná Jesucristo tsii inaa.
46005006	Tain'a ñao ra ixin thi ku'en. ¿A nua'a ra ixin nchion thi nchege'en ncho'o, nchege'en nguixin ncho'o?
46005007	Icha jian dinthjian ra thi nchege'e ncho'o jii ngajin ra ko turua ra ko kjan ra naa ncho'o narua. Ixin Jesucristo ube'en ixin ja'an ná inchin kuleko bage'en ngain kiee pascua.
46005008	Mexinxin ja'an ná ruchaa ná ngain kiai, aro je'a kunixin niuthja yaa thi nchege'en ncho'o ixin thi nchege'en ncho'o jian'a ko tangi nchegatho icha chujni. Icha jian nthuchjian ná kiai kunixin niuthja xru'in thi nchege'en ncho'o chunda, ko ji'i ruchro ixin xru'in jian'a sinche'e ni ko jian sinthe ni ngathexin kon Ndo Dio.
46005009	Ngain xroon sa'o rua'an ra banthatsa'an ñao ra ixin tato'a ra chujni nchexruxi'in dejuaka'o nchrii je'a chri'i.
46005010	Ko ja'an ndachrjan'a ixin dachrjende'e ra chujni dejuaka'o nchrii je'a chri'i o xii je'a xixi'i, o chujni rinao ruchunda icha tumi, o ngain chujni che'e ko chujni nchesaye'e diuchjan nchechjian xii. Ko ja̱ runche'e ra ji'i, rugunda sachrjexin ra nunthe ji'i.
46005011	Aro ja'an ndachrjan ixin tato'a ra chujni ndachro ixin dithikaon Jesucristo ko xra nche'e thi jian'a ixin dejuaka'o nchrii je'a chri'i o xii je'a xixi'i, o chujni rinao ruchunda icha tumi, o chujni nchesaye'e diuchjan nchechjian xii, o chujni nichja jian'a ixin inaa chujni, o ngain chujni anto kuuan, o ngain chujni che'e, ko ngain chujni te'i jikininxin'a ixin sintheko'o ra na̱.
46005012	Ja'an xru'in juachaxin chunda ixin rundachrjan ke'e tsu'en chujni dithikaon'a Cristo. Aro ja'a ra rugunda rundachro ra ke'e tsu'en chujni jii ngaya'a ra.
46005013	Ko tanchrjanda ra Ndo Dio sinche'e jie̱ chujni dithikaon'a Cristo. Aro ja'a ra, ¡dantsjege'e ra chujni nche'e jian'a ngaya'a ra!
46006001	Are ja'a ra the tuko'o ra inaa chujni dithikaon Jesucristo, ¿unda thji ra ngain naa chujni nche'e jie̱ ko dithikaon'a Jesucristo ixin sintha'a ra jie̱? Icha jian ndache ra naa ni ni'ngo sintha'a ra na̱ jie̱.
46006002	¿A nua'a ra ixin ja'an ná, xro dithikaon ná Jesucristo, naa ncha'on sintho'o ná jie̱ nguixin nunthe? Mexinxin ja̱ ja'an ná sintho'o na̱ jie̱ nunthe, ¿unda ntho'a ná jie̱ thi tangi'a jitu'en?
46006003	¿A nua'a ra ixin ja'an ná sintho'o ná jie̱ kain ángel? Ko jamee tsu'en, ¿unda sintho'a na̱ jie̱ kain chijnichjan tu'en kainxin ncha'on?
46006004	Ja̱ thetuko'o choo ra ixin thi chunda ra ngata'a nunthe ji'i, ¿unda thji ra ngain xi nche'e jie̱ ko jikininxin'a sinche'e jie̱ ngain ni ni'ngo?
46006005	Ja'an ndachrjan ji'i ixin ruchunda ra juasuaxin. ¿A xru'in chujni chunda jian juaxraxaon ixin sintha'a ra jie̱ kain ra xro dithikaon ra Jesucristo?
46006006	Aro ja'a ra theto ra ko xra tjangi'i choo ra ngain chujni dithikaon'a Jesucristo ixin sintha'a ra jie̱.
46006007	Ko nduaxin anto jian'a nche'e ra ixin ja'o ra theto ra. ¿A je'a icha jian thixi'an ra are naa chujni nche'e jian'a ngajin ra? ¿Ko icha jian thixianka ra are chrujan santsja'a ra na̱?
46006008	Aro ja'a ra thi nche'e ra thi jian'a ko kai dantsje'e ra chujni dithikaon Jesucristo, thi chunda na̱.
46006009	¿Anua'a ra ixin chujni nche'e jian'a sixin'a na̱ nthi̱'a̱ thi thetu'an Ndo Dio? Dithuaxin'a ra ixin sinthaya'a ra na̱: Chujni dejuaka'o nchrii je'a chri'i o xii je'a xixi'i, chujni nchesaye'e diuchjan dinchechjian xii, chujni dejuaka'o chri'i inaa xii, xii nche'e xraa nchrii, xii dejuaka'o inaa xii,
46006010	chujni che'e, chujni anto rinao ruchunda icha tumi, chujni kuuan, chujni nichja thi ndua'a ixin inaa chujni ko chujni ncheye'e inaa chujni; kain chujni te'i sixin'a na̱ nthi̱'a̱ thi thetu'an Ndo Dio.
46006011	Ko kanxion ra jañaa banche'e ra kai, aro Nchaa ná Jesucristo ko Espíritu Santo, thi rua'an Ndo Dio ubintharua ra ndo ixin kain thi jian'a binche'e ra, ko jai ixru'in teka ra ko thinga sinthakjan ra ndo jian chujni ixin binthatjaña'a ra ndo thi jie̱.
46006012	Ja'a ra ndachro ra ixin nchao sinche'e ni kain thi sinao ni, aro kain je'a jian. Ko ndua nchao sinche'e ni kain thi rinao ni, aro rutsje'e ni ixin thi sinche'e ni tsetuan'a ngain ni.
46006013	Jaan, ndua thi ndachro ra ixin kain thi jine ni sathji ngain tse'e ni ko tse'e ni dunda ixin detsingaa thi jine ni, aro Ndo Dio sinchekjexin yui ji'i. Ko Ndo Dio binchechjian'a chujni ixin sejuaka'o na̱ nchrii je'a chri'i na̱ o xii je'a xixi'i na̱, icha jian sintho'o na̱ inchin rinao Nchaa ná Jesucristo, ixin ja'an ná chujnii Jesucristo.
46006014	Ko Ndo Dio binchexechon Jesucristo, jañaa kai sinthaxechon ná ndo kunixin juachaxiin ndo.
46006015	¿Anua'a ra ixin ja'a ra ningue Jesucristo? ¿Anchao jii ixin ja'a ra thi ningue Jesucristo rukjan ra nakua nthao ngain nchrii dachaxin tumi kunixin nthau'e? ¡Chro'a sinche'e ra yaa!
46006016	¿Anua'a ra ixin naa xii deka'o naa nchrii dachaxin tumi nthau'e, kayui na̱ ndakjan na̱ nakua nthao? Inchin ndachro ngain Xruen Ndo Dio: “Kayui na̱ kjan na̱ nakua chujni.”
46006017	Aro chujni dithikaon ngain Jesucristo, chujni mee ko Jesucristo kjan na̱ inchin nakua chujni ixin chunda na̱ xraje'o Espíritu Santo.
46006018	Icha jian sathinga ra are naa nchrii je'a chri'a ra rinao sinthechriko'o ra o xii je'a xixi'a ra. Ixin yaa thi icha tangi nchegatho nthau'e ni, ko ji'i thi icha ncheni'i nthau'e ni ke ikanxin thi jian'a nche'e ni.
46006019	¿Anua'a ra ixin nthau'a ra ningue Espíritu Santo thi chjaa ra Ndo Dio, ko Espíritu Santo jii ngaxi'in nthau'a ra? Ko ijeo'a ja'a ra thetu'an ra ngain nthau'a ra,
46006020	ixin Ndo Dio anto renthe kjuenga 'na ixin ja'a ra. Mexinxin nche'e ra ixin nthau'a ra ko espiritua ra sinchesaye'e Ndo Dio, ixin je'e ndo thetu'an ndo ngain nthau'a ra ko espiritua ra.
46007001	Jai rundathjo ra thi ja'a ra banchiangina ni ra are kji̱nna ni ra. Ndua icha jian ixin xii sejuakao'a xa nchrii.
46007002	Aro ixin tsjé na̱ je'o rinao na̱ sejuaka'o na̱ nchrii je'a chri'i na̱ o xii je'a xixi'i na̱, mexinxin icha jian thi xii seka'o chri'i ko thi nchrii seka'o xixi'i.
46007003	Ko rugunda ixin thi xii sejuaka'o chri'i, ko thi nchrii sejuaka'o xixi'i inchin jikininxin.
46007004	Ko thi nchrii thetuan'a ngain nthau'e nchra ixin xixi'i nchra thi thetu'an. Ko xraje'o ngain thi xii ixin chri'i xa thi thetu'an ngain nthau'e xa.
46007005	Mexinxin ni teka'o choo chro'a rundache choo na̱ ixin rinao'a sejuaka'o choo na̱. Aro nchao sinthekjao ixin chro'a sejuaka'o choo kanxion ncha'on ixin rinao jian se'e juaxraxauen are runichjee Ndo Dio. Aro kuthimejan nchao sejuaka'o choo inaa ixin jañaa sincheye'a nchiijin ko sinche'e thi jian'a.
46007006	Ko ja'an rindathjo ra ji'i ixin jian sinthe ra ko je'a rithetu'an ra.
46007007	Ja'an rujina'o ixin ja'a ra runtheko'a ra nchrii xraa ja'an, aro nanaa chujni, Ndo Dio chjee na̱ juachaxin ixin kexreen sinthe na̱, ko thu'a na̱ seka'o na̱ nchrii ko te na̱ na'i.
46007008	Ja'an ndachrjan ngain chujni xraje'o te, ko ngain nchri ga'an, ixin icha jian je'e na̱ xru'in nchrii o xii sintheka'o na̱ xraa ja'an.
46007009	Aro ja̱ je'e na̱ tsixin'a na̱ ixin xru'in nchrii o xii teka'o na̱, icha jian ncho thuthe'e na̱ ke juxon texraxaon na̱ ixin sejuaka'o na̱ nchrii je'a chri'i na̱ o xii je'a xixi'i na̱.
46007010	Aro chujni teka'o choo, ja'an rithetuan na̱, aro je'a ja'an, Nchaa ná Jesucristo thetu'an ixin nchrii sachrjende'a nchra xixi'i nchra.
46007011	Aro ja̱ naa nchrii sachrjende'e nchra xixi'i nchra, je'e nchra chro'a tsuthe'e nchra ngain inaa xii, icha jian rukjanthe'e nchra xixi'i nchra. Ko thi xii sachrjende'a xa chri'i xa.
46007012	Aro ni icha ja'an ndathjan na, ko je'a thi thetu'an Nchaa ná. Ja̱ chrujan ni dithikaon Jesucristo jika'o naa nchrii dithikaon'a Jesucristo, ko je'e nchra rinao nchra se'e nchra ngain xa, je'e xa tsinthue'a xa nchrii mee.
46007013	Ko ja̱ naa nchrii dithikaon Jesucristo chunda xixi'i ko dithikaon'a xa Jesús, aro je'e xa rinao xa se'e xa ngain nchra, thi nchrii tsinthue'a xii mee.
46007014	Ixin thi nchrii chunda xixi'i dithikaon'a xa Jesucristo, je'e xa ukunchaon xa ixin je'e nchra, Kai thi xii chunda chri'i dithikaon'a nchra Jesucristo, je'e nchra ukunchaon nchra ixin je'e xa. Ko ja̱ je'a jañaa, xe'en na̱ ruchunxin'a xan Ndo Dio, aro ixin naa ni dithikaon, Ndo Dio ubinchenchaon xan.
46007015	Aro thi xii o thi nchrii dithikaon'a Jesucristo, ja̱ rinao sachrjende'e xixi'i o chri'i, ncho dachrjende'e choo na̱. Ixin thi xii o thi nchrii dithikaon Jesucristo, xru'in kensen jithetu'en na̱ sintheka'o choo na̱, ixin Ndo Dio rinao ndo chrjuin tsunu'e anseen na̱.
46007016	Aro ja'a ra xro dithikaon ra Jesucristo, nchao tsjengijna ra xixi'a ra o chri'a ra ixin sithikaon na̱ ngain Jesucristo.
46007017	Aro kain chujni rugunda sinche'e xra binchethuen Jesucristo ixin sinche'e ko sinthe na̱ inchin binthe na̱ are Ndo Dio bayée na̱. Jañaa thetu'an ja'an ngain kain ni'ngo.
46007018	¿Ja̱ chrujan chujni bechunda xru'e di'in circuncisión are bayée Jesucristo? Chujni mee tsema'a ixin chunda xru'e. ¿Ja̱ chrujan chujni bechunda'a xru'e are bayée Jesucristo? Chujni mee rugunda'a sechunda xru'e.
46007019	Ixin xru'in renthe ja̱ jichunda chujni xru'e o xru'in xru'e jichunda ixin thi sithikaon na̱ thi thetu'an Ndo Dio mee thi icha renthe.
46007020	Ko rugunda ixin kain chujni sinthe na̱ inchin binthe na̱ are bithikaon na̱ ngain ndo.
46007021	Ja̱ kjui naa ni nche'e xra dikuchji ngain xi najni are bithikaon Ndo Dio, ja'a ta'a juachjaon ixin yaa. Aro ja̱ nchao isari'a xraa ni nche'e xra dikuchji, mee icha jian sinche'e.
46007022	Ko thi chujni be'e xraa ni nche'e xra dikuchji, Jesucristo bantsjexin na̱ ngain xra mee ko jai nche'e na̱ xree. Ko thi ni dikuchji'a ngain naa xi najni ko bithikaon na̱ Jesucristo, jai nche'e na̱ xree je'e, xraa naa chujni dikuchji.
46007023	Ndo Dio anto renthe kuenanxin ra ndo, mexinxin dithuaxin'a ra tsuchji ra ngain inaa chujni.
46007024	Mexinxin kain ra xro dithikaon ra Jesucristo dinthe ra ngathexin kon Ndo Dio inchin binthe ra, jañaa are nakuexinxion ra bithikaon ra ngain ndo.
46007025	Aro ni xru'in nchrii o xii teka'o, Jesucristo xru'in kuetunna ixin je'e na̱, aro ja'an rundathjo ra thi ja'an xraxa'on, xraa naa chujni kuiakunu'e ndo ko nche'e xree ndo kainxin ncha'on.
46007026	Ko ja'an ndachrjan ixin icha nchao tate ra inchin te ra jai, ixin ncha'on te ná jai anto tangi jidiku'en.
46007027	¿Ja̱ uriko'o nchrii? Ithje'a kexreen sachrjende'e nchra. ¿Ko ja̱ riko'a naa nchrii? Icha jian xraxaon'a sariko'o nchra.
46007028	Ko ja̱ tsuta'a, xru'in jian'a sinche'e, ko ja̱ xan nchrii tsuthe'e xan, xru'in jian'a jinche'e xan. Aro thi chujni sinthekuthe'e setan na̱ juachjauen nthau'e na̱, ko ja'an rujinao'a ixin rugetan ra juachjaon yaa.
46007029	Kain ra xro dithikaon ra Jesucristo, ja'an rina'o rundathjo ra ixin itsje'a ncha'on dithuaa na̱. Mexinxin xro teko'o ra nchrii nche'e ra xraa chujni xru'in nchrii jika'o.
46007030	Ko chujni anto ta juachjaon, sinthe na̱ xraa chujni xru'in juachjaon chunda na̱, ko thi chujni anto chee, sinthe na̱ xraa chujni anto ta juachjaon, ko thi chujni the'na, sinthe na̱ xraa chujni xru'in jichunda.
46007031	Ko thi chujni anto chee ixin thi jii ngata'a nunthe ji'i, sinthe na̱ xraa chujni xru'in jichunda ixin nunthe dukon na̱ ji'i undatsjexin nunthe.
46007032	Ja'an rujina'o ixin xru'in juachjaon runthechunda ra. Ixin thi xii xru'in nchrii jika'o, icha xraxaon kexreen sinche'e xree Ndo Dio ixin tsusaye'e ndo.
46007033	Aro thi xii jika'o nchrii, icha ta xa juachjaon ixin thi jii ngata'a nunthe, ko thjee kexreen icha jian se'e ngathexin kon chri'i.
46007034	Ko jañaa kai thi nchrii jika'o xii ko xan nchrii, jejee xraxaon. Ixin xan nchrii ta xan juachjaon ixin nche'e xan xree Ndo Dio, ko xru'in jian'a sinche'e xan kunixin nthau'e ko espiritue xan. Aro thi nchrii jika'o xii icha ta nchra juachjaon ixin thi jii ngata'a nunthe ji'i, ko kexreen jian se'e nchra ngathexin kon xixi'i nchra.
46007035	Ja'an rindathjo'a ra kain ji'i ixin icha tsa ra juachjaon, ja'an je'o rina'o tsjengijna ra ixin sinche'e ra inchin rinao Ndo Dio. Ko jañaa icha jian sinthe ra ngathexin kon Nchaa ná Jesús.
46007036	Aro ja̱ chrujan chujni xraxaon ixin xe'en icha jian seka'o xan xii ixin biji xan nano jikininxin seka'o xan xii, ncho thuthe'e xan ixin yaa jian ngathexin kon Ndo Dio.
46007037	Aro ja̱ chrujan chujni rinao'a ixin xe'en sekao'a xan xii. Ko je'e xan kai rinao'a xan ixin rinao xan se'e xan jian ngathexin kon Ndo Dio, chujni mee nchao nche'e.
46007038	Mexinxin thi nchethe'e xe'en jian nche'e, ko thi nchethe'a xan icha jian nche'e.
46007039	Ley Ndo Dio ndachro ixin thi nchrii sachrjende'e thi xii are ndasenja xa, ko jañaa nchao seka'o nchra inaa xii, aro ngain naa xi dithikaon Jesucristo.
46007040	Aro ja'an ndachrjan ixin je'e nchra icha jian se'e nchra ja̱ xru'in xii seka'o nchra, ko ji'i thi xraxa'on ja'an, ko ja'an tununa ixin kai richunda Espiritue Ndo Dio.
46008001	Anchee rundathjo ra ke'e ruchro thi jine ni ko nchenduusen na̱ ixin tusaye'e diuchjan nchechjian xii. Ko kain ná nua ná ke'e ruchro ji'i. Ko thi anto nua ná ncheka'in ñao ná, aro thi thjue'e choo ni, mee thi nthasuji ná.
46008002	Ko ja̱ chrujan chujni ndachro ixin anto nu'e, nduaxin chujni mee xru'in nu'e.
46008003	Aro thi chujni thjue'e Ndo Dio, je'e ndo chunxin ndo je'e.
46008004	Mexinxin, ¿anchao sunthe ná nthao dinchekininxin na̱ diuchjan nchechjian xii? Ko ja'an ná jian nua ná ixin naa diuchjan xru'in renthe nthi'i ngata'a nunthe ixin je'o nakuaxinxon Ndo Dio jii.
46008005	Aro chujni ndachro na̱ ixin jii tsjé diuchjan ngajni ko ngata'a nunthe, ko je'e na̱ ndachro na̱ ixin diuchjan mee nchee na̱.
46008006	Aro ja'an ná nua ná ixin jii nakua Ndo Dio, Ndudaa ná. Ko je'e ndo binchechjian ndo kainxin thi jii, ko ja'an ná te ná ixin je'e ndo. Kai jii nakua Nchaa ná, ko mee Jesucristo thi binchechjian kain kunixin juachaxiin Ndo Dio, ko ixin Cristo texin ná nthi'i ngata'a nunthe.
46008007	Aro kainxin'a chujni nu'e ixin jii nakua Ndo Dio. Ko kanxion ni bithikaon Jesucristo jai xranchesaye'e na̱ diuchjan ixin jañaa kuku'en na̱ ko xra thinxin'a na̱ jian, mexinxin are jine na̱ thi nthao banchekininxin na̱ diuchjan, chrjuin'a tunu'e na̱ ixin tuenao na̱ ixin diuchjan yaa.
46008008	Aro je'a ixin thi junthe ná sunthexin ná jian ngathexin kon Ndo Dio, ixin thi jine ni o thi jine'a ni ntharenthe'a ná icha.
46008009	Maski chunda ná juachaxin sunthe ná kain thi jii, aro sunthekua'a ná ixin sinthutjajin'a ná chujni xra thinxin'a jian.
46008010	Ixin ja̱ chrujan ra, xro ujian thinxin ra thi ndua ko tenthe ra ngain naa nchia thi binchesayexin na̱ diuchjan, ko chujni xra thinxin'a sikon ra, chujni mee ruxraxaon ixin nchao sine na̱ kain thi nchesayexin na̱ diuchjan.
46008011	Ko ixin xraxaon ra ixin jian thinxin ra, ndasitjaan thi chujni xra thinxin'a jian, ko Jesucristo be'en ixin chujni mee kai.
46008012	Ko ixin nchetjajin ra chujni xra thinxin'a jian, yaa ruchro ixin tenche'e ra jian'a ngain Jesucristo.
46008013	Mexinxin ixin ja̱ thi jine, xan chian sinche'e xan thi jian'a, icha jian ja'an isine'a nthao mee, ko jañaa xan chian isinche'a xan thi jian'a.
46009001	¿A je'a ja'an naa chujni kuinchie'e Jesucristo? ¿A je'a ja'an richunda juachaxin inchin naa chujni kuinchie'e Jesucristo? ¿A je'a ja'an bikon Nchaa ná Jesús? Ko ixin thi xra ja'an bintha'a, mee bithikaunxin ra Jesucristo.
46009002	Ko maski ikainxion chujni chunxin'a na inchin naa chujni kuinchie'e Jesucristo, aro ja'a ra, jaan, chunxin ni ra, ko ixin ja'a ra dithikaon ra, yaa xraguxin ixin Jesucristo kuinchiena.
46009003	Ko ji'i rundachrjan ngain chujni nchexruxin'a thi ja'an rintha'a:
46009004	¿Ajikininxin'a ná ja'an ná xro kuinchie'na ná Jesucristo ixin ruchjana ni ra thi sine ná ko thi si'i ná?
46009005	Ko, ¿ajikininxin'a ná sintheki'an ná naa nchrii sakji'an ná, inchin nche'e Pedro ko inchin nche'e ni icha ni kuinchie'e Jesucristo ko xan choo Jesús?
46009006	¿A je'o Bernabé ko ja'an, thi chunda'a ná juachaxin sintha'a ná xra?
46009007	¿Kexe'e xi soldado nche'e xra ko je'o tumii thjengaxin 'na thi nchexi'in? ¿Kexe'e chujni thjenga ntha uva ko jine'a thuchjuiin ntha? ¿Ko kexe'e chujni thingaria kuleko ko di'a tsji'in ba?
46009008	Ko ji'i jeo'a juaxraxaon na, ixin kai Ndo Dio thetu'an ji'i ngain ley ndo.
46009009	Ixin ley bayée Moisés ndachro: “Thenge'a ra kuxinthaa nchiisen are thingachje ba triigo.” ¿Atuenao ra ixin Ndo Dio ndachro ndo ji'i ixin je'o kuxinthaa?;
46009010	ji'i nichja ndo ixin ja'an ná. Ko ley kunchjian ixin ja'an ná; ixin thi nche'e xra ngataon jngi ko nchechjian ton kunixin ninge ko thi ncherua triigo, jichunthia sayée thi kuenga.
46009011	Ko jañaa ja'an ná kuenga ná ngain ansean ra, juajna chjana ná Espíritu Santo. Mexinxin jikininxin ná ruchjana ni ra thi sundana ná.
46009012	Ja̱ ikainxion chujni, chje'e ra na̱ thi dunde'e na̱, ¿aje'a icha jikininxin ná sayáa ná ja'an ná thi sundana ná? Aro ja'an ná danchia'a ná thi jikininxin ruchjana ni ra. Mexinxin thixin na ná dathua ná thi tangi ixin jañaa nthañao'a ná chujni ko icha jian sayée na̱ juajnee Jesucristo.
46009013	¿Anua'a ra ixin kain chujni nche'e xra ngain ni'ngo judío, nthi̱'a̱ sachaxin na̱ thi sine na̱? Ko chujni nche'e xra ngain thi dajon na̱ nthau'e kuxiigo ixin Ndo Dio, chujni mee jine na̱ thu'a nthao de'e nthi̱'a̱.
46009014	Ko kai Nchaa ná ndachro ixin chujni tjaago juajnee, chujni mee jikininxin sayée na̱ thi sunde'e na̱ ixin xra nche'e na̱.
46009015	Aro ja'an xru'in banchia'a ra, maski jikininxin na sayaa, ko kai kji̱an'a ra ixin ruchjana ni ra thi sundana. ¡Aro ja'an icha nchao se'en na ke rundachro chujni ixin je'e na̱ chjana na̱ thi richunxin ko ichrjuin'a tsunu'e ansenna!
46009016	Ko tain'a ñao na ixin nichja thi jian juajnee Jesucristo ixin Ndo Dio kuetunna tsjaago juajna. ¡Ko anto tangi tsunna ja̱ tsjagu'a juajnee Jesucristo!
46009017	Mexinxin, ja̱ ritjaago ixin ngain ansenna dachrjexin, Ndo Dio sinchenchaon na, aro ja̱ rintha'a ixin jiditunna, rugunda sintha'a ixin jañaa jiditunna.
46009018	¿Ke'e sacha remee? Thi ja'an sacha, mee are tsjaago juajnee Jesucristo ko xru'in tsjenga na̱ 'na, ko rugunda'a rundachrjan ixin jikininxin na sayáa ixin tjaago thi jian juajna.
46009019	Mexinxin, maski ja'an xru'in kensen thetunna, ko ja'an kjan na naa thi nche'e xra ixin ja'a ra ko jañaa sacha icha tsjé chujni sithikaon Jesucristo.
46009020	Are ja'an bari'i ngayee chujni judío, ja'an kjan na inchin chujni judío ixin jañaa bithikaon na̱ Jesucristo. Ko ngain chujni anto dithikaon ley bayée Moisés ja'an kjan na xraa chujni anto dithikaon ley mee, ixin jañaa sithikaon na̱ Jesucristo, ko maski ja'an irugunda'a sithika'on ley.
46009021	Ko ngain ni chunda'a ley, ja'an kjan na inchin chujni chunda'a ley, ixin jañaa sacha na̱ ko sithikaon na̱ Jesucristo. Ko ji'i ruchro'a ixin ja'an dithikaon'a ley bayée Moisés, ixin ja'an urintha'a thi thetu'an ley Jesucristo.
46009022	Are ri'i ngain chujni nandaa dithikaon juajnee Jesucristo, ja'an ntha'a inchin je'e na̱, ixin jañaa tsjengijna na̱ sithikaon na̱ Jesucristo. Ko ji'i ruchro ixin ntha'a inchin nche'e kain chujni ko jañaa sacha kanxion na̱ ixin sithikaon na̱ Jesucristo.
46009023	Ko kain ji'i ntha'a ixin tjaago juajnee Jesucristo ko ixin kai sayáa thi jian sayée ni ixin juajna ji'i.
46009024	Ja'a ra unu'a ra jian, ixin are tsjé chujni thinga, nakua thi sacha. Mexinxin thinga ra xraa chujni rinao sacha.
46009025	Kain chujni tsuntaon ixin rinao sacha anto daku'en nthau'e ixin jian se'e. Ko chujni te'i nche'e yaa ixin sacha na̱ naa thi tuin ndatsjexin. Aro ja'an ná sacha ná naa thi xru'in ncha'on tsjexin.
46009026	Mexinxin ja'an je'a xraa naa chujni tsuntaon aro ndusen'a a jaan sacha. Ko kai je'a xraa naa chujni theto aro tjakua thon ngatau'en chrintho.
46009027	Icha jian ja'an nthagetan tangi nthau'na ixin xru'in ncha'on sintha'a thi jian'a. Ko rinao'a ixin Ndo Dio sayena'a ndo are ja'an anto tsjé chujni kjuagua ixin je'e ndo.
46010001	Kain ná xro choo ná, ja'an rinao'a ixin rutjaña'a ra thi ku'en ni ndo dachri'a ná xrachrjen. Are Ndo Dio rua'an naa thjui ixin banchechjie'en na̱ sa'on ko bathugee na̱ ngusine ndachaon.
46010002	Ko jañaa kjuaago Ndo Dio ixin kain chujni bigithe na̱ ngain thjui ko ngain ndachaon ixin kjan na̱ chujnii Moisés.
46010003	Ko kain na̱ juine na̱ niuthja bajon Ndo Dio,
46010004	ko kain na̱ bi'i na̱ jinda bajon ndo. Ko Cristo bakji ngain na̱ ko mee inchin xro baruee na̱ ko bajon jinda.
46010005	Aro icha tsjé ni bithikaon'a na̱ Ndo Dio, mexinxin be'en na̱ ko bithu'e na̱ ngaga'a jna thi xru'in jii.
46010006	Kain ji'i ku'en ixin ja'an ná tsangi ná ko tsiakuen'a ná thi jian'a inchin je'e na̱ kuiku'en na̱ thi jian'a.
46010007	Mexinxin ja'a ra nchesaye'a ra diuchjan nchechjian xii inchin binche'e kanxion na̱, inchin ndachro ngain xruen Ndo Dio: “Chujni mee juine na̱ ko bi'i na̱, kuthimejan binche'e na̱ thi nchexruxi'in nthau'e na̱.”
46010008	Ko sunthechriko'a ná nchrii je'a chri'a ná o xii je'a xixi'a ná inchin binche'e na̱ je'e na̱, mexinxin ngain nakua ncha'on be'en naa kan ko nii no̱ chujni.
46010009	Ko nthu'a ná thi jian'a ixin sukunxin ná a tsuñao Nchaa ná inchin binche'e kanxion na̱, ko be'en na̱ ixin kunchee bine'e na̱.
46010010	Kai tsuñao'a ná ngain Ndo Dio inchin binche'e kanxion na̱, mexinxin naa ángel ndaguen na̱.
46010011	Kain ji'i ku'en ni ndo dachri'a ná xrachrjen ixin ja'an ná tsangixin ná, ko kai betaxin ngain Xruen Ndo Dio ixin nthaxraxaon ná xro te ná ngain ncha'on te'i, thi ncha'on jitunchiaon ko ndatsjexin nunthe.
46010012	Mexinxin ja'a ra xro tuenao ra ixin jian dithikaon ra Jesucristo, tsje'e ra jian ixin sinche'a ra thi jian'a.
46010013	Thi tangi tu'an ra ja'a ra, xraje'o thi tangi dathu'e kain chujni. Aro ja'a ra chunthia ra Ndo Dio, ixin je'e sajon'a juachaxin tsu'an ra thi tangi tsixian'a sathu'e ra, ixin are tsii thi tangi tsu'an ra, Ndo Dio sinthasuji ra. Ko jañaa tsixi'an ra kain thi tangi.
46010014	Mexinxin, kain ra xro dithikaon ra Jesucristo, icha jian sathinga ra ko nchesaye'a ra diuchjan nchechjian xii.
46010015	Ja'an jañaa nichja ngajin ra ixin ja'a ra jian thinxin ra, ko xraxaon ra jian thi ja'an ndathjo ra.
46010016	Are do'o ná vino dikunchaon ko thexruxi'in ná Ndo Dio, yaa ruchro ixin kaxon ixin ja'an ná bingo jnii. Ko are junthe ná thi niuthja tunchjenga ná, yaa ruchro ixin kaxon xrajon be'en ixin ja'an ná.
46010017	Maski ja'an ná anto tsjé ná, aro kain ná kjan ná xraa nakua chujni ixin kain ná junthe ná xraje'o niuthja.
46010018	Xraxaon ra kexreen banche'e ni Israel, ni bane nthao bagake'e na̱ ngata'a thi chetaxin nthao ixin banchenduusen na̱ ngain Ndo Dio, yaa ruchro ixin kain na̱ kjan na̱ inchin nakua chujni ngain Ndo Dio.
46010019	Ko ja'an ndachrjan'a ixin diuchjan anto renthe o nthao nchenthuxi'in na̱ diuchjan icha renthe ke ikanxion nthao.
46010020	Aro ja'an ndachrjan ixin are chujni chunxin'a Ndo Dio dake'e nthao ngain diuchjan nchechjian xii, nthao mee nchenthuxi'in na̱ espíritu jian'a ko je'a ngain Ndo Dio. Ko ja'an rinao'a ixin ja'a ra sinchesaye'e ra espíritu jian'a.
46010021	Ko chro'a si'i ra vino inchin kuetu'an Jesucristo ko si'i ra thi binchenthuxi'in na̱ espíritu jian'a. Kai chro'a sinthe ra niuthja inchin kuetu'an Jesucristo ko sinthe ra thi binchenthuxi'in na̱ espíritu jian'a.
46010022	¿A rinao ra sinthuchjiigo ná Nchaa ná? ¿A icha suji ná ke je'e?
46010023	Nduaxin, nchao sinche'e ni kain thi sinao ni, aro kainxin'a thjengijna ni. Nchao sinche'e ni thi sinao ni, aro kainxin'a thjengijna ni ixin icha sithikaon ni Jesucristo.
46010024	Tsjee ná thi jian ixin inaa chujni ko jeo'a tsjee ná thi jian ixin ja'an ná.
46010025	Ja'a ra nchao jinthe ra kainxin nthao tuchji ngain ndaasin, ko danchiangi'a ra thinoo juixin nthao ko jañaa ruxraxaon'a ra thinoo juixin nthao.
46010026	Ixin nunthe ko kain thi jii ngata'a nunthe Ndo Dio thetu'an.
46010027	Ko are naa chujni dithikaon'a Jesucristo rundathjo ra ixin sintheko'o ra, ko ja'a ra rinao ra sintheko'o ra, nchao tsji ra ko jinthe ra kain thi ruchjaa ra na̱, aro danchiangi'a ra thinoo juixin.
46010028	Ko ja̱ chrujan chujni rundathjo ra ixin nthao mee binchekininxin na̱ diuchjan binchechjian xii, ja'a ra nthe'a ra nthao mee ixin jañaa tsuñao'a chujni ndathjo ra ji'i ko iruxraxaon'a ra thinoo juixin nthao. Ixin Ndo Dio thetu'an nunthe ko kain thi jii ngain nunthe.
46010029	Ko ja'an rinichja ixin thi chujni ndachro thinoo juixin nthao ko je'a ixin ja'a. Ko rinao'a ixin ja'a ra ruxraxaon ra jian'a ko rundachro ra ngain ansean ra: “Ja'an nchao ntha'a kain thi ja'an rina'o.
46010030	Ko ixin ja'an thexruxian Ndo Dio ixin thi jine, inaa chujni chro'a runichja jian'a ixin thi jine.”
46010031	Ndua thi ndachro ra, are ja̱ sinthe ra ko si'i ra o kexe'o inaa thi sinche'e ra, tsje'e ra jian ixin kain yaa tsusayexin Ndo Dio.
46010032	Nche'a ra thi jian'a ixin jañaa isithikaon'a chujni judío, o chujni je'a judío o chujni udithikaon Jesucristo.
46010033	Nche'e ra inchin ja'an, ixin kain thi rina'o sintha'a sinchexruxi'in chujni, ko rithje'a ixin ja'on tsjina jian, icha jian tsjaa ixin icha chujni tsji'i na̱ jian, ko jañaa rukjan na̱ inaa chujni narua.
46011001	Nche'e ra inchin ja'an ntha'a, ixin ja'an ntha'a inchin binche'e Jesucristo.
46011002	Ja'an anto cha'na ixin ja'a ra kainxin ncha'on xraxaon ni ra ko tenche'e ra thi ja'an binthakua'an ra.
46011003	Aro rina'o ixin ja'a ra tsinxin ra jian ixin Cristo thi thetu'en kain xii, ko xii thetu'en nchrii, jañaa inchin Ndo Dio thi thetu'en Jesucristo.
46011004	Ko are naa xii tjamataon jaa are jitjaago juajnee Ndo Dio o jinichjee ndo, yaa ruchro ixin je'e xa naa juasuaxin ixin Cristo.
46011005	Ko are naa thi nchrii tjamataon'a jaa are jitjaago juajnee ndo o jinichjee ndo, yaa ruchro ixin naa juasuaxin ngain xixi'i nchra. Ko xraje'o ja̱ rukjin xulo jaa nchra.
46011006	Ko ja̱ naa nchrii tjamataon'a jaa nchra, ncho taade nchra xrajaa nchra o rukjin xulo nchra. Aro ja̱ tusuee nchra ixin rukjin xulo jaa nchra, ncho tjamataon jaa nchra.
46011007	Thi xii jikininxin'a tsjamataon jaa, ixin Ndo Dio binchechjian thi xii inchin je'e ndo ko ixin je'e xa tusayexin ndo. Ko ni nchrii tusayexin ni xii.
46011008	Ixin Ndo Dio bantsjeninxin'a ndo thi xii ngain thi nchrii, ko nua ná ixin Ndo Dio bantsjeninxin thi nchrii ngain thi xii.
46011009	Ko thi xii kunchjian'a ixin ni nchrii. Ko nua ná ixin thi nchrii kunchjian ixin thi xii.
46011010	Ko thi ndachrjan ji'i ixin kain ángel, ni nchrii rugunda tsjamataon jaa nchra ixin ji'i tjaguxin nchra ixin dithikaon nchra.
46011011	Aro ja'an ná xro duthikaon ná Jesucristo nua ná ixin xii chro'a tsunkji'i ja̱ ko'a thi nchrii, ko thi nchrii chro'a tsunkji'i ja̱ ko'a thi xii.
46011012	Ko thi nchrii bachrjeninxin ngain thi xii be'e sa'o, ko jai thi xii tunkjixin ngain ni nchrii, aro kain thixin ngain Ndo Dio.
46011013	Ja'a ra ndachro ra: ¿Anchao jii ixin ni nchrii tsjamataon'a jaa nchra are runichjee nchra Ndo Dio?
46011014	¿Ko adikon'a ixin naa xii dindathe'a ixin tsanchrjanda xa sinchengangi xa xrajaa xa?
46011015	Aro ni nchrii chrjuin tunu'e na̱ ixin yeye xrajaa nchra ixin Ndo Dio chjee nchra xrajaa nchra yeye ixin yaa ruxramataunxin jaa nchra.
46011016	Aro ja̱ chrujan chujni tsuñao ixin ji'i, rugunda tsunu'e na̱ ixin ja'an ná ko kain chujni dithikaon Jesucristo, je'o ntho'o ná thi kukuaan ná.
46011017	Are rikji̱n na thi tsi'in ra ji'i, ja'an chro'a rundathjo ra ixin jian tenche'e ra. Ixin are xrathe ra ngain ni'ngo, icha banche'e ra thi jian'a ke thi jian.
46011018	Ko thi icha thian ko ndachjejin na na̱ ixin are xrathe ra ixin sinchesaye'e ra Ndo Dio, dachrjende'e choo ra ixin jian'a chrjio'o choo ra, ko ja'an, jaan dithika'on ixin ndua jamee nche'e ra.
46011019	¡Ko nduaxin rugunda ruchjeeya ra ixin jañaa tsunu'a ra kexe'e ra xro ndua dithikaon ra Jesucristo!
46011020	Mexinxin are xrathe ra ngain ni'ngo ko jinthe ra niuthja ko di'i ra vino, mee ije'a naa kiai xraxaunxin ni Jesucristo.
46011021	Ixin are jinthe ra niuthja ko di'i ra vino chuen'a choo ra ko jejee thixi'in ra jinthe ra thi thji'o ra, mexinxin thu'a ra jinthe'a ra ko thu'a ra de'en ra jintha ko ikanxion ra ndakuan ra.
46011022	¿A xru'in nchia chunda ra ixin sinthe ra ko si'i ra? ¿Unda nche'e ra thi jian'a ji'i ko tjaago ra ixin rinao'a ra chujni dithikaon Jesucristo, ko nchekusue'e ra chujni xru'in jichunda? ¿Ke'e rundathjo ra? ¿A sinthasaya'a ra ixin thi tenche'e ra? ¡Ko ixin thi tenche'e ra ji'i jikininxin'a tsusaya'a ra!
46011023	Ko Jesucristo binchekuanna thi ja'an kai binthakua'an ra: Ixin thie tse na̱ Jesús ixin Judas kjuaago, Jesús tse niuthja,
46011024	ko are juexin kuexruxi'in ngain Ndo Dio, je'e kunchjenga nio ko ndachro: “Jinthe ra ixin ji'i ruchro nthau'na thi xrajon se'en ixin ja'a ra. Ja'in nche'e ra ixin ruxraxaunxin ni ra.”
46011025	Ko are juexin juine na̱, kai tse thi jiria vino ko ndachro: “Vino ji'i ruchro thi jnina singo ixin ja'a ra, ko kai tjaago ixin Ndo Dio ubinthatjaña'a ra kain thi jian'a binche'e ra ko mee thi trato narua. Ko kain ncha'on are si'i ra vino ji'i, ruxraxaon ni ra.”
46011026	Mexinxin are ja'a ra sinthe ra niuthja ko si'i ra vino, tetjaago ra ixin Jesucristo be'en ixin ja'an ná. Ko nche'e ra ji'i tsija Nchaa ná inaa.
46011027	Ko kexe'o chujni jine niuthja ko jidi'i vino thi xraxaunxin ni Jesucristo, ko ncherenthe'a ngain anseen thi si'i ko sine, chujni mee jinche'e thi jian'a ngain Jesucristo ko ngain jnii.
46011028	Mexinxin chujni sine niuthja ko si'i vino, sa'o ruxraxaon a jinche'e thi thetu'an Ndo Dio.
46011029	Ixin thi jinekua ko dikua ko ncherenthe'a ngain anseen thi binche'e Jesucristo ixin je'e, je'o jine ko jidi'i ixin Ndo Dio sinchegatho tangi.
46011030	Mexinxin ngaya'a ra tsjé na̱ ni'i na̱ ko tsjé na̱ xraa tsanga'a na̱ ko kanxion na̱ undabe'en na̱.
46011031	Ja̱ rutsje'e ná jian thi tentho'o ná, Ndo Dio sinthagathu'a ná ndo thi tangi.
46011032	Ko Nchaa ná dikon ná ixin jian'a tentho'o ná, mexinxin nthagatho ná tangi, ixin jañaa tsji'a ná ngathe xru'i danga'a thi tsji kain chujni dithikaon'a Jesucristo.
46011033	Mexinxin kain ra xro dithikaon ra Jesucristo, chu'en choo ra ixin sinthe ra.
46011034	Ja̱ chrujan ra se'en ra jintha, nanthexon ra nthi̱'a̱ nchiandui ra, ko jañaa Ndo Dio sinthagathua'a ra tangi ixin thi jian'a nche'e ra are xrathe ra. Ko thi icha kuian ixin ja'a ra, sasuja nthi̱'a̱ tsjuan ná.
46012001	Kain ra xro dithikaon ra Jesucristo, ja'an rina'o tsunu'a ra ixin ke'e ruchro xra dajon Espíritu Santo.
46012002	Ja'a ra nu'a ra jian ixin are xrabagithikaon'a ra Jesucristo, ja'a ra bagithuaxin ra banthaya'a ra na̱ ko bakji'o ra na̱ banchesaye'e ra diuchjan chro'a nichja.
46012003	Mexinxin ndathjo ra ixin chujni chunda Espíritu Santo chro'a rundachro ixin Jesús jian'a, ko xru'in chujni nchao rundachro: “Jesús Nchana”, ja̱ chunda'a Espíritu Santo.
46012004	Ndo Dio chjaa ná jejee xra ixin sintho'o ná, aro kain xra mee je'o Espíritu Santo dajon xra.
46012005	Jii tsjé xra sintho'o ná, aro kain xra mee je'o Jesucristo thetuan ná xra.
46012006	Ko jejee xra ntho'o ná, aro je'o nakuaxinxon Ndo Dio thi thjengijna ná kain ná.
46012007	Ndo Dio tjaago ixin kain ná dayée ná naa xra ko ngain nanaa ná xraago juachaxiin Espíritu Santo. Ko juachaxin mee bayée ná ixin tsjengijnanxin ná icha chujni.
46012008	Kanxion chujni dayée na̱ juachaxiin Espíritu Santo ixin nichja na̱ kunixin jian juaxraxaon. Ko ikanxion na̱ dayée na̱ juachaxin ixin nichja na̱ kunixin jié juachaxin ixin jian thinxin na̱.
46012009	Kanxion na̱ dayee na̱ juachaxin ixin icha chunthia na̱ ixin Espíritu Santo, ko ikanxion na̱ dayée na̱ juachaxiin Espíritu ixin nchexrue'en na̱ chujni ni'i.
46012010	Ikanxion na̱ dayée na̱ juachaxin ixin nche'e na̱ thi na'a dikunxin ni, ikanxion na̱ dayée na̱ juachaxin ixin nichja na̱ juajna dayéxin na̱ ngain Ndo Dio, ko ikanxion na̱ Espíritu Santo chjee na̱ juachaxin ixin datsuan na̱ chujni chunda espíritu jian'a ko chujni chunda Espíritu Santo, ko ikanxion na̱ dayee na̱ juachaxin ixin nichja na̱ icha ngigua thinxin'a ni, ko ikanxin na̱ dayee na̱ juachaxin ixin rundachro na̱ ke'e ruchro thi ngigua thinxin'a ni.
46012011	Aro kain ji'i nche'e thi nakuaxinxon Espíritu Santo jii, ko je'e tunchjeeya juachaxin ngain chujni inchin je'e rinao.
46012012	Kain chujni dithikaon Jesucristo kjan na̱ inchin nakua chujni, ko maski nakua nthao aro chunda tsjé thi jejee nche'e xra, jañaa kjan kain chujni dithikaon Cristo.
46012013	Ko kain ná bigithe ná kunixin xraje'o Espíritu ixin kain ná kjan ná xraa nakua chujni ko maski judío ná, o griego ná, o maski dikuchji ná ngain naa xi najni o xru'in xi najni chunda ná, aro kain ná bayée ná xraje'o Espíritu Santo.
46012014	Naa chujni jeo'a nakua raa chunda, rugunde'e tsjé thi nchexin xra.
46012015	Ja̱ ruthee ni rundachro: “Ja'an din'a na raa, mexinxin jikininxin'a na senganito na nthau'a”, ko je'a ixin jañaa nichja ise'a ngain nthao mee.
46012016	Ko ja̱ ndatsjuen ni rundachro: “Ja'an je'a jmakon, mexinxin ja'an jikininxin'a na senganito na nthau'a”, aro je'a ixin jañaa nichja ise'a ngain nthao mee.
46012017	Ko ja̱ nguii nthau'e ni rugenganito jmakon ni, chro'a ruki'in ni. Ko ja̱ nguii nthau'e ni rukji juxon ndatsjuen ni, chro'a rukuxrajni'i ni.
46012018	Aro Ndo Dio bake'e kain thi chunda nthau'e ni inchin je'e ndo binao ndo.
46012019	Ko ja̱ nguii nthau'e ni rukji raa ni, runthe'a ni.
46012020	Nduaxin tsjé thi nchexin ni xra jinganito nthau'e ni, aro kain yaa kjan nakua nthao.
46012021	Jmakon ni chro'a rundachro ngain raa ni: “Ja'a rugundana'a”, ko kai jaa ni chro'a rundachro ngain ruthee ni: “Ja'a rugundana'a.”
46012022	Nduaxin thi ndachro ni ixin dunda'a ngain nthau'e ni, mee thi icha rugunda.
46012023	Ko thi ndachro ná ixin renthe'a ngain nthau'a ná, mee thi icha tjamataon ná. Ko kai jañaa ntho'o ná ngain thi ndachro ná ixin tsjagu'a ná,
46012024	ko thi icha nthurenthe rugunda'a tsjamataon ná. Ko Ndo Dio jamee binchechjian nthau'a ná, ixin thi ndachro ná ixin renthe'a, icha nthurenthe ná.
46012025	Ko jañaa nua ná ixin nguii nthau'a ná renthe ko saku'en ná nguii nthao.
46012026	Ko are thiin naa raa ni o naa ruthee ni, kai nguii nthau'e ni thiin. Ko ja̱ naa raa ni dayée juasaaya, kai nguii nthau'e ni chrjuin tunu'e.
46012027	Thi ja'an rindachrjan ruchro ixin kain ra ja'a ra kjan ra inchin nakua chujni ngain Cristo.
46012028	Ko ngain ni'ngo, Ndo Dio kunchjeeya xra, ko thi ni sa'o bake'e, mee ni bagakao Jesucristo, ni yuxin ni dayee juajnee Ndo Dio ixin runichja na̱, ni ninxin, mee ni tjaago, kuthejan chujni dayée juachaxiin Ndo Dio ixin nche'e na̱ thi na'a dikunxin ni, kuthejan chujni nchexrue'en ni ni'i, kuthejan chujni thjengijna icha chujni, kuthejan chujni thetu'an kexreen suan xra, ko kai chujni nichja jejee ngigua.
46012029	¿A kain na̱ xraa ni kuinchie'e ko bagakao Jesucristo? ¿Akain na̱ Ndo Dio ndache na̱ thi runichja na̱? ¿Akain na̱ xraa chujni tjaago? ¿A kain na̱ dayée na̱ juachaxiin Ndo Dio ixin nche'e na̱ thi na'a dikunxin ni?
46012030	¿Akain na̱ nchexrue'en na̱ ni ni'i? ¿Akain na̱ nichja na̱ jejee ngigua? ¿Akain na̱ rundachro na̱ ke'e ruchro thi ndachro chujni nichja jejee ngigua?
46012031	Ko ja'a ra icha nchao thjee ra thi juachaxin icha renthe dajon Ndo Dio. Aro ja'an tsjagu'a ra inaa thi icha jian.
46013001	Ja̱ nichja kain ngigue'e chujni ngata'a nunthe ko ngigue'e kain ángel, aro ja̱ thjua'a chujni, ja'an xraa naa chia seen turankjan o xraa laato chia chrjuin'a turankjan.
46013002	Ko richunda juachaxin ixin nichja thi juajna tjagu'na Ndo Dio, ko chunxin kain thi nue'a chujni, ko ja̱ juaxraxaon na icha nu'e ke kainxin juaxraxuen chujni, ko anto chunthia ngain Cristo ko nchao thetu'an ixin jna tsingixin jna thi jii jna, aro thjua'a chujni, ja'an xru'in renthe na.
46013003	Ko ja̱ tsunchjeyaa chujni nua kainxin thi ja'an chunda, ko ruxrajon na ruche na, aro ja̱ thjua'a kain chujni, xru'in xree kain thi ja'an sintha'a.
46013004	Thi thjue'e chujni thixi'in kain, nche'e thi jian ngain icha chujni. Thi thjue'e chujni tunchjue'a, tunue'a icha renthe ke inaa chujni ko tain'a ñao,
46013005	nichjakua'a, thje'a thi jian ixin je'o, tuñaunkua'a ko tenchjian'a ngain anseen thi jian'a nche'e inaa chujni ngain je'e.
46013006	Thi thjue'e chujni nchexruxin'a thi jian'a nche'e icha chujni, je'e nchexruxi'in thi jian.
46013007	Thi thjue'e chujni, nchetjaaña kain, dithikaon kain, chu'en kain ko thixi'in kain.
46013008	Thi thjue'e choo ni xru'in ncha'on tsjexin. Tsii ncha'on are ixru'in chujni sayée juajna thixin ngain Ndo Dio, ko chujni nchenichja Ndo Dio ngigua thinxin'a ni, ngigua mee irunichja'a ni, ko irugunda'a runichja ni thi anto nu'e ni.
46013009	Thi nu'e ni jai nchion nu'e ni, ko thi juajna dayee ni jai nchenue'a ni kain thi siku'en.
46013010	Are tsii ncha'on are kain jian se'e, kain thi jii jai ndatsjexin.
46013011	Are ja'an nchiin bari'i, ja'an banichja ko baxraxa'on ko bakianxin inchin naa chjan. Ko jai ke ubangi na takuinthua kain thi bantha'a are nchiin na.
46013012	Ko jai ja'an ná chunxin ná Ndo Dio, aro je'a jian, xraa are dukon ná ngakon ná ngain naa chia dakima aro je'a jian. Aro tsii ncha'on are kain jian se'e, kuthimejan sukon ná ngakon ndo ko je'e ndo sikon ndo ngakon ná. Jai ja'an nchion chunxin je'e ndo aro kuthimejan ja'an ruchunxin ndo inchin je'e ndo chunxin na ndo.
46013013	Aro jii nii thi rugunda sintho'o ná kainxin ncha'on: ruchunthia ná Ndo Dio, ruchu'en ná kain thi ndachro ndo ko ruthjue'e choo ná. Aro thi icha renthe ruthjue'e choo ná.
46014001	Thjue'e ra chujni, ko danchie'e ra Ndo Dio ruchjaa ra juachaxin sinche'e ra kain xra dajon ndo, aro icha danchia ra juachaxin runichja ra thi juajna sayexin ra ngain ndo.
46014002	Thi nichja naa ngigua nichja'a chujni, je'e nichja ngain Ndo Dio ixin xru'in kensen thinxin. Ko Espíritu Santo nchenichja chujni mee, aro nichja thi thinxin'a chujni.
46014003	Aro thi nichja juajna dayéxin ngain Ndo Dio, nichja ngain icha chujni ixin icha tsinxin na̱ ko sithikaon na̱ ngain Cristo, ko thjengijna na̱ ixin icha tsusuji na̱ ko chrjuin nchekunu'e anseen na̱.
46014004	Thi chujni nichja naa ngigua je'o Ndo Dio thinxin, je'o espiritue tusuji. Aro thi chujni chunda juachaxin nichja juajna dayéxin ngain Ndo Dio, chujni mee icha nchesuji chujni jii ngain ni'ngo.
46014005	Ja'an rujina'o ixin kain ra ruchunda ra juachaxin runichja ra thi ngigua je'o Ndo Dio thinxin. Aro icha rina'o ixin ja'a ra runichja ra juajna dayéxin ra ngain Ndo Dio. Ixin icha renthe thi nichja juajna thixin ngain Ndo Dio ke thi nichja ngigua thinxin'a ni, aro, jaan, nchao runichja, ja̱ jii naa chujni runichja ke'e ruchro thi jinichja ngigua thixin'a ni, ko jañaa chujni jii ngain ni'ngo tsangi na̱.
46014006	Mexinxin ja̱ rugasutsja'a ra jai ko runichja'a ra kunixin naa ngigua rukinxin'a ra, mee xru'in xree ixin xru'in rukinxin ra. Aro icha jian rundathjo ra thi rinao Ndo Dio tsinxin ra, o tsangi ra thi jian, o tsjagu'a ra juajna thixin ngain Ndo Dio o tsangi ra kexe'o inaa thi thetu'an Ndo Dio.
46014007	Ja̱ kain thi nchechjian soon inchin nthaxro o naa arpa ko xraje'o ruki'in ni, ¿kexreen rugatsuan ni suen arpa o suen nthaxro?
46014008	Ko are chia danua xi theto saxruin'a inchin jikininxin saxruen, ¿kexreen satsuan xi soldado ixin usiketo xa?
46014009	Ko xraje'o tu'en ngajin ra, ja̱ runichja'a ra thi jian thinxin ni, mexinxin, ¿kexreen tsinxin chujni thi runichja ra? ¡Ko mee ruchro ixin xraa je'o chrintho tenichje'e ra!
46014010	Jaan, ndua nguixin nunthe jii tsjé ngigua, ko kain ni nichja ngigue'e thinxi'in choo na̱.
46014011	Aro ja̱ chrujan chujni jinichja na ko ja'an thianxin'a ngigue'e, chujni ji'i ruxraxaon ixin ja'an je'a ni rajnee ko ja'an xraje'o ruxraxa'on ixin chujni mee.
46014012	Mexinxin ja'a ra xro anto rinao ra sayé'e ra juachaxin sinche'e ra xra dajon Espíritu Santo, aro icha danchia ra thi juachaxin tsjengijnaxin ra kain chujni dithikaon Jesucristo.
46014013	Mexinxin, thi chujni chunda juachaxin nichja ngigua thinxin'a ni, kai sanchie'e Ndo Dio ixin nchao rundache chujni ke'e ruchro thi jinichja.
46014014	Ko are ja'an nichjaa Ndo Dio kunixin naa ngigua thinxin'a ni, je'o espirituna jinichja, ko thi ja'an nichja xru'in thianxin.
46014015	¿Ke'e sintha'a remee? Rugunda runichjaa ko rutsjethaa Ndo Dio kunixin espirituna, aro kai runichjaa ndo ko rutsjethaa ndo kunixin juaxraxaunna ko espirituna.
46014016	Ixin are ja'a rutsjethe'e Ndo Dio kunixin espiritua, ko tsi'in inaa chujni thi ja'a rindachro, je'e na̱ tsinxin'a na̱ thi ja'a rundachro, mexinxin chujni mee chro'a rundachro “Jañaa tsu'en” ixin je'e xru'in kuinxin.
46014017	Ko ndua, thi ja'a rinichja ngathexin kon Ndo Dio anto jian, aro inaa chujni xru'in thjengijna ixin xru'in thinxin.
46014018	Ja'an thexruxian Ndo Dio ixin ja'an icha nichja ngigua thinxin'a ni ke kain ra ja'a ra,
46014019	aro ngain ni'ngo, icha jian tsjé'a runichja aro tsinxinna na̱, ke anto see runichja ko xru'in tsinxinna na̱.
46014020	Kain ra xro dithikaon ra, nche'e ra inchin xan nchinnchinchjan ixin thje'a xan thi jian'a. Aro xraxaon'a ra xraa xan nchinnchinchjan, icha jian xraxaon ra xraa ni yeye.
46014021	Ko ngain Xruen Ndo Dio ndachro: “Ja'an runichjaa chujni rajnaa ra, kunixin chujni je'a nunthe ji'i ko ni te'i runichja na̱ ngigua tsinxin'a ra ko maski sikon ra ji'i, sinao'a ra tsi'in ra, jañaa chro Ndo Dio.”
46014022	Thi chujni nichja jejee ngigua, ji'i naa thi na'a dikunxin ni ixin sikon ni dithikaon'a Jesucristo ko je'a ixin ni udithikaon. Aro thi juajna thixin ngain Ndo Dio, je'a ixin ni dithikaon'a Jesucristo, ji'i ixin ni udithikaon.
46014023	Mexinxin are xrathe ngain ni'ngo kain ni dithikaon Jesucristo, ko kain na̱ thexi'in na̱ runichja na̱ jejee ngigua thinxin'a ni, ko sixi'in ngain ni'ngo chujni dithikaon'a Jesucristo, ¿a ruxraxaon'a ni te'i ixin ja'a ra ndadinthexinga ra?
46014024	Aro ja̱ kain ra tetjaago ra juajna thixin ngain Ndo Dio ko sixi'in naa chujni thinxin'a o dithikaon'a, je'e tsinxin ixin jian'a jinche'e ko se'e ruxraxaon are tsi'in kain thi ja'a ra tetjaago ra.
46014025	Ko kain thi jii ngain anseen chujni mee tsununxin, ko je'e sethuxin nthajuchji'i ko sinchesaye'e Ndo Dio ko rundachro ixin ndua jii Ndo Dio ngaya'a ra.
46014026	Mexinxin kain ra xro dithikaon ra Jesucristo, are ruxrathe ra ixin sinchesaye'e ra Ndo Dio, kanxion ra rutsje ra salmo, ko ikanxion ra nchao tsjaago ra o rundache ra inaa chujni thi juajna chjaa ra ndo, ko ikanxion ra runichja ra ngigua thinxin'a ni ko ikanxion ra rundachro ra ke'e ruchro ngigua mee. Aro kain thi sinche'e ra sinchesuji chujni.
46014027	Are runichja ra jejee ngigua thinxin'a ni, nchao runichja ra je'o yoo ra o nii ra ko chu'en ra runichja naa, kuthejan inaa, ko naa ra rundachro ra ke'e ruchro thi ngigua tenichja ra.
46014028	Ko ja̱ xru'in chujni nchao rundachro ke'e ruchro thi ngigua nichja ra, icha jian nichja'a ra ngain ni'ngo ko se'an nichja ra ngain Ndo Dio.
46014029	Kai are runichja ra thi juajna chjaa ra Ndo Dio, nchao runichja ra je'o yoo ra o nii ra, ko xro icha ra tsi'in ra ko rundachro ra a ndua juajna mee juixin ngain Ndo Dio.
46014030	Ko ja̱ chrujan chujni tajii ngayee chujni ko bayée juajnee Ndo Dio, thi chujni jitjaago rutenkua ixin runichja chujni bayée juajna mee.
46014031	Jañaa kain ra xro sayé'e ra juajnee Ndo Dio, nchao runichja ra naa ra, kuthejan inaa ra ixin chujni tethi'in icha tsangi na̱ ko icha sinchexruxi'in na̱ tsi'in na̱.
46014032	Thi chujni dayée juajna thixin ngain Ndo Dio rugunda tsetu'an ngain espiritue
46014033	ixin Ndo Dio ndakua nche'e kain ko chrjuin nchekunu'e anseen kain chujni. Jañaa inchin kuangi ko nche'e kain ni'ngo thji ni dithikaon Jesucristo,
46014034	ko ni nchrii rutenkua nchra are jitjaago na̱ ngain ni'ngo ixin tsangi nchra ko rutenkua nchra inchin thetu'an ley bayée Moisés.
46014035	Ja̱ je'e nchra rinao nchra tsunu'e nchra icha, rugunda sanchiangi'i nchra xixi'i nchra ngain nchia ixin chrjuin'a dikon ni ixin naa nchrii runichja nchra ngathexin kon chujni ngain ni'ngo are jixraago.
46014036	¿Axraxaon ra ja'a ra ixin ngajin ra kuexinxin xraago juajnee Ndo Dio? ¿O axraxaon ra ixin ja'o ra bayé'e ra juajnee ndo?
46014037	Ko ja̱ chrujan ra tunu'a ra ixin ja'a ra daye'e ra juajnee Ndo Dio o tuenao ra ixin Espíritu Santo nthakinxin ra, kai tsinxin ra ixin thi rikji̱n na ji'i naa thi thetu'an Ndo Dio.
46014038	Aro ja̱ chrujan chujni dithikaon'a juajna ji'i, ja'a ra kai dithikaon'a ra thi rundachro chujni mee.
46014039	Jañaa kain ra xro dithikaon ra Jesucristo, icha danchie'e ra Ndo Dio ruchjaa ra juachaxin ixin tsjaago ra juajnee ndo, ko tanchrjanda ra chujni runichja na̱ thi jejee ngigua thinxin'a ni.
46014040	Aro ndakua ko jian nche'e ra kain.
46015001	Ja'a ra xro dithikaon ra Jesucristo, ja'an rina'o sinthaxraxa'on ra thi jian juajnee Ndo Dio ndathjo ra. Ko juajna ji'i thi ja'a ra bithikaon ra ko xra dithikaon ra.
46015002	Ko ja̱ tsinthue'a ra thi juajna ja'an kjuagu'a ra, ja'a ra uchujni narua ko ja̱ bithikaon'a ra xru'in kurenthe juajna ngajin ra.
46015003	Ja'an sa'o kjuagu'a ra thi juajna ja'an bayáa, ja'an kjuagu'a ra ixin Cristo be'en ixin kjuenga 'na kain thi jian'a bintho'o ná inchin ndachro ngain Xruen Ndo Dio,
46015004	ko kjuabaa na̱ ko ngain ncha'on ninxin je'e xechon inchin jitaxin ngain Xruen ndo.
46015005	Ko sa'o kununxin ngain Pedro, kuthimejan ngain icha ni kuinchie'e Jesús.
46015006	Kuthimejan kununxi'in rio'o no̱ chujni bagithikaon ngain je'e. Ko tsjé chujni mee xra techon na̱ jai ko thu'a na̱ undabe'en na̱.
46015007	Kuthimejan kununxi'in Jacobo, kuthimejan kain ni kuinchie'e.
46015008	Ko are juexin kununxi'in kain ni kuinchie'e ko ni baruee, kuthimejan kununxin ngajin, xraa naa chjan tunkji'i ko xraxera'a nchauen xan.
46015009	Ja'an tununa ixin renthe'a na ngagee kain ni kuinchie'e Jesús, ko jikininxin'a si'in na chujni kuinchie'e ixin ja'an anto banthagatho tangi chujni bagithikaon Jesucristo.
46015010	Aro ixin Ndo Dio anto jian ngajin na, mexinxin ja'an rintha'a thi rintha'a ixin je'e ndo, ko thi juachaxin chjana ndo anto bundana ko icha tsjé xra bintha'a ke kain ni kuinchie'e Jesucristo. Aro je'a juachaxinna banthaxin xra, Ndo Dio thi binchegunda na ixin bintha'a xra.
46015011	Ko ja'an ndusena'a kensen kjuaago a je'e na̱ o ja'an, ko ji'i thi juajna kjuaago ná ko ja'a ra bithikaon ra.
46015012	Thi juajna ja'an ná kjuagu'a ra ndachro ixin Cristo xechon. Mexinxin, ¿unda thu'a ra ndachro ra ixin chujni ndadige'en iruxechon'a na̱?
46015013	Ko ja̱ ndua'a ixin chujni ndadige'en ruxechon, yaa ruchro ixin Cristo kai xechon'a.
46015014	Ko ja̱ Cristo xechon'a, ji'i ruchro ixin xru'in xree thi juajna ndathjo ra, ko kai xru'in xree ixin ja'a ra chunthia ra Jesucristo.
46015015	Ja̱ ndua ni ndadige'en iruxechon'a na̱, ja'an ná kjan ná chujni ncheeya ixin tenichja ná thi binche'a Ndo Dio, ixin ja'an ná tjaago ná ixin nduaxin je'e ndo binchexechon ndo Jesucristo.
46015016	Ja̱ xechon'a ni ndadige'en, kai Cristo xechon'a are ndabe'en.
46015017	Ja̱ Cristo xechon'a are ndabe'en, thi ja'a ra chunthia ra kai xru'in xree, ko ja'a ra xra tenche'e ra thi jian'a.
46015018	Ko jamee, kain chujni bithikaon Cristo ko undabinthege'en na̱ ndabitjaan na̱ ngathe xru'i.
46015019	Ja̱ chunthia ná ngain Cristo ixin je'o tsjengijna ná ngata'a nunthe ji'i, ja'an ná thi chujni icha thinxin'a ke kain chujni nthi'i ngain nunthe.
46015020	Aro Jesucristo xechon ko je'e thi sa'o xechon ngayee ni ndadige'en.
46015021	Ko ixin nakua xii, kainxin chujni nunthe ji'i bikininxin na̱ ndase'en na̱. Ko kai ixin nakua xii, kain na̱ jikininxin na̱ ruxechon na̱.
46015022	Ko ixin thi jian'a binche'e Adán kain ná bikininxin ná ndase'en ná, aro ixin thi jian binche'e Cristo nchao ruxechon ná kain ná.
46015023	Aro nanaa ná ruxechon na̱ inchin jikininxin: Cristo thi sa'o xechon. Kuthimejan are Cristo tsii inaa, ruxechon chujni dithikaon ngain je'e.
46015024	Kuthimejan ndatsjexin nunthe are Cristo tsunxanthe kainxin juachaxin jii nthi'i ngata'a nunthe ko ngajni, ko Cristo sinchegayee kain ngain Ndo Dio, Ndudaa ná,
46015025	ixin Cristo xra tsetu'an tsjexinja tsunxanthe kain thi ningaku'en.
46015026	Ko thi tsjexinxin sinchexanthe, mee thi ndade'en ni.
46015027	Aro ngain Xruen Ndo Dio ndachro: “Ndo Dio bajon kain juachaxin ngain Cristo ixin thetu'en kain thi jii”, aro mee ruchro'a ixin Cristo thetu'an ngain Ndo Dio ixin Ndo Dio thi bajon juachaxin ngain je'e.
46015028	Ko are Cristo utsetu'an kain, kuthimejan Cristo, thi Xe'en Ndo Dio, sinchekjan juachaxin ngain Ndo Dio inaa, ixin je'o Ndo Dio thi tsetu'an kain thi jii.
46015029	Kanxion chujni digithe na̱ ixin ni ndadige'en, ko ni digithe xraxaon na̱ ixin jañaa sitjañe'e kain thi jian'a binche'e chujnii na̱, ni undabe'en, ¿aro ja̱ nduaxin chujni ndadige'en iruxechon'a na̱, unda xradigithe na̱ ixin chujni undadige'en?
46015030	¿Ko unda ruxrajon ná kain ncha'on ngain thi tangi ixin suen ná na̱?
46015031	Ixin ja'a ra nu'a ra jian ixin kainxin ncha'on rinao na̱ suen na na̱, ko jian nu'a ra ixin ji'i ndua. Aro ji'i tunna ixin ja'a ra dithikaon ra Nchaa ná Jesucristo, ko are ja'a ra dithikaon ra, mee thi chrjuin nchekunu'e ansenna.
46015032	Ko ke'e bacha ixin ngain rajna Éfeso kuetuki'an chujni anto chrintho xraa kuxiigo te nga'a jna ja̱ ndua'a chujni ndade'en ruxechon na̱. Ji'i ruchro ixin xru'in xree ixin kuetuki'an na̱. Ko icha jian sintho'o ná inchin ndachro chujni: “Sunthe ná ko so'o ná ixin ndue o rejngi undase'en ná.”
46015033	Dithuaxin'a ra sinthaya'a ra na̱, inchin ndachro chujni: “Are tato ni chujni nche'e thi jian'a, ndakjan ni xraa je'e na̱.”
46015034	Mexinxin jian xraxaon ra thi sinche'e ra ko inche'a ra thi jian'a, ixin jié juasuaxin jii ngajin ra ixin xra jii chujni chunxin'a Ndo Dio ngaya'a ra.
46015035	Aro ja̱ chrujan chujni sanchiangi: “¿Kexreen ruxechon chujni undadige'en? ¿A xraje'o nthao sechunda na̱?”
46015036	A ndua thinxin'a ra mexinxin jañaa danchiangi ra. Anua'a ra ixin are thenga ra naa tsee, sa'o de'en tsee, kuthimejan dachrje ka.
46015037	Ko je'a ka thi dinga, nduaxin je'o naa tse'e triigo o inaa tsee thi dinga.
46015038	Aro Ndo Dio chjee tsee mee naa ka inchin je'e ndo rinao ndo, ko jañaa kain tsee dachrjetaon ka inchin je'e ndo binchekininxin ndo.
46015039	Kain nthao xrajeo'a te nthao, nthau'e chujni jee te nthao, nthau'e kuxiigo jee te nthao ko jañaa kai nthau'e kunthua ko nthau'e kuchee, jee te nthao.
46015040	Kai nthau'e ángel te ngajni chrjuin te nthao, ko kain nthao jii ngata'a nunthe kai chrjuin te, aro tuyai'a thi chrjuin te nthao.
46015041	Ko ncha'on icha suji nchengasaan, ko kunithjao jee nchengasaan ko kunutse jee dikon ni ba, ko nanaa kunutse jejee tungiixin ba.
46015042	Jamee tsu'en kai are ruxechon chujni ndade'en. Ixin je'e na̱ xrabaa na̱ kunixin naa nthao ndarenga, aro je'e na̱ ruxechon na̱ kunixin naa nthao irurenga'a.
46015043	Are naa chujni ndade'en xrabaa nthau'e ko ndarenga nthao, aro nthao ruxechon anto chrjuin se'e ixin irurenga'a. Ko nthao chunda ná jai ko ruxrabaa suji'a nthao, aro thi nthao ruxechon suji se'e nthao.
46015044	Are ndade'en ni, xrabaa je'o nthau'e ni, ko are ruxechon ni, sayée ni inaa nthao rurenga'a. Ko jii nthao chunda ná jai, ko jii nthao rurenga'a.
46015045	Ndachro ngain Xruen Ndo Dio: “Adán kjui thi xii sa'o binchegechon Ndo Dio”, aro Cristo inchin Adán ixin Cristo chunda espíritu thi sinthagechon ná ko xru'in ncha'on se'en ná.
46015046	Ko sa'o be'e nthao ndathjexin. Kuthimejan juii nthao xru'in ncha'on se'en.
46015047	Thi xii sa'o be'e, kunchjianxin jinche ko be'e xa ngain nunthe. Ko Jesucristo, thi yuxin xii, juixin ngajni.
46015048	Kain ná xro te ná ngata'a nunthe chunda ná nthao inchin nthao bechunda Adán ixin je'e kunchjianxin jinche. Ko ni jii ngajni chunda na̱ naa nthao inchin Cristo thi juixin ngajni.
46015049	Ko jai ja'an ná chunda ná naa nthao inchin nthau'e Adán, aro tsii ncha'on ja'an ná ruchunda ná naa nthao inchin nthau'e Jesucristo, thi juixin ngajni.
46015050	Ja'an rindathjo ra ixin nthao chunda ná jai chro'a se'e nthao nthi̱'a̱ thi thetu'an Ndo Dio, ixin thi nthao ndarenga chro'a se'e nthao ngain nthao xru'in ncha'on rurenga.
46015051	Aro rina'o tsunu'a ra naa thi jima ko xra nua'a ra: Kainxin'a ná se'en ná, aro kain ná sayée ná inaa nthao xru'in ncha'on se'en.
46015052	Ko ji'i anto daka tsu'en xraa are dijee ko xiree jmakon ni, ko are tsjexin saxruen trompeta, kain chujni undabe'en ruxechon na̱ kunixin inaa nthao ke ixru'in ncha'on rurenga. Ko xro xra sunthechon ná kai sayebe'o ná inaa nthao narua.
46015053	Ixin nthao chunda ná jai ndade'en nthao ko ndarenga nthao, mexinxin rugunda situxin nthao ixin inaa nthao sen'a ko xru'in ncha'on tsjexin.
46015054	Ko are nthao ndade'en situxin nthao ixin inaa nthao xru'in ncha'on se'en, siku'en thi ndachro ngain Xruen Ndo Dio: “Thi ndade'en ni ixru'in juachaxin ruchunda ko ndaruxanthe.”
46015055	“Ja'a thi de'en ni, ¿kja juachaxin chunda ja'a? ¿Kja juachaxian chunda ixin du'en nthao?”
46015056	Ko thi jian'a nche'e ni, mee thi chjee juachaxin thi de'en ni, ko ley bayée Moisés, mee thi chjee juachaxin thi jian'a nche'e ni.
46015057	Aro thexruxi'in ná Ndo Dio ixin je'e ndo chjaa ná ndo juachaxin sacha ná ngain thi de'en ni, ixin Jesucristo ubacha.
46015058	Mexinxin ja'a ra xro dithikaon ra dachrjende'a ra ko nche'e ra xra kuetu'an Jesucristo, ko ja'a ra unu'a ra ixin xra tenche'e ra ixin Nchaa ná, je'a naa xra xru'in xree.
46016001	Jai ja'an rina'o rundathjo ra ixin thi tumi satsetau'en choo ra ixin tsjengijnanxin ra chujni dithikaon Jesucristo. Nche'e ra kai inchin ndathjan runche'e chujni jii ngain kainxin ni'ngo te ngain nunthe'e Galacia.
46016002	Mexinxin kain ncha'on domingo dantsjenda ra nchin tumi thi dacha ra ko thenchji'an ra tumi, ko jañaa isatsetauen'a choo ra tumi are ja'an saso.
46016003	Ko are saso, ja'an rurua'an ngain rajna Jerusalén chujni ja'a ra kuinchie'e ra, ko ruchja'a na̱ naa xroon thi rundachro ixin ja'a ra kuinchie'e ra na̱ ixin sikao na̱ tumi kjuejutau'en choo ra ixin chujni Jerusalén.
46016004	Ja̱ nchao tsji ja'an, kai tsji ngain na̱.
46016005	Ja'an satho nunthe'e Macedonia, kuthimejan saso nthi̱'a̱ rajna Corinto.
46016006	Ko nchingo tasithuna ngajin ra kanxion ncha'on o nguixin kunithjaue kin, ko jañaa tsjengijna ni ra ixin nchao satsji inaa nunthe.
46016007	Ja'an rinao'a sathutaunxion ko nchion sikon ni ra, ja'an rina'o sari'i see ngajin ra, ja̱ Ndo Dio ruchjana juachaxin.
46016008	Aro ja'an xrasari'i nthi'i ngain rajna Éfeso tsija ncha'on kiai Pentecostés,
46016009	ixin nthi'i jii tsjé chujni tedithuexin na̱ tsjagua na̱ juajnee Ndo Dio ko jian xra sintha'a, maski jii tsjé chujni anto ningakunna.
46016010	Ja̱ siji Timoteo ngajin ra, nche'e ra ixin chrjuin tsunu'e ngajin ra ixin je'e nche'e xree Ndo Dio inchin ja'an.
46016011	Ko tjanua'a ra are siji ngajin ra, icha jian thjengijna ra ixin nchao tsii sitsjena ixin ni choo ná ko ja'an techuan ná tsii.
46016012	Ko ja'an anto binthatsaan ñao Apolos ixin rugitsja'a ra je'e kunixin ikanxion ni choo ná, ko je'e chro'a biji jai. Aro je'e rutsje'e kesa nchao ko usiji sitsja'a ra.
46016013	Tsje'e ra jian ko dachrjende'a ra thi chunthia ra ngain Ndo Dio. Ko nche'e ra xraa naa xii suji ko xru'in xragu'en ra.
46016014	Ko kain thi sinche'e ra, sachrjexin ngain ansean ra.
46016015	Kain ra, xro dithikaon ra Jesucristo, unu'a ra ixin Estéfanas kunixin ni ndu'a, ni te'i ni sa'o bithikaon thi jian juajnee Jesucristo ngain rajna te nunthe'e Acaya. Ko je'e na̱ ngain anseen na̱ bachrjexin ixin tsjengijna na̱ kain chujni dithikaon Jesucristo.
46016016	Nthatsa'an ñao ra nche'e ra thi tsetu'an ra Estéfanas, ko kai dithikaon ra kain chujni nche'e xree Ndo Dio inchin je'e.
46016017	Ja'an cha'na ixin bikon juii Estéfanas, Fortunato ko Acaico ixin je'e na̱ chjana na̱ thi ja'a ra chro'a chjana ra are binthe'a ra nthi'i.
46016018	Je'e na̱ binchesuji na̱ ansenna inchin binche'e na̱ ngajin ra kai. Ja'an rina'o ixin kain chujni nche'e xra ji'i, chunde'e ra na̱ juasaaya.
46016019	Kain ni dithikaon Jesucristo jii ngain nunthe'e Asia rua'an ra na̱ juajna. Ko Aquila, Priscila ko kain chujni dithikaon ko xrathe ngain nchiandu'a na̱, kai rua'an ra na̱ juajna.
46016020	Ko kain chujni dithikaon Jesucristo nthi'i rua'an ra na̱ juajna. Ko kain ra ndakua chje'e choo ra juajna inchin kukuan ná.
46016021	Ja'an, Pablo na rua'an ra juajna ji'i, thi kji̱nxin na kunixin rana.
46016022	Ja̱ chrujan chujni thjue'a Jesucristo, chujni mee tsu'en na̱ thi jian'a. ¡Nchana ná xrakui!
46016023	Ko Nchaa ná Jesucristo sinthanchaon ra kainxin ncha'on.
46016024	Thi thjua'a ra ixin Jesucristo se'e ngajin ra. Jañaa tsu'en.
47001001	Ja'an Pablo na, thi kuinchie'e Ndo Dio ixin juinchekininxin na tsji'an juajnee Jesucristo. Ja'an kunixin xan choo ná Timoteo techja'a ra juajna, ja'a ra xro dithikaon ra Ndo Dio ngain rajna Corinto, ko kai ja'a ra xro te ra nguixin nunthe Acaya.
47001002	Ko Ndo Dio, Ndudaa ná, kunixin Nchaa ná Jesucristo sinthanchaon ra ko ruchjaa ra thi chrjuin tsunu'e ansean ra.
47001003	Nthusaye'e ná Ndo Dio, Ndudee Nchaa ná Jesucristo, ixin je'e ndo thiakunuaa ná ndo ko chjaa ná ndo thi chrjuin nchekunu'e ansean ná kain ncha'on.
47001004	Ko nchekunu'e ndo chrjuin ansean ná are tangi tedathu'e ná ixin kai ja'an ná nchao tsjengijna ná chujni tangi tedathu'e, jañaa inchin kjuengijna ná ndo ja'an ná.
47001005	Ko ja'an ná tsjé thi tangi tedathu'e ná, xraa ku'en Cristo, aro kai ixin Cristo ja'an ná dayée ná thi chrjuin tunu'e ansean ná.
47001006	Mexinxin ja'an ná tangi tunna ná ixin ja'a ra chrjuin tsunu'e ansean ra ko rukjan ra inaa chujni narua. Ko ja'an ná Ndo Dio thjengijna ná ndo ixin nchao tsjengijna ra ja'a ra kai. Ko jamee tsixi'an ra sathu'e ra thi anto tangi tsu'an ra inchin tangi tetunna ná ja'an ná.
47001007	Ko ja'an ná nuna ná jian ixin thinthue'a ra thi chunthia ra maski tangi tedathu'e ra xraa ja'an ná. Kai nuna ná ixin Ndo Dio chrjuin sinchekunu'e ndo ansean ra, jañaa inchin chrjuin nchekunu'e ndo ansenna ná.
47001008	Rina'o ná ixin ja'a ra tsunu'a ra thi anto tangi bathua ná ngain nunthe'e Asia. Anto suji ko tangi bathua ná ko uchiaon irukixina'a ná. Ko ja'an ná xraxa'on ná ixin nthi̱'a̱ ndarugenxin ná.
47001009	Ko kununna ná xraa chujni banchekininxin na̱ suen na̱. Aro ji'i kunna ná ixin jañaa kuangi ná chunthia ná je'o ngain Ndo Dio, thi nchexechon chujni, ko jeo'a ruchunthia ná ngajion ná.
47001010	Ko Ndo Dio kuanchrjanda'a ndo chujni ixin ruguen ná na̱, ko ngain je'e ndo chunthia ná ixin je'e ndo xra senda ná ndo ko xra tsajanda'a ná ndo se'en ná.
47001011	Ko ja'a ra tsjengijna ni ra ixin sinchetse'en ra ñao Ndo Dio ixin ja'an ná. Ko ja̱ tsjé chujni sinchetse'en na̱ ñao ndo ixin ja'an ná, kai tsjé na̱ tsexruxi'in na̱ ndo ixin thi jian nche'e ndo ngajin ná.
47001012	Ko jii naa thi chrjuin nchekunu'e ansenna ná ixin ngathe ansenna ná tununa ná ixin jian tentha'a ná ngajin ra ko ngain kain chujni. Ko Ndo Dio kjuengijna ná bintha'a ná ji'i, ko je'a ixin ja'an ná anto nuna ná.
47001013	Kain xroon ja'an ná rua'an ra, jitaxin je'o thi ja'a ra nchao tsinxin ra, ko rina'o ná ixin tsinxin ra jian kain.
47001014	Ko jai ukuinxin ra nchin ixin are ncha'on rukjan Nchaa ná Jesús, chrjuin tsunu'a ra ixin ja'an ná, ko ja'an ná chrjuin tsununa ná ixin ja'a ra.
47001015	Ko ixin thi chunthia ji'i, ja'an xraxa'on sa'o rugaso ngajin ra ko chrjuin rukunu'a ra ixin ja'an rugasutsja'a ra yoo nthi'a.
47001016	Ja'an xraxa'on rugathutaunxon ixin rugasutsja'a ra are sarukji ngain nunthe'e Macedonia, kuthimejan are rukjanxin na Macedonia rugasutsja'a ra inaa. Ko jamee ja'a ra nchao rukjengijna ni ra ixin thi rugundana are rukji ngain nunthe'e Judea.
47001017	¿A xraxaon ra ixin ja'an ndakua'a xraxa'on ixin rugasutsja'a ra? O, ¿xraxaon ra ixin ja'an inchin chujni ndachro nchin “jaan” ko nchin “na'i”?
47001018	Ndo Dio nu'e ndo jian ixin ja'an ná je'a inchin chujni ndachro nchin “jaan” ko nchin “na'i”.
47001019	Ko Jesucristo, thi Xe'en Ndo Dio, Silvano, Timoteo ko ja'an tjaago ná ngaya'a ra, je'e xru'in ncha'on ndachro nchin “jaan”, ko nchin “na'i”, ko je'e banche'e kain thi bandachro.
47001020	Ko ngain Jesucristo tu'en kain thi ndachro Ndo Dio ixin runche'e ndo. Mexinxin are nthusaye'e ná Ndo Dio, ndachro ná “Jañaa tsu'en” kunixin juachaxiin je'e.
47001021	Ko Ndo Dio nthasuji ná kain ná ixin te ná ngain Cristo, ko Ndo Dio kuinchiaa ná ixin sintho'o ná xree ndo.
47001022	Ko je'e ndo bake'e ndo xru'e ko xru'e ji'i thi Espíritu Santo bayée ná ngain ansean ná ko ji'i ruchro ixin ruchjaa ná ndo thi ndachro ndo.
47001023	Aro xradaso'a Corinto ixin rinao'a tsuyauthe choo ná ixin chunda juasaaya ngajin ra, ko Ndo Dio nu'e ndo jian thi ja'an rixraxa'on ko je'e ndo nchao santsjena thi richunxin ja̱ ndua'a thi ja'an rindathjo ra.
47001024	Ja'an ná rinao'a ná tsetu'an ra thi ja'a ra sithikaon ra ixin ja'a ra idachrjende'a ra thi ja'a ra chunthia ra, thi ja'an ná rina'o ná ixin ja'a ra icha rucha'a ra.
47002001	Mexinxin ja'an ibasutsja'a ra, ja̱ je'o juachjaon ruchja'a ra.
47002002	Ixin ja̱ ruchja'a ra juachjaon ¿Kensen sinche'e ixin rucha'na ja'an? Xru'in inaa chujni, je'o ja'a ra chananxin.
47002003	Mexinxin ja'an kji̱'an ra ixin binao'a rugaso ixin je'o rugarichi'in ixin chujni chananxin, ko ja'an chunthia jian ixin thi cha'a ra ja'a ra, kai ja'an chananxin.
47002004	Are ja'an kji̱'an ra, ko anto juachjaon barichunda ko tsjanga. Aro kji̱n'a ra ixin sinthechi'in ra, je'o ixin tsunu'a ra ixin anto thjua'a ra.
47002005	Ja'an rinao'a sinthangi thi ku'en ji'i aro ja̱ chrujan chujni binche'e jian'a ko jidajon juachjaon, chujni mee jeo'a ja'an jichjana juachjaon, kai ja'a ra jichjaa ra juachjaon.
47002006	Aro jie̱ binche'e ra ngain chujni mee kunixin je'o yaa, inche'a ra icha jie̱ ngain.
47002007	Jai icha nchao nchetjañe'e ra chujni mee, ko dantsje'e ra juachjaon ngain anseen ixin ja̱ na'i, je'e itsixin'a ixin juachjaon.
47002008	Mexinxin ja'an rinthatsa'an ñao ra ixin tjagu'e ra ixin, jaan, ndua thjue'e ra.
47002009	Ko icha sa'o kji̱'an ra ixin sikunxin a ndua rugithikaon ra kain thi ndathjo ra.
47002010	Ko chujni ja'a ra sinchetjañe'e ra, kai ja'an sinthatjañaa. Ko ja'an binthatjañaa ngathexin kon Jesucristo ixin ja'a ra kai binchetjañe'e ra,
47002011	ixin jañaa nchiijin tsixin'a sinthayaa ná, ixin ja'an ná chunxin ná jian thi je'e rinao sinche'e.
47002012	Are ja'an baso rajna Troas ixin bandathjan chujni juajnee Jesucristo, kuexruxian Nchaa ná ixin chjana anto jié juachaxin ixin ndathjan chujni juajnee je'e.
47002013	Aro ja'an chrjuin'a bakunu'e ngain ansenna ixin bithja'a xan chian Tito. Mexinxin je'o chja'a na̱ juajna ko sakjui ngain nunthe Macedonia.
47002014	Aro ja'an kuexruxian ngain Ndo Dio ixin kain ncha'on je'e thjengijna ná dacha ná kunixin juachaxiin Jesucristo ko ixin ja'an ná, Ndo Dio tjaago juajnee xraa naa thi anto chrjuin xrajni nguii thi thji ná.
47002015	Ixin ja'an ná inchin tsjuka tjaaga Cristo ixin Ndo Dio, ko tuxrajni'i chujni kjan inaa chujni narua ko ngain ni ndaditjaan.
47002016	Ko ixin chujni ndaditjaan, thi xrajni ji'i xraa naa thi duen chujni, ko ixin chujni kjan inaa chujni narua, thi xrajni ji'i xraa naa thi nchegechon ni. Ko, ¿kexe'e chujni nchao sinche'e xra ji'i?
47002017	Ja'an ná je'a chujni tjaago ná juajnee Ndo Dio ixin dachaxin ná tumi. Ja'an ná nichja ná thi ndua inchin chujni rua'an Ndo Dio, ko ngathexin kon ndo nichja ná thi ndua inchin chujni nche'e xree Jesucristo.
47003001	Ko are tenichja ná ji'i, ¿atuenao ra ixin tenichja ná jian ixin ja'an ná? ¿O rugundana ná tsjagu'a ra o sanchia'a ra xroon runichja jian ixin ja'an ná inchin nche'e ikainxion na̱?
47003002	Na'i ixin ja'a ra inchin thi xroon, thi runichja jian ixin ja'an ná, thi xroon jitaxin ngain ansenna ná, xron ruchunxin ko tsjao kain chujni.
47003003	Ko jian dikon ni ixin ja'a ra inchin naa xroon kji̱n Cristo, ko ja'an ná inchin thi dajon xron, ko je'a ndajni kji̱nxin ná, ja'a ra kunchjianxin ra kunixin Espiritue Ndo Dio, thi jichon. Ko ja'a ra je'a inchin naa xro kji̱nta'a na̱, ixin juajnee Jesucristo betaxin ngain ansean ra.
47003004	Ko ja'an ná chunthia ná ngain Ndo Dio ixin Jesucristo,
47003005	ko je'a ixin ja'an ná anto rukununa ná ko runtha'a ná kexe'o xra, ixin kain thi nuna ná thixin ngain Ndo Dio.
47003006	Je'e jian kjuagu'na ná ixin kjuaago ná thi narua kjuathexin ngain Ndo Dio, ko kjuaguna'a ná naa thi dikji̱n chujni, kjuagu'na ná ixin thi binche'e Espíritu Santo. Ixin ley ndaduen ni, aro Espíritu nchegechon ni.
47003007	Are xrajon ley betaxin nganito xro, ko are Moisés bayée ley thi nabuenxon chujni, juii naa chiixro suji ngakon Moisés ko chujni Israel chro'a bikon na̱ ngakon ixin anto jitungiixin. Aro chiixro mee ndarukjexin,
47003008	¡aro icha chrjuin thi juajnee Jesucristo thia'o Espíritu Santo!
47003009	Ja̱ ley thi ndaduen ni, anto chrjuin kjui, icha chrjuin juajnee Ndo Dio thi ndathjo ná ixin ixru'in teka ná.
47003010	Ko thi ley anto chrjuin kjui, jai chro'a tsuya'i ngain thi icha chrjuin juii jai.
47003011	Ja̱ thi ndathjexin anto chrjuin kjui, icha chrjuin se'e thi thjexi'an.
47003012	Ja'an ná jian chunthia ná ngain thi techu'en ná ji'i, mexinxin xraon'a ná nichja ná juajna ji'i.
47003013	Ko ja'an ná rinao'a ntha'a ná inchin Moisés ixin je'e bakjamataon ngakon kunixin naa manta ixin ni Israel rugikon'a na̱ kexreen rugitjaan chiixro, thi chiixro se'a rukunchrje'en.
47003014	Aro xrachro'a kuinxin na̱, ko ncha'on te ná jai, je'e na̱ chro'a thinxin na̱ are tjao na̱ ley, ixin xraje'o manta mee tajanda'a na̱ thinxin na̱ ixin xra dachrje'a na̱ manta ixin je'o Jesucristo sinthjian manta.
47003015	Ko jai are xra tjao na̱ ley Moisés, je'e na̱ thinxin'a na̱ ixin xra jii manta ngain anseen na̱.
47003016	Ko are naa chujni dithikaon ngain Nchaa ná, ndadachrje'e na̱ manta.
47003017	Ixin Nchaa ná ko Espíritu Santo, xraje'o. Ko thi jii Espiritue Nchaa ná, nthi̱'a̱ jii juachaxin tsinxin ná ixin Ndo Dio.
47003018	Mexinxin kain ná ixru'in manta jijanthe ngakon ná, ko ja'an ná inchin naa chia dakima dikunxin ni thi chrjuin ixin Jesucristo. Ko ncha'on ko ncha'on jinthakjan ná xraa je'e ixin thi nche'e Espíritu Santo ngajin ná.
47004001	Mexinxin tunchrjen'a ná ixin Ndo Dio kuiakunuaa ná ndo ko chjaa ná ndo juachaxin ntho'o ná xra ji'i.
47004002	Ja'an ná kuinthua ná thi anto suaxin ko jimao nche'e ni, nthaya'a ná chujni ko dasingixin'a ná juajnee Ndo Dio, je'o ndachrjan ná thi ndua, ko jañaa tjaguxin ná ixin jian ntha'a ná ngathexin kon Ndo Dio ko ngathexin kon kain chujni.
47004003	Ja̱ thi juajnee Ndo Dio ja'an ná tjaago ná, xraa jijanthe naa manta, je'o jijanthe ixin chujni jiditjaan
47004004	ixin nchiijin, thi thetu'an ngain nunthe ji'i kuanchrjanda'a kuinxin chujni dithikaon'a te'i, mexinxin dikon'a na̱ thi chrjuin nchengasaan juajnee Jesucristo, thi kai Ndo Dio.
47004005	Ko ja'an ná tjago'a ná thi ja'on ná nuna ná, ja'an ná tjaago ná ixin Jesucristo Nchaa ná, ko ja'an ná inchin ni nchexraa ra ixin thjuaa ná Jesucristo.
47004006	Are Ndo Dio binchechjian ndo nunthe, kuetu'an ndo ixin rukununxin xru'i ngain thi naxin xe'e. Kai xraje'o Ndo Dio mee thi binchengasaan ngain ansean ná, ko xru'i mee satsuanxin ná thi anto chrjuin ixin Ndo Dio, ko kai thi anto chrjuin mee dikon ni ngain Jesucristo.
47004007	Ko thi renthe chunda ná ji'i, jii ngajin ná, xraa thi dechjian ngain naa chi. Ko jañaa sikunxin ni ixin juachaxin ji'i thixin ngain Ndo Dio ko je'a ngajin ná.
47004008	Mexinxin maski tangi dathu'e ná, aro xru'in ncha'on dunthechiin ná ixin Ndo Dio thjengijna ná. Ko maski tsjé rugundana ná, aro ta'a ná juachjaon ixin xru'in chunda ná,
47004009	maski chujni chungina ná na̱, aro jaon'a ná te ná, bintjana ná na̱, aro guen'a ná na̱.
47004010	Ko kain thi thji ná, chujni dikon na̱ ixin tangi dathua ná xraa bathu'e Jesús, ko jañaa ruxraguxin ngajin ná inchin bechon Jesús.
47004011	Ko ja'an ná, xro techon ná, kain ncha'on chujni rinao na̱ suen ná na̱ ixin tjaago ná juajnee Jesucristo, ko jañaa ruxraguxin inchin bechon Jesús ngain nthau'na ná thi ndade'en.
47004012	Ko thi ndade'en ni rinao suen ná, ko ngajin ra diji thi techon ni.
47004013	Ngain Xruen Ndo Dio ndachro: “Ja'an chunthia, mexinxin nichja.” Ko jañaa kai ja'an ná chunthia ná, mexinxin nichja ná.
47004014	Ko nuna ná ixin Ndo Dio binchexechon Nchaa ná Jesús, ko kai ja'an ná sinthaxechon ná ngain Jesús. Ko ja'a ra ko ja'an ná, tsji'o ná Jesucristo ngathexin kon Ndo Dio.
47004015	Ko kain thi tangi tunna ná ji'i, thixinna ná ixin thjua'a ra. Ixin icha tsjé chujni sayée thi chjaa ná Ndo Dio, ko jañaa kai tsjé chujni tsexruxi'in Ndo Dio ko sinchesaye'e na̱ ndo.
47004016	Mexinxin ja'an ná tunchrjen'a ná, maski ja'an ná ndatethjexin ná, aro espirituna ná icha tusuji ncha'on ko ncha'on.
47004017	Ko kain thi tangi tu'en ni nthi'i ngata'a nunthe, se'a tunchrje'en, aro ji'i thjengijna ná ko chjaa ná thi anto chrjuin ko xru'in ncha'on tsjexin.
47004018	Ko ja'an ná tetsje'a ná thi nchao dikon ni, ja'an ná rutsje'e ná thi chro'a dikon ni, ixin kain thi nchao dikon ni, mee tuin ndathjexin, aro kain thi chro'a dikon ni, mee xru'in ncha'on tsjexin.
47005001	Ja'an ná nua ná ixin are ndase'en ná, nthau'a ná ndaruxanthe xraa naa nchia tunchrjen'a see. Aro Ndo Dio ruchjaa ná naa nchia, aro dikunchjian'a nchia ixin raa chujni, ko nchia ji'i xru'in ncha'on tsjexin nthi̱'a̱ ngajni.
47005002	Ko ixin nchia ji'i daaba ná ko xraa ruginaunka na̱ ruginthexi'in ná ngain nchia jii nthi̱'a̱ ngajni,
47005003	ixin are sayée ná nchia mee, isunthe'a xraa chujni xru'in luntho jingaa.
47005004	Ko ixin xratechon ná ngain nthau'a ná, thi nchiandui ná. Ko xradaaba ná ko ta ná juachjaon, ko je'a ixin rujina'o ná ruginthe ná xraa chujni xru'in luntho jingaa, icha jian rina'o ná nchia narua, ko jañaa thi ndade'en ni sinchetjaan ngain thi sunthechon ná kainxin ncha'on.
47005005	Ko Ndo Dio binthachjian ná ixin jañaa sathue'e ná. Ko je'e ndo uchjaa ná ndo Espíritu Santo, ko ji'i ruchro ixin uchjaa ná ndo thu'a thi sayée ná.
47005006	Mexinxin ja'an ná kain ncha'on chunthia ná. Ko nua ná ixin are xra te ná ngain nthau'a ná, ja'an ná xra te'a ná ngain Nchaa ná.
47005007	Ko maski dukon'a ná, chunthia ná ngain je'e.
47005008	Ko chunthia ná ko icha rujina'o ná rugachrjexin ná ngain nthao ji'i ko ruginthe ná ngain Nchaa ná.
47005009	Mexinxin rina'o ná sintha'a ná thi nchexruxi'in Jesucristo, ja̱ xratechon ná o ndase'en ná.
47005010	Ixin kainxin ná sunthe ná ngathexin kon Jesucristo, nthi̱'a̱ thi sinthaa ná jie̱, ko jañaa nanaa ná sayée ná thi jikininxin bintho'o ná, are bunthe ná ngain nthau'a ná.
47005011	Ko ixin unua ná, ixin Nchaa ná ruchunde'e ná juasaaya, mexinxin nthukinxin ná chujni ixin sithikaon ná ngain je'e. Ko Ndo Dio chunxin ná ndo jian, ko kaxon chuan ná ixin ja'a ra chunxin ni ra.
47005012	Ja'an ná nichja'a ná jian ixin ja'on ná, thi ja'an ná rina'o ná ixin ja'a ra rucha'a ra ixin ja'an ná. Ko jañaa ruchunda ra thi rundache ra chujni ta'in ñao je'o ngain nthau'e ko je'a ngain anseen.
47005013	Ja̱ ndadixenga ná ixin ntha'a xree Ndo Dio, ko ja̱ dixinga'a ná, mee ixin ja'a ra.
47005014	Ko thi thjuaa ná Jesucristo thetuan ná. Ko ja'an ná nua ná ixin je'e be'en ixin kainxin chujni, kuthimejan kain ná be'en ná.
47005015	Ko Cristo be'en ixin kain ná, ko chujni bithikaon Jesucristo isinche'a ná thi je'e na̱ rinao na̱, icha jian sinthechon na̱ ixin thi be'en ko xechon ixin je'e na̱.
47005016	Ja'an ná isunthurenthe'a ná chujni inchin ja'an ná ruxraxaon ná. Ko are sa'o jañaa banthurenthe ná Jesucristo, ja'an ná isuntho'a ná jañaa.
47005017	Ko ja̱ chrujan chujni bithikaon Jesucristo, chujni mee kjan inaa chujni narua, ixin kain thi banche'e na̱ are sa'o ubatho, ko jai kainxin kjan narua.
47005018	Kain ji'i thixin ngain Ndo Dio, ko ixin Cristo kjanxin ná ngain je'e ndo, ko chjaa ná ndo xra ixin sinthukjan ná chujni ngain je'e ndo.
47005019	Ji'i ruchro ixin Ndo Dio nchekjan ndo chujni te ngata'a nunthe ngain ndo ixin Jesucristo. Ko je'e ndo itsje'a ndo kain thi jian'a binche'e na̱. Ko ja'an ná kuetunna ná tsjaago ná juajna sinchekjan chujni ngain Ndo Dio.
47005020	Ko Jesucristo kuetunna ná bikian ná juajnee ngajin ra. Ko Ndo Dio banchegunda ná ndo ko xraa je'e ndo jinichja'a ra ndo ixin ja'an ná. Mexinxin kunixin juachaxiin Jesucristo, nthatsa'an ñao ra dithuaxin ra kjan ra ngain Ndo Dio.
47005021	Jesucristo xru'in thi jian'a binche'e, aro ixin ja'an ná Ndo Dio binchekjan Jesucristo xraa naa chujni nche'e jian'a, ko ixin duthikaon ná ngain je'e kjan ná inchin chujni xru'in jian'a binche'e ngathexin kon ndo.
47006001	Ja'an ná xro ntha'a ná xree Ndo Dio, nthatsa'an ñao ra ncherenthe ra ko thinthue'a ra thi jian chjaa ra ndo.
47006002	Ixin ngain Xruen Ndo Dio ndachro: Ngain ncha'on icha bunda'a ra, ja'an kuian thi ndachjejin ni ra, ko ncha'on jikininxin kjuengijna ra, kjan ra inaa chujni narua. Ko jai mee ncha'on jian ixin ja'a ra, ko nchao rukjan ra inaa chujni narua.
47006003	Ja'an ná rinao'a ná ixin chujni runichja na̱ ixin ndakua'a tentha'a ná xrana ná. Mexinxin ja'an ná jian ntha'a ná xra.
47006004	Ko icha jian tjaago ná ixin ja'an ná ndua ni nchexree Ndo Dio. Ko thixinna ná kain thi tangi detan ná are xru'in chunda ná, are icha chujni chrjuin'a nche'e na̱ ngajin ná, are chunda ná juachjaon,
47006005	are dintja ná na̱, are thiaxinna ná na̱ ngain ndu'a xiiso, are tuyauthe ná na̱ ngayee chujni, are ntha'a ná xra, are dinthechrin'a ná, are jine'a ná.
47006006	Ko jian te ná ngathexin kon Ndo Dio, ko ixin jian nuna ná thi ndua, ko thixin na ná kain, ko thjengijna ná chujni ixin Espíritu Santo jii ngajin ná, ko kain thi ntha'a ná dachrjexin ngain ansenna ná.
47006007	Ko ixin nichja ná thi juajna ndua, ko ixin juachaxiin Ndo Dio, ko ixin juachaxiin juajnee Ndo Dio, yaa nthaxin ná xra ko thjengijna ná, ixin nichja ná thi ndua.
47006008	Ko te ncha'on chujni nchesayaa ná na̱, aro te ncha'on chrjuin'a nichja na̱ ixin ja'an ná. Ko chujni nche'e na̱ ngajin ná inchin nche'e na̱ ngain chujni nichja thi ndua'a, maski ja'an ná nichja ná thi ndua.
47006009	Nchena ná na̱ xraa chujni chunxin'a na̱, maski chunxin ná na̱ jian. Kain ncha'on tangi dathua ná ko xraa undase'en ná, aro xra techon ná, tangi nchegatho ná na̱, aro duen'a ná na̱.
47006010	Ko xraa tatechi'in ná, aro ja'an ná cha'na ná, ko maski xru'in tumi chunda ná, aro tsjé chujni chja'a ná thi chunda ná, ko xraa xru'in chunda ná, aro chunda ná kain thi rugundana ná.
47006011	Ja'a ra xro ni'ngo Corinto, ndathjo ra kain thi ja'an ná tununa ná ixin ja'an ná anto thjua'a ra kunixin ansenna ná.
47006012	Ja'an ná anto thjua'a ra, aro ja'a ra thjue'a na ni ra xraa ja'an ná.
47006013	Ja'an rinthatsa'an ñao ra inchin naa nduda'a nchetse'en ñao xe'en ndo, ixin ruthjue'na na ni ra kunixin ansean ra inchin ja'an thjua'a ra.
47006014	Tato'a ra chujni dithikaon'a Jesucristo. Ixin, ¿a jian dakao choo chujni nche'e jian ko chujni nche'e jian'a? O, ¿anchao se'e thi dingasaan ngain thi naxin xe'e?
47006015	Ko nchiijin chro'a sinche'e thi rinao Cristo, ko Cristo chro'a sinche'e thi rinao nchiijin. Ko kai naa chujni dithikaon Cristo chro'a sinche'e thi rinao chujni dithikaon'a Cristo.
47006016	¿Ke'e dakauxin choo jian ningue Ndo Dio ko diuchjan dinchechjian xii? Ixin ja'an ná ningue Ndo Dio, ndo jichon, inchin ndachro ndo: Ja'an sari'i ngain anseen na̱ ko thi sakji na̱, nthi̱'a̱ sakji'an na̱; ja'an rukjan Dioe na̱, ko je'e na̱ rukjan chujni rajnana.
47006017	Mexinxin kai ndachro Ndo Dio: Dachrjeyexin ra ngayee na̱, ko dachrjenda ra; ko kathe'a ra kain thi thjua'a. Kuthimejan ja'an sayá'a ra,
47006018	ko ja'an rukjan naa Nduda'a ixin ja'a ra, ko ja'a ra rukjan ra xan'na xan xii ko xan nchrii. Jañaa chro Nchaa ná thi chunda kain juachaxin.
47007001	Kain ji'i thi ndachro Ndo Dio sinche'e ndo ngajin ná. Ko sintho'a ná thi jian'a, thi nchekjan jian'a nthau'a ná ko espiritua ná, ko ixin nthusaye'e ná ndo ko suthikaon ná ndo rukjan ná chujni xru'in jian'a nche'e.
47007002	¡Thjuena ni ra kunixin ansean ra! ixin ja'an ná xru'in jian'a bintha'a ná ngajin ra, ko xru'in thi jian'a kjuagu'a ra ko xru'in ra xro binthaya'a ra.
47007003	Ja'an rindachrjan'a ji'i ixin ja'a ra jian'a tenche'e ra ixin ja'an, undathjo ra ixin ja'a ra te ra ngain ansenna kainxin ncha'on, maski ndase'en ná o xra sunthechon ná, ja'an ná ruthjue'e choo ná.
47007004	Ja'an anto chunthia ngajin ra, ko cha'na ngajin ra. Maski tsjé thi tangi tunna ná, aro ja'an anto cha'na.
47007005	Are jui'i ná ngain nunthe Macedonia, ja'an ná xru'in ncha'on banthajuga'a ná. Ko nguii thi kjui ná tsjé thi tangi kunna ná ko tsjé chujni banchegetan ná tangi ko anto xraon ná.
47007006	Aro Ndo Dio thi nchesuji kain chujni tedathu'e tangi, binchesuji ná are juii Tito ngajin ná.
47007007	Ko jeo'a ixin Tito juii ngajin ná, kai je'e anto chee ixin kui'in ixin ja'a ra. Ko je'e kuekinna ná ixin ja'a ra anto techi'in ra ko rinao ra sikon ni ra, ko are kuian ixin rinao ra sikon ni ra, ja'an icha cha'na.
47007008	Ko maski tabinthechi'in ra ixin thi xroon kji̱'an ra, ja'an xru'in juachjaon kuaa, aro jaan, kuaa juachjaon ixin xroon kji̱'an ra chjaa ra juachjaon kainxion ncha'on.
47007009	Jai ja'an cha'na, aro je'a ixin binthechi'in ra, cha'na ixin thi binthechi'in ra binthakjan ra ngain Ndo Dio. Ja'a ra binthechi'in ra ixin jañaa binao Ndo Dio, ko ja'an ná tununa ná ixin xru'in jian'a bintha'a ná ngajin ra.
47007010	Are Ndo Dio nche'e ixin ja'an ná dunthechiin ná, ji'i thjengijna ná ixin thinthu'e ná thi jian'a ntho'o ná ko kjan ná naa chujni narua ko tsa'a ná juachjaon ixin ji'i. Ko are dunthechiin ná ixin thi tu'en nthi'i ngata'a nunthe, ji'i ndaduen ná.
47007011	Ja'a ra kuixi'an ra juachjaon inchin nchexruxi'in Ndo Dio, ¡ko tsje'e ra kexreen bisingixin ra! Jañaa bikon ra ixin ja'an xru'in thi jian'a bintha'a, ko kjuengijna ni ra. Kai guñao ra ko xraon ra ixin a chrujan ruku'en ko kuaa ra juachjaon ixin ruguan jie̱. Ko ngain kain ji'i, kjuaago ra ixin ja'a ra xru'in teka ra.
47007012	Are ja'an kji̱'an ra xroon yaa, ja'an xraxaon'a ixin chujni jian'a binche'e o chujni ku'en thi jian'a. Ja'an kji̱n na ixin ja'a ra rukunu'a ra ngathexin kon Ndo Dio ixin anto rinao ni ra ko ta ra juachaon ixin ja'an ná.
47007013	Ko ji'i thi anto chrjuin banchekunu'e ansenna ná. Ko icha cha'na ná are ja'an ná bikon ná Tito anto jichee ixin ja'a ra dikjengijna ra ixin chrjuin rukunu'e ngain anseen.
47007014	Ja'an ndathjan Tito ixin anto ta'in ña'o ixin ja'a ra ko ja'a ra jian kuinthuna ni ra ngain je'e ko thi ndachrjan, jaan ndua. Ko kai thi ndathjan ná Tito ixin kua'in ña'o ixin ja'a ra, jaan ndua.
47007015	Ko Tito icha binao ra are xraxaon ixin kain ra bagithikaon ra ko ixin ja'a ra bayé'e ra kunixin jié juasaaya.
47007016	Ko ja'an cha'na ixin nchao ruchunthia ngajin ra.
47008001	Ja'a ra xro choo ná, jai rina'o rundathjo ra kexreen Ndo Dio binchenchaon kain chujni dithikaon Jesucristo ngain kain ni'ngo te ngain nunthe Macedonia.
47008002	Maski tsjé thi tangi ku'en na̱, aro je'e na̱ anto chee na̱. Ko maski anto nua na̱, aro je'e na̱ bajon na̱ tsjé tumi inchin chujni anto chunda.
47008003	Ja'an rundachrjan ixin, jaan, ndua bikon bajon na̱ tumi, aro xra bajon na̱ icha tumi, thi xra nchao bajon na̱.
47008004	Je'e na̱ anto banchetsena ná na̱ ña'o ná ixin ruchja'a na ná juachaxin ixin je'e na̱ xra rukjengijna na̱ chujni nua dithikaon Jesucristo.
47008005	Ko je'e na̱ xra binche'e na̱ icha ke thi ja'an ná bixraxa'on ná: Sa'o xrajon na̱ ngaa raa Nchaa ná, kuthimejan bithikaon na̱ thi ndathjan ná na̱. Ko binche'e na̱ thi rinao Ndo Dio.
47008006	Mexinxin binthatsaan ná ñao Tito ixin sinchekjexin thi xra je'e kuexi'in ngaya'a ra ixin satsetau'en tumi dajon ra.
47008007	Ja'a ra kain nche'e ra jian ixin ja'a ra jian chunthia ra ngain Ndo Dio, anto jian nichja ra, icha nu'a ra, anto thjengijna ra icha chujni ko anto thjue na ni ra. Mexinxin nche'e ra ixin ja'a ra icha dajon ra ixin tsjengijna ra chujni nua.
47008008	Ja'an rithetuan'a ra ji'i, je'o rina'o ixin ja'a ra ruchunxin ra kexreen icha ni'ngo dajon tumi ixin thjengijna choo na̱. Ko jañaa ja'a ra tsjaago ra ixin ndua thjue'e ra icha chujni.
47008009	Ja'a ra unu'a ra thi jian binche'e Nchaa ná Jesucristo. Je'e bechunda kain, aro ixin anto thjua'a ra, je'e kuinthu'e kain ixin ja'a ra nchao ruchunda ra kain thi thixin ngain Ndo Dio.
47008010	Ko rundathjo ra thi ja'an xraxa'on ixin thi thjengijna ra ni nua: Ngain nano batho ja'a ra thi sa'o bajon ra ko kai ja'a ra thi sa'o xraxaon ra runche'e ra ji'i.
47008011	Ko nchekjexin ra thi kuexinxin ra kunixin jian juaxraxaon inchin are kuexi'in ra ko thjengijna ra chujni kunixin thi ja'a ra nchao sajon ra.
47008012	Ja̱ chrujan chujni ndua rinao sajon, Ndo Dio jaan dayee ndo, ko danchia'a ndo thi chunda'a ni.
47008013	Aro je'a ixin tsjengijna ra inaa chujni, ko ja'a ra iruchunda'a ra thi sunda'a ra.
47008014	Jai ixin tsjé chunda ra, thjengijna ra chujni dunde'e. Ko are je'e na̱ ruchunda na̱, je'e na̱ tsjengijna ra na̱ kai ko jañaa ya'i tsjengijna choo ra.
47008015	Inchin ndachro ngain Xruen Ndo Dio: “Thi bechunda anto tsjé, xru'in xe'e; ko thi tsjé'a bechunda, xru'in bitje'en.”
47008016	Thexruxian Ndo Dio ixin bake'e Ndo ngain anseen Tito xraje'o juaxraxaon inchin juaxraxaon richunda ixin ja'a ra.
47008017	Are je'e bithikaon thi ja'an kuetuan, ko ixin je'e anto rinao tsji ngajin ra, ko jai je'e siji sitsja'a ra, ixin je'e rinao.
47008018	Jai siji Tito kunixin inaa xan choo ná thi ja'an ná rurua'an ná. Ko anto jian nichja na̱ ngain kain ni'ngo ixin je'e xan, ixin je'e xan tjaago xan thi jian juajnee Ndo Dio.
47008019	Ko kain ni'ngo kuinchie'e na̱ xan ixin tsji xan ngajin ná are tsji'an ná tumi ngain chujni. Ko ji'i sintha'a ná ixin tsusaye'e Nchaa ná ko tsjaago ná ixin anto rina'o ná tsjengijna ná icha chujni.
47008020	Ko rinao'a ná ixin chujni chrjuin'a runichja na̱ ixin ja'an ná ixin thi tumi ja'a ra dajon ra.
47008021	Ko ja'an ná tentha'a ná thi jian ko jeo'a ngathexin kon Ndo Dio, kai ngathexin kon chujni.
47008022	Ko ngain ni te'i, ja'an ná rurua'an ná inaa xan choo ná, thi xan bikon ná tsjé nthi'a ixin ndua rinao tsjengijna ná ngain xree Jesucristo, ko jai icha rinao sinche'e xan xra ixin anto chunthia xan ngajin ra.
47008023	Xraxaon ra ixin ja'an ko Tito ntha'a ná xree Jesucristo ixin thjengijna ra ja'a ra. Ko ixin ni jidikao Tito ikanxion ni'ngo ru'an na̱ ko ni te'i nchesaye'e na̱ Jesucristo.
47008024	Ko ixin kain ni'ngo tjaago ra ixin ndua thjue'e ra na̱, ko ixin, jaan, ndua thi ta'in ña'o ná ixin ja'a ra.
47009001	Irugunda'a rukji̱'an ra ixin thi tumi tsjengijnanxin ra chujni dithikaon Jesucristo.
47009002	Ja'an nuna ixin ndua rinao ra tsjengijna ra chujni te'i. Ja'an anto cha'na are thekian ni Macedonia ixin xro te ra ngain nunthe Acaya, jaayo bithja nano anto binao ra rukjengijna ra na̱. Ko are ni Macedonia kui'in na̱ ji'i, ukain na̱ binao runche'e na̱ thi ja'a ra tenche'e ra.
47009003	Aro ja'an rua'an Tito ko kayui xan choo ná ixin tsjengijna ra xan, ixin satse ra tumi. Ko jañaa sikon ni ixin ndua thi ndachrjan ixin ja'a ra.
47009004	Ixin je'a jian ja̱ chrujan ni Macedonia sasukian ko sikon na̱ ixin ja'a ra xra xru'in tumi digatse ra. Ko ji'i naa juasuaxin ixin ja'an ná anto chunthia ná ngajin ra. Ko ja̱ jañaa tsu'en, ja'a ra icha tsusua'a ra.
47009005	Mexinxin ja'an ndachrjan ixin icha jian sa'o rurua'an xan choo ná te'i, ixin tsjengijna ra xan tsjejo ra tumi, thi ndachro ra rugajon ra. Ko jañaa ja'a ra tsjaago ra ixin anto cha'a ra dajon ra tumi, ko je'a jinthani'a ra sajon ra tumi.
47009006	Xraxaon ra ji'i: thi tsjé'a thenga, kai tsjé'a datsiin, ko thi thenga tsjé, kai tsjé datsiin.
47009007	Nanaa ra dajon ra inchin uxraxaon ra ngathe ansean ra, ko nche'a ra inchin chujni dechiin are dajon o dajon ra ixin danchia'a ra na̱. Ixin Ndo Dio thjue'e Ndo chujni chee are dajon.
47009008	Ndo Dio nchao ruchjaa ra ko sinthathu'an ra kain thi jian ko xru'in sitjan'a ra, ko rucha'a ra ixin sinche'e ra thi jian.
47009009	Inchin chro ngain Xruen Ndo: Ndo Dio anto tsjé bajon ndo ngain chujni nua, ko thi jian binche'e ndo, kainxin ncha'on se'e.
47009010	Je'e ndo dajon ndo tsee dinga, ko kai chjaa ná ndo thi junthe ná. Ko sinchetsjé ndo tsee tsenga ra, ko jañaa nchao tsjengijna ra icha chujni.
47009011	Ko ja'a ra tsjé ruchunda ra, ko jañaa nchao tsjé sajon ra kai. Thi tumi batse ra ko chjana ni ra ixin tsji'an ná ngain ni choo ná, ko ixin tumi ji'i je'e na̱ anto tsexruxinxin na̱ Ndo Dio.
47009012	Ixin thi dajon ra ngain ni choo ná te'i, jeo'a thjengijna ra na̱ ixin thi rugunde'e na̱, kai ji'i thjengijna na̱ ixin nchesaye'e na̱ Ndo Dio.
47009013	Thi tethjengijna ra na̱ ji'i tjaguxin ra ixin ndua chunthia ra ko dithikaon ra thi jian juajnee Jesucristo. Mexinxin je'e na̱ tsexruxi'in na̱ ko sinchesaye'e na̱ Ndo Dio, ixin nu'a ra dajon ra ngain na̱ ko ngain kain ni rugunde'e.
47009014	Ko je'e na̱ sanchie'e na̱ Ndo Dio ixin ja'a ra, ixin anto thjua'a ra na̱ ixin Ndo Dio anto jian binche'e ndo ngajin ra ko binthanchaon ra ndo.
47009015	¡Thexruxian Ndo Dio ixin thi chjaa ná ndo, ko chro'a rundachro ná kexreen tsjengexin ná ndo 'na!
47010001	Ja'an Pablo na, ko rinthatsa'an ñao ra chrjuin inchin Jesucristo jian ngajin ná. Ixin ndachro ra ixin are ri'i ngaya'a ra ja'an xraon na, ko are kjín ri'i xraa anto chrintho na.
47010002	Mexinxin nthatsa'an ñao ra ixin are sasutsja'a ra rinao'a tsuchrintho na ixin sintha'a thi uxraxa'on ngain chujni nichja ixin ja'an ná ntha'a ná inchin rinao nthau'na ná.
47010003	Maski te ná nthi'i ngata'a nunthe aro ntho'a ná thi jian'a inchin nche'e chujni jii nthi'i ngata'a nunthe.
47010004	Thi chjaa ná Ndo Dio tsetuxin ná nthi'i je'a xraa thi tjayaxin chujni nthi'i ngata'a nunthe. Thi bayée ná jichunda icha jié juachaxiin Ndo Dio, ko ji'i thi tunxanthe kain juachaxiin espíritu jian'a jii nthi'i ngata'a nunthe.
47010005	Ko ja'in tunxanthe ná kain thi jian'a nichja chujni ixin thi jian juajnee Ndo Dio ko ixin juachaxiin ndo daxingixin na̱ thi jian'a xraxaon na̱ ko duthikaon na̱ Jesucristo.
47010006	Ko ja'an ná xraxa'on ná sintha'a ná jie̱ ngain kexe'o chujni nche'a inchin thetu'en Jesucristo, ko ji'i tsu'en are kain ra jian sinche'e ra inchin je'e rinao.
47010007	Ja'a ra je'o tsje'e ra thi nche'e chujni, ko tsje'a ra thi jii ngain anseen na̱. Ja̱ chrujan ra ndua dithikaon ra Jesucristo, kai tunu'a ra ixin ja'an ná kai dithika'on ná Jesucristo.
47010008	Maski icha tsa'in ña'o ixin juachaxin chunda ná Jesucristo chjaa ná, ixin jañaa sinthasuji ra ixin sithikaon ra ngain Jesucristo ko je'a ixin sinthatjajin ra.
47010009	Ja'an rinao'a ixin ja'a ra ruxraxaon ra ixin ja'an je'o rina'o sinthaxraon ra ixin thi kji̱'an ra ngain xroon rua'an ra.
47010010	Thu'a ra ndachro ra ixin ja'an anto suji nichja ngain thi xroon kji̱'an ra ko kai ndachro ra ixin are ri'i ngajin ra nthaxraon'a ra ixin suji'a nichja, mexinxin ncherenthe'a ni ra.
47010011	Aro thi chujni ndachro kain ji'i rugunda tsunu'e na̱ ixin jañaa inchin nichja ná ngain xroon kji̱n ná, jañaa kai runichja ná are sasutsja'a ra.
47010012	Ja'an ná rinao'a ná tsuya'i ná inchin chujni te'i ixin je'e na̱ je'o na̱ turenthe na̱. Aro chujni tuya'i ngain inaa chujni, chujni te'i xraxaon'a jaa.
47010013	Ja'an ná chro'a tsa'in ña'o ná, je'o ta'in ña'o ná ngain thi rua'an ná Ndo Dio ixin bintha'a ná xra, ko je'e chjana ná juachaxin kjuagu'a ra nthi'i Corinto.
47010014	Ko ja'an tsain'a ña'o icha, aro ja'an thi sa'o baso ngajin ra ko kjuagu'a ra thi jian juajnee Jesucristo.
47010015	Chro'a tsa'in ña'o ná ixin xra binche'e inaa chujni. Aro chuan ná ixin ja'a ra icha ruchunthia ra ngain Jesucristo, ko jañaa icha tsjaago ná thi jian juajnee je'e.
47010016	Ko jañaa nchao tsji'o ná juajnee Jesucristo ngain rajna te icha kjín. Ko tsain'a ña'o ná ixin xra jinche'e inaa chujni.
47010017	Ko ja̱ chrujan chujni rinao tsa'in ñao, ncho ta'in ñao ixin dithikaon Nchaa ná.
47010018	Je'a jian tsusaye'e chujni turenthe je'o, icha jian tsusaye'e chujni nichja jian ixin Ndo Dio.
47011001	Nthatsa'an ñao ra thixi'an ra thi rundathjo ra, maski dikon ra xraa ndadixinga na.
47011002	Ixin thi juachjio tununa ixin ja'a ra thixin ngain Ndo Dio. Ixin ja'an undachrjan ixin sajon ra ngain Jesucristo, xraa naa xan nchrii xra xru'in xii digindathe.
47011003	Aro ja'an xraon na ixin tsu'an ra xraa ku'en Eva, are kunchee bincheye'e. Ko jañaa chrujan chujni tsii ngajin ra ko sinthaya'a ra ko ndarutjaña'a ra ixin chunthia ra ngain Jesucristo.
47011004	Ixin ja'a ra dithuaxin ra thi'in ra chujni ndathjo ra ujee ixin Jesucristo ko je'a inchin ja'an ná kjuagu'a ra. Ko ngain ansean ra daye'e ra ujee espíritu ko je'a Espíritu Santo thi ja'a ra ubaye'e ra, ko dithikaon ra ujee juajna ko je'a thi jian juajnee Jesucristo thi undathjo ra.
47011005	Aro ja'an je'a icha renthe'a na ke thi chujni rue'e ra ko tunu'e na̱ ixin anto renthe na̱ ixin nthaya'a ra na̱ ixin Jesucristo kuinchie'e na̱.
47011006	Maski ja'an je'a jian nichja xraa nichja je'e na̱, aro ja'an jian chunxin juajnee Ndo Dio. Ko ji'i ukjuagu'a ra ixin thi nichja ná ko thi ntha'a ná.
47011007	Nchingo jian'a bintha'a ixin xru'in tumi banchia'a ra are kjuagu'a ra juajnee Jesucristo. Ko ja'an je'a xraa naa chujni anto renthe bintha'a ixin ja'a ra rukurenthe ra.
47011008	Ja'an bayáa tumi bajon kanxion ni'ngo ixin jañaa nchao bintha'a xra ngajin ra.
47011009	Are ja'an bari'i ngajin ra ko chrujan bagundana, ja'an xru'in baganchia'a ra ixin Macedonia bakixin kanxion chujni bagithikaon Jesucristo, ni te'i bachjana thi bagundana. Ko jañaa xru'in baganchia'a ra ko xru'in sanchia'a ra.
47011010	Ja'an jian nuna juajnee Jesucristo, ko nguixin nunthe Acaya xru'in chujni santsjena thi chrjuin tunu'e ansenna ixin ja'an danchia'a thi dundana.
47011011	¿Unda nichja ja'in? ¿A ixin anto thjua'a ra?, Ndo Dio nu'e ndo ixin ja'an anto thjua'a ra.
47011012	Ko ja'an xrasintha'a xra rintha'a ko jañaa tsanchrjanda'a ni thjee je'o tsurenthe ko tsa'in ñao na̱.
47011013	Ixin chujni te'i, je'a chujni kuinchie'e Jesucristo ko kunxon nche'e na̱ xraa chujni kuinchie'e Jesucristo, aro je'o nche'e na̱ yaa ixin dantsjexin na̱ tumii chujni.
47011014	Ko utsjé nthi'a tu'en ji'i ixin nchiijin thii inchin naa angeel Ndo Dio ko tungiixin inchin naa xru'i chrjuin.
47011015	Ko mexinxin chujni ncheka'o nchiijin xra nchexon na̱ nche'e na̱ thi jian. Aro kain chujni ji'i Ndo Dio sinche'e jie̱ ngain na̱ ixin thi nche'e na̱.
47011016	Ko rundathjo ra inaa, xraxaon'a ra ixin ndaxenga na, aro ja̱ xraxaon ra ixin ndadixinga na, maski jañaa xraxaon ra, thi'in ra thi runichja ko jañaa tsa'in ña'o nchin.
47011017	Thi ja'an rindachrjan je'a Ndo Dio kuetunna. Ja'an nuna jian ixin are je'o ni ta'in ñao ni, ji'i ruchro ixin ndakua'a te ni.
47011018	Ko jañaa tsjé chujni ta'in ñao ixin kain thi binche'e nthi'i ngata'a nunthe, jamee ja'an kai tsa'in ña'o.
47011019	Ja'a ra anto nu'a ra, mexinxin anto thixi'an ra thi'in ra thi ndachro chujni ndadixinga.
47011020	Ko kai thixi'an ra ixin ntha'a ra na̱ xraa chujni tuchji ngain naa xi najni, ko nthantha'a ra kain thi rinao na̱, ko nthaya'a ra na̱ ko ningaku'an ra na̱ ko te na̱ xrangii raa na̱ ngakon ra.
47011021	Ko tusuana ndachrjan ixin suji'a ná, ixin bintha'a ná xraa chujni te'i. Ko ja̱ chrujan ni ta'in ñao ixin thi tenche'e na̱, ja'an kai nchao tsa'in ña'o ko rinichja xraa naa chujni ndadixinga.
47011022	¿Ko chujni te'i ndachro na̱ ixin hebreo na̱? Ja'an kai hebreo na. ¿Ko ndachro na̱ ixin Israel na̱? Ja'an kai Israel na. ¿Ko ndachro na̱ ixin bachrjeninxin na̱ Abraham? Ja'an kai bachrjeninxin Abraham.
47011023	¿Ko je'e na̱ ndachro na̱ ixin nche'e na̱ xree Jesucristo? Ko ja'an tusuana rundachrjan ji'i. Aro ja'an icha tsjé xree Jesucristo rintha'a ke je'e na̱, ko ja'an thi icha bikaon na, ko tsjé nthi'a biaxinna, ko kai tsjé nthi'a uchiaon ruge'en na.
47011024	Ko ni baketu'en ni judío na'o nthi'a kuetu'an na̱ bintja na na̱ ko kjuadunga na na̱ cuarta kan the na̱a̱ nthi'a.
47011025	Ko nii nthi'a kuaxin na na̱ nthasen, ko naa nthi'a kuaxin na na̱ xro, ko nii nthi'a xinkajingi jinda ntha barko rithji ja'an, ko naa nthi'a tabaritauan jinda naa ncha'on ko naa thie.
47011026	Ko nguii thi bakji ko baji'i anto tangi bathua, uchiaon ndaruge'en na are bagathujin nda jithinga, ngain ni che'e, ngain ni chujnina ni judío, ngain ni je'a judío, ko bagathua tangi ngain rajna, ngataon jngi, ngain ndachaon, ko ngain chujni ndachro ixin je'e na̱ dithikaon na̱ Jesucristo aro ndua'a.
47011027	Ja'an bintha'a xra ko tsjé thi tangi betan, ko tsjé thie bagarichrin'a, tsjé nthi'a bage'en na jintha ko jinda, ko tsjé nthi'a xru'in bajine, ko tsjé nthi'a bagathua kin ixin tsjé'a luntho barichunda.
47011028	Ko jeo'a ji'i, kai taa juachjaon ixin kain chujni dithikaon Jesucristo ngain kain ni'ngo.
47011029	Are naa chujni xraa thinxin'a jian, ja'an kai tununa xraa chujni mee. Ko are naa chujni ncheye'e inaa chujni sinche'e thi jian'a, ja'an anto duña'o.
47011030	Ja̱ chrujan tsainxin ña'o, ja'an tsa'in ña'o ngain thi bintha'a ko kjuaago ixin suji'a na.
47011031	Ndo Dio, Ndudee Nchaa ná Jesucristo, thi jikininxin sinthusaye'e ná kainxin ncha'on, je'e nu'e ixin, jaan, ndua thi rinichja.
47011032	Are bari'i ngain rajna Damasco, xi rey Aretas bake'e xa naa thi kuetu'an nunthe'e Damasco. Ko xi mee bake'e xa chujni benda kain thi dixinxin ni Damasco ixin rutse na na̱ ko rukiaxinna na̱.
47011033	Aro kanxion chujni bagakji'an jian bincheganianxin na na̱ nganito thjario'o jindajin rajna kunixin naa nthaxra kaxro ko jañaa sakuinga.
47012001	Xru'in dacha ni are nichja ni jian ixin je'o ni. Aro rugunda rundachrjan thi kjuagu'na ko ndachjejin na Jesucristo are xraa jituxinanxin.
47012002	Ko ja'an chunxin naa xii dithikaon Jesucristo, ko uchunda thenoo nano Ndo Dio sabikao ngain thi icha nui nthi̱'a̱ ngajni. Aro nuna'a ja̱ sakjui xa kunixin nthau'e xa, o na'i, je'o Ndo Dio nu'e.
47012003	Ko ja'an chunxin xii mee, je'o nuna'a ja̱ sakjui xa kunixin nthau'e xa, o na'i, je'o Ndo Dio thi nu'e ji'i.
47012004	Ko Ndo Dio sabikao xii ji'i ngajni thi anto chrjuin jii, ko kui'in xa tsjé thi jikininxin'a runichja xa, ko xru'in chujni ngata'a nunthe jichunda juachaxin runichja thi kui'in xa.
47012005	Ja'an nchao ruka'in ña'o ixin chunxin naa xii, inchin xi ji'i, aro tsain'a ña'o ixin ja'on, ja'an je'o runichja ixin suji'a na.
47012006	Ko je'a ndaxenga na ja̱ ruka'in ña'o ixin thi ndachrjan ji'i, jaan ndua. Aro rinao'a ntha'a ji'i, je'o rina'o ixin chujni runichja na̱ ixin thi ja'an ntha'a ko thi ja'an tjaago.
47012007	Ko ixin rukain'a ña'o ixin thi anto chrjuin kuxinanxin, ja'an kununa xraa naa ncha'a bechria nthau'na. Ko ji'i juixin ngain nchiijin ixin anto tangi jinchegatho na.
47012008	Ko nii nthi'a banchiaa Nchaa ná ixin rugantsje na thi anto jithiin na.
47012009	Aro je'e ndachjejin na: “Xru'in icha rugudunda'a, je'o thi ja'an anto thjua'a ixin juachaxinna xraago ngain thi chujni suji'a.” Mexinxin ja'an cha'na ixin suji'a na ixin jañaa juachaxiin Jesucristo xraago ngajin.
47012010	Mexinxin cha'na ixin suji'a na, ixin chrjuin'a nichja na̱ ixin ja'an, nchekinga na na̱, chunda'a thi rugundana ko detan tangi ixin dithika'on Jesucristo. Ko thi icha nchesuji na, are ja'an xraxa'on ixin suji'a na.
47012011	Ja'an kua'in ña'o inchin naa chujni ndadixinga ixin nichja jian ixin ja'on, aro ixin ja'a ra banthaxin yaa. Ko ja'a ra thi runichja ra jian ixin ja'an, ko ja̱ renthe'a na ngajin ra, icha renthe'a chujni ndachro ixin Ndo Dio kuinchie'e, maski ja'an xru'in renthe na.
47012012	Ko ja'an anto kuixin na kain thi tangi, are bintha'a xra ngajin ra ko bikon ra thi na'a bagikunxin ra ko banthaxruan chujni ni'i, ko jañaa kjuagu'a ra ixin ja'an ndua naa ni kuinchie'e Jesucristo.
47012013	Ko, ¿unda ja'a ra kjui'a ra icha renthe ke icha ni'ngo? Ununa unda, ixin ja'an xru'in thi bagundana banchia'a ra. ¡Ko nchetjañana ni ra ixin xru'in banchia'a ra!
47012014	Ko jai uninxin nthi'a rina'o sasutsja'a ra, ko rinao'a ruchja'a ra juachjaon ixin thi sundanna, ixin ja'an saso'a ixin tumia ra; ja'an saso ixin ja'a ra. Ixin je'a chjan thjee tumi ixin ndudee xan, nduda'a ndo jikininxin tsjee tumi ixin xe'en ndo.
47012015	Ko ja'an rina'o sinthaxian kain thi richunda ko jeo'a yaa, kai ruxrajon na tsjejena ixin ja'a ra. Ja'an anto thjua'a ra, aro nchingo ja'a ra thjuena'a ni ra.
47012016	Ko ja'a ra nu'a ra ixin ja'an binao'a ruchja'a ra juachjaon ixin ruchjana ni ra thi bangundana, aro kainxion chujni nichja na̱ jian'a ixin ja'an, ixin anto nuna kexreen jimao banthaya'a ra.
47012017	Ndachjejin ni ra, ¿kexe'e chujnina ru'an ngajin ra banthaya'a ra ko bantsjakua ra thi techunda ra?
47012018	Ja'an binthatsaan ñao Tito ixin je'e biji bitsja'a ra ko ngain je'e biji inaa xan choo ná. Ko, ¿a Tito banthaya'a ra ixin bantsjakua ra thi techunda ra? ¿A nua'a ra ixin ja'an ná xraje'o Espíritu techunda ná ko kayui ná xraje'o xra tentha'a ná?
47012019	¿A xraxaon ra ixin ja'an ná tedanchia'a ra juaditjaaña ngajin ra? Aro je'a jañaa. Ja'an ná dithika'on ná Jesucristo ko Ndo Dio nu'e ndo ixin thi tenichja ná, jaan, ndua ko kain thi bintha'a ná tsjengijna ra ko sinthasuji ra.
47012020	Ko ja'an xraon na ixin are sasutsja'a ra itenche'a ra inchin ja'an rujina'o, ko sikon'a ni ra inchin ja'a ra texraxaon ra rugikon ni ra. Ko xraon na sithja ra tetheto ra, o tetunchjue'e choo ra, o teduñau'e choo ra, o idakjio'a choo ra, o tenichja ra jian'a ixin inaa chujni, o nichjakua ra ixin chujni, o jita'in ñao ra, o tencheketo ra chujni.
47012021	Kai xraon na ixin are sasutsja'a ra inaa, Ndo Dio sinchekununa jié juasuaxin. Ko rutsjanga ixin tsjé ra xra thinthue'a ra thi jian'a tenche'e ra ixin dinthechriko'o ra nchrii je'a chri'a ra o xii je'a xixi'a ra ko xra thinthue'a ra kain thi thiaku'en nthau'a ra.
47013001	Ji'i ninxin nthi'a sasutsja'a ra. Ko xraxaon ra inchin ndachro ngain Xruen Ndo Dio: “Are tsjangi'i ra naa chujni ixin thi jian'a binche'e, rugunda se'e yoo o nii chujni bikon thi ku'en.”
47013002	Are ngain nthi'a yuxin baso ngajin ra, ja'an ndathjo ra ji'i, maski jai ri'a ngajin ra, xraje'o tendathjo ra inaa: Are sasutsja'a ra, ja'an itsiakunua'a ra xro binche'e ra o tenche'e ra thi jian'a.
47013003	Ko ja'a ra tethjee ra ixin sikon ra a jaan ndua Jesucristo nchegunda na runichja ngajin ra. Ko Jesucristo xru'in ncha'on tjaago ixin suji'a ngajin ra ixin je'e tjaago thi jié juachaxin chunda ngajin ra.
47013004	Jaan, ndua are je'e benganito ntha cruz xraa chunda'a juachaxin, aro jai je'e jichon kunixin juachaxiin Ndo Dio. Jañaa ja'an ná kai suji'a ná inchin Cristo are benganito ntha cruz, aro kunixin juachaxiin Ndo Dio, suji te ná ixin jañaa nchao tsjengijna ra.
47013005	Xraxaon ra jian thi tenche'e ra ko tsje'e ra a chunthia ra ngain Jesucristo, ko ja̱ tsixi'an ra ko sinche'a ra thi jian'a, jañaa sikon ra ixin Jesucristo jii ngajin ra. Aro ja̱ binche'e ra thi jian'a, ji'i ruchro ixin Jesucristo ko'a ngajin ra.
47013006	Ko rina'o tsunu'a ra ixin ja'an ná xru'in thi jian'a bintha'a ná.
47013007	Ko kai danchiaa ná Ndo Dio ixin xru'in thi jian'a sinche'e ra, je'a ixin chujni runichja na̱ ixin anto jian kjuagu'a ra, aro je'o rina'o ná ixin ja'a ra sinche'e ra thi jian, maski chujni nichja ixin ja'an ná ndakua'a bintha'a ná.
47013008	Ixin ja'an ná chro'a runichjangii ná thi ndua, ja'an ná je'o dithua ná runichja ná jian ixin thi ndua.
47013009	Mexinxin ja'an ná cha'na ná are suji'a ná, ko ja'a ra icha tsusuji ra. Ko danchiaa ná Ndo Dio ixin ja'a ra tsinthu'e ra kain thi jian'a binche'e ra.
47013010	Ko riru'an ra xroon ji'i, ixin are ja'an saso, suji'a sinthasatha'a ra kunixin juachaxin chunda ja'an. Thi juachaxin ja'an richunda, Nchaa ná chjana ixin tsjengijnanxin ra ko je'a ixin sinthagatho ra tangi.
47013011	Kain ra xro choo ná kain ji'i thi ndathjo ra ko rina'o ixin chrjuin tsunu'a ra ko thjee ra ixin jian sinche'e ra kain, nchesuji choo ra, xra je'o juaxraxaon dinthechunda ra ko jian dakjio'o choo ra. Ko Ndo Dio, ndo anto thjuaa ná ko chrjuin nchekunu'e ansean ná, se'e ngajin ra.
47013012	Jian chje'e choo ra juajna inchin kukuan ná.
47013013	Ko kain xan choo ná dithikaon Jesucristo rua'an ra xan juajna.
47013014	Ko dayé'e ra thi jian dajon Nchaa ná Jesucristo. Ko thi thjuaa Ndo Dio ko thi nche'e Espíritu Santo ixin jian sakji'o choo ra se'e ngajin ra. Jañaa tsu'en.
48001001	Ja'an Pablo na, thi thji'an juajna, ko ja'an kuinchie'a na chujni ko je'a je'e na̱ kuetunna na̱ tsjaago, ixin Jesucristo thi rua'an na ko Ndo Dio Ndudaa ná thi binchexechon Cristo kuinchie'na.
48001002	Ja'an Pablo na ko kain ni choo ná jii ngajin rua'an ná juajna ngain kain ni'ngo jii ngain nunthe Galacia.
48001003	Ko Ndo Dio Ndudaa ná ko Nchaa ná Jesucristo sinthanchaon ra ko ruchjaa ra thi chrjuin sinchekunu'e ansean ra.
48001004	Ixin Jesucristo xrajon be'en ixin kjuenga 'na kain thi jian'a juintho'o ná ko kjuengijna ná ixin itsetuan'a ná thi jian'a jii nthi'i ngata'a nunthe, ixin jañaa juinao Ndo Dio Ndudaa ná.
48001005	¡Ko Ndo Dio jikininxin tsusaye'e kainxin ncha'on! Jañaa tsu'en.
48001006	Ja'an xratao tabithuna ixin unda anto tuin ndatjaña'a ra Ndo Dio, thi kjuagua ná ixin anto thjuaa ná Cristo, ko jai ujee juajna tedithikaon ra.
48001007	Ko nduaxin xru'in inaa thi jian juajna jii. Je'o jinthaya'a ra na̱ ko mee thi jitu'en ko kai rinao na̱ ixin sithikaon ra thi je'a juajnee Jesucristo.
48001008	Ko maski chrujan ja'an ná, o naa ángel tsixin ngajni ko tsjagu'a ra jee juajna ko je'a inchin ja'an ná ukjuagu'a ra, chujni mee Ndo Dio ncho nchegatho tangi.
48001009	Ja'an undachrjan ko rukjan na rundachrjan inaa: kexe'o chujni tsjaago jee juajna ko je'a inchin ukjuagu'a ra, chujni mee Ndo Dio ncho nchegatho tangi.
48001010	¿Ke'e rina'o sintha'a kunixin ji'i? ¿A rina'o sithuna jian ngain chujni o ngain Ndo Dio? Ja̱ rujina'o rugithuna jian ngain chujni, ja'an irukji'a naa jian ninchexree Jesucristo.
48001011	Ja'an rina'o tsunu'a ra, ja'a ra xro choo ná ixin dithikaon ra Cristo, ixin thi jian juajna ja'an kjuagu'a ra je'a naa juajna binchechjian ko xraxaon chujni.
48001012	Ko je'a chujni chjana ko binchekuanna juajna. Jesucristo binchekuanna juajna.
48001013	Ko ja'a ra unu'a ra kexreen bantha'a are baruaa thi tjaago ni judío, kai unu'a ra kexreen chrintho bari'i ko baruaa chujni bagithikaon Jesucristo, ko ja'an bina'o ndarugu'en kain na̱.
48001014	Ko thi tjaago ni judío, ja'an thi icha bagithika'on ko ja'an bakjaa cha ni xraje'o nano bechunda inchin ja'an ixin ja'an thi icha bakuchjiigo na ko bagithika'on thi bakjaago ni ndo dachri'na xrachrjen.
48001015	Aro ixin'a mee, Ndo Dio ukuinchie'e na ndo are xra bari'i ngaxi'in tse'e janana, ko bayá'na ndo ixin anto thjuena ndo. Ko mee ku'en ixin jañaa juinao ndo.
48001016	Ko je'e ndo binchegatsuanna Xe'en ndo ixin ja'an bakjagua chujni je'a judío thi jian juajnee xan. Ko are ji'i ku'en, xru'in chujni banchiangia kexreen runtha'a.
48001017	Kai kjui'a Jerusalén ixin ruganchiangia ni icha sa'o kuinchie'e Jesucristo ke ja'an. Aro ja'an jaikua sakjui nunthe'e Arabia, kuthimejan sakjan na Damasco.
48001018	Ko batho nii nano, kuthejan kjui rajna Jerusalén ixin bigatsuan Pedro, ko bithuna ngain je'e thena'o ncha'on.
48001019	Aro ja'an bikon'a icha ni kuinchie'e Jesucristo, je'o bikon Jacobo, xan choo Nchaa ná.
48001020	Nduaxin thi ndathjo ra ko Ndo Dio nu'e ndo jian ixin thi kji̱n na ji'i, jaan, ndua.
48001021	Kuthimejan ja'an sakjui no nunthe'e Siria ko Cilicia.
48001022	Ko are mee, kain ni'ngo bagithikaon Jesucristo nthi̱'a̱ nunthe'e Judea xrabechunxin'a na na̱ ja'an.
48001023	Ko je'o baki'in na̱ ixin chujni bandachro: “Thi xii banthakinga ná are sa'o, jai je'e tjaago ixin ruchunthia ná thi juajna je'e binao runchexanthe.”
48001024	Ko ixin thi binche'e ndo ngajin na, je'e na̱ binchesaye'e na̱ Ndo Dio.
48002001	Batho thenoo nano, kuthimejan ja'an kjui Jerusalén inaa kunixin Bernabé ko kai kjui'an Tito.
48002002	Aro ja'an kjui ixin bithika'on thi ndachjejin na Ndo Dio. Ko nthi̱'a̱ Jerusalén xratheki'an je'o ni tjaago ko ni thetu'an ko kuekian na̱ thi jian juajnee Jesucristo tjagua chujni je'a judío. Ko ja'an bintha'a ji'i ixin juinao'a ixin ruxraxaon na̱ ixin xru'in renthe kain xra ubintha'a ko rintha'a.
48002003	Ko maski Tito, naa chujni griego, be'e ngajin, binche'a na̱ ixin je'e rugunda rugayee xru'e di'in circuncisión.
48002004	Ko thi tangi ku'en ixin jimao bige'na ná chujni ndachro ixin dithikaon na̱ Jesucristo, ko chujni mee je'o juitsayana ná na̱ ixin kexreen Cristo kjuengijna ná ko ithetuna'a ná ley. Ko je'e na̱ juinao na̱ ixin xra runtha'a ná inchin je'e na̱ kukue'en na̱.
48002005	Aro ja'an ná bithunanxin'a ná bithika'on ná thi je'e na̱ ndachro na̱ ixin ja'an ná bina'o ná ixin ngajin ra se'e thi ndua juajnee Jesucristo.
48002006	Ko chujni anto renthe be'e ngain ni'ngo ko baketu'an na̱ ixru'in ndachjejin na na̱ ko ixru'in kuinkjuntaon na̱ thi ja'an ukjuaago. Ko ndusena'a ja̱ renthe na̱ o na'i, ixin Ndo Dio tsje'a ndo thi renthe o renthe'a chujni.
48002007	Aro je'e na̱ bithikaon na̱ ixin Ndo Dio thi chjana xra tjaago thi jian juajnee Jesucristo ngain chujni je'a judío, jañaa inchin Ndo Dio chjee Pedro xra ixin tsjaago juajna ji'i ngain chujni judío.
48002008	Ko ixin Ndo Dio, ndo kuinchie'e Pedro ixin tsjaago ngain chujni judío, ndo mee kuinchie'e na ja'an ixin tsjagua chujni je'a judío.
48002009	Ko Jacobo, Pedro ko Juan, ni kjui icha renthe ngain ni baketu'an, je'e na̱ tsena ná na̱ rana ná ja'an ko Bernabé ko yaa kjuaguxin na̱ ixin jian rugakji'an chian ná, ko nchao be'e ixin ja'an ná rukjaago ná thi jian juajna ngain chujni je'a judío, ko je'e na̱ ngain chujni judío.
48002010	Ko je'o banchiana ná na̱ ixin rutjañana'a ná ixin tsjengijna ná chujni núa, ko bingaxin ña'o bintha'a thi bitunna ji'i.
48002011	Ko are Pedro kjui ngain rajna Antioquía, ja'an binthasathaa ixin thi jian'a binche'e.
48002012	Ixin are sa'o baneka'o chujni je'a judío, aro bijija kanxion chujni rua'an Jacobo, Pedro thinga bachrjende'e ni je'a judío ko ijuinekao'a na̱ ixin xraguen ni judío, ni xradithikaon ixin chujni rugunda sayée na̱ xru'e.
48002013	Ko ithu'a ni judío bithikaon na̱ ko binche'e na̱ inchin Pedro ko banchrjende'e na̱ ni baneka'o na̱, ko xraje'o binche'e Bernabé, maski je'a jian thi binche'e na̱.
48002014	Ko are ja'an bikon ixin tenche'a na̱ inchin tjaago thi jian juajna, ja'an ndathjan Pedro ngathexin kon kain chujni dithikaon Jesucristo: “Ja'a naa chujni judío ko nche'e inchin naa chujni je'a judío, ¿unda ja'a rinao ixin chujni je'a judío sinche'e na̱ inchin naa chujni judío?”
48002015	Ja'an ná judío ná ixin ni judío juinchekunkjinna ná na̱, ko je'a inchin chujni chunxin'a Ndo Dio inchin ni je'a judío.
48002016	Ko ixin'a mee, ja'an ná nua ná ixin xru'in chujni sitjañe'e jie̱ ixin nche'e na̱ thi thetu'an ley. Je'o sitjañe'e na̱ jie̱ ja̱ ruchunthia na̱ ngain Jesucristo. Ko ja'an ná chunthia ná ngain Jesucristo ko je'o ixin chunthia ná ngain je'e bitjañaa ná jie̱ ko je'a ixin dithikaon ná ley ixin xru'in chujni sitjañe'e jie̱ je'o ixin dithikaon ley.
48002017	Ko are ja'an ná rinao ná sitjañaa ná jie̱ je'o ixin dithikaon ná Jesucristo, ni judío ndachro na̱ ixin ja'an ná kai chujni nche'e jian'a. ¿A ji'i ruchro ixin Cristo thi ndathjo ná ixin bintho'o ná thi jian'a? ¡Na'i, je'a jañaa!
48002018	Ko are ja'an ndachrjan ixin ley xru'in xree, kuthejan rukjan na sithika'on inaa, yaa ruchro ixin xru'i xree thi rintha'a.
48002019	Ko ja'an ixin ley bayée Moisés xraa undabe'en na ixin ley ndachro, ja'an jikininxin se'en na, aro jai ja'an rintha'a inchin rinao Ndo Dio.
48002020	Ko jian nuna ixin thi jian'a bantha'a are sa'o, mee undabe'en nganito ntha cruz. Ixin ja'an xraa undabe'en na; aro jai richon ixin Jesucristo jii ngajin, ko jai ujee chujni na ixin chunthia Xe'en Ndo Dio, xan xrajon be'en ixin thjuena xan.
48002021	Ko ja'an chro'a rundachrjan ixin xru'in xree thi thjuena Ndo Dio ixin ja̱ kjan ni jian chujni ixin je'o dithikaon ni ley, mee ruchro ixin xru'in xree ixin Cristo be'en ixin ja'an ná.
48003001	¡Unda atho cha thinxin ra ja'a ra, chujni Gálatas! ¿Kensen diantunga ra?, ixin dithikaon'a ra thi jian juajna, thi ja'an ná ukjuagu'a ra jian ixin Jesucristo be'en ngain ntha cruz.
48003002	Ko jai dathena ni ra ji'i: ¿A bayé'e ra Espíritu Santo ixin binche'e ra kain thi thetu'an ley o ixin anto chunthia ra thi jian juajna?
48003003	¿Unda atho cha thinxin ra? Ixin are sa'o ja'a ra anto chunthia ra ngain Ndo Dio ixin Espíritu Santo. ¿Unda jai xraxaon ra rukjan ra jian chujni ixin je'o tuenao ra ixin jian tenche'e ra?
48003004	¿Axru'in xree thi anto tangi bathu'e ra? ¡Nduaxin rukjengijna ra thi tangi bathue'e ra!
48003005	Are Ndo Dio chjaa ra Espíritu Santo ko binchexrue'en ndo ni ni'i ngaya'a ra, ¿a mee binche'e ndo ixin nche'e ra kain thi thetu'an ley o je'o ixin chunthia ra thi jian juajnee ndo?
48003006	Ko jañaa kai Abraham bithikaon ngain Ndo Dio, mexinxin Ndo Dio bayée ndo Abraham inchin naa chujni jian.
48003007	Mexinxin ja'a ra rugunda tsunu'a ra ixin kain ni chunthia ngain Ndo Dio, ni te'i ndua xe'en Abraham.
48003008	Ko ngain Xruen Ndo Dio ujitaxin thi dindachro ndo are usee ixin chujni je'a judío sitjañe'e na̱ jie̱ je'o ixin ruchunthia na̱. Ko are mee ndache ndo Abraham thi jian juajna ji'i: “Chujni nguixin nunthe tsunchaon na̱ ixin ja'a.”
48003009	Mexinxin Ndo Dio nchenchaon kain chujni chunthia ngain ndo, xraje'o inchin binchenchaon Abraham are chunthia ngain ndo.
48003010	Kain chujni chunthia ixin je'o ley tsjengijna, chujni mee setsingata'a na̱ thi jian'a ixin ngain Xruen Ndo Dio ndachro: “Kainxin chujni nche'a thi thetu'an kain thi jitaxin ngain ley bayée Moisés, chujni mee jitsingata'a thi jian'a.”
48003011	Ko jañaa jian dikon ni ixin xru'in chujni sitjañe'e jie̱ ngathexin kon Ndo Dio ixin jinche'e na̱ thi thetu'an ley ixin ngain Xruen ndo ndachro: “Chujni ndachro Ndo Dio ixin jian na̱, chujni mee sechon na̱ kainxin ncha'on ixin chunthia na̱ ngain Ndo Dio.”
48003012	Ko ley bayée Moisés ndachro'a ixin ruchunthia ni ngain Ndo Dio, je'o ndachro ixin sithikaon ni thi ndachro ley ixin ley ndachro: “Thi ni sinche'e kain thi jitaxin ngain ley ji'i, ni mee sechon kainxin ncha'on.”
48003013	Jesucristo kjuenga 'na ixin isetsingata'a ná thi jian'a dajon ley, ko je'e betsingata'a thi jian'a ixin ja'an ná ixin ndachro ngain Xruen Ndo Dio: “Kain chujni terianda na̱ ngain naa nthaa detsingata'a thi jian'a.”
48003014	Ko jañaa ku'en ixin Ndo Dio nchao sinchenchaon chujni je'a judío ixin Jesucristo, inchin binchenchaon ndo Abraham. Ko ixin chunthia ná ngain Ndo Dio ko ixin je'e ndo ndachro ndo, nchao sayée ná Espíritu Santo.
48003015	Ja'a ra xro dithikaon ra Jesucristo, ja'an rundathjo ra naa thi tu'en ngain nunthe ji'i: Are naa xii kji̱n xa ngain naa xroon kexreen ruchjeeya kain thi chunda xa ko nchekinga xa ndajni ngain xron, ixru'in chujni nchao tsentuxi'in o tsentaxin ngain xroon mee.
48003016	Ko Ndo Dio ndachro ixin runchenchaon ndo Abraham nganinxin thi rugachrjeninxin je'e. Aro ngain Xruen Ndo Dio jitaxin'a ixin “kain ni rugachrjeninxin je'e”, je'o jitaxin “thi rugachrjeninxin je'e” ko mee Jesucristo.
48003017	Ko thi ja'an rindachrjan ruchro ji'i: Thi kjuauthexin Ndo Dio ngain Abraham, ley chro'a sasingixin ixin batho noo renkia ko kanthe nano kuthejan bige'e ley, ko ley chro'a runcherenthe'a thi undachro Ndo Dio ixin runchegayée Abraham.
48003018	Ja̱ tsunchaon ni je'o ixin sinche'e ni thi ndachro ley, mee ruchro ixin irenthe'a thi kjuauthexin ndo ngain Abraham. Aro Ndo Dio binchegayee ndo Abraham thi ndachro ndo ixin jañaa binchekininxin ndo.
48003019	Mexinxin, ¿ke'e binche'e ley remee? Tsjé nano batho, kuthimejan bige'e ley ixin xraguxin thi jian'a nche'e chujni. Aro ley je'o kunchrje'en juija thi bachrjeninxin Abraham inchin ndachro Ndo Dio. Je'e ndo rua'an ndo tsjé ángel ixin juia'o ley Moisés ko Moisés kjuaago ley mee ngain chujni.
48003020	Ko are Ndo Dio ndache Abraham ixin thi runchegayée ndo, juinchegunda'a ndo inaa chujni runichjaxin ndo, ixin je'e ndo nichja ndo.
48003021	¿A ley bayée Moisés ncherenthe'a thi ndachro Ndo Dio? Na'i, je'a jamee ixin ja̱ ley nchao runchekjan ni inaa chujni narua ko xru'in ncha'on se'en ni, ja̱ jamee ruku'en, Ndo Dio nchao runchetjaaña jie̱ je'o ixin sinche'e ni thi thetu'an ley.
48003022	Aro ngain Xruen Ndo Dio ndachro ixin ja'on ná chro'a tsje'e ná cha thi jian'a. Ko je'o ixin ruchunthia ná ngain Jesucristo sayée ná thi ndachro Ndo Dio.
48003023	Are xrabenua'a ná ixin nchao ruchunthia ná ngain Jesucristo, ley kjui xraa nchiandu'a xiiso thi biaxian ná, juija ncha'on are xraago ixin nchao ruchunthia ná ngain Jesucristo.
48003024	Ko ley kjui inchin naa xi tjaago ko kjuagua ná juija Cristo. Ko jañaa Ndo Dio juinchetjaaña jie̱ ja̱ chunthia ná ngain Cristo.
48003025	Aro jai ke uchunthia ná ngain Jesucristo, ley ithetuan'a ná ley.
48003026	Ko kain ra uxe'en Ndo Dio ra ixin chunthia ra ngain Cristo Jesús.
48003027	Ko kain ra xro bigithe ra, jai unche'e ra inchin rinao Jesucristo.
48003028	Ko jai ije'a icha renthe chujni judío, o griego, o chujni dikuchji ngain naa xi najni o na'i, o nchrii o xii. Jai kainxin ná xraje'o renthe ná ngathexin kon Jesucristo.
48003029	Ko ja̱ uchujnii Jesucristo ra, ji'i ruchro ixin ja'a ra kai chujnii Abraham ko sayé'e ra kainxin thi ndachro Ndo Dio.
48004001	Ko ji'i thi ja'an rina'o rundachrjan: Are naa chjan bikininxin sayée xan kain thi jichunda ndudee xan, aro ixin xranchiin xan, je'e xan jii xan ngain nchia xraa naa ni nche'e xree ndudee xan, aro naa ncha'on je'e xan tsetu'an xan kain.
48004002	Ko jii chujni daku'en xan ko chujni thjengijna xan ngain xra, ruxeraja ncha'on kuetu'an ndudee xan ixin sayée xan thi jikininxin xan.
48004003	Ko xraje'o ku'en ngajin ná kai ixin are bechunxin'a ná juajnee Ndo Dio, ja'an ná bunthe ná inchin xan nchinnchinchjan ixin bantho'o ná thi bakjaago chujni.
48004004	Ko are ubinkee ncha'on ixin thi ndachro Ndo Dio, je'e rua'an Xe'en, ko nchrii binchekunkji'i xan ko bithikaon xan ley inchin chujni judío.
48004005	Ko juii xan ixin bikjengijna ná xan, ja'an ná xro baketunna ná ley, ko jañaa Ndo Dio baye'na ná ndo ko binchekjan ná ndo xe'en ndo.
48004006	Ko ja'a ra uxe'en Ndo Dio kai, ko urua'an ndo ngain ansean ra Espíritu juixin ngain Jesucristo, ko Espíritu ji'i nthanichja ná: “¡Suixin Ndudana!”
48004007	Ko ja'a ra ije'a ni nchexra ra; jai ja'a ra uxe'en Ndo Dio, ko ja̱ uxe'en Ndo Dio ra, jikininxin sayé'e ra thi ndachro ndo ixin Cristo.
48004008	Are sa'o ja'a ra xrabechunxin'a ra juajnee Ndo Dio; ko binthe ra inchin ni nche'e xra ngain thi banchegi'in ra dio, aro je'a dio.
48004009	Aro jai ixin uchunxin ra Ndo Dio, o icha jian rundachrjan ixin Ndo Dio uchunxin ra ja'a ra, mexinxin, ¿unda ja'a ra xra rukjan ra ngain thi xru'in renthe ko thi ndua'a tjaago chujni? ¿A xra rinao ra rukjan ra ni nchexree thi ndua'a?
48004010	Ja'a ra xradithikaunxin ra ncha'on kiai, kunithjao ko kain kiai de'e ngaa nano inchin nche'e ni judío.
48004011	Ja'an anto xraon na ixin thi xra juintha'a ngajin ra sincherenthe'a ra xra.
48004012	Ja'a ra xan chian xan anto thjuaa, nthatsa'an ñao ra nche'e ra inchin ja'an, ixin ja'an are icha sa'o anto bachunthia ley ko jai kjan na inchin ja'a ra ixin chunthia'a ra ley bayée Moisés. Ja'an rinichja'a ji'i je'a ixin chrujan jian'a banchena ni ra.
48004013	Ko ja'a ra jian nu'a ra ixin are nakjuaguaxion ra thi jian juajnee Jesucristo, kjuagu'a ra ixin see bari'i ngajin ra ixin benina.
48004014	Ko maski benina ko bathue'e ra tangi ixin ja'an, ja'a ra kjuanua'a ni ra ko bancheje'a ni ra ixin chin'na. Ko ja'a ra baye'na ni ra jian, inchin rugaye'e ra naa angeel Ndo Dio o inchin rugaye'e ra Jesucristo.
48004015	¿Ke'e ku'an ra?, ¿kja thi chujni anto bachee are mee? Are mee ja'an benuna, ja̱ nchao rugantsjengi ra makon ra ixin ruchjana ni ra, jaan, runche'e ra.
48004016	Ko jai aje'o ixin ndathjo ra thi ndua, ¿aningakunna ni ra?
48004017	Thi chujni tjaago xraa anto rinao tsjengijna ra, yaa je'a ndua. Je'o rinao na̱ santsjenda ra na̱, kuthimejan jauka ra rurue'e ra na̱.
48004018	Jaan, nchao jii sinao ni icha chujni ja̱ ndua rinao na̱ tsjengijna ra na̱. Aro ja'a ra ja̱ ndua rinao ra tsjengijna ni ra, nche'e ra mee kain ncha'on ko jeo'a are ri'i ngajin ra.
48004019	Ja'a ra inchin xan nchinnchinchjan'na, ko tangi tunna xraa naa jana'a are sinchekunkji'i xe'en jan; ko xratangi tsunna sijija ncha'on are ja'a ra ruxraxaon ra inchin Cristo.
48004020	Ja'an rujina'o rugari'i ngajin ra jai ixin icha jian runichja'a ra; ¡ixin taa juachjaon ixin thi jitu'en ngajin ra!
48004021	Ndachjejin ni ra ja'a ra xro rinao ra sithikaon ra ley bayée Moisés: ¿Unda thinxin'a ra jian thi jitaxin ley?
48004022	Ixin nthi̱'a̱ jitaxin ixin Abraham bechunda yoo xe'en xan xii. Naa xan ngain nchri nchexree, ko inaa xan ngain chri'i.
48004023	Ko xe'en nchri nche'e xra kunkji'i xan ixin je'e na̱ jañaa xraxaon na̱, aro chjan binchekunkji'i chri'i guan xan ixin biku'en thi kjuauthexin Ndo Dio ngain Abraham.
48004024	Yaa ku'en ixin xraguaxin ná ixin yui nchrii ji'i tjagua ná yoo thi kjuauthexin Ndo Dio ngain chujni. Ko Agar nthaxraxaon ná thi ley bajon Ndo Dio ngain Moisés nthi̱'a̱ ngain jna Sinaí, ko kain chujni chunthia ngain ley kjan na̱ inchin ni nche'e xree ley mee.
48004025	Mexinxin nchao nthugi'in ná Agar “jna Sinaí” jii ngain nunthe Arabia, ko kai nchao sinthugi'in ná jna Sinaí “rajna Jerusalén” ixin chujnii rajna dikjan na̱ inchin ni nche'e xra xenge'a 'na ngain ley.
48004026	Aro nchao nthugi'in ná Sara “Jerusalén jii ngajni” thi te ná kain ná ixin chunthia ná thi ndachro Ndo Dio.
48004027	Ixin ngain Xruen ndo ndachro: ¡Cha'a ja'a ixin chro'a nchekunkji'i chjan! ¡Suji tuyao ko cha'a ixin ja'a chunxin'a kexreen thiin nchri nchekunkji'i chjan! Ixin thi nchrii ndakuinthu'e xixi'i, nchrii mee ruchunda nchra icha tsjé chjan ke thi nchrii jika'o xixi'i.
48004028	Kain ná xro choo ná ixin dithikaon ná Jesucristo, ja'an ná inchin Isaac ixin jañaa ndachro Ndo Dio ixin ruku'en.
48004029	Ko inchin ku'en are mee, xan bechundaka'o Abraham ngain Agar, banchegato tangi Isaac, xan kunkji'i kunixin juachaxiin Espíritu Santo. Ko inchin ku'en xan, jañaa jituan ná jai.
48004030	Aro, ¿ke'e ndachro ngain Xruen Ndo Dio? “Dengi nchri nche'e xra kunixin xe'en nchra ixin jikininxin'a xan sayée xan thi sayée xe'en nchri chri'a.”
48004031	Jañaa, kain ná xro dithikaon ná Jesucristo, ja'an ná je'a inchin xe'en thi nchri nche'e xra; ja'an ná inchin xe'en thi nchri thetu'an ngain nchia.
48005001	Inche'a ra thi thetu'an ley ixin Cristo ukjuengijna ná ko ithetuan'a ná ley. Ko ikjan'a ra nche'e ra thi banche'e ra are baketu'an ra ley.
48005002	Ja'an Pablo na ko thi'in ra thi rindathjo ra ixin ja̱ sayé'e ra xru'e di'in circuncisión, ja'a ra incherenthe'a ra thi binche'e Cristo ixin je'e be'en ngain ntha cruz ixin ja'a ra.
48005003	Ko kjan na rindachrjan inaa ixin kain chujni dayée xru'e, rugunda sinche'e na̱ kain thi thetu'an ley.
48005004	Ko kain chujni jii ngaya'a ra ni xraxaon ixin Ndo Dio sinchetjañe'e na̱ jie̱ je'o ixin dithikaon na̱ ley, mee ruchro ixin chunthia'a na̱ ngain Jesucristo ko binchexruxin'a na̱ thi jian thixin ngain Ndo Dio.
48005005	Aro xra nche'e Espíritu Santo ngajin ná thjengijna ná chunthia ná ixin Ndo Dio sayáa ná inchin chujni jian.
48005006	Ko ngathexin kon Cristo, jai irenthe'a ja̱ chunda ni xru'e o chunda'a ni xru'e. Ko thi renthe ixin chunthia ná ngain Jesucristo, ko mee thi thjengijna ná ixin ruthjue'e ná kain chujni.
48005007	Ja'a ra atho jian bagithikaon ra. ¿Kensen binthaya'a ra ixin ndakuinthu'e ra thi jian juajna?
48005008	Je'a Ndo Dio thi binthaya'a ra ixin je'e ndo bayá'a ra ndo ixin sithikaon ra ndo.
48005009	Xraxaon ra ixin “nchion levadura nchege'en nguii nchue niuthja.”
48005010	Aro ja'an chunthia ngain Ndo Dio ixin tsjengijna ra ndo ixin ruxraxaon ra inchin ja'an, aro Ndo Dio sinche'e jie̱ chujni jinthaya'a ra ko kexe'o chujni jinthaya'a ra sue'en jie̱.
48005011	Ko ja'a ra xro choo ná ixin dithikaon ra Jesucristo, ja̱ xra ruketuan chujni ixin rugayee na̱ xru'e di'in circuncisión, chujni judío iruningakuna'a na̱ ko iruguñao'a na̱ are ruki'in na̱ thi juajna ndachrjan ixin unda Cristo be'en nganito ntha cruz.
48005012	Aro thi chujni nthaya'a ra ixin sayé'e ra xru'e, ¡ncho tunchrijin na̱ nthau'e na̱ je'o na̱!
48005013	Ja'a ra xro choo na̱ ixin dithikaon ra Jesucristo, Ndo Dio bayá'a ra ixin ley itsetuan'a ra, aro ji'i ruchro'a ixin sinche'e ra thi rinao nthau'a ra. Icha jian thjue'e choo ra ko thjengijna choo ra.
48005014	Ko kain thi ndachro ley ixin sinche'e chujni, xethjaxin ja'in: “Thjue'e choo ra inchin thjue'e ra nthau'a ra.”
48005015	Aro ja̱ tenche'e ra inchin kuxiigo chrintho ixin ne'e choo ba ko jine choo ba, ko ja̱ jañaa tenche'e ra, ja'o ra ndatsja'a choo ra.
48005016	Mexinxin ndathjo ra: Nche'e ra inchin rinao Espíritu Santo, ko jañaa isinche'a ra thi jian'a rinao nthau'a ra.
48005017	Ixin thi jian'a rinao nthau'e ni, mee rinao'a Espíritu Santo. Ko thi rinao Espíritu Santo, mee rinao'a nthau'e ni, ko kayui ningaku'en choo, mexinxin chro'a nche'e ra thi rinao ra.
48005018	Aro ja̱ Espíritu Santo thetu'an ra, ley bayée Moisés ixru'in juachaxin chunda ngajin ra.
48005019	Ko tangi'a datsuan ni chujni nche'e thi rinao nthau'e ixin chujni mee dejuaka'o nchrii je'a chri'i, ko te na̱ dinthejuaka'o choo na̱ ko dikuthe'a na̱, ko te na̱ nche'e na̱ tsjé thi jian'a thiaku'en nthau'e na̱ ko jian'a xraxaon na̱.
48005020	Te na̱ nchesaye'e na̱ diuchjan dikunchjianxin xro o nthaa, dantunga choo na̱, ningaku'en choo na̱, theto na̱, tunchjio na̱, duñaunkjio na̱, ni nchexruxi'in theto, ncheketo na̱ chujni ko tunchjeeya na̱ chujni.
48005021	Te na̱ chjue'e na̱, te na̱ naduenxon choo na̱, te na̱ anto kuan na̱, te na̱ dake'e na̱ kiai nchexin na̱ tsjé thi jian'a ko jii icha jian'a nche'e na̱. Ko ja'an xra rundathjo ra inchin undathjo ra ixin kain chujni nchexruxi'in nche'e ji'i chro'a sixi'in na̱ nthi̱'a̱ thi thetu'an Ndo Dio.
48005022	Aro xro chunda ná Espíritu Santo: Espíritu nche'e ixin ja'an ná ruthjue'e ná kain chujni, je'e nche'e ixin anto ruchaa ná, nche'e ixin chrjuin tsunu'e ngain ansean ná, nche'e ixin tsuñaunkua'a ná, nche'e ixin chrjuin runichjee ná kain chujni, nche'e ixin ngain ansean ná sachrjexin ixin tsjengijna ná icha chujni, nche'e ixin ruchunthia ná ngain Ndo Dio,
48005023	kai nche'e ixin tsain'a ñao ná, kai nche'e ixin sintho'a ná thi rinao nthau'a ná. Ko xru'in ley nche'e jie̱ ngain thi nchenche'e ni Espíritu Santo.
48005024	Ko thi chujni dithikaon Cristo, chujni mee nche'a na̱ thi jian'a rinao nthau'e na̱ ko nche'a na̱ thi jian'a xraxaon na̱.
48005025	Ja̱ Espíritu Santo bindakjan ná inaa chujni narua, jañaa rugunda sithikaon ná kain thi thetuan ná Espíritu.
48005026	Ko tsain'a ñao ná, sunthuñao'a choo ná ko xru'in thi tunchjue'e ni se'e ngajin ná.
48006001	Ja'a ra xro choo ná ixin dithikaon ra Jesucristo, ja̱ tsi'in ra ixin chrujan xan choo ná binche'e thi jian'a, ja'a ra, xro nche'e ra thi thetu'an Espíritu Santo, thjengijna ra xan ko chrjuin nichje'e ra xan ixin isinche'a xan thi jian'a. Ko tsje'e ra jian runche'e ra thi jian'a kai.
48006002	Thjengijna choo ra are tedathue'e ra tangi, ko jañaa sinche'e ra thi thetu'an Cristo.
48006003	Ko are naa chujni tunu'e ixin anto renthe, aro ndua renthe'a, chujni ji'i, je'o jincheye'e anseen.
48006004	Icha jian rutsje'e ni nanaa ni a jian thi tenche'e ni. Ja̱ jian tenche'e ni, chrjuin tsunu'e ngain anseen ni, aro tuyai'a ngain thi jinche'e inaa chujni.
48006005	Ko thi jikininxin sintho'o ná, ja'on ná sintho'o ná.
48006006	Ko thi chujni texrague thi jian juajnee Jesucristo, rugunda tsunchjeeya na̱ thi jian chunda na̱ ngain xi tjague na̱.
48006007	Ncheye'a ansean ra ixin thi ndua'a: xru'in chujni nchao tsjanua Ndo Dio ixin thi je'e ni thenga ni, mee satse ni.
48006008	Thi chujni thenga je'o thi nchexruxi'in nthau'e ixin thi kuiakue'en nthau'e, satse thi ndade'en ni ngathexin kon Ndo Dio. Aro thi chujni nche'e thi rinao Espíritu Santo, ni mee satse thi sechon ni kainxin ncha'on ngain Ndo Dio.
48006009	Mexinxin ja'an ná tsunchrjen'a ná sintho'o ná thi jian ixin tsii ncha'on satse ná thi jian jikininxin ná, ja̱ tsinthue'a ná thi jian tentho'o ná.
48006010	Mexinxin are nchao tsjengijna ná chujni, tsjengijna ná na̱, aro icha tsjengijna ná kain ni choo ná, ni dithikaon Jesucristo.
48006011	Tsjexin ra kexreen yeyexin letra rikji̱n kunixin rana.
48006012	Thi chujni ndathjo ra ixin rugunda sayé'e ra xru'e di'in circuncisión, chujni mee je'o nche'e na̱ ixin sithuexin na̱ jian ngain chujni judío, ko jañaa isinchekinga'a na̱ na̱ are tjaago na̱ ixin unda be'en Cristo ngain ntha cruz.
48006013	Ko chujni ujichunda xru'e, chujni mee nche'a na̱ kain thi thetu'an ley, aro ni mee rinao na̱ ixin ja'a ra sayé'e ra xru'e, kuthimejan nchao tsa'in ñao na̱ ixin ja'a ra bithikaon ra bayé'e ra xru'e ngain nthau'a ra inchin je'e na̱ ndachro na̱.
48006014	Aro ja'an rinao'a tsa'in ñao ixin ja'on. Ja'an je'o tsa'in ña'o ixin Jesucristo be'en ngain ntha cruz. Ko ngain ntha cruz, ja'an xraa undabe'en na ngain kain thi jian'a jii ngain nunthe ko thi jian'a tu'en ngain nunthe undabe'en ixin ja'an.
48006015	Ixin ja̱ ja'an ná chujnii Cristo ná, xru'in renthe ja̱ techunda ná xru'e o xru'in xru'e chunda ná; thi icha renthe ixin ja'an ná rukjan ná inaa chujni narua ngain Ndo Dio.
48006016	Ko kain chujni dithikaon thi thetu'an juajna ji'i, Ndo Dio tsiakunue'e ndo na̱ ko ruchjee ndo na̱ thi chrjuin tsunu'e anseen na̱ ko kai ji'i sayée ni ndua chujni rajnee Ndo Dio.
48006017	Ko jai ko kainxin ncha'on xru'in chujni tsjena chijni, ixin ngain nthau'na chunda thi kuni'i ixin bakjaago juajnee Nchana Jesucristo.
48006018	Ja'a ra xro choo ná ixin dithikaon ra Nchaa ná Jesucristo, je'e sinchenchaon espiritua ra kainxin ra. Jañaa tsu'en.
49001001	Ja'an Pablo na, thi kuinchie'e Jesucristo ixin thji'an juajnee. Ko mee ku'en ixin Ndo Dio bajon juachaxin. Ko rua'an juajna ngajin ra, xro thinthue'a ra nthiee ko dithikaon ra Jesucristo, ko te ra ngain rajna Éfeso.
49001002	Ko Ndo Dio Ndudaa ná, ko Nchaa ná Jesucristo sinthanchaon ra ko ruchjaa ra thi chrjuin tsunu'e ansean ra.
49001003	Nthusaye'e ná Ndo Dio, Ndudee Nchaa ná Jesucristo, thi binthanchaon ná kunixin kain thi jian thixin ngajni ko ngain Espíritu, ko ji'i tu'en ixin Cristo.
49001004	Ko Ndo Dio ukuinchiaa ná ndo icha sa'o ke are binchechjian ndo nunthe, ko je'e ndo ukuinchiaa ná ndo ja'an ná ixin kjan ná chujnii ndo ko ixru'in jian'a sintho'o ná ngathexin kon je'e ndo.
49001005	Ko ixin anto thjuaa ná ndo binthakininxin ná ndo kjan ná xe'en ndo ixin Jesucristo, ko jamee ku'en ixin jañaa binao ndo.
49001006	Ixin kainxin ncha'on sinthusaye'e ná Ndo Dio ixin thi anto jian ndo ngajin ná, ko ixin Xe'en ndo bayáa ná ndo, thi xan anto thjue'e ndo.
49001007	Ko je'e xan kjuenga xan 'na ixin ja'an ná kunixin jnii xan ko bitjañaa ná kain thi jian'a bintho'o ná. Ko ji'i ku'en ixin anto thjuaa ná ndo.
49001008	Ko Ndo Dio kjuagua ná ndo thi anto thjuaa ná ndo ixin je'e ndo nthaxraxaon ná ndo jian ko nthakinxin ná ndo jian.
49001009	Ko je'e binthagatsuan ná thi benua'a ná ko undachro thi ruku'en, ko ngain Jesucristo ruku'en thi ndachro.
49001010	Ko are sinkee ncha'on ixin tsu'en kain thi undachro ndo ixin sajon ndo juachaxin ixin Jesucristo tsetu'en kain thi jii ngajni ko kain thi jii nthi'i ngata'a nunthe.
49001011	Ko icha sa'o ke Ndo Dio binchechjian nunthe, je'e ndo ukuinchiaa ná ndo ixin sayée ná thi ukjuauthexin ndo. Ko Ndo Dio undachro ixin jañaa ruku'en, ko je'e ndo, jaan, nche'e ndo thi tjauthexin ndo.
49001012	Ko jañaa ja'an ná, xro sa'o bithikaon ná Jesucristo, sinthusaye'e ná Ndo Dio ixin kain juachaxin chunda.
49001013	Ko ixin je'e, ja'a ra kai bithikaon ra are kui'in ra thi juajna ndua, ko juajna mee binthakjan ra inaa chujni narua ixin bithikaon ra Jesucristo, ko ja'a ra baye'e ra Espíritu Santo ko mee inchin naa xru'e ixin kjan ra chujnii je'e inchin undachro ixin ruku'en.
49001014	Ko ja'a ra bayé'e ra Espíritu ko mee tjaago ixin sayé'e ra kain thi binthakininxin ra ndo, ruxethjaja ni chujnii ndo ixin thi ukjuenga ndo 'na, ko nthusaye'e ná ndo ixin kain juachaxin chunda ndo.
49001015	Ko are ja'an kununa ixin ja'a ra jian chunthia ra ngain Nchaa ná Jesús ko ixin anto thjue'e ra kain ni uchujnii Ndo Dio,
49001016	are mee ko jai kainxin ncha'on xraxa'on ra ko thexruxian Ndo Dio ixin anto chunthia ra ndo.
49001017	Ja'an danchiaa Ndo Diue Nchaa ná Jesucristo, ndudaa ná, ndo jikininxin kain juasaaya, sinthakinxin ra ndo kunixin Espíritu Santo ko tsinxin ra jian thi je'e ndo rundathjo ra ndo ko ruchunxin ra jian je'e ndo.
49001018	Ko kai danchiaa ndo ixin sinchengasaan juaxraxauan ra ixin ruchunxin ra thi techue'en ra ko tsunu'a ra jian unda bayá'a ra ndo. Ko kai ruchunxin ra kain thi anto renthe dajon Ndo Dio ngain chujnii ndo.
49001019	Ko kai rina'o ruchunxin ra ixin xru'in thi tuya'i thi jié juachaxiin Ndo Dio, thi juachaxin thjengijna ná. Ko xraje'o juachaxin ji'i binchegunda Ndo Dio
49001020	are binchexechon Jesús ngayexin ni ndadige'en ko bake'e ndo ngain rajianxin ndo nthi̱'a̱ ngajni.
49001021	Ko Jesús bayée juachaxin mee ixin thetu'en kain thi thetu'an nthi̱'a̱ ngajni ko nthi'i ngain nunthe ko jeo'a ngain ncha'on te'i thetu'an, kai tsetu'an are rukjan tsii inaa.
49001022	Ko Ndo Dio chjee juachaxin Cristo tsetu'an kain, ko kai bake'e ndo Cristo ixin tsetu'an ni ni'ngo, ni udithikaon.
49001023	Ko kain ni udithikaon kjan na̱ inchin nthau'e Cristo. Ko Cristo thi thetu'an kain, mexinxin ningue jichunda kain.
49002001	Are sa'o ja'a ra binthe ra xraa chujni undadige'en ixin thi jian'a banche'e ra,
49002002	ko ja'a ra banche'e ra inchin nche'e chujni dithikaon'a Jesucristo, ko bagithikaon ra kain thi baketu'an espíritu baketu'an icha espíritu jian'a ko je'e thi nchenche'e chujni ixin dithikaon'a na̱ ngain Ndo Dio.
49002003	Ko are icha sa'o kai ja'an ná bantho'o ná xraa je'e na̱, ixin bantho'o ná thi jian'a bakiaku'en ná ko thi jian'a baxraxaon ná. Mexinxin ja'an ná bekininxin ná rugayee ná jie̱ sinche'e Ndo Dio ngain icha chujni.
49002004	Aro Ndo Dio anto kuiakunuaa ná ndo ixin anto thjuaa ná ndo,
49002005	maski ja'an ná xraa chujni undadige'en ixin thi jian'a bantho'o ná. Aro je'e binthakjan ná inaa chujni narua, are binchexechon ndo Cristo, ko isaye'a ná jie̱ ixin thi anto thjuaa ná Ndo Dio.
49002006	Ko ji'i ruchro ixin Ndo Dio binthaxechon ná ndo are binchexechon ndo Jesucristo, ko ukuiin ná ndo ja'an ná chrikee Jesucristo nthi̱'a̱ ngajni.
49002007	Ko jañaa binche'e ndo ixin sikon kain chujni sige'e ndue rejngi ixin anto thjuaa ná ndo ko anto tsjé thi jian nche'e ndo ngajin ná ixin dithikaon ná Cristo Jesús.
49002008	Ixin thi anto thjua'a ra Ndo Dio, ja'a ra bitjaña'a ra jie̱, je'o ixin chunthia ra ngain ndo ko je'a ixin runche'e ra tsjé thi jian. Ji'i ku'en ixin thi binthathuan ná Ndo Dio.
49002009	Ko kuen'a ji'i ixin thi jian nche'e chujni, mexinxin xru'in chujni tsa'in ñao.
49002010	Ixin Ndo Dio binthachjian ná ko Jesucristo binthakjan ná inaa chujni narua ixin sintho'o ná thi jian nthi'i ngain nunthe, inchin je'e undachro ixin ruku'en are icha sa'o.
49002011	Ko xraxaon ra ja'a ra ixin kexreen banche'e ra; je'a judío ra ixin jañaa guan ra ko nthagi'in ra na̱ chujni chunda'a xru'e, jañaa ndathjo ra chujni judío, ni nchegayee choo xru'e kunixin raa na̱.
49002012	Ko xraxaon ra ixin ja'a ra bagithikaon'a ra Jesucristo, kjín binthexin ra ngain ni judío, ko bechunxin'a ra thi kjuauthexin Ndo Dio ngain Abraham ixin thi jian ndachro ndo rugajon ndo, ko bachunthia'a ra Ndo Dio ko bechunxin'a ra ndo.
49002013	Aro jai, ixin Cristo Jesús, ja'a ra xro kjín binthexin ra ngain Ndo Dio, ukunchie'en ra ngain ndo ixin Jesucristo be'en ngain ntha cruz ko bingo jnii.
49002014	Ko Jesucristo, thi nchekunu'e chrjuin ngain ansean ná, binche'e ixin ni judío ko ni je'a judío binchekjan na̱ nakua rajna ixin Jesucristo kunxanthe thi baningaku'en choo na̱.
49002015	Are Jesús be'en, je'e kunxanthe thi kukue'en ni judío ko thi baketu'an ley bayée Moisés. Ko jañaa binche'e ixin ni judío ko ni je'a judío kjan na̱ nakua rajna ko kjan na̱ chujnii je'e ko sakao choo na̱.
49002016	Ko ixin Cristo be'en nganito ntha cruz, binchexanthe thi baningaku'en choo ni je'a judío ko ni judío, ko ni te'i kjan ná inchin nakua chujni. Ko Ndo Dio binchetjaaña jie̱ ko jian sinthe na̱ ngathexin kon ndo.
49002017	Ko Jesucristo juii ngata'a nunthe ji'i ixin kjuaago thi jian juajna nchekunu'e chrjuin ngain anseen ni, ko juajna ji'i uxragu'a ra, xro kjín binthexin ra ngain Ndo Dio, ko kai xrague ni chiaon binthexin ngain ndo.
49002018	Ko ixin Jesucristo kainxin ná unchao tsunchie'en ná ngain Ndo Dio Ndudaa ná ixin chunda ná xraje'o Espíritu Santo.
49002019	Mexinxin jai ja'a ra ije'a chujni chunxin'a ni ko kjín dithu'e rajnee. Jai ja'a ra uchujni rajnee ni udithikaon Ndo Dio ko ukjan ra ni nchiandu'a ndo.
49002020	Ko ja'a ra inchin naa nchia jié jingathjen suji ixin te ra ngata'a thi xro xenga sa'o, xro binthekiin kain ni sa'o kuinchie'e Jesús ko ni bagayée juajnee Ndo Dio, ko thi xro icha renthe ko ke'e nchia, mee Jesucristo.
49002021	Ko Jesucristo mee thi xro xenga sa'o ko ngata'a xro ji'i jidithe thjario'o ko jian jitunchjian naa ni'ngo, sikunja ni naa ni'ngo nche'e jian ixin jii ngain Jesucristo.
49002022	Ko jañaa ja'a ra, inchin ni'ngo jitunchjian ixin te ra ngain Jesucristo, ko kjan ra inchin nakua nchia thi nchao se'e Espiritue Ndo Dio.
49003001	Ja'an Pablo na jiaxin na ixin tjaago juajnee Jesucristo, ko thi tjaago ji'i tsjengijna ra ja'a ra xro je'a judío ra.
49003002	Ko ja'a ra unu'a ra ixin Ndo Dio kuetunna ixin rundathjo ra, thi je'e undachro runche'e ngajin ra ixin anto thjua'a ra.
49003003	Ko je'e ndo kjuagu'na ndo thi undachro ndo runche'e ndo ko xru'in kensen benu'e, ko ji'i ja'an undathjo ra nchion ngain thi xroon ukji̱'an ra.
49003004	Ko are ja'a ra tsjao ra xroon mee, ja'a ra tsunu'a ra ixin ja'an chunxin thi benue'a chujni ko thi benue'a na̱ uku'en ngain Jesucristo.
49003005	Ko thi benue'a na̱ xru'in chujni xrague are icha sa'o, aro jai Ndo Dio ukjuague kain ni kuinchie'e Jesús sa'o ko ni dayée juajnee Ndo Dio ixin Espíritu Santo.
49003006	Ko ji'i xru'in kensen benu'e: Chujni je'a judío kai sayée na̱ thi bikininxin je'o ni judío ko rukjan na̱ xraa nakua rajna, ko kain na̱ ya'i sayée na̱ thi ndachro Ndo Dio ixin rugajon ndo, je'o ixin sithikaon ni juajnee Jesucristo.
49003007	Ko Ndo Dio binchethunna ndo juachaxin ixin sintha'a xree ndo, maski ja'an bikininxin'a na rugayaa juachaxin. Ko jañaa kjuaago ndo thi kuiakunuana ndo ko thi jié juachaxin chunda ndo.
49003008	Maski ja'an tununa thi icha renthe'a na ngagee kain chujnii Ndo Dio, aro je'e ndo chjana ndo juachaxin ji'i ixin tsjagua chujni je'a judío thi jian juajnee Jesucristo, thi juajna icha renthe jii ko xru'in tuya'i.
49003009	Ko kai kuetunna Ndo Dio ixin jian rukjagua chujni thi undachro ndo runche'e ndo thi benue'a chujni are usee ixin jañaa binao ndo, ndo binchechjian kainxin thi jii.
49003010	Ko ji'i ku'en ixin jai kain chujni dithikaon Jesucristo tsjague na̱ kain ángel chunda juachaxin nthi̱'a̱ ngajni ixin tsunu'e ángel thi jié juaxraxauen Ndo Dio ixin je'e ndo nu'e ndo kain.
49003011	Ko Ndo Dio binche'e kain ji'i inchin je'e xraxaon runche'e are nakuexinxon be'e kain ixin Nchaa ná Jesucristo.
49003012	Ko ixin Jesucristo ko ixin uchunthia ná ngain je'e, ja'an ná uchunda ná juachaxin tsunchie'en ná ngain Ndo Dio.
49003013	Mexinxin ja'an nthatsa'an ñao ra dinthechin'a ra ixin ja'an jiaxinna. Ji'i jitunna ixin ndathjo ra thi jian juajnee Jesucristo, ko icha jian ta'in ñao ra ixin ji'i.
49003014	Ko ixin kain thi jitu'en ji'i, ja'an darithuxin ngathexin kon Ndo Dio, Ndudee Nchaa ná Jesucristo.
49003015	Ko Ndo Dio thi Nduda'a ixin kain chujni te nthi'i ngata'a nunthe ko kain thi jii nthi̱'a̱ ngajni.
49003016	Ja'an nthatsaan ñao Ndo Dio ixin thi renthe ko jié juachaxin chunda ndo, ruchjaa ra ndo juachaxin ko sinthasuji ra kunixin Espiritue ndo,
49003017	ko ixin chunthia ra ngain Jesucristo, je'e se'e ngain ansean ra, inchin nue'e naa nthaa ni'nga jixenga ntha, jañaa tsusuji ra ko thjue'e choo ra.
49003018	Ko jañaa ja'a ra ko icha chujni dithikaon je'e, nchao tsinxin ra jian kexreen tunxin, jininxin, ningaxin ko nuinxin thi anto thjuaa ná Jesucristo.
49003019	Ko kai ruchunxin ra kexreen je'e anto thjuaa ná, maski xru'in chujni thinxin kexreen jiexin thi anto thjuaa ná Ndo Dio, ko ruchunda ná kain thi dajon ndo.
49003020	Ko je'e ndo thi chunda ndo juachaxin ixin sinche'e ndo icha tsjé ke thi ja'an ná danchie'e ná ndo, o icha ke thi ja'an ná xraxaon ná ixin juachaxiin Ndo Dio jii ngajin ná thjengijna ná,
49003021	ko nthusaye'e ná Ndo Dio kain ná xro dithikaon ná Jesucristo, kainxin ncha'on. Jañaa tsu'en.
49004001	Ko ja'an jiaxinna ngain ndu'a xiiso ixin tjaago thi jian juajnee Nchaa ná Jesucristo, nthatsa'an ñao ra nche'e ra thi jian inchin jikininxin sinche'e chujni ukuinchie'e ko baye̱e Ndo Dio.
49004002	Ko tain'a ñao ra; icha jian chrjuin nichje'e choo ra, ko tuñaunkua'a ra ko thixi'an ra kain thi tangi ixin thjue'e choo ra.
49004003	Nche'e ra ixin kainxin ncha'on jian dakjio'o choo ra inchin xraa nakua chujni ixin Espíritu Santo thi thjengijna ra.
49004004	Ja'a ra inchin nakua chujni, ko nakua Espíritu Santo jii, jañaa Ndo Dio bayá'a ra ndo ixin ruchunthia ra je'o ngain ndo ixin rukjan ra naa chujni narua.
49004005	Ko jii nakuaxinxon Nchaa ná, ko ngain nakua thi chunthia ná ko xraje'o bigithe ná kain ná.
49004006	Jii nakuaxinxon Ndo Dio, Ndudee kainxin chujni, je'e thi thetu'an kain, ko je'e nchegunda chujni ixin nche'e xree ko je'e jii ngajin ná.
49004007	Aro nanaa ná Jesucristo chjaa ná jejee xree inchin je'e binao.
49004008	Inchin chro Xroon jitaxin juajnee Ndo Dio: Je'e sakuajiin ngajni, ko bikiaxi'in thi ningaku'en je'e, ko bajon jejee juachaxin ngain chujni dithikaon ngain je'e.
49004009	¿Ko athinxin ra ke'e ruchro thi “je'e sakuajiin”? Ji'i ruchro ixin je'e sa'o xinkajin ngain nunthe.
49004010	Ko xraje'o thi xinkajin, mee thi sakuajiin icha nui nthi̱'a̱ ngajni ko jañaa je'e thi thetu'an kain.
49004011	Ko je'e bajon jejee juachaxin ko kanxion na̱ binchegi'in na̱ apóstol, ni kuinchie'e Jesucristo, ko ikanxion na̱ chujni bagayée juajnee Ndo Dio, ko ikanxion na̱ chujni tjaago thi jian juajnee ndo, ko ikanxion na̱ ni daku'en ni ni'ngo ko ikanxion na̱ ni tjaago.
49004012	Ko kain juachaxin ji'i dajon Jesucristo ngain chujnii ixin jian sinche'e na̱ xree ixin ruxragua ná, ko ja'an ná thi ningue Jesucristo, icha tsusuji ná,
49004013	rukjanja ná kain ná, xro dithikaon ná inchin nakua chujni ixin chunthia ná ko satsuan ná jian xe'en Ndo Dio. Ko jañaa rukjan ná chujni nche'e ko thinxin kain thi jian, jañaa inchin Jesucristo jian.
49004014	Ko isunthe'a ná inchin xan nchinnchinchjan thentuxi'in xan nanao thi xraxaon xan. Jañaa chujni tjaago thi ndua'a rinao tsentuxian ná juaxraxaon ná, ko nthayaa ná na̱ ixin xraa chrjuin nche'e na̱.
49004015	Icha nchao runichja ná thi ndua ko thjue'e choo na̱ ixin chunthia ná Jesucristo, ko jañaa kain thi sintho'o ná tsjaago ixin ntho'o na̱ xraa Cristo, ko je'e thi thetu'en ni ni'ngo.
49004016	Ko je'e nche'e ixin ni ni'ngo icha tsusuji na̱ ixin thi jejee xra nche'e na̱, ko je'e thi thetu'an sincheka'o choo na̱ xra jian. Ko jañaa ni ni'ngo tsusuji na̱ ixin thjue'e choo na̱.
49004017	Ko ji'i thi undathjo ra ko rithetu'an ra kunixin juachaxiin Nchaa ná Jesucristo, ixin inche'a ra inchin chujni dithikaon'a Cristo ixin nche'e na̱ thi xru'in xree xraxaon na̱.
49004018	Ko chujni te'i juaxraxauen na̱ xraa naxin xe'e jii ixin xru'in thinxin na̱ ko atho nchecha anseen na̱, mexinxin chro'a kjan na̱ inaa chujni narua ko nue'a na̱ ke'e rinao Ndo Dio ixin sinche'e na̱.
49004019	Ko itusue'a na̱ ixin kain thi jian'a nche'e na̱, ko xrajon na̱ nche'e na̱ kain thi jian'a, ko chee na̱ ngain thi jié juasuaxin nche'e na̱.
49004020	Aro ja'a ra je'a jañaa kuangi ra are xragu'a ra ixin Jesucristo,
49004021	ja̱ nduaxin ja'a ra kuinxin ra ko kuangi ra are xragu'a ra ixin je'e, ixin thi ndua jii ngain Jesús.
49004022	Mexinxin jai ja'a ra inche'a ra kain thi jian'a banche'e ra are sa'o. Thinthu'e ra thi jian'a banche'e ra ko thi juaxraxaon jian'a banthaya'a ra ixin banche'e ra thi jian'a.
49004023	Rugunda kjan ra chujni jian juaxraxauen ko jian ngain anseen,
49004024	ko inchin dinthenga'a ra luntho rua, jañaa kjan ra chujni narua ko nche'e ra jian inchin rinao Ndo Dio, ko tjaago ra ixin ja'a ra nche'e ra jian ko nche'e ra inchin jikininxin.
49004025	Mexinxin inichja'a ra thi ndua'a, icha jian nichja ra thi ndua ngain kain chujni ixin ja'an ná xraa nakua chujni ngain Jesucristo.
49004026	Are duñao ra nche'a ra thi jian'a, ko tanchrjanda'a ra ixin tsjexin ncha'on ko xra teduñao ra.
49004027	Ko thjexin'a ra ixin nchiijin sinthaya'a ra.
49004028	Ja̱ chrujan ra xra the'e ra, jai ithe'a ra, icha jian nche'e ra xra sachaxin ra tumia ra ko jañaa ruchunda ra thi tsjengijnanxin ra chujni nua.
49004029	Nichjakua'a ra ko tenga'a ra reka, icha jian tangi ra nichja ra thi jian inchin jikininxin, ko jañaa chujni tsi'in tsunchaon na̱ ko tsjengijna ra na̱.
49004030	Xru'in thi jian'a nche'e ra ixin sechiin Espíritu dajon Ndo Dio, ixin Ndo Dio rua'an Espíritu ji'i ngajin ra ixin sikunxin ni ixin ja'a ra uchujnii ra ndo, tsija ncha'on are tsii Cristo ko ixru'in thi jian'a sinche'e ra.
49004031	Tenchjian'a ra ngain ansean ra juachjaon, thi tuñau'e choo ra, thi tuyauthe choo ra, thi jian'a chruache choo ra ko kain thi jian'a nche'e ra.
49004032	Icha jian, kjan ra jian chujni ko thiakunue'e choo ra ko nchetjañe'e choo ra kain, jañaa inchin Ndo Dio binthatjaña'a ra ndo ixin bithikaon ra Jesucristo.
49005001	Ja'a ra uxe'en Ndo Dio, xan anto thjue'e ndo, mexinxin nche'e ra inchin je'e ndo nche'e ndo.
49005002	Thjue'e choo ra, jañaa inchin Jesucristo thjuaa ná, ko xrajon be'en ixin ja'an ná ixin bitjañaa ná thi jian'a bantho'o ná, jañaa inchin baguen na̱ kuleko ixin bagitjañenxin na̱, ko banchesayexin na̱ Ndo Dio inchin naa thi anto chrjuin xrajni.
49005003	Ko ixin ja'a ra uchujnii Ndo Dio ra, ngaya'a ra ijikininxin'a tsi'in ni ixin dinthechriko'o ra nchrii je'a chri'a ra o xii je'a xixi'a ra, o ixin tenche'e ra thi jian'a xraxaon ra o ixin anto thiaku'en ra sinthechunda ra tsjé tumi.
49005004	Tenga'a ra reka, nichjakua'a ra thi xru'in xree ko thekin'a ra chijni kunixin reka ixin chujnii Ndo Dio jikininxin'a runichja na̱ jañaa; icha jian thexruxi'in ra Ndo Dio.
49005005	Ko tunu'a ra jian ixin chujni dejuaka'o nchrii je'a chri'i o xii je'a xixi'i, o anto jian'a nche'e, o anto thiaku'en sechunda tsjé tumi, ko ji'i inchin ja̱ runchesaye'e diuchjan dikunchjianxin xroo o nthaa. Ko kain chujni nche'e ji'i chro'a sixi'in na̱ thi thetu'an Cristo ko Ndo Dio.
49005006	Dithuaxin'a ra ixin sinthaya'a ra chujni nichja thi xru'in xree ixin ji'i thixin thi anto suji jie̱ nche'e Ndo Dio ngain thi chujni dithikaon'a ndo.
49005007	Dixinthe'a ra ko nche'a ra inchin je'e na̱.
49005008	Are sa'o ja'a ra binthe ra ngain thi naxin xe'e, aro jai ixin dithikaon ra ko te ra ngain Jesucristo, ute ra ngain thi dingasaan
49005009	ixin Espiritue ndo thjengijna ni nche'e ni thi jian inchin jikininxin ko thjengijna ni chujni ko nthanichja ná je'o thi ndua.
49005010	Ko nche'e ra je'o thi rinao Nchaa ná Jesucristo.
49005011	Dixinthe'a ra ko nche'a ra thi jian'a nche'e chujni chunxin'a Ndo Dio, icha jian ndache ra na̱ ko nchesathe'e ra na̱ ixin je'a jian thi tenche'e na̱.
49005012	Ko anto chjee ni juasuaxin are nichja ni ixin thi je'e na̱ jimao nche'e na̱.
49005013	Ko are thi dingasaan tjaago ixin nchao'a jii, jañaa tatununxin ixin nchao'a be'e.
49005014	Mexinxin ndachro ngain Xruen ndo: Xingama'a, ja'a ke tarichrin, dingathjenxin ngayee ni ndadige'en, ko Jesucristo sinthangasa'an.
49005015	Tsje'e ra jian kexreen tenche'e ra. Nche'a ra inchin chujni rinao'a dithikaon, icha jian nche'e ra inchin chujni chunxin thi jian.
49005016	Ko are nchao sinche'e ra thi jian, nche'e ra thi jian ixin ngain ncha'on te'i anto tsjé thi jian'a jitu'en.
49005017	Ko nche'a ra xraa chujni xraxaon'a, icha jian thinxin ra ke'e rinao Ndo Dio sinche'e ra.
49005018	Kuan'a ra ixin thi kuan ni ndanchetjajin juaxraxauen ni. Icha jian tjaago ra ixin Espíritu Santo thjengijna ra.
49005019	Nchesuji choo ra kunixin salmo, ko tsje ra himno ko coro, ko jañaa nchesaye'e ra Nchaa ná kunixin ansean ra.
49005020	Ko thexruxi'in ra Ndo Dio Ndudaa ná ixin kain thi tu'en, kunixin juachaxiin Nchaa ná Jesucristo.
49005021	Dithikaon choo ra, ixin Ndo Dio jikininxin juasaaya.
49005022	Ja'a ra xro nchrii ra dithikaon ra thi tsetu'an ra xixi'a ra, jañaa inchin dithikaon ra ngain Jesucristo
49005023	ixin thi xii jikininxin thetu'an ngain nchri chri'i, jañaa inchin Jesucristo thetu'an ngain ni ni'ngo, ixin kain ná, xro dithikaon ná, kjan ná inchin nthau'e je'e, ko je'e binthakjan ná inaa chujni narua.
49005024	Ko jañaa inchin kain chujnii Jesucristo dithikaon na̱ thi thetu'an je'e, jañaa kai, kain nchrii sithikaon nchra thi tsetu'an xixi'i nchra.
49005025	Ja'a ra xro xii ra thjue'e ra chri'a ra, jañaa inchin Jesucristo thjue'e ko xrajon be'en ixin ni ni'ngo,
49005026	ko ji'i binche'e ixin kjan ná jian chujni ngathexin kon Ndo Dio. Ko je'e bintharua ná ixin bigithe ná ngain jinda ko ixin kuinxin ná juajnee ndo.
49005027	Ko jañaa binche'e ixin je'e sake'e ná ngathexin kon je'e inchin ni'ngo anto chrjuin ko xru'in thi jian'a jii ngain, xraa naa luntho narua ko dikuligui'a luntho. Ko juxon ná, xro chujni jian ná, sunthe ná ngain je'e.
49005028	Ko jañaa ni xii rugunda ruthjue'e xa nchrichri'i xa, jañaa inchin thjue'e xa nthau'e xa. Ko thi xii thjue'e nchrichri'i, thjue'e xa nthau'e xa.
49005029	Ixin xru'in chujni ningaku'en nthau'e; icha jian chjee nthao thi rugunde'e nthao ko daku'en nthao, jañaa inchin Jesucristo nche'e ngain ni ni'ngo,
49005030	ixin ja'an ná kjan ná nthau'e Cristo, inchin naa ruthee o raa.
49005031	Mexinxin ndachro ngain Xruen Ndo Dio: “Xii sachrjende'e xa ndudee xa ko janee xa, ixin sekao xa chri'i xa, ko kayui na̱ rukjan na̱ inchin nakua chujni.”
49005032	Ko ji'i naa thi benue'a chujni ko anto renthe, ko ja'an rinichja ixin Jesucristo ko ixin ningue.
49005033	Aro kai ruchro ixin nanaa ra thjue'e ra nchrichri'a ra, inchin thjue'e ra nthau'a ra. Ko ja'a ra xro nchrii ra chunde'e ra juasaaya xixi'a ra.
49006001	Ko ja'a ra xro xan nchinnchinchjan, dithikaon ra ndudaa ra ko janaa ra, inchin jikininxin sinche'e chjan dithikaon Jesucristo.
49006002	“Chunde'e ra juasaaya ndudaa ra ko janaa ra” ixin ji'i naa thi kuetu'an Ndo Dio, ko ji'i thi sa'o dajin ixin jian tsji'i ni, ja̱ sithikaon ni,
49006003	ko jian sinthe ni ko tsjé nano se'e ni ngata'a nunthe ji'i.
49006004	Ko ja'a ra, xro nduda'a ra, ncheñaunkua'a ra xa'an ra; icha jian nchekue'en ra xan sithikaon xan kain thi tsetu'en ra xan, ko nchekue'en ra xan kexreen sithikaon xan Nchaa ná Jesucristo.
49006005	Ko ja'a ra xro kue'na ra naa xi najni, dithikaon ra thi tsetu'an ra ni najnia ra nthi'i ngata'a nunthe, dithikaon ra na̱ kunixin juasaaya, ko xragu'en ra na̱, ko ansean ra sachrjexin ixin sithikaon ra na̱. Jañaa inchin ja̱ rujinche'e ra xree Jesucristo.
49006006	Dingaxin ñao ra nche'e ra xree na̱ ko je'a je'o are tatetsje'e na̱ ixin sithuaxin ra jian ngain xa, icha jian nche'e ra xra inchin ni nchexree Jesucristo ixin ngain anseen ni dachrjexin nche'e ni thi rinao Ndo Dio.
49006007	Ko jian nche'e ra xra, jañaa inchin runche'e ra xree Nchaa ná ko je'a inchin nche'e ra ngain chujni.
49006008	Ixin ja'a ra unu'a ra ixin Jesucristo ruchjaa ra thi jikininxin sacha ra ixin kain thi jian nche'e ra, maski nche'e ra xra ngain xi najni o xru'in xi najni chunda ra.
49006009	Ko ja'a ra, xro najni ra, xraje'o nche'e ra ngain ni nchexraa ra, ko inchexraon'a ra na̱. Xraxaon ra jian ixin ja'a ra ko je'e na̱ xraje'o nakua Nchaa ra thjen ngajni chunda ra ixin je'e tsje'a kensen icha renthe ixin kain ná xraje'o renthe ná.
49006010	Ko xrarundathjo ra, ja'a ra xro choo ná, tusuji ra kunixin juachaxin dajon Nchaa ná ko ixin dithikaon ra ngain je'e ndo.
49006011	Ko nchegunda ra kain juachaxin chjaa ra Ndo Dio, inchin chia dengaa ni theto, ixin jañaa suji sinthe ra are nchiijin sinao sinthaya'a ra.
49006012	Ixin je'a chujni thetuko'o ná, thi tethetuko'o ná mee espíritu jian'a. Ko espíritu mee chrji ngatau'en chrintho, ko espíritu mee chunda juachaxin thetu'an nthi'i ngata'a nunthe.
49006013	Mexinxin ja'a ra dayé'e ra kain juachaxin dajon Ndo Dio, ko mee inchin chia dengaa ni theto, jañaa kai nchao tsixi'an ra are tsii ncha'on tangi tsu'an ra, ko are utsixi'an ra kain, dinthe ra suji kainxin ncha'on.
49006014	Ko dinthe ra suji, xraa xi soldado dinthedunga rua, jañaa tenchji'an ra thi ndua chjaa ra Ndo Dio. Ko thi jian nche'e ra tsjengijna ra, inchin thi chia dinthengaa xi soldado ixin didu'a xa chijno are theto xa.
49006015	Tjaago ra thi jian juajna nchekunu'e chrjuin anseen ni ixin mee thi jian juajna, jañaa inchin xi soldado jichjanga xa theruee xa ixin tsji xa tseto xa.
49006016	Ko thi icha rugunda, ixin ja'a ra chunthia ra ngain Ndo Dio, ko mee inchin naa chia jié kayakuenxin ra kain chijno jian'a jiyaa xru'i rurua'an ra nchiijin, jañaa inchin chia kayakuenxin xi soldado chijno tja xi thetuka'o xa.
49006017	Ko thi ukjan ni inaa chujni narua, mee inchin naa chia nchekjinga jaa ra, inchin xi soldado. Ko juajnee Ndo Dio nchegunda ra inchin chia taade, ixin yaa thi chjaa ra Espíritu Santo.
49006018	Ko nchetse'en ra ñao Ndo Dio ixin nchao sinche'e ra kain thi jian; ko kainxin ncha'on danchie'e ra ndo kunixin juachaxiin Espíritu Santo. Ko kain ncha'on tsje'e ra jian thi nche'e ra ko tunchrjen'a ra ixin danchie'e ra ndo ixin kain chujni chunthia ngain ndo.
49006019	Kai nchetse'en ra ñao Ndo Dio ixin rundachjejin na ndo thi ja'an runichja ko ruxraon'a na are rundathjan icha chujni juajnee ndo, thi juajna bechunxin'a na̱ are sa'o.
49006020	Ko Ndo Dio chjana xra ixin nichja juajna ji'i. Ko mexinxin jiaxinna jai ngain ndu'a xiiso. Nchetse'en ra ñao Ndo Dio ixin tsjengijna na ixin ruxraon'a na rundathjan icha chujni thi jian juajnee ndo, inchin jikininxin.
49006021	Tíquico xan choo ná, xan anto thjue'e ná ixin dithikaon xan Jesucristo, xan thjengijna ná kainxin ncha'on ngain xree Jesucristo. Je'e xan tseki'an ra xan kain thi jitunna ko kain thi rintha'a.
49006022	Mexinxin ja'an rua'an Tíquico ngajin ra ixin rundathjo ra kexreen te ná ja'an ná nthi'i, ko jañaa ja'a ra rucha'a ra.
49006023	Ko Ndo Dio Ndudaa ná ko Nchaa ná Jesucristo ruchjee ni choo ná, ni dithikaon Jesucristo, thi chrjuin tsunu'e anseen na̱, ko thi ruthjue'e choo na̱ ko thi ruchunthia na̱.
49006024	Ko Ndo Dio sinchenchaon kain chujni thjue'e Nchaa ná Jesucristo, thi ni xru'in ncha'on thinthu'e na̱ thi thjue'e na̱ Jesucristo. Jañaa tsu'en.
50001001	Ja'an Pablo ko Timoteo ni nchexree Jesucristo chja'a ra juajna kain ra xro dithikaon ra Jesucristo ngain rajna Filipos, ko kain ni thetu'an ni'ngo ko thjengijna ni thetu'an.
50001002	Ndo Dio Ndudaa ná ko Nchaa ná Jesucristo, sinthanchaon ra ko ruchjaa ra thi chrjuin tsunu'e ansean ra.
50001003	Thexruxian Ndo Dio are xraxa'on ixin ja'a ra.
50001004	Ko ja'an anto cha'na are nichjaa Ndo Dio ixin kain ra,
50001005	ixin kjuengijna ni ra are nakuexianxon ndathjan icha chujni ixin thi jian juajnee Jesucristo ko jai xra tethjengijna ni ra.
50001006	Ko ja'an nuna jian ixin Ndo Dio kuexi'in binche'e ndo thi jian ngajin ra, ko xra jainxon sinche'e ndo ngajin ra rukjanja Jesucristo.
50001007	Ko jañaa jikininxin ruxraxaon ra ixin anto thjua'a ra; ko ja'a ra kjuengijna ni ra kjuaago ná thi jian juajna bayáa, maski biaxinna, ko tenkua'a na ngathexin kon ni nche'e jie̱ ixin thi jian juajna ji'i.
50001008	Ko Ndo Dio nu'e ndo jian ixin ja'an anto thjua'a ra kain ra, jañaa inchin Jesucristo kjuagu'na.
50001009	Ko ja'an danchiaa Ndo Dio ixin ja'a ra icha ruthjue'e choo ra ko icha jian tsinxin ra
50001010	ixin tsunu'a ra tsinchie'e ra kexe'e thi jian. Ko jañaa ixru'in jian'a se'e ngajin ra are Jesucristo tsii.
50001011	Ko Jesucristo tsjengijna ra ixin ja'a ra sinche'e ra thi jian, ko jamee chujni sinchesaye'e na̱ Ndo Dio.
50001012	Ja'an rina'o tsunu'a ra ixin kain thi kunna kjuengijna na ixin nichja thi jian juajnee Jesucristo.
50001013	Ko kainxin xi soldado jinda nchia jixi'in xi thetu'an ko kain ni te nthi̱'a̱ nu'e na̱ ixin ja'an jiaxinna ixin ndathjan chujni juajnee Jesucristo.
50001014	Ko ixin jiaxinna icha tsjé xan choo ná nichja xan juajnee Ndo Dio, ko xraon'a xan nichja xan.
50001015	Ko kanxion chujni nichja na̱ ixin Jesucristo ixin tunchjue'e na̱ ko ningakuna na̱, aro ikanxion na̱ tjaago thi jian juajna ixin jañaa dachrjexin ngain anseen na̱.
50001016	Ko thi ni tjaago juajnee Jesucristo ixin ningakuna na̱ aro je'a ixin thjue'e na̱ Jesucristo, yaa nche'e na̱ ixin icha tsaa juachjaon ixin jiaxinna.
50001017	Aro ikanxion na̱ ixin thjue'e na̱ Jesucristo mexin tjaago na̱ thi jian juajnee, ko nu'e na̱ ixin ja'an ri'i nthi'i ixin runichjaxin juajnee Jesucristo.
50001018	Ko thi nche'e ni te'i ndusena'a ja̱ tjaago na̱ juajnee Jesucristo ixin thjue'e na̱ o na'i, aro je'e na̱ nichja na̱ ixin Jesucristo. Mexinxin ja'an anto cha'na. Ko xra rucha'na icha.
50001019	Ko ja'an nuna ixin ja'a ra tenichje'e ra Ndo Dio ixin ja'an ko Espiritue Jesucristo nchesuji na, ko tuin sachrjexin nthi'i.
50001020	Thi ja'an icha rina'o ko chunthia ixin jian sintha'a kain ko xru'in tsusuananxin. Ko ruxraon'a na maski ndase'en na o sarichon, kain ncha'on Jesucristo tsusaye'e ixin ja'an.
50001021	Ja̱ sarichon ja'an, je'o sintha'a inchin rinao Cristo, ko ja̱ ndase'en na, icha jian ixin ja'an.
50001022	Ko ja̱ xra sarichon ngain nthao ji'i ixin xra tsjaago juajnee Jesucristo. Ja'an nuna'a kexe'e thi tsinchiaa.
50001023	Tangi tsinchiaa ngain kayui thi ndachrjan ji'i. Ja'an rujina'o ndaruge'en na ixin sarukji rugari'i ngain Jesucristo, ko ji'i icha jian ixin ja'an.
50001024	Aro ixin ja'a ra, icha nchao ja'an xra sarichon.
50001025	Ko mexinxin ja'an jian nuna ixin xra sithuna ngajin ra, ko icha rucha'a ra ko ruchunthia ra ngain Ndo Dio.
50001026	Ko jañaa are ja'an rukjan na inaa, ja'a ra icha rucha'a ra ko sinchesaye'e ra Jesucristo.
50001027	Ja'an nthatsa'an ñao ra ixin jian nche'e ra inchin thetu'an juajnee Jesucristo. Ixin maski saso o saso'a ngajin ra, ja'an rina'o tsian ixin jian tedithikaon ra ko tetjaago ra juajnee Ndo Dio ko nakua juaxraxaon chunda ra ixin chunthia ra ngain Jesucristo,
50001028	ko dithuaxin'a ra sinthaxraon ra chujni ningaku'an ra. Ko ji'i dikunxin na̱ ixin tateditjaan na̱ ixin thi jian'a nche'e na̱, aro ja'a ra rukjan ra inaa chujni narua ko ji'i thixin ngain Ndo Dio.
50001029	Ndo Dio chjaa ra juachaxin ixin jeo'a bithikaon ra Jesucristo, kai ixin tangi tsu'an ra ixin je'e.
50001030	Ja'a ra xraje'o tangi sathu'e ra xraa ja'an. Ja'a ra ubikon ra kexreen tangi bagathua ko xraridathua.
50002001	Ja̱ Cristo chjaa ra thi chrjuin tunu'a ra, ja̱ je'e nthakunu'a ra thi chrjuin ruthjue'e choo ra, ko ja̱ tuenao ra ixin Espíritu Santo jii ngajin ra, ja̱ thiakunue'e ra chujni,
50002002	nchekununa ni ra chrjuin ixin xraje'o tunu'a ra, xraje'o thjue'e choo ra, xraje'o juaxraxaon dinthechunda ra ixin thi sinche'e ra.
50002003	Ko nche'a ra xra ixin tsainxin ñao ra o ixin kuetuko'o choo ra. Icha jian nche'e ra inchin thetu'an Ndo Dio, ko xraxaon ra ixin icha chujni icha jian nche'e na̱ ke ja'a ra.
50002004	Thje'a ra thi jian je'o ixin ja'a ra, kai thjee ra thi jian ixin icha chujni.
50002005	Ko kain ra xraxaon ra inchin Jesucristo xraxaon;
50002006	ixin maski Cristo kai Ndo Dio, aro je'e binao'a binchegunda juachaxiin nthi'i ngata'a nunthe.
50002007	Ko je'e kuinthu'e kain juachaxin bechunda ixin kjan inchin naa ni nche'e xra are kunkji'i inchin naa chujni.
50002008	Ko are ubangi, je'e nichjangi'a ko bithikaon Ndo Dio, bithjaja ncha'on be'en nganito ntha cruz.
50002009	Mexinxin Ndo Dio chjee thi icha jié juachaxin ko je'e thi thetu'an kain.
50002010	Ko naa ncha'on are tsusaye'e Jesús, sinthethuxin nthajuchji'i kainxin thi te ngajni ko ngain nunthe ko kainxin thi te ngangi jinche,
50002011	ko kain ná rundachro ixin Jesucristo, Nchaa ná, ko jañaa tsusayexin Ndo Dio Ndudaa ná.
50002012	Ja'a ra xro choo ná, xro anto thjua'a ra, jañaa inchin bithikaon ra kain ncha'on ko jeo'a are bari'i ngajin ra ko jai icha dithikaon ra maski ri'a ngajin ra. Kunixin juaxraon tsje'e ra ixin isinche'a ra thi jian'a ixin ukjan ra naa chujni narua
50002013	ixin Ndo Dio thi chjaa ra thi jian xraxaon ra, ko thjengijna ra ndo ixin sinche'e ra inchin je'e ndo rinao.
50002014	Kain yaa nche'e ra, aro nichjakua'a ra ixin chujni ko thetuko'a ra na̱,
50002015	ko jañaa xru'in chujni rundachro ixin ja'a ra tenche'e ra thi jian'a, ixin ja'a ra xe'en Ndo Dio, ko ji'i ruchro ixin nche'e ra thi jian ngayee chujni jian'a xraxaon ko jian'a nche'e. Mexinxin ja'a ra tsungiixin ra inchin kunutse tungiixin ba ngajni.
50002016	Ko thinthue'a ra thi jian bithikaon ra ngain juajna binthakjan ra inaa chujni narua. Ko jañaa are tsii Jesucristo, ja'an nchao tsununa chrjuin ixin ja'a ra ixin are mee ja'an tsununa ixin jamaunkua'a bintha'a xra.
50002017	Ko ja'a ra chunthia ra ngain Ndo Dio ko nche'e ra xree ndo, ko ji'i xraa naa thi nchekininxin ra Ndo Dio. Maski ja̱ suenna na̱ ji'i ruxethjaxin thi ja'a ra tenchekininxin ra Ndo Dio. Ja̱ ji'i tsu'en ja'an anto rucha'na ko jañaa ruchaa ná kain ná.
50002018	Jañaa kai ja'a ra cha'a ra inchin ja'an cha'na.
50002019	Ja'an chuan ngain Nchaa ná Jesucristo ixin tuin rurua'an Timoteo ngajin ra, ko are je'e rukjan, ja'an rucha'na are ja'an tsununa ixin ja'a ra.
50002020	Xru'in inaa chujni chunda inchin je'e ixin ta juachjaon ixin kexreen sinthe ra jian
50002021	ixin kain chujni nthi'i icha ta na̱ juachjaon ixin je'o xree na̱ ko je'a ixin xree Jesucristo.
50002022	Aro ja'a ra unu'a ra ixin Timoteo anto jian ko kjuengijna na ixin nichja ná juajnee Jesucristo inchin naa chjan thjengijna xan ndudee xan.
50002023	Ko ja'an rurua'an Timoteo are tsjexin tsununa ke'e tsu'en.
50002024	Ko ja'an chunthia ngain Nchaa ná Jesucristo ixin tuin kai sajon juachaxin sasutsja'a ra.
50002025	Aro jai xraxa'on ixin rugunda rurua'an ra Epafrodito, thi ruanna ni ra ixin kjuengijna na ngain xra ixin je'e bachjana thi ja'an bagundana.
50002026	Je'e anto rinao sikon ra ko anto jita juachjaon ixin ja'a ra kunu'a ra ixin je'e kuni'i.
50002027	Ko nduaxin je'e beni'i ko uchiaon ndaruge'en aro Ndo Dio kuiakunue'e je'e, ko jeo'a je'e, kai ja'an kuiakunuana ndo ixin ja'an ikua'a icha juachjaon.
50002028	Mexinxin ja'an anto rina'o rurua'an Epafrodito ngajin ra ixin ja'a ra anto rucha'a ra are sikon ra inaa, ko ja'an isarichin'a.
50002029	Daye'e ra Epafrodito ixin kai dithikaon Nchaa ná ko cha'a ra ko nchesaye'e ra chujni nche'e xra inchin je'e
50002030	ixin uchiaon ndaruge'en ngain xree Jesucristo. Ko maski tangi bathu'e, je'e kjuengijna na ixin ja'a ra chro'a kjuengijna ni ra.
50003001	Ko jai ja'a ra xro choo ná cha'a ra ixin chunthia ra ngain Nchaa ná. Ko ja'an tsunchrjen'a na rukjan na rukji̱'an ra inaa thi ukji̱n na ixin ji'i jian ixin ja'a ra.
50003002	Tsje'e ra ixin xru'in sintha'a ra chujni nche'e jian'a xraa kunia kuditsi, ko tsje'e ra ixin xru'in sintha'a ra na̱ ixin je'o rinao na̱ ruchjaa ra na̱ xru'e.
50003003	Ko ja'an ná techunda ná thi xru'e ndua, ji'i ruchro ixin nthusaye'e ná Ndo Dio kunixin juachaxiin espiritue ndo ko chaa ná ixin ja'an ná chujnii Jesucristo ná. Ko chunthia'a ná ngain thi rinao nthau'a ná,
50003004	maski ja'an nchao ruchunthia ngain thi ja'an nuna. Ko ja̱ chrujan chujni xraxaon ixin nchao ruchunthiaxin ngain thi nu'e nche'e, ja'an icha nchao ruchunthiaxin thi ja'an nuna,
50003005	ixin ja'an bayáa xru'e are barichunda jni ncha'on, ko ja'an chujni Israel na, ko ja'an bachrjeninxin na ni ndudee ni xrachrjen na bi'in Benjamín, ko ja'an chujni hebreo na ixin jannana ko ndudana hebreo na̱. Ko ja'an bakjaago ley ixin ja'an kjui fariseo.
50003006	Ko anto bankunchjiigo na, mexinxin baruaa ko bakiaxian chujni bithikaon Jesús. Ko inchin thetu'an ley, ja'an bantha'a kain ko xru'in chujni banichja ixin ja'an bagithikaon'a ley.
50003007	Aro kain thi benuna are sa'o ixin anto jian, jai ndachrjan ixin kain mee xru'in xree ixin jai ja'an batsuan thi ndua, ko mee Jesucristo.
50003008	Ko nduaxin kain ji'i, ja'an takuinthua ko intharenthe'a ixin ja'an batsuan thi icha renthe ko mee juajnee Nchaa na Jesucristo. Ko ixin thjuaa je'e, ja'an takuinthua kain mee ko kain thi ja'an benuna tabinthakjan xraa kaxineno ko ja'an bintha'a kain ji'i ixin kjan na chujnii Jesucristo,
50003009	ko jañaa sari'i ngain je'e, ko ruxraxaon'a ixin ja'an jian na ixin bantha'a thi bandachro ley, jai jian na ixin ji'i thixin ngain Ndo Dio ko ixin chunthia ngain je'e.
50003010	Ja'an je'o rina'o, icha ruchunxin Jesucristo ko tsununa thi jié juachaxin binchexechon je'e, ko tsununa thi tangi bathu'e, ko sintha'a inchin je'e are ndabe'en,
50003011	ko jañaa richunthia ruxechon na ngayee ni undabe'en.
50003012	Ndachrjan'a ixin ubintha'a kain, ko je'a ixin atho jian na, aro ja'an chunthia ixin tsjena sintha'a kain thi kuetunna are je'e nichjana.
50003013	Ja'a ra xro choo ná, ja'an xraxaon'a ixin ujuena bintha'a kain aro thi ja'an rintha'a ixin rutjañana kain thi ku'en, ko tsusuji na ixin sintha'a kain thi xraditjaan,
50003014	ko ja'an tsjena sintha'a thi bitunna ixin sacha thi binthakininxin ná Ndo Dio ixin duthikaon ná Jesucristo.
50003015	Mexinxin kain ná, xro jian thinxin ná thi duthikaon ná, xraje'o ruxraxaon ná. Aro ja̱ xrajeo'a xraxaon ra, Ndo Dio tsjagu'a ra thi ndua.
50003016	Aro mee nchue rugunda sintho'o ná inchin kuangi ná ko xraje'o ruxraxaon ná.
50003017	Ja'a ra xro choo ná ixin dithikaon ra Jesucristo, nche'e ra inchin ja'an rintha'a, ko tsje'e ra chujni nche'e inchin ja'an ná binthakuaan ná.
50003018	Ixin ja'an undathjo ra tsjé nthi'á, ko jai tsjanga are kjan na ndathjo ra ixin xrajii tsjé chujni nche'e thi jian'a ixin je'e na̱ ndusen'a na̱ ixin Cristo benxin nganito ntha cruz.
50003019	Ko kain chujni te'i tsji na̱ ngathe xru'i danga'a ixin thi anto thiaku'en nthau'e na̱ kjan xraa dioe na̱, ko ta'in ñao na̱ ko tusue'a na̱ ixin thi tenche'e na̱. Ko je'o xraxaon na̱ ixin thi jii ngata'a nunthe ji'i.
50003020	Aro ja'an ná ngajni jii nchiandui ná ko techu'en ná ixin nthi̱'a̱ tsixin thi tsjengijna ná, ko mee Nchaa ná Jesucristo.
50003021	Je'e sasingixin nthau'a ná, thi nthao ndaruxanthe ko sayée ná inaa nthao inchin nthao jichunda je'e. Ko je'e sinche'e mee kunixin juachaxiin ixin je'e thetu'en kainxin thi jii.
50004001	Ja'a ra xro choo ná ixin dithikaon ra Jesucristo. Anto thjua'a ra ko anto rina'o sikon ra ixin ja'a ra chananxin ko tainxin ña'o. Ko kain ncha'on dithikaon ra Nchaa ná.
50004002	Ja'an nthatsaan ñao nchri Evodia ko nchri Síntique ixin jian sakao choo nchra ko xraje'o juaxraxaon ruchunda nchra inchin thetu'an Nchaa ná.
50004003	Ko ja'a, thi kain ncha'on bari'i ngajin na ko anto kjuengijna na ngain xra rintha'a, nthatsa'an ñao thjengijna kayui nchrii te'i ixin je'e nchra kjuengijna na nchra kjuaago ná thi jian juajnee Jesucristo, kai Clemente ko ikanxion chujni kjuengijna na, ko ni te'i ujitaxin na̱ ngain thi jitaxin kain ni ukjan inaa chujni narua.
50004004	Cha'a ra kainxin ncha'on ixin dithikaon ra Nchaa ná. Ko rundathjo ra inaa: ¡Cha'a ra!
50004005	Ko nche'e ra ixin kain chujni ruchunxin ra na̱ ixin ja'a ra thjengijna ra icha chujni. Nchaa ná utuin tsii.
50004006	Xru'in juachjaon dinthechunda ra; icha jian nichje'e ra ko danchie'e ra ndo Dio kain thi sunda'a ra, ko nchesaye'e ra ndo ixin kain thi chjaa ra ndo.
50004007	Ko jañaa Ndo Dio ruchjaa ra thi chrjuin tsunu'e ansean ra, ko thi chrjuin ji'i chujni chro'a thinxin na̱. Ko ji'i thi tsjengijna ra ixin xru'in juachjaon se'e ngain ansean ra ko ngain juaxraxauan ra, ja'a ra xro dithikaon ra ngain Jesucristo.
50004008	Ko ji'i tsjexinxin rundathjo ra ngain xroon ji'i, ja'a ra xro choo ná. Thenchji'an ra ngain juaxraxauan ra kain thi ndua, ko kain thi jikininxin tsusaye'e, kain thi chunda jian juaxraxaon, kain thi chrjuin nu'e, kain thi jian nchao sinche'e chujni ko kain thi jian nchao tsusaye'e, ji'i xraxaon ra.
50004009	Nche'e ra thi ja'an binthakua'an ra, thi bayé'e ra, thi kui'in ra ko thi ja'a ra bikon ra bintha'a. Ko Ndo Dio, thi chrjuin nchekunu'e anseen chujni, se'e ngajin ra.
50004010	Ja'an anto cha'na ngain Nchaa ná ixin ja'a ra ukjan ra xraxaon ni ra. Ja'an ubenuna ixin ja'a ra tjaña'a ra ixin ja'an, aro thi ku'en ixin ja'a ra benua'a ra kexreen rukjengijna ni ra.
50004011	Ja'an ndachrjan'a ji'i ixin chrujan rugundana ixin ja'an cha'na ja̱ chunda tsjé o tsjé'a.
50004012	Ja'an nuna kexreen are núa ni, ko nuna kexreen are anto chunda ni. Ko ja'an tununa chrjuin ngain ansenna ngain kexreon sari'i; ja'an tununa chrjuin ngain ansenna ja̱ jian jine o jide'en na jintha ko kai are tsjé o xru'in richunda.
50004013	Ja'an nchao tsixinna ngain kain ixin Jesucristo nchesuji na.
50004014	Ko maski jamee, ja'a ra jian binche'e ra ixin kjuengijna ni ra ngain kain thi tangi dathua.
50004015	Ja'a ra xro Filipo ra nu'a ra ixin are ja'an sakjuixin ngain nunthe Macedonia ko kuexian ndathjan chujni thi jian juajna, je'o ja'a ra xro ni'ngo Filipos kjuengijna ni ra ixin ruanna ni ra thi bajinenxin ko thi bakenanxin thi bagundana ko xru'in inaa ni'ngo kjuengijna na.
50004016	Kai are ja'an xra bari'i Tesalónica, ja'a ra tsjé nthi'á ruanna ni ra thi bagundana nthi̱'a̱.
50004017	Ja'an ndachrjan'a ji'i ixin icha ruchjana ni ra thi rugundana, thi ja'an rina'o ixin ja'a ra icha ruchunda ra ngain Ndo Dio.
50004018	Ja'an ubayaa kainxin thi dundana ko xra icha. Kunixin thi ja'a ra ruanna ni ra ngain Epafrodito ja'an uxenna thi rugundana. Thi tumi ja'a ra ruanna ni ra, mee inchin thi tsjuka anto chrjuin xrajni ke ja'a ra dajon ra ngain Ndo Dio ko je'e ndo nchexruxi'in ndo.
50004019	Mexinxin Ndo Dio ruchjaa ra kain thi rugunda'a ra ixin ja'a ra dithikaon ra Jesucristo.
50004020	¡Nchesaye'e ra Ndo Dio Ndudaa ná kainxin ncha'on! Jañaa tsu'en.
50004021	Chje'e ra juajna kainxin chujni dithikaon Jesucristo. Kain xan choo ná te nthi'i rua'an ra xan juajna.
50004022	Daye'e ra juajnee kainxin ni dithikaon Jesucristo nthi'i, ko icha rua'an ra juajna ni nche'e xree xi thetu'an Roma.
50004023	Ko kain thi jian dajon Nchaa ná Jesucristo se'e ngajin ra. Jañaa tsu'en.
51001001	Ja'an Pablo na ko Ndo Dio kuinchie'na ixin thji'an juajnee ndo, ko kai xan choo ná Timoteo,
51001002	ko ru'an ra xroon ji'i, ja'a ra xro kuinthu'e ra thi jian'a ko jian dithikaon ra Jesucristo ngain rajna Colosas, xro tekininxin ra ngain Ndo Dio Ndudaa ná, ko Nchaa ná Jesucristo sinthanchaon ra ko ruchjaa ra thi chrjuin tsunu'e ansean ra.
51001003	Kain ncha'on are ja'an ná nichjaa ná Ndo Dio, Ndudee Nchaa ná Jesucristo, kai thexruxian ná ndo ixin ja'a ra
51001004	ixin ja'an ná ndachjejin ná na̱ ixin ja'a ra jian chunthia ra Jesucristo, ko ixin anto thjue'e ra kain chujnii Ndo Dio.
51001005	Ko ja'in tenche'e ra ixin ja'a ra techu'en ra thi jithenchji'an Ndo Dio nthi̱'a̱ ngajni ixin ja'a ra. Ko kuexi'in ra chu'en ra thi jichjian are kui'in ra thi juajna ndua ko mee juajnee Jesucristo.
51001006	Ko juajna ji'i, thi juii ngajin ra, ko kai ngain kain chujni te nguixin nunthe, ko kain rajna tsjé chujni tedithikaon na̱ juajna ji'i, jañaa inchin ja'a ra bithikaon ra ko kui'in ra ixin ndua Ndo Dio anto thjua'a ra ndo.
51001007	Ko ji'i thi kjuagu'a ra Epafras, thi xan choo ná, xan thjengijna ná ngain xra. Ko je'e naa jian ni nche'e xree Jesucristo ixin thjengijna ra.
51001008	Ko je'e ndachjejin ná ixin espíritu thjengijna ra ixin anto thjue'e choo ra.
51001009	Mexinxin ja'an ná, are kuian ná ixin ja'a ra, kain ncha'on nichjaa ná Ndo Dio ixin ja'a ra. Ko danchiaa ná ndo ixin sinthagatsuan ra ndo jian thi je'e ndo rinao ndo, ko tsinxin ra kunixin jian juaxraxaon ixin juachaxiin Espíritu Santo.
51001010	Ko jañaa jian sinthe ra inchin rinao Nchaa ná ko je'e ruchee ixin kain thi tenche'e ra. Ko ja'in ja'a ra kain ncha'on sinche'e ra thi jian, ko xra ruchunxin ra icha ixin Ndo Dio,
51001011	ko je'e ndo sinthasuji ra ndo kunixin thi jié juachaxin chunda ndo. Ko jañaa nchao tsixi'an ra ngain kain thi tangi jii.
51001012	Ko cha'a ra are thexruxi'in ra Ndo Dio, Ndudaa ná, ixin je'e ndo chjaa ná ndo juachaxin sunthe ná ngain chujni je'e ndo kuinchie'e ndo. Ko kain ná sayée ná thi je'e ndo ndachro ndo ko sunthe ná ngain thi anto chrjuin dingasaan thetu'an ndo.
51001013	Ko je'e ndo binthjianxin ná ndo ngain thi naxin xe'e, ko binthagatho ná ndo ngain thi thetu'an Xe'en ndo, Xan anto thjue'e ndo.
51001014	Ko Xe'en ndo be'en xan nganito ntha cruz ixin kjuenga xan 'na kain thi jian'a bintho'o ná, ko binthatjañaa ná xan kain thi jian'a.
51001015	Ko Ndo Dio thi chro'a dikon ni, xraago ngain Jesucristo, thi nakuaxinxon Xe'en ndo, thi ube'e are kunchjian kain thi jii ngain nunthe.
51001016	Ko ixin Jesucristo, Ndo Dio binchechjian kain thi jii ngajni ko nthi'i ngata'a nunthe, thi nchao dikon ni ko thi chro'a dikon ni, kai juinchechjian ángel thetu'an ko techunda yeye juachaxin nthi̱'a̱ ngajni ko nthi'i ngata'a nunthe, ko kain je'e binchechjian ko kunchjian ixin tsusayexin.
51001017	Ko Cristo ube'e are kain kuexi'in kunchjian ko ixin je'e dajon juachaxin, mee xrajixin kain thi je'e binchechjian.
51001018	Ko Cristo thi thetu'an ngain ni ni'ngo. Ko je'e thi kuexinxin ko je'e thi sa'o xechon ngain ni ndabe'en, ko jañaa ngain kain thi jii, je'e thi icha renthe.
51001019	Ko Ndo Dio binao ndo ixin kain juachaxin chunda ndo se'e ngain Cristo.
51001020	Ko ixin Cristo, Ndo Dio binchekjan kain thi jii ngata'a nunthe ko thi jii ngajni, ngain ndo. Ko kain kjan ngain ndo ixin Cristo be'en nganito ntha cruz.
51001021	Are sa'o ja'a ra bechunxin'a ra Ndo Dio ixin thi jian'a baxraxaon ra ko banche'e ra, ko ja'a ra baningaku'en ra ndo aro jai ubinthakjan ra ndo chujni jian ngathexin kon ndo,
51001022	ixin Cristo be'en nganito ntha cruz, inchin naa xii. Ko jañaa binthakjan ná jian chujni, xraa naa chujni xru'in jian'a binche'e ngathexin kon je'e.
51001023	Aro rugunda ixin dachrjende'a ra thi uchunthia ra, ko thinthue'a ra thi techu'en ra thi ukui'in ra ngain juajnee Ndo Dio. Ko juajna ji'i thi jixrague chujni jii ngata'a nunthe, ko juajna ji'i, ja'an Pablo na bitunna tsjaago.
51001024	Ko jai ja'an cha'na ixin tangi tunna ixin ja'a ra, ko jañaa ruxethja ngain nthau'na thi tangi ku'en Cristo ixin kjuengijna ná xro duthikaon ná ngain je'e.
51001025	Ko ja'an tjagua kain ni ni'ngo ixin Ndo Dio chjana xra ji'i ixin thjengijna ra, ko jañaa tsjena tsjaago thi jian juajnee ndo.
51001026	Ko Ndo Dio binchegatsuan chujnii ndo thi juajna bechunxin'a na̱.
51001027	Ndo Dio binchenu'e chujni je'a judío thi jian juajna bechunxin'a na̱. Ko jañaa xraago juajna anto renthe ngain kain ni je'a judío ixin Cristo jii ngajin ra, ko je'e chjaa ra juachaxin ixin sikon ra thi jie̱ juachaxin chunda je'e.
51001028	Ja'an ná ndathjan ná kain chujni thi jian juajnee Cristo, ko tjagua ná na̱ ko nthakuaan ná na̱ kunixin jian juaxraxaon, ko jañaa jian sinthe na̱ ngathexin kon je'e.
51001029	Ko ja'an rintha'a xra ji'i ko tunchrjen'a na ixin tusuji na kunixin kain juachaxin chjana Cristo.
51002001	Ja'an rina'o tsunu'a ra ixin anto nthatsaan ñao Ndo Dio ixin satsuan na tsjé chujni xra chunxin'a na, inchin ja'a ra xro colosense ra ko xro te ra ngain Laodicea.
51002002	Ja'an rina'o tsunu'a ra ji'i ixin icha tsusuji ra, ko kain ra ruthjue'e choo ra ko ruchunthia ra ngain Ndo Dio ixin tsinxin ra icha jian. Ko jañaa jian satsuan ra Cristo, thi bema are sa'o, aro jai Ndo Dio tjaago ndo ngain kain chujni je'a judío.
51002003	Ko ngain Cristo jii thi icha renthe ko mee thi jian juaxraxaon ko thi jian tsunu'e ni.
51002004	Ko ji'i ndathjo ra ixin xru'in chujni sinthaya'a ra ixin thi chrjuin nichja na̱, aro ndua'a.
51002005	Maski ri'a ngajin ra, aro anto xraxa'on ixin ja'a ra, ko anto cha'na ixin chrjuin dithikaon choo ra, ko ixin jian chunthia ra ngain Jesucristo.
51002006	Ko jañaa inchin bithikaon ra Nchaa ná Jesucristo, jañaa kai sinche'e ra inchin je'e rinao.
51002007	Ko inchin binthakua'an ra na̱, icha chunthia ra ngain Jesucristo kain ncha'on ko dithikaon ra thi xragu'a ra. Ko jañaa icha jian sinche'e ra ko kain ncha'on thexruxi'in ra Ndo Dio.
51002008	Tsje'e ra, ixin xru'in chujni dithikaon'a Cristo sinthaya'a ra ixin sinche'e ra inchin je'e na̱ texraxaon na̱ ko thi xraxaon na̱ je'a ndua. Ko chujni te'i je'o chunthia na̱ ngain thi nche'e chujni nthi'i ngata'a nunthe.
51002009	Kain juachaxin ko kain thi jii ngain Ndo Dio, jii ngain Cristo kai,
51002010	ko ja'a ra utechunda ra kain ixin te ra ngain Cristo. Ko je'e thi thetu'en kain espíritu thetu'an nthi̱'a̱ ngajni ko nthi'i ngata'a nunthe.
51002011	Ko ixin te ra ngain Cristo baye'e ra naa xru'e, aro je'a xru'e di'in circuncisión. Ndo Dio binthakjan ra nakua chujni ngain Cristo ko mee kjuengijna ra kuinthu'e ra kain thi jian'a bakiaku'en nthau'a ra, ko ji'i thi xru'e binche'e Cristo ngajin ra.
51002012	Ko ja'a ra baye'e ra xru'e ji'i are bigithe ra ngain jinda, ko ji'i ruchro ixin ja'a ra xraa xrabako'o ra Jesucristo ko jañaa kai xechon ra are xechon je'e ixin chunthia ra ngain juachaxiin Ndo Dio, thi juachaxin binchexechon Jesucristo ngayee ni ndadige'en.
51002013	Are sa'o ja'a ra xraa ndadige'en ra ixin kain thi jian'a banche'e ra ko ixin baye'a ra xru'e bagayée ni judío. Aro jai Ndo Dio ubinthakjan ra ndo inaa chujni narua ixin Cristo thi binthatjañaa ná kain thi jian'a bantho'o ná.
51002014	Ko ley be'e are sa'o ndachro ixin ja'an ná tekininxin ná tsji ná ngain xru'i danga'a ixin bintho'a ná inchin jitaxin ley. Aro Ndo Dio binchexanthe kain mee are Cristo ndabe'en nganito ntha cruz.
51002015	Are Cristo be'en ngain ntha cruz, je'e kjuacha ko bantsje'e juachaxin kain espíritu thetu'an nthi̱'a̱ ngajni ko nthi'i ngata'a nunthe ko binchekusuee ngathexin kon kain chujni.
51002016	Tsje'e ra ixin xru'in chujni runichja jian'a ixin thi jinthe ra ko thi di'i ra, o ja̱ nchesaye'a ra kiai nche'e chujni judío, o are thexi'in kunithjao narua, o thi ncha'on nchejuga'a ni judío.
51002017	Aro kain ji'i je'o xraa sauen thi rukii, ko ji'i Cristo.
51002018	Dithuaxin'a ra sinthaya'a ra chujni xraxaon ixin anto jian nche'e na̱, ixin tsinthu'e ra thi uchunxin ra, ko kai nchesaye'e na̱ ángel ko dixinthe na̱ ngain thi je'e na̱ chunxian'a na̱ ko ta'in ñao na̱ ixin thi je'e na̱ xraxaon na̱.
51002019	Chujni te'i te'a na̱ ngain Jesucristo, thi thetu'an ngain kain ni chunthia. Ko Cristo nchesuji ni ni'ngo ko chjee na̱ thi rugunde'e na̱ ko Ndo Dio dake'e na̱ thi je'e ndo rinao ndo.
51002020	Ko ixin ja'a ra be'en ra ngain Jesucristo, ruchro ixin ja'a ra isinche'a ra kain thi xraxaon chujni nthi'i ngata'a nunthe. Mexinxin, ¿Unda ja'a ra xra nche'e ra inchin nche'e kain chujni ko xra dithikaon ra kain thi thetu'an na̱
51002021	are ndachro na̱, “Kathe'a ra ji'i, ko jinthe'a ra ji'a, ko thjengayaxin'a ra yáa”?
51002022	Ko thi ditu'an ra ji'i se'a tunchrje'en ko ndathjexin, ko ji'i, xru'in renthe ixin je'o thi thetu'an chujni.
51002023	Ko jaan ndua ixin kain thi nche'e chujni ji'i, tunu'e na̱ xraa anto renthe, ko ji'i thi thetu'an na̱ ixin jañaa xraxaon na̱ tsusaye'e Ndo Dio, ko tsain'a ñao ni ko sinchegatho ni tangi nthau'e ni, aro kain ji'i thjengijna'a ni ixin sachrje'e ni thi jian'a rinao nthau'e ni.
51003001	Ja̱ ja'a ra uxechon ra ngain Cristo, thjee ra thi jian jii ngajni, nthi̱'a̱ thi thjen Cristo no rajianxiin Ndo Dio.
51003002	Ko je'o xraxaon ra ixin thi jii nthi̱'a̱ ngajni; ko xraxaon'a ra ixin thi jii nthi'i ngata'a nunthe.
51003003	Ko ja'a ra xraa undabe'en ra ngain Cristo, ko ukjan ra inaa chujni narua ko nunxin'a jai ixin jima ngain Ndo Dio.
51003004	Ko Cristo binthakjan ná naa chujni jian, ko are je'e rukjan tsii inaa, ja'a ra kunixin je'e tsununxin ra ko sinthe ra ngain thi thetu'an.
51003005	Mexinxin thinthu'e ra kain thi jian'a thiaku'en nthau'a ra ko mee ruchro: Dinthechriko'a ra nchri je'a chri'a ra o xi je'a xixi'a ra, ko nche'a ra thi jikininxian'a sinche'e ra, ko nche'a ra thi jian'a xraxaon ra ko thi jian'a thiaku'en nthau'a ra, ko thiakuen'a ra ixin ruchunda ra tsjé tumi ixin ji'i xraje'o ja̱ runchesaye'e ra diuchjan dikunchjianxin xro o nthaa.
51003006	Ixin kain thi jian'a ji'i, thixin jie̱e̱ Ndo Dio ngain kain chujni dithikaon'a ndo.
51003007	Ko ja'a ra kai banche'e ra kain ji'i are bechunxin'a ra Cristo.
51003008	Aro jai thinthu'e ra thi tuñaunka ra, thi tuñau'e choo ra, thi ningaku'en choo ra ko nichjakua ra jian'a ixin inaa chujni, thi jian'a xraxaon ra ko ncheketo ra chujni, ko thi dixengakua nichja ra.
51003009	Ko thinthu'e ra thi ncheye'e ra choo ra, ixin ja'a ra ukuinthu'e ra kain yaa ko kain thi jian'a bakiaku'en nthau'a ra.
51003010	Ko jai ja'a ra ujee kuangi ra tenche'e ra ko thinga tedixingixin ra ixin thi tetangi ra, jañaa inchin Ndo Dio rinao ndo ko ruchunxin ra kain ixin je'e ndo.
51003011	Jai irenthe'a ni, ja̱ judío ni o je'a judío ni, o ja̱ chunda ni thi xru'e di'in circuncisión o na'i, o ja̱ jee nunthe juixin ni, o ja̱ xru'in nu'e ni, o ja̱ dikuchji ni ngain naa xi najni o na'i, ixin Cristo thi icha renthe, ko je'e thi jii ngain kainxin chujnii.
51003012	Ko ja'a ra ukuincha'a ra Ndo Dio ko anto thjua'a ra ndo. Mexinxin thiakunue'e choo ra, ko thjengijna choo ra ko tain'a ñao ra, ko jian nche'e ra ngain kain chujni, ko tuñaunkua'a ra.
51003013	Ko thixi'an ra thi sintha'a ra inaa xan choo ra ko nchetjañe'e ra xan, ja̱ jinichja xan jian'a ixin inaa xan. Jañaa inchin Cristo binthatjaña'a ra, kai ja'a ra nchetjaaña ra.
51003014	Aro thi icha jian sinche'e ra, mee thi ruthjue'e choo ra ixin jañaa ruxethjaxin kain thi jian nche'e ra ko rukjan ra inchin nakua chujni.
51003015	Ko thi chrjuin dake'e Ndo Dio ngain ansean ra, mee thi tsetu'an ra. Ko Ndo Dio kuinchia'a ra ndo ixin rukjan ra inchin nakua chujni ngain ndo ko ixin kain ji'i thexruxi'in ra ndo.
51003016	Ko juajnee Jesucristo jian se'e ngain ansean ra. Ko nchekue'en choo ra juajna ji'i ko thjengijna choo ra kunixin jian juaxraxaon. Ko tsje ra Salmos, ko himno, ko soon jikininxin rutsjethe'e ra Ndo Dio ko thexruxi'in ra ndo kunixin ansean ra.
51003017	Ko kain thi sinche'e ra o rundachro ra, nche'e ra inchin chujni nduaxin dithikaon Nchaa ná Jesucristo, ko thexruxi'in ra Ndo Dio Ndudaa ná ixin Cristo kjuengijna ná.
51003018	Ja'a ra xro uteko'o ra xixi'a ra rugunda sithikaon ra thi tsetu'an ra xa ixin ji'i thi jikininxin sinche'e ra xro udithikaon ra Cristo.
51003019	Ko ja'a ra xro uteko'o ra nchri chri'a ra, thjue'e ra nchra ko duñaunkua'a ra ngain nchra ko thetuko'a ra nchra.
51003020	Ko ja'a ra xro xan nchinnchinchjan ra dithikaon ra ndudaa ra ko janaa ra kain thi tsetu'an ra na̱ ixin ji'i thi nchexruxi'in Nchaa ná.
51003021	Ko ja'a ra xro nduda'a ra, ncheñaunkua'a ra xa'an ra ixin ja̱ ji'i sinche'e ra, je'o sinchekunu'e ra xan ixin thi nche'e xan xru'in renthe.
51003022	Ko ja'a ra xro nche'e ra xra, dithikaon ra ko nche'e ra kain thi tsetu'an ra ni najnia ra nthi'i ngata'a nunthe, ko jeo'a are je'e na̱ tatetsja'a ra na̱ ixin sithuaxin ra jian ngain na̱, icha nchao kain ncha'on nche'e ra jian ngain xree na̱ ixin ja'a ra dithikaon ra Ndo Dio.
51003023	Ko kain thi sinche'e ra, nche'e ra kunixin jian ansean ra inchin ja̱ runche'e ra xree Cristo ko je'a xree chujni.
51003024	Ko ja'a ra unu'a ra ixin Jesucristo ruchjaa ra thi ubinthakininxin ra sayé'e ra, ixin ja'a ra tenche'e ra xree Nchaa ná Cristo.
51003025	Aro xro sinche'e ra jian'a, jañaa jian'a ruxenga'a ra 'na ko ngain Ndo Dio kain ná xraje'o renthe ná.
51004001	Ko ja'a ra xro najni ra chje'e ra ni nche'e xraa ra inchin jikininxin sacha na̱. Xraxaon ra ixin ja'a ra kai chunda ra naa xi najni thjen nthi̱'a̱ ngajni.
51004002	Kain ncha'on nichje'e ra Ndo Dio ko xraxaon ra ke'e tedanchie'e ra ndo ko thexruxi'in ra ndo.
51004003	Ko kai nchetse'en ra ñao ndo ixin ja'an ná, ixin ruchjana ná ndo juachaxin runichja ná juajnee ndo ngain icha chujni, ko rundathjan ná na̱ thi ku'en Jesucristo ixin kjuenga 'na kain thi jian'a bintho'o ná, ko mee inchin naa thi jima ixin je'e na̱. Ko jai ja'an jiaxinna ixin tjaago juajna ji'i.
51004004	Nchetse'en ra ñao Ndo Dio ixin ja'an jian tsjaago juajna ji'i ngain chujni inchin jikininxin.
51004005	Ndakua dakji'o ra kain chujni xra dithikaon'a Jesucristo ko are nchao, nichje'e ra na̱ ixin Jesucristo.
51004006	Are runichje'e ra na̱ chrjuin ncheku'en ra na̱, ixin thi jian nichja ra, ko jian xraxaon ra kexreen sathe'e ra na̱ ixin thi sanchiangia'a ra na̱.
51004007	Xan choo ná Tíquico, xan anto thjuaa, rundathjo ra xan kain thi jitunna ja'an. Je'e xan kain ncha'on anto thjengijna xan ni dithikaon Jesucristo, ko kayui ná ntha'a ná xree Jesucristo.
51004008	Ko ja'an rirua'an Tíquico ngajin ra ixin rundathjo ra kexreen te ná nthi'i ko jañaa icha sinthasuji ra.
51004009	Ko Tíquico kai sijikao Onésimo, naa xan choo ná, xan anto thjue'e ná ko kai anto dithikaon xan Jesucristo. Ko je'e naa chujni rajnaa ra ko kayui xan rundathjo ra xan kain thi jitu'en nthi'i.
51004010	Aristarco, xi kai jiaxi'in nthi'i ngain ndu'a xiiso, rua'an ra xa juajna, ko Marcos, xe'en chrinii Bernabé, rua'an ra xan juajna kai. Ko ja'a ra ubitu'an ra ixin are siji Marcos sitsja'a ra, daye'e ra jian.
51004011	Ko Jesús, thi kai nchegi'in na̱ Justo, rua'an ra juajna kai. Ko je'o ni judío te'i thjengijna ná tentha'a ná xree Ndo Dio, ko je'e na̱ anto nchesuji na na̱.
51004012	Epafras, thi kai naa chujni rajnaa ra, rua'an ra juajna, ko kai nche'e xree Jesucristo, ko kain ncha'on nichjee Ndo Dio ko anto nchetse'en ñao ndo ixin ja'a ra ixin sachrjede'a ra nthiee ndo ko kain jian sinche'e ra inchin rinao ndo.
51004013	Ixin ja'an nuna ixin Epafras anto ta juachjaon ixin ja'a ra, ko kai ixin chujni dithikaon Jesucristo te ngain rajna Laodicea ko rajna Hierápolis.
51004014	Lucas, xi nchexruan anto thjue'e ná, rua'an ra juajna ko kai Demas.
51004015	Ko chje'e ra juajna kain ni choo ná te ngain rajna Laodicea, kai chje'e ra juajna Ninfas kunixin kain ni ni'ngo xrathe nthi̱'a̱ ngain nchiandu'a.
51004016	Are tsjexin tsi'in ra ke'e jichro xroon ji'i, kai rua'an ra xron ngain ni ni'ngo Laodicea ixin tsi'in na̱ ke'e jitaxin ngain xron, ko kai ja'a ra tsje'e ra ke'e jitaxin xroon kjui'i ni ni'ngo yaa.
51004017	Ndache ra Arquipo ixin sinche'e xra kuetu'en Nchaa ná Jesús, ko jian sinche'e xra.
51004018	Ja'an Pablo na rikji̱'an ra juajna ji'i kunixin rana. Ko xraxaon ra ixin jiaxinna. Ko Ndo Dio sinthanchaon ra. Jañaa tsu'en.
52001001	Ja'an, Pablo na, Silvano ko Timoteo rua'an ra juajna ja'a ra xro rajna Tesalónica, ni dithikaon ngain Ndo Dio, Ndudaa ná, ko ngain Nchaa ná Jesucristo. Ndo Dio sinthanchaon ra, ko ruchjaa ra thi chrjuin tsunu'e ansean ra.
52001002	Ja'an ná kainxin ncha'on thexruxian ná Ndo Dio ixin ja'a ra, are nichjayaa ná ndo.
52001003	Ko ngathexin kon Ndudaa ná jii ngajni ja'an ná xraxa'on ná ixin ja'a ra kainxin ncha'on, ixin xra binche'e ra ixin chunthia ra Jesucristo, ko tsjé xra binche'e ra ixin thjue'e ra je'e, ko ixin kain ncha'on chunthia ra ngain Nchaa ná Jesucristo.
52001004	Ja'a ra xro choo ná, Ndo Dio anto thjua'a ra ndo, ko nuna ná ixin je'e ndo kuinchia'a ra ndo,
52001005	ixin are basukian ná thi jian juajna ngajin ra, jeo'a juajna basukian ná, kai basukian ná jié juachaxin dajon Espíritu Santo ko jian dithika'on ná ko chunthia ná thi ndachrjan ná, ko ja'a ra nu'a ra jian ixin binthe ná ngajin ra ko kjuee ná thi jian ixin ja'a ra.
52001006	Ko ja'a ra binche'e ra inchin bintha'a ná ko inchin binche'e Jesucristo. Ko maski anto tangi ku'an ra bayé'e ra thi jian juajna ko Espíritu Santo binthagatsuan ra thi chrjuin tunu'e anseen ni.
52001007	Ko ni Macedonia ko ni Acaya, ni dithikaon Jesucristo, bikon na̱ thi binche'e ra, ko kai rinao na̱ sinche'e na̱ inchin ja'a ra.
52001008	Ko ja'a ra kuexinxin ra kjuaago ra thi jian juajnee Nchaa ná Jesucristo, ko jeo'a ni Macedonia ko ni Acaya nu'e ji'i, kai chujni inaa nunthe nu'e na̱ ixin ja'a ra jian chunthia ra Ndo Dio, ko ixru'in rugunda runichja ná;
52001009	ixin je'o na̱ thekin na̱ ixin ja'a ra ni Tesalonicenses jian bayéna ni ra are basutsja'a ra. Ko kai thekin na̱ ixin kexreen kuinthu'e ra diuchjan nchechjian xii ko bithikaon ra Ndo Dio, ndo jichon ko jaan ndua Ndo Dio
52001010	ko ixin techu'en ra tsii Jesucristo, thi Xe'en Ndo Dio, xan rukjan tsii. Ko mee Jesús thi xechon, thi tsjengijna ná are sue'en jie̱ kain chujni jii ngata'a nunthe.
52002001	Ja'a ra, xro dithikaon ra Jesucristo, nu'a ra jian ixin are basutsja'a ra, ninchin banthatjangi'a ná ncha'on na ná ixin jian juintha'a ná xra.
52002002	Ko kai nu'a ra ixin nthi̱'a̱ rajna Filipos tangi bathua ná ko chrjuin'a nichja chujni ixin ja'an ná. Aro maski tangi kunna ná nthi̱'a̱, Ndo Dio binchesuji ná ko basukian ná thi jian juajna ngajin ra.
52002003	Ko ja'an ná tjajin'a ná ngain thi kjuagu'a ra, ko juaxraxaon na ná jian ko xraxaon'a ná sinthayaa ná chujni.
52002004	Ko Ndo Dio chunxin ndo juaxraxaon na ná ko chunthiaxin ná ndo ixin tsji'an ná juajnee ndo, ko ja'an ná nichja'a ná ixin sithunanxin ná jian ngathexin kon chujni; ja'an ná nichja ná inchin nchexruxi'in Ndo Dio ixin je'e ndo chunxin ndo anseen na ná.
52002005	Ko nu'a ra jian ixin xru'in ncha'on nichja ná chrjuin ixin runthaya'a ra ko ruchjana ni ra tumi. Ko Ndo Dio nu'e ndo kain ji'i, ixin je'e ndo dikon ndo kain.
52002006	Ko thje'a ná ixin ja'a ra o icha chujni runchesayana ni ra, maski ja'an ná nchao ruganchia'a ra thi ja'an ná rujina'o ná ixin ja'an ná kuinchie'e na ná Jesucristo.
52002007	Aro ja'an ná je'a jañaa bintha'a ná ixin ja'an ná anto thjua'a ra, jañaa inchin naa jana'a thjue'e jan xe'en jan are jinchiangi jan xan.
52002008	Ja'an ná anto rina'o ra, ko jeo'a thi jian juajnee Ndo Dio chja'a ra, kai nchao se'en ná ixin ja'a ra. ¡Ko jañaa thjuaxin ra!
52002009	Ko ja'a ra xraxaon ra kexreen ja'an ná suji bintha'a ná xra ixin bachaxin ná thi bine ná, are kjuagu'a ra juajnee Ndo Dio. Ko bintha'a ná xra ncha'on ko thie ixin xru'in juachjaon ruchja'a ra ixin ruchjana ni ra thi rugundana ná.
52002010	Ja'a ra nu'a ra jian ko kai Ndo Dio nu'e ndo ixin ja'an ná jian bintha'a ná ngajin ra ko xru'in chujni runichja jian'a ixin ja'an ná.
52002011	Kai kjuengijna ra ixin rutse'a juachjaon ngain ansean ra ko jamee bintha'a ná inchin nche'e naa nduda'a ngain xe'en ndo.
52002012	Ko banthatsa'an ra ñao ra ixin sinche'e ra inchin jikininxin nche'e chujni kjan xe'en Ndo Dio ixin bayée ná juachaxin sunthe ná ngain ndo nthi̱'a̱ thi thetu'an ndo.
52002013	Ko ja'an ná kainxin ncha'on thexruxian ná Ndo Dio ixin are kui'in ra juajnee ndo thi kjuaago ná, ja'a ra baye'a ra inchin kexeuka inaa juajnee chujni ixin ji'i nduaxin juajnee Ndo Dio. Mexinxin, ja'a ra xro dithikaon ra kuinthu'e ra kain thi jian'a banche'e ra.
52002014	Ja'a ra, xro bithikaon ra Jesucristo, xraje'o ku'an ra inchin ni ningu'e Ndo Dio nthi̱'a̱ Judea ixin je'o chujnii na̱ banchekinga ni bithikaon, ko mee thi ku'an ra ja'a ra xro tesalonicenses ixin je'o ni rajnaa ra banthagatho ra na̱ tangi.
52002015	Ko ni judío naguenxon na̱ Nchaa ná Jesús ko ni profeta ko kai ja'an ná bantsjexin na̱ ná ngain rajna. Ko je'e na̱ nche'a na̱ thi nchexruxi'in Ndo Dio ko ningaku'en na̱ chujni.
52002016	Ko ni judío kai kuanchrjanda'a ná na̱ runichjaa ná chujni je'a judío ixin rukjan na̱ inaa chujni narua. Jañaa je'e na̱ icha jian'a binche'e na̱ ngathexin kon Ndo Dio. Ko jai anto tangi tsu'en na̱ ixin Ndo Dio suji sinche'e jie̱ ngain na̱.
52002017	Ja'a ra, xro bithikaon ra Jesucristo, are sakjuixin ná ngajin ra, maski bagikon'a ra kanxion ncha'on, ja'an ná anto baxraxa'on ná ixin ja'a ra, ko ja'an ná anto bina'o ná rugaso ná inaa.
52002018	Ko tsjé nthi'a juina'o ná rugaso ná. Ko ja'an Pablo na kai tsjé nthi'a juina'o rugaso, aro nchiijin kuanchrjanda'a ná ixin tsjé thi jian'a kayakunanxin ná.
52002019	Aro, ¿ke'e ruchananxin ná o tsa'in ñao ná ngathexin kon Nchaa ná Jesucristo are rukjan tsii? ¿A je'a ixin ja'a ra bithikaon ra Jesucristo?, ji'i thi ruchananxin ixin thi jian xra bintha'a ná ngajin ra.
52002020	Mexinxin chrjuin tununa ná ko cha'na ná ixin ja'a ra.
52003001	Mexinxin are atho juina'o ná rukununa ná kexreen te ra, ja'an ná kjuao ná ko ndachrjan ná ixin icha jian tabithuna ná nthi'i Atenas
52003002	ko rua'an ra xan choo ná Timoteo, xan thjengijna ná ko nche'e xree Ndo Dio ixin dikao xan juajnee ndo. Ko juiji xan ixin juitsja'a ra xan ixin sinthasuji ra xan ko icha ruchunthia ra thi jian juajna.
52003003	Ixin maski tangi tedathu'e ra, xru'in ra xro rutjaña'a ra thi jian juajna bithikaon ra, ko ja'a ra ujian nu'a ra ixin jañaa tangi sathu'e ná
52003004	ixin are binthe ná ngajin ra undathjo ra ixin tangi rukuan ná, ko jamee ku'en.
52003005	Ko mexinxin ikuixina'a chuan icha ko rua'an Timoteo ixin banchiangi a xradithikaon ra jian ngain Jesucristo ixin kuaa juachjaon ixin nchiijin runthaya'a ra ko runche'e ra thi jian'a ko jañaa thi ja'an ná kjuagu'a ra ndarukinthu'e ra.
52003006	Ko jai Timoteo ukjanxin rajnaa ra, Tesalónica, ko jian juajna juia'o na ixin ja'a ra anto jian chunthia ra Jesucristo ko anto thjue'e choo ra. Kai ndachjejin na ixin ja'a ra xraxaon ni ra kainxin ncha'on ko anto rinao ra sikon ni ra, jañaa inchin ja'an ná kai rina'o ná sikon ra.
52003007	Mexinxin, ja'a ra xan chian, maski anto tangi tedetan ná ko tangi tedathua ná, aro ja'an ná tusuji ná ixin kununa ná ixin ja'a ra xra jian chunthia ra ngain Jesucristo.
52003008	Ko ixin dachrjende'a ra Jesucristo, ja'an ná kai icha tusuji ná.
52003009	Nuna'a ná, kexreen anto tsexruxianxin ná Ndo Dio ixin ja'a ra, ixin ja'an ná anto cha'na ná ngathexin kon ndo ixin thi tenche'e ra.
52003010	Ncha'on ko thie nthatsaan ná ñao Ndo Dio ixin ruchjana ná juachaxin ixin ja'an ná sikon ra inaa, ko jañaa ruxethjaxin thi xra chunthia'a ra jian ngain Nchaa ná.
52003011	Ko Ndo Dio Ndudaa ná ko Nchaa ná Jesucristo tsjengijna ná ixin nchao sasutsja'a ra.
52003012	Ko kai nthatsaan ná ñao Nchaa ná ixin icha sinthakangi ra thi unu'a ra ixin ruthjue'e choo ra icha ko ruthjue'e ra icha chujni, inchin ja'an ná thjua'a ra ja'a ra.
52003013	Ko Ndo Dio sinchesuji ansean ra ixin xru'in thi jian'a sinche'e ra ko xru'in jian'a se'e ngain ansean ra ngathexin kon Ndo Dio Ndudaa ná are tsii Nchaa ná Jesús kunixin kainxin chujnii.
52004001	Ja'a ra, xro dithikaon ra, tedanchia'a ra ko nthatsa'an ñao ra kunixin juachaxiin Nchaa ná Jesús, nche'e ra inchin kuangi ra ngajin ná, ko ji'i tsjengijna ra ixin sinche'e ra thi nchexruxi'in Ndo Dio ko nche'e ra icha thi jian.
52004002	Ko ja'a ra unu'a ra thi ja'an ná ndathjo ra, inchin kuetu'an Nchaa ná Jesús.
52004003	Ndo Dio rinao ixin ja'a ra rukjan ra jian chujni ko jian sinthe ra ngathexin kon ndo, mexinxin chujni sejuakao'a choo na̱ ja̱ xra thuthe'a na̱.
52004004	Ko ja'a ra ruchunda ra chri'a ra ko dayaku'en ra nchra ko nchesaye'e ra nchra inchin rinao Ndo Dio.
52004005	Ko dithuaxin'a ra nche'e ra thi rinao nthau'a ra inchin nche'e chujni chunxin'a ko dithikaon'a Ndo Dio.
52004006	Ko xru'in kensen sinchetjajin ko sincheye'e xan choo ngain thi kjuan ná ji'i ixin Nchaa ná sinche'e jie̱ ngain chujni sinche'e jian'a ji'i inchin binthanu'a ra ko undathjo ra ixin tsu'en.
52004007	Ndo Dio bayá'a ná ndo ixin sintho'o ná thi jian'a; je'e ndo bayáa ná ndo ixin sintho'o ná thi jian.
52004008	Mexinxin are naa chujni dithikaon'a thi jidithu'en ji'i, je'a naa thi thetu'an chujni jidithikaon'a, je'e jidithikaon'a Ndo Dio thi chjaa ná Espíritu Santo.
52004009	Ko jai irugunda'a ixin ja'an rukji̱'an ra ixin kexreen ruthjue'e choo ra ixin Ndo Dio ubinthakua'an ra kexreen ruthjue'e choo ra.
52004010	Ko utethjue'e ra ni choo ná, ni te nguixin nunthe'e Macedonia. Aro nthatsa'an ñao ra xro dithikaon ra Jesucristo ixin icha thjue'e choo ra.
52004011	Ko nche'e ra ixin jian dakjio'o ra kain chujni ko nche'e ra xraa ra, xra ujikininxin sinche'e ra inchin ja'an ná ukuetu'an ra,
52004012	ko jañaa chujni dithikaon'a Cristo runichja na̱ jian ixin ja'a ra, ko rugunda'a sanchie'e ra chujni thi sunda'a ra.
52004013	Ja'a ra xro dithikaon ra Jesucristo, rina'o ná ixin ja'a ra tsunu'a ra ixin ke'e siku'en chujni undabinthege'en, ko jañaa sinthechin'a ra inchin chujni chunthia'a ko nue'a ke'e siku'en.
52004014	Jañaa inchin ja'an ná duthikaon ná ixin Jesús be'en ko kjan xechon, jañaa Ndo Dio sinchexechon kainxin chujni bithikaon Jesús ko be'en na̱.
52004015	Ko ja'an ná ndathjo ra inchin kjuagu'na ná Nchaa ná Jesús, ixin ja'an ná xro xra sunthechon ná are Jesucristo tsii, ja'an ná ruchuen ná ixin sa'o ruxechon ni undabe'en.
52004016	Ko are Nchaa ná Jesucristo ruxinkajinxin ngajni ko Ndo Dio suji tsetu'an kunixin thee arcángel ko saxruen trompeta, tuinxion ni ndabinthege'en ko bithikaon Cristo, ni mee ruxechon sa'o.
52004017	Kuthejan ja'an ná, xro xra sunthechon ná ko te ngata'a nunthe, satsji'o ná Ndo Dio ngakjan thjui ixin sigutan ná Nchaa ná Jesucristo ngatau'en chrintho ko sunthe ná ngain ndo kainxin ncha'on.
52004018	Ko jañaa nchesujixin choo ra kunixin juajna ji'i.
52005001	Ko kesa siku'en o kexreen tsu'en yaa rugunda'a rukji̱'an ra ja'a ra xan chian,
52005002	ixin ja'a ra unu'a ra ixin thi ncha'on rukjan Nchaa ná tsu'en xraa are dixinthe ni xiche'e are naxin xe'e.
52005003	Are chujni rundachro na̱: “Anto chrjuin tunua ná ko xru'in siku'en”, ko ruxanthebe'o kain, ko kai xraa are tsinbe'o tse'e ni naniita ixin usinchekunkji'i na̱ chjan, jañaa chro'a satsinge'e na̱ ncha'on mee.
52005004	Aro ja'a ra, xro dithikaon ra Ndo Dio, ite'a ra ngain thi naxin xe'e ko unu'a ra ixin rukjan Nchaa ná. Ko ngain ncha'on ji'a, tsuan'a ra xraa chujni dixinthebe'o xi che'e are naxin xe'e.
52005005	Ko kain ja'a ra dakji ra ngain thi dingasaan ko mee inchin are te ra ngain ncha'on nchengase'en ni. Ko ja'an ná dakji'a ná ngain thi naxin xe'e.
52005006	Mexinxin ja'an ná sunthechrin'a ná xraa ni icha. Icha jian sunthetsje'e ná ko ndakua se'e juaxraxrauan ná.
52005007	Chujni dejua, are naxin xe'e dejua na̱, ko ni kuan, are naxin xe'e kuan na̱.
52005008	Aro ja'an ná, xro dithikaon ná ko te ná ngain thi dingasaan, kain ncha'on sunthe ná kunixin jian juaxraxaon. Ko thi chunthia ná ngain Jesús ko thi thjue'e ná icha chujni mee thi thjengijna ná xraa chia tengaa nungajinxin xi soldado. Ko are chunthia ná jian ixin Ndo Dio binthakjan ná inaa chujni narua, ji'i inchin chia thjinga xi soldado.
52005009	Ndo Dio binthakininxin'a ná ndo thi jie̱ sinche'e ndo. Ndo Dio binthakininxin ná ndo rukjan ná inaa chujni narua ixin Nchaa ná Jesucristo
52005010	ixin je'e be'en ixin ja'an ná ixin sunthe ná ngain, maski ndase'en ná o techon ná.
52005011	Mexinxin nchesuji choo ra ixin rue'e ra nthiee Ndo Dio, jañaa inchin tenche'e ra.
52005012	Nthatsa'an ñao ra xro dithikaon ra Jesucristo ixin chunde'e ra juasaaya ni nche'e xra ko nthakua'an ra na̱ ko ndathjo ra na̱ thi rinao Nchaa ná Jesús.
52005013	Kai chunde'e ra na̱ jié juasaaya ko thjue'e ra na̱ ixin kain xra nche'e na̱ ko theto'a ra ko dakji'o choo ra jian.
52005014	Kai nthatsa'an ñao ra ixin nchesathe'e ra chujni xru'in rinao sinche'e ko thjengijna ra chujni chunda juachjaon, kai thjengijna ra chujni xra dithikaon'a jian ko duñaunkua'a ra ngain chujni.
52005015	Tsje'e ra jian ixin xru'in chujni tsunkjañe'e choo na̱ thi jian'a banchekao choo na̱; icha jian nche'e ra thi jian ngain xan choo ra ko ngain kain chujni.
52005016	Nche'e ra ixin kainxin ncha'on chrjuin tsunu'a ra.
52005017	Nichje'e ra Ndo Dio kainxin ncha'on,
52005018	ko thexruxi'in ra Ndo Dio ixin kainxin thi jian o thi jian'a tu'an ra ixin jañaa rinao ndo ixin sinche'e ra ja'a ra xro dithikaon ra Jesucristo.
52005019	Kayakuen'a ra juachaxiin Espíritu Santo.
52005020	Kayakuen'a ra chujni runichja chrujan juajnee Ndo Dio.
52005021	Ko thi'in ra a xraje'o juajna tenichja na̱, aro ja'a ra thenchji'an ra je'o thi jian,
52005022	ko xru'in thi jian'a nche'e ra.
52005023	Ndo Dio, thi dajon thi chrjuin tunua ná, ncha'on ko ncha'on thinga santsja'a ra thi jian'a nchexruxi'in nthau'a ra ko tsjengijna espiritua ra thi techunxin ra ko nthau'a ra ixin xru'in thi jian'a sinche'e ra ko jian sinthe ra are tsii Nchaa ná Jesucristo.
52005024	Ko Ndo Dio thi bayá'a ra, je'e ndo, jaan, nche'e ndo kain thi ndachro ndo.
52005025	Ja'a ra, xro dithikaon ra Jesucristo, nchetse'en ra ñao Ndo Dio ixin ja'an ná.
52005026	Kain chujni dithikaon Jesucristo chje'e ra na̱ juajna inchin kukuaan ná.
52005027	Ja'an rithetu'an ra kunixin juachaxin chjana Nchaa ná Jesucristo, tjao ra xroon ji'i ixin nthi̱'a̱ tsi'in ni ni'ngo.
52005028	Ko thi thjuaa ná Nchaa ná Jesucristo se'e ngajin ra. Jañaa tsu'en.
53001001	Ja'an, Pablo na, kunixin Silvano ko Timoteo, rua'an ra xroon ji'i ja'a ra xro Tesalónica, xro dithikaon ra ngain Ndo Dio Ndudaa ná ko ngain Nchaa ná Jesucristo.
53001002	Ko Ndo Dio Ndudaa ná ko Nchaa ná Jesucristo sinthanchaon ra ko ruchjaa ra thi chrjuin tsunu'e ansean ra.
53001003	Ja'an ná kainxin ncha'on rugunda tsexruxian ná Ndo Dio ixin ja'a ra xro dithikaon ra Jesucristo inchin jikininxin sintha'a ná ixin ja'a ra ncha'on ko ncha'on icha chunthia ra Nchaa ná ko icha thjue'e choo ra.
53001004	Ko ja'an ná ta'in ña'o ná are nichja ná ixin ja'a ra ngain icha ni'ngo dithikaon Ndo Dio ixin thixi'an ra kain ko thinthue'a ra thi bithikaon ra, maski tangi tedathu'e ra ko chujni jian'a nthakinga ra.
53001005	Ko thi tu'en ji'i tjaago ixin Ndo Dio jian nche'e jie̱ ko je'e ndo binthakininxin ra ndo sixi'in ra ngain thi thetu'an ndo, mexinxin tangi tedathu'e ra.
53001006	Ndo Dio jian ndo ko sinche'e jie̱ ko sinchegatho tangi thi chujni nthagatho ra tangi.
53001007	Ko ja'a ra, xro anto tangi tu'an ra, Ndo Dio santsja'a ra kain thi ndakunchrjen ra ko kai ja'an ná, are Nchaa ná Jesucristo tsixin ngajni kunixin kain ángel ngagee xru'i
53001008	ixin sinche'e jie̱ ngain ni banchejee Ndo Dio ko ngain ni bithikaon'a juajnee Nchaa ná Jesucristo.
53001009	Ko ni te'i ndasitjaan na̱ ngathe xru'i ko ndatsunkjínxin na̱ ngathexin kon Ndo Dio ko ngain thi jié juachaxin chunda ndo.
53001010	Ko ji'i siku'en ngain ncha'on are Nchaa ná Jesucristo tsii ixin kain chujni bithikaon ngain je'e sinchesaye'e na̱ ko tsise'en na̱. Ko ngayee ni te'i sinthe ra kai ixin ubithikaon ra juajnee Ndo Dio are ja'an ná ndathjo ra.
53001011	Mexinxin ja'an ná nthatsaan ná ñao Ndo Dio kainxin ncha'on ixin ja'a ra, ko sinthakininxin ra ndo sinche'e ra xree ndo ko kain thi jian kunixin juachaxiin ndo, ko Ndo Dio tsjengijna ra ngain kain xra sinche'e ra ixin chunthia ra ndo.
53001012	Ko jañaa Nchaa ná Jesucristo tsusaye'e ixin dithikaon ra ngain je'e, ko kai ja'a ra tsusaya'a ra ixin je'e ixin Ndo Dio ko Nchaa ná Jesucristo anto thjuaa ná.
53002001	Ja'a ra xro dithikaon ra, jai tsjuan ná ixin are rukjan tsii Nchaa ná Jesucristo sunthe ná ngain je'e. Mexinxin nthatsa'an ñao ra,
53002002	tanchrjanda'a ra ixin kexe'o chujni sinthatjajin ra ixin thi unu'a ra. Xraon'a ra are naa chujni rundathjo ra ixin naa espíritu ndache ixin ujuii ncha'on mee, o chujni nichja ixin jaan, ubinkee ncha'on mee, o chujni sinthaya'a ra na̱ ixin ja'an ná kji̱n ná naa xroon thi jitaxin ixin juii ncha'on mee.
53002003	Dithuaxin'a ra ixin sinthaya'a ra kexe'o chujni ixin sa'o tsununxin chujni dithikaun'a ko tsetuka'o juajnee Ndo Dio, ko kai tsununxin thi xii anto jian'a ko ningaku'en Ndo Dio, ko chujni ji'i ujikininxin sitjaan ngathe xru'i.
53002004	Ko xii ji'i ningaku'en Ndo Dio ko kain ni dithikaon ndo, ko runingaku'en kain thi jikininxin ndo ko tusayexin ndo. Ko xii ji'i sixi'in xa ningue Ndo Dio ko rundachro ixin ningue xa ko rundachro xa ixin dio xa.
53002005	¿Axraxaon'a ra ixin ja'an bandathjo ra kain ji'i are bari'i ngajin ra?
53002006	Ko ja'a ra jian nu'a ra thi tanchrjanda'a xii ji'i ixin tsii xa, ixin tsii xa sithjaja ncha'on jikininxin tsii xa.
53002007	Thi jian'a jixraxaon xii yaa ujithexi'in ngata'a nunthe aro xratsi'a ixin thi jikayakuen xrajii nthi'i.
53002008	Kuthimejan tsununxin thi xii anto jian'a, ko Nchaa ná Jesús suen xa kunixin je'o sanuthe kunixin ru'a ko ruxanthe xa kunixin xru'i sinchengasanbe'o Jesús are tsii.
53002009	Ko thi xii jian'a mee tsii ixin nchiijin sinchexin thi anto tsjé thi na'a dikunxin ni ixin sincheye'e xa chujni, ko juachaxiin nchiijin sinchexingamenxin chujni ko anto tsjé sinche'e xa thi na'a dikunxin ni, ixin sincheye'e xa chujni.
53002010	Ko kain thi jian'a xraxaon xa, sincheyexin xa kain chujni ixin sitjaan na̱ ngathe xru'i, ixin bithikaon'a na̱ ko baye'a na̱ thi jian juajna thi runchekjan na̱ inaa chujni narua.
53002011	Mexinxin Ndo Dio tanchrjanda na̱ ixin thi jian'a sincheye'e na̱ ko je'e na̱ sithikaon na̱ thi jian'a,
53002012	ko satsji na̱ ngathe xru'i kain ni bithikaon'a thi jian juajna, ixin icha binchexruxi'in na̱ thi jian'a.
53002013	Aro ja'an ná rugunda tsexruxian ná Ndo Dio kainxin ncha'on ixin ja'a ra anto thjua'a ra Nchaa ná ixin are nakuexinxon be'e kain, je'e ndo ukuinchia'a ra ndo ixin kjan ra inaa chujni narua ixin Espíritu Santo, thi binthakjan ra naa jian chujni ko bithikaon ra thi jian juajna.
53002014	Ko ixin kui'in ra thi jian juajna ndathjo ra, Ndo Dio baya̱'a ra ndo ixin sinthe ra ngain thi thetu'an Nchaa ná Jesucristo.
53002015	Mexinxin ja'a ra xro dithikaon ra, dachrjende'a ra Ndo Dio ko thinthue'a ra thi binthakua'an ra kunixin thi xroon kji̱n ná ko thi juajna nichja ná are baso ná.
53002016	Ko Nchaa ná Jesucristo, ko Ndudaa ná Dio, thi thjuaa ná ko binthathuan ná thi chrjuin tunu'e ansean ná kain ncha'on, kai thjengijna ná ixin ruchu'en ná tsii ndo,
53002017	mee sinchesuji ansean ra ixin runichja ra jian ko jian sinche'e ra kain xra.
53003001	Ko xra rundathjo ra ja'a ra xan chian ixin dithikaon ra Jesucristo, nchetse'en ra ñao Ndo Dio ixin ja'an ná nchao tsji'an ná juajnee Nchaa ná nguixin nunthe, ko chujni sayée na̱ ko sithikaon na̱ juajna, jañaa inchin bithikaon ra ja'a ra.
53003002	Kai nchetse'en ra ñao ndo ixin xru'in sinchena ná chujni ndakua'a ko jian'a nche'e ixin kainxin'a chujni chunthia thi jian juajna.
53003003	Aro Nchaa ná Jesucristo nche'e thi ndachro ko sinthasuji ra ixin icha sithikaon ra ko tsjengijna ra ixin thi jian'a xru'in sintha'a ra.
53003004	Ko chunthia ná jian ngain Nchaa ná Jesucristo ixin ja'a ra, jaan, tenche'e ra ko xra sinche'e ra kain thi ja'an ná kuethu'an ra.
53003005	Ko Nchaa ná tsjengijna ra ruthjue'e ra kain chujni inchin Ndo Dio thjuaa ná. Ko tsixi'an ra kainxin thi tangi inchin Nchaa ná Jesucristo kuexi'in.
53003006	Ja'a ra xro dithikaon ra, ja'an ná thetu'an ra kunixin juachjaxin chjana ná Nchaa ná Jesucristo ixin tato'a ra xan choo ná nche'a xra ko dithikaon'a xan thi kjuagu'a ra.
53003007	Ko ja'a ra unu'a ra kexreen sinche'e ra, rugunda sinche'e ra inchin ja'an ná ntha'a ná. Ja'a ra bikon'a ra juase'e ngajin ná are binthe ná ngajin ra.
53003008	Ko banekua'a ná niuthjee inaa chujni ixin ja'an ná ncha'on ko thie suji bantha'a ná xra bagachaxin ná niuthja, ko jañaa rukunua'a ra tangi ixin ruchjana ni ra thi rugundana ná.
53003009	Ixin ja'an ná jikininxin ná rukjengijna ni ra aro ja'an ná bintha'a ná xra, ixin jañaa rukangi ra ko runche'e ra inchin ja'an ná.
53003010	Ixin are ja'an ná binthe ná ngajin ra, kuetu'an ra ji'i: thi rinao'a sinche'e xra, kai sine'a.
53003011	Ko jai ja'an ná kuian ná ixin ngaya'a ra jii chujni dithikaon'a thi kuangi ra, ko xru'in xra nche'e na̱ ko dixinthe na̱ thi ndusen'a na̱.
53003012	Ko kain chujni te'i, thetuan ná na̱ ko nthatsaan ná ñao na̱ kunixin juachaxiin Nchaa ná Jesucristo ixin rugunda sinche'e na̱ xra ixin jañaa sacha na̱ thi sine na̱.
53003013	Ko ja'a ra, xro dithikaon ra, kain ncha'on nche'e ra thi jian ko tunchrjen'a ra.
53003014	Ko are chrujan ni sithikaon'a thi ritjagu'a ra ngain xroon ji'i, tjaago ra kexe'e ni mee ko tato'a ra na̱ ixin jañaa tsusuee na̱.
53003015	Aro ningakuen'a ra na̱, icha jian nichje'e ra na̱ ixin sasingixin na̱, ixin dithikaon na̱ Jesucristo kai.
53003016	Nchaa ná Jesucristo, thi dajon thi chrjuin tunu'e anseen ni, kain ncha'on ruchjaa ra thi chrjuin tsunu'e ansean ra ko se'e ndo ngajin ra kain ncha'on.
53003017	Ja'an Pablo na, rua'an juajna ji'i ko kji̱n na xroon kunixin rana ixin jañaa tsunu'a ra ixin ja'an kji̱n na.
53003018	Ko Nchaa ná Jesucristo sinthanchaon ra kainxin ra. Jañaa tsu'en.
54001001	Ja'an Pablo na, thi kuinchie'e Jesucristo ixin thji'an juajnee. Ko juajna mee bayáa ixin juachaxiin Ndo Dio, ndo binthakjan ná inaa chujni narua, ko kai ixin Nchaa ná Jesucristo, thi techunthia ná.
54001002	Ja'a, Timoteo, inchin xan'na ixin jian bithikaon ngain Jesucristo. Ko Ndo Dio, Ndudaa ná ko Nchaa ná Jesucristo, sinthathu'an kain thi jian ko tsiakunua'a ko ruchjaa thi chrjuin tsunu'e ansean.
54001003	Are ja'an sakjui nunthe Macedonia, ja'an binthatsa'an ñao ixin bithu'a ngain rajna Éfeso ixin ruketu'en kanxion chujni te nthi̱'a̱ ixin itsjague'a na̱ chujni thi je'a ndua,
54001004	ko kai ndache na̱ ixin tsin'a na̱ thi chijni tekin na̱ ko ixin thi binche'e kain ni ndo dachri'i na̱ xrachrjen. Ixin kain yaa je'o ncheketo chujni ko thjengijna'a na̱ ixin satsuan na̱ thi sinche'e Ndo Dio ngain na̱, ko chro'a satsuan na̱ ji'i, ja̱ ruchunthia'a na̱ ngain ndo.
54001005	Ko rugunda sinche'e ji'i ixin jañaa ngain anseen na̱ sachrjexin thi ruthjue'e choo na̱, xru'in jian'a se'e ngain anseen na̱, ruchunda na̱ jian juaxraxaon ko nduaxin ruchunthia na̱ ngain Ndo Dio.
54001006	Ixin kanxion chujni inche'a na̱ inchin bitu'en na̱ runche'e na̱ ko tuyautheka choo na̱ ko thinxin'a choo na̱.
54001007	Ko ni mee rinao na̱ rukjan na̱ xraa ni tjaago ley, aro ni te'i nue'a na̱ ko thinxin'a na̱ thi je'e na̱ nichja na̱ ko are tjaago na̱ xraxaon na̱ ixin anto jian nichja na̱.
54001008	Ko nua ná ixin ley bayée Moisés jian, aro rugunda suthikaon ná inchin jikininxin.
54001009	Ko tsunua ná jian ixin xru'in ley nche'e jie̱ ngain chujni nche'e jian. Ley je'o nche'e jie̱ ni nche'e thi jian'a, ngain ni xraguen'a Ndo Dio, ngain ni dithikaon'a ndo, ngain ni nchesaye'a ndo ko nichjakua na̱ jian'a ixin je'e ndo, ngain ni tjaaya ngain ndudee ko janee ko ngain chujni naduenxon inaa chujni;
54001010	nche'e jie̱ ngain chujni dejuaka'o thi je'a chri'i o xi xi'i, ngain thi xii dejuaka'o je'o inaa xii, ngain ni thema chujni, ngain ni je'o ncheyaxon, ngain ni dajin Ndo Dio ixin thi ndua'a nichja na̱ ko ngain kainxin chujni ningaku'en juajnee Jesucristo,
54001011	jañaa tjaago thi jian juajnee Ndo Dio, ndo anto jian ko juajna ji'i bitunna tsjaago.
54001012	Ja'an nthasayaa Nchaa ná Jesucristo, thi binchesuji na ko kuinchie'e na inchin naa jian ni nche'e xra ko jinchegundana ngain xree.
54001013	Maski ja'an chrjuin'a banichja ixin je'e, ko baruaa chujnii ko bakjee chijni ngain na̱. Aro Ndo Dio kuiakunua na ndo ixin ja'an bechunxin'a ndo ko benuna'a ke'e bantha'a.
54001014	Ko Ndo Dio anto thjue na ndo ko binchetjañana ndo kain thi jian'a bintha'a. Ko kjuengijna na ndo ixin chunthia ndo ko binchekuan'na ndo kexreen ruthjuaa chujni inchin Jesucristo thjuaa ná.
54001015	Ko inchin chro chujni, ji'i jaan ndua ko jikininxin sithikaon kain chujni: Jesucristo juii ngata'a nunthe ixin bikjengijna kain chujni nche'e jian'a. Ko ja'an thi icha jian'a bintha'a.
54001016	Mexinxin Ndo Dio kuiakunuana ndo. Ko jañaa Jesucristo kjuaguxin ngain icha chujni ixin je'e jian ko anto thjuaa ná ko tsjé chujni sithikaon na̱ ngain je'e ko rukjan na̱ inaa chujni narua thi xru'in ncha'on tsjexin.
54001017	Mexinxin Ndo Dio, thi thetu'an kainxin ncha'on, xru'in ncha'on se'en, thi nakuaxinxon Ndo Dio, thi chro'a dikon ni, ndo mee thi tsusaye'e kainxin ncha'on. Jañaa tsu'en.
54001018	Timoteo, ja'a xan'na; ja'an rithetu'an nche'e xree Ndo Dio, inchin ndachro chujni bayée juajnee Ndo Dio ixin ja'a. Ko danchiaa Ndo Dio tsjengijna ndo ngain xree ndo ko tsixi'an ngain kain thi jian'a.
54001019	Ko kain ncha'on ja'a chunthia ngain Jesucristo kunixin naa jian juaxraxaon, aro kainxion na̱ takuinthu'e na̱ thi jian juaxraxaon, mexinxin takuinthu'e na̱ juajnee Ndo Dio.
54001020	Ko jañaa ku'en Himeneo ko Alejandro, thi ni ja'an bajon ngain nchiijin ixin jañaa tsangi na̱ ixin runichja'a na̱ jian'a ixin Ndo Dio.
54002001	Sa'o nthatsa'an ñao ra ixin danchie'e ra Ndo Dio ixin kain chujni, ko nichje'e ra ndo ko danchie'e ra ndo ixin sajon ndo kain thi rugunde'e na̱, ko jañaa thexruxi'in ra ko nchesaye'e ra ndo.
54002002	Ko danchie'e ra ndo ixin kain chujni chunda juachaxin thetu'an ngain nunthe ko ni thetu'an kain rajna ixin ndakua sunthe ná ko tseto'a ná ko kain ncha'on tsjee ná Ndo Dio ko jian sakji'o ná chujni.
54002003	Ixin ji'i jian ko nchexruxi'in Ndo Dio, ndo binthakjan na̱ inaa chujni narua,
54002004	ixin je'e ndo rinao ndo ixin kainxin chujni rukjan na̱ inaa chujni narua, ko satsuan na̱ thi ndua.
54002005	Ixin nakuaxinxon Ndo Dio jii, ko nakuaxinxon thi runichjaxin ná ngain ndo, ko mee Jesucristo thi biguan inchin naa xii,
54002006	thi xrajon be'en ngain ntha cruz ixin kjuengijna ná kain ná, ko ji'i ku'en ngain ncha'on ukuinchie'e ndo ixin ruku'en.
54002007	Ko Ndo Dio kuetunna ndo ja'an ixin runichja ko tsji'an juajnee ndo, ko ji'i ndua ko nthaya'a ra, ko Ndo Dio binchekjan na naa xi tjague chujni je'a judío ixin tsjagua na̱ ruchunthia na̱ thi ndua.
54002008	Ko rina'o ixin nguii thi te ni xii, rutsiin raa na̱ ko runichjee na̱ Ndo Dio ko xru'in jian'a se'e ngain anseen na̱, ko teduñao'a na̱ ko tsetukao'a na̱ chujni.
54002009	Ko kai rina'o ixin ni nchrii sintengaa nchra lunthue nchra kunixin jian juaxraxaon inchin jikininxin, ko tsjamataon nthau'e nchra thi jikininxin'a sikon chujni. Ko tsethe xrajaa nchra inchin jikininxin, sethea'a nchra oro ko changi anto renthe ko senga'a nchra luntho anto renthe.
54002010	Icha jian rutsujin nchra kunixin thi jian nche'e nchra inchin jikininxin nche'e nchrii nchesaye'e Ndo Dio.
54002011	Ko nchrii tsangi nchra ko rutenkua nchra are jixraago ngain ni'ngo.
54002012	Ko rinao'a ixin ni nchrii tsjaago nchra ngain ni xii ko tsetuan'a nchra ngain xa; icha jian rutenkua nchra.
54002013	Ixin Ndo Dio sa'o binchechjian Adán, kuthimejan Eva.
54002014	Ko nchiijin bincheye'e Eva, je'a Adán. Ko are nchiijin bicheye'e Eva, bixi'in thi jian'a.
54002015	Ko ni nchrii maski tangi nchekunkji'i nchra chjan ixin thi binche'e nchra, aro rukjan nchra inaa chujni narua are sithikaon nchra Jesucristo, ko kai ruthjue'e nchra chujni ko isinche'a nchra thi jian'a.
54003001	Ji'i thi ndua: ja̱ chrujan chujni rinao tsethu'an ngain ni'ngo, anto jian xra rinao sinche'e.
54003002	Aro thi tsetu'an ngain ni'ngo je'a naa thi xii nche'e thi jian'a ixin jañaa runichja'a chujni ixin thi jinche'e, kai tsetuan'a naa thi xii jika'o yoo nchrii, kai rugunda ixin xii ji'i jian ruxraxaon thi nche'e, tsjanua'a chujni, kai rugunda ruchunxin na̱ ixin jian nche'e, kai rugunda jian sayée chujni thji nchiandu'a ko ruchunxin jian kexreen tsjaago ngain chujni;
54003003	kai je'a naa xii kuan, je'a naa xii nchexruxi'in theto, kai je'a naa xii anto thiaku'en tumi, tsuñaunkua'a ko jian ruthjue'e chujni ko tsiakuen'a tumi.
54003004	Ko kai rugunda tsunu'e tsetu'an jian ngain nchiandu'a ko je'e sinche'e ixin xe'en sithikaon xan ko ruchunde'e xan juasaaya.
54003005	Ixin are naa chujni nue'a thetu'an ngain nchiandu'a, ¿kexreen tsetu'an ngain ningue Ndo Dio?
54003006	Ko kai tsetuan'a ngain ni'ngo naa chujni nandaa bithikaon Jesucristo ixin ja̱ tsa'in ñao sue'en jie̱ inchin bue'en jie̱ nchiijin.
54003007	Ko kai rugunda ixin chujni thi'a ngain ni'ngo runichja na̱ jian ixin thi thetu'an, ixin jañaa xru'in juasuaxin setan are runichjee inaa chujni ko nchiijin sincheye'a.
54003008	Jañaa kai ni thjengijna ni thetu'an ngain ningue Ndo Dio rugunda ixin chujni runichja jian ixin je'e na̱, kai sincheye'a na̱ chujni, ko rukuan'a na̱ ko tsiakuen'a na̱ tumi tangi'a dacha ni,
54003009	ko kain ncha'on sithikaon na̱ thi jian juajnee Ndo Dio ko anseen tsjangi'a ixin chrujan thi jian'a jinche'e.
54003010	Ko ni te'i sa'o dakee ra na̱ sinche'e na̱ xra tangi'a ko ja̱ nchao binche'e na̱ xra ko xru'in jian'a binche'e na̱, kuthimejan nchao sinche'e na̱ xra ngain ni'ngo.
54003011	Ko chri'i ni thjengijna ni thetu'an ngain ni'ngo kai rugunda ixin chujni runichja na̱ jian ixin je'e nchra, tsekin'a nchra chijni, ko ruxraxaon nchra jian thi nche'e nchra, ko nchao ruchunthia ni nchra.
54003012	Ko chujni tsjengijna ni thetu'an ngain ni'ngo ruchunda nakua nchrii ko tsunu'e na̱ jian kexreen tsetu'an na̱ ngain xe'en na̱ ko ngain ni nchiandu'e.
54003013	Ko thi ni thjengijna chujni thetu'an ngain ni'ngo ko jian nche'e na̱ thi xra bikininxin na̱, jikininxin na̱ juasaaya, ko ni mee tsusue'a na̱ runichja na̱ ixin Jesucristo.
54003014	Ja'an rina'o sasutsja'a tuen, aro ja'an rikji̱'an kain ji'i,
54003015	ixin ja̱ xratsunchrjen na nchin, ja'a tsunu'a kexreen sinche'e thi jian ngaxi'in ningu'e Ndo Dio, ndo jichon, ixin ni ni'ngo thinxin na̱ jian thi ukuangi na̱ ko tsanchrjanda'a na̱ ixin inaa chujni sincheku'en na̱ thi je'a ndua.
54003016	Ko nduaxin juajnee Ndo Dio anto tsjé thi chro'a thinxin ni ko juajna mee ndachro: Ko Ndo Dio juii ngata'a nunthe inchin naa xii; ko Espíritu Santo kjuaago ixin je'e jian, ko tsjé ángel bikon je'e. Ko juajnee kui'in chujni je'a judío, ko nguixin nunthe jii chujni bithikaon ngain Jesucristo, ko sakjui ngajni ko Ndo Dio binchesaye'e.
54004001	Espíritu Santo ndachro ixin are uchiaon tsjexin nunthe thu'a chujni sachrjenda na̱ ixin isithikaon'a na̱ Ndo Dio ko sithikaon na̱ espíritu ncheye'e chujni ko sithikaon na̱ thi tjaago nchiijin.
54004002	Ko tsununxin chujni jian'a ixin xraa tjaago na̱ jian ko nche'a na̱ thi ndachro na̱ ko ncheyaxon na̱, ko ixru'in juasuaxin chunda na̱ ko ixru'in tunu'e na̱ ixin thi jian'a nche'e na̱.
54004003	Ko chujni te'i rundachro na̱ ixin jian'a tsuthe'e chujni, ko kai rundachro na̱ ixin chro'a sine ni kain thi binchechjian Ndo Dio. Aro ni bithikaon Jesucristo ko chunxin na̱ thi ndua tsexruxi'in na̱ Ndo Dio ko nchao sine na̱;
54004004	ixin kainxin thi binchechjian Ndo Dio jian, ko ja'an ná chro'a rundachro ná ixin je'a jian, are ujuinthusaye'e ná ndo ixin thi junthe ná.
54004005	Ko thjua dithu'e kain ixin banchie'e ná ndo, jañaa inchin chro juajnee ndo.
54004006	Ja̱ sincheku'en ni ni'ngo thi jian juajna ji'i, ja'a rukjan naa jian ni nchexree Jesucristo. Ixin ja'a jian tjaago ko dithikaon Xruen Ndo Dio, ko yaa ruchro ixin anto jian kuinxin.
54004007	Aro dithikaon'a ja'a chijni jian'a thi thekin chujni ixin yaa xru'in xree, icha nchao nche'e tsjé thi jian.
54004008	Ixin thi tsuntaon ni nchion thjengijna nthau'e ni, aro sinche'e ni inchin rinao Ndo Dio, mee thi icha tsjengijna ná nthi'i ngata'a nunthe ko are sunthe ná nthi̱'a̱ ngajni, ngain ndo.
54004009	Ko thi ndachrjan ji'i ndua, ko jikininxin sithikaon kain chujni.
54004010	Ko ja'an ná ntho'o ná xra maski tangi tuan ná, aro chunthia ná ngain Ndo Dio, ndo jichon, ko tsjengijna ndo kainxin chujni, aro icha tsjengijna ndo ni udithikaon ngain ndo.
54004011	Ko kain ji'i thetu'en na̱ ko tjagu'e na̱.
54004012	Ko tanchrjanda'a tsjanua na̱ ixin xra chjan. Icha jian tjagu'e na̱ ixin ja'a jian dithikaon Ndo Dio ixin jian nichja, ixin jian nche'e, ixin thjue'e na̱ ixin jian dithikaon Jesucristo ko nche'e inchin jikininxin naa xe'en Ndo Dio.
54004013	Ko nguii saso, tjao thi jitaxin Xruen Ndo Dio ngain chujni thji ni'ngo ko nchesuji na̱ ko tjagu'e na̱ thi jian juajna.
54004014	Ko thinthue'a thi jian juachaxin chjaa Ndo Dio, are ni thetu'an ni'ngo kuiin raa na̱ ngata'a jaa ixin nichja na̱ juajna bajon Espíritu Santo ixin ja'a.
54004015	Ko nche'e kain ji'i ko thinthue'a thi juajna baye'e ko jañaa sikon na̱ ixin jian nche'e xra ngain ni'ngo.
54004016	Ko tanchrjanda'a ixin chujni tsjanua na̱ ixin nche'a thi tjaago. Ko suji dari'i kain ncha'on, ko Ndo Dio tsjengijna ja'a ko kai tsjengijna thi chujni thi'in juajna nichja ja'a.
54005001	Nchesathe'a dachrichjan ixin thi binche'e, icha jian nichje'e jion inchin nichje'e ndudaa, ko xan xii nichje'e xan inchin xan choo;
54005002	ko ni nanchrichjan nichje'e na̱ inchin nichje'e janaa, ko xan nchrii nichje'e xan inchin nchri choo.
54005003	Kai thjengijna nchri ga'an, nchri xru'in ni ndu'a jichunda.
54005004	Aro ja̱ chrujan nchri ga'an jichunda xe'en o xan nthii, xan te'i sa'o tsangi xan tsjengijna xan ni ndu'a xan ko ndudee xan ixin jañaa rinao Ndo Dio sinche'e ni.
54005005	Ko ni nchrii nduaxin bithu'e jeuxinxon, nchrii mee chunthia nchra ngain Ndo Dio ko nichjee nchra ndo ncha'on ko thie.
54005006	Aro nchri ga'an nchexruxi'in thi jian'a jii ngata'a nunthe, nchrii mee jichon'a nchra ngathexin kon Ndo Dio.
54005007	Mexinxin thetu'en na̱ kain ji'i ixin xru'in chujni runichja jian'a ixin je'e na̱.
54005008	Ko chujni thjengijna'a ni choo, aro icha ixin ni xraxaon'a tsjengijna ni nchiandu'a, yaa ruchro ixin ichunthia'a ná Jesucristo ko icha jian'a nche'e na̱ ke thi chujni chunxin'a Jesucristo.
54005009	Ko are tsentaxin ra nchri ga'an ixin tsjengijna ra nchra, je'o tentaxin ra nchri jichunda icha de nii kan nano, ko nakua xii beka'o nchra,
54005010	ko ruchunxin na̱ nchra ixin thi jian binche'e nchra, ko ixin jian binchegangi nchra xe'en nchra, ko jian bagayée nchra chujni ngain nchiandu'a nchra ko anseen nchra bagachrjexin bakjengijna ni thji ni'ngo ko kjuengijna ni tangi bagathu'e. Ko ji'i ruchro ixin jian binche'e nchra kain ncha'on.
54005011	Ko thentaxin'a ra nchri ga'an chjan, ixin are tatjañe'e nchra thi tjaago Ndo Dio je'e nchra sinao nchra tsuthe'e nchra inaa.
54005012	Ko jañaa nche'e nchra jian'a ixin ibinche'a nchra thi bincheeya nchra ngain Ndo Dio.
54005013	Ko kai tatangi nchra ixin ixru'in xra nche'e nchra ko thji nchra nchia ko nchia ixin dikao nchra chjijni, ko dixinthe nchra thi ndusen'a nchra ko nichja nchra thi ndua'a ixin inaa chujni.
54005014	Mexinxin icha jian nchri ga'an xra chjan ncho deka'o nchra xii ko ruchunda nchra chjan ko senda nchra nchiandu'a nchra, ko jañaa chujni dithikaon'a irunichja'a na̱ jian'a ixin ja'an ná.
54005015	Ixin kanxion nchri ga'an takuinthu'e nchra nthiee Jesucristo ko nche'e nchra inchin rinao nchiijin.
54005016	Ko ja̱ chrujan chujni dithikaon Jesucristo jichunda chujnii bithu'e ga'an, rugunda thjengijna ra nchra, ko jañaa ni'ngo nchao tsjengijna inaa nchri ga'an thi nchri ndua rugunde'e.
54005017	Ko kain ni thetu'an jian ngain ni'ngo jikininxin na̱ tsjengijna ni na̱ ko sithikaon ni na̱. Ko icha tsjengijna ni, ni jian tjaago ko dikao juajnee Ndo Dio.
54005018	Ixin ngain xruen Ndo Dio ndachro: “Thenge'a ra kuxinthaa nchiisen are jitunda ba trigo.” Ko kai ndachro: “Thi nche'e xra jikininxin ruxenge'e 'na.”
54005019	Ko are chrujan chujni tsjangi'i xi thetu'an ngain ni'ngo, rugunda thi jitjangi sinchechie'en yoo o nii chujni bikon thi binche'e xi thetu'an ni'ngo.
54005020	Ko ja̱ chrujan ni xrajinche'e jian'a, nchesathe'e na̱ ixin thi binche'e na̱ ngathexin kon kain na̱ ko jañaa ni ni'ngo tsusuee na̱ ko isinche'a na̱ thi jian'a.
54005021	Ko rithetu'an ngathexin kon Ndo Dio ko Nchaa ná Jesucristo, ko ngathexin kon angeel ndo thi kuinchie'e ndo ixin nche'e inchin undathjo ko are sinche'e thi kuetu'an ja'a thinchie'a je'o ni chrji'o jian o runichjakua ixin inaa na̱.
54005022	Ko are sakee naa ni sinche'e xree Ndo Dio, xraxaon jian ke'e sinche'e ixin are ja'a sajon juachaxin ngain chujni mee ko xra jinche'e thi jian'a, kai ja'a setsingata'a thi jian'a mee. Icha jian dari'i suji ko daritsinga'a ngain thi jian'a.
54005023	Ko di'a je'o jinda, kai di'i nchion vino ixin tsjengijna tsee ko tsuxrue'en kain chin nanao tse.
54005024	Thi jian'a nche'e kanxion chujni xraago je'o, rugunda'a rutsaaya ni, ko thi jian'a dikon'a ni ixin nche'e icha chujni, maski see tunchrje'en aro tununxin.
54005025	Kai xraje'o tu'en ngain thi jian nche'e chujni, ixin maski dema, tuin xraago, ko jañaa thi jian'a nche'e chujni chro'a sema kainxin ncha'on.
54006001	Kain chujni dikuchji ngain naa xi najni sithikaon na̱ kain thi tsetu'an xa, ko jamee xru'in chujni runichja jian'a ixin Ndo Dio ko thi xragua ná ngaxi'in ni'ngo.
54006002	Ko thi ni chunda xi najni dithikaon Jesucristo, ji'i ruchro'a ixin je'e na̱ sinche'e na̱ thi je'e na̱ sinao na̱ ixin kai dithikaon xa Jesucristo. Ja'an ndachrjan ixin icha ndakua sinche'e ra xree xa ixin xra ja'a ra tenche'e ra sithue'e xra ni dithikaon Jesucristo ko ni choo ná ni rinao ná. Ko ji'i tjaago ko thetu'an sinche'e na̱.
54006003	Ja̱ chrujan chujni jitjaago jee ko je'a inchin xragua ná juajnee Jesucristo ko je'a inchin xragua ná ngaxi'in ni'ngo,
54006004	chujni mee xraa naa thi dikon'a ko xru'in nu'e ko je'o nchexruxi'in thetuka'o chujni ixin thi je'a ndua. Mexinxin jii chujni chjue'e, chujni tuñau'e choo, chujni tuyauthe choo, chujni ichunthia'a choo,
54006005	ko chujni juxon tetuyauthe choo na̱ ixin juaxraxauen na̱ ichro'a xraxaon thi jian ko ichro'a datsuan na̱ thi jian; ko chujni te'i xraxaon na̱ ixin ja'an ná anto chunthia ná Jesucristo yaa sachaxin na̱ tsje tumi; ja'a tato'a ni yaa.
54006006	Ko ndua ixin dithikaon ni Jesucristo tsjé dacha ni, aro je'o ja̱ ruchee ni ixin thi uchunda ni;
54006007	ixin ja'an ná xru'in bikoo ná ngata'a nunthe ko nduaxin xru'in tsji'o ná are ndase'en ná.
54006008	Ko mexinxin ruchaa ná ixin utechunda ná thi junthe ná ko thi luntho tengaa ná.
54006009	Aro thi chujni rinao ruchunda icha tsje tumi, detsingaa na̱ raa nchiijin, ko dayée na̱ juaxraxauen thi jian'a ko rujinao na̱ rugechunda icha, ko ixin thi jian'a mee tangi tu'en na̱ ko ndanchetjaan na̱ kain thi jichunda na̱.
54006010	Ko thi anto thjue'e na̱ tumi, yaa thexinxin thi jian'a; ko te kanxion chujni icha kuiakue'en na̱ tumi ko ndatjañe'e na̱ juajnee Jesucristo, ko mexinxin jai anto tangi tedathu'e na̱.
54006011	Aro ja'a ixin dithikaon Ndo Dio, sathinge'e kain thi jian'a. Ko nche'e inchin Ndo Dio rinao, ko tjaago ixin jian nche'e xree ndo ko xru'in ncha'on tjaña'a ixin ja'a dithikaon Jesucristo, ko thjue'e chujni, ko thixi'an thi tangi ko tjaago ixin ja'a jian chujni.
54006012	Ja'a thixi'an kain thi tangi ixin dithikaon Jesucristo, ko xru'in ncha'on tjaña'a ixin ja'a kjan inaa chujni narua. Ko Ndo Dio chjaa juachaxin bi'in xe'en ndo, ko xraxaon are ndachro ngathexin kon tsjé chujni ixin ja'a dithikaon Ndo Dio.
54006013	Ko jai ngathexin kon Ndo Dio, ndo binchechjian nunthe, ko ngathexin kon Jesucristo, thi xrajon ko kjuaago ixin je'e jian nthi̱'a̱ ngathexin kon Poncio Pilato,
54006014	ja'an danchia'a ixin dithikaon kain thi bitu'an, ixin jañaa xru'in kensen runichja jian'a ixin ja'a, tsija ncha'on tsii Nchaa ná Jesucristo inaa.
54006015	Ko Ndo Dio sinche'e ndo ji'i ngain ncha'on rundachro ndo ixin je'o ndo thetu'an ndo kain thi jii ngata'a nunthe, ko je'e ndo Nchee ni thetu'an, ko je'o ndo thetu'an ndo kain.
54006016	Ko je'o Ndo Dio thi xru'in ncha'on se'en ndo, ko je'e ndo jii ndo ngain thi tungiixin ko xru'in chujni nchao tsunchie'en. Ko xru'in chujni bikon ndo ko xru'in ni sikon ndo, ko je'o ndo jikininxin tsusaye'e ndo ko tsetu'an ndo kainxin ncha'on. Jañaa tsu'en.
54006017	Ko kain chujni jichunda tsjé tumi, ja'a thetu'en na̱ ixin tsain'a ñao na̱ ko ruchunthia'a na̱ tumii na̱; icha jian ruchunthia na̱ Ndo Dio, ndo jichon ixin je'o ndo chjaa ná ndo kainxin thi nduaxin rugundaa ná.
54006018	Ko thetu'en na̱ sinche'e na̱ thi jian, ko jañaa icha jian sinthe na̱ ngathexin kon Ndo Dio, ko tsangi na̱ sajon na̱ thi chunda na̱.
54006019	Ixin jañaa icha tsjé ruchunda na̱ ngain Ndo Dio, ko icha chrjuin tsunu'e na̱ ixin rukjan na̱ inaa chujni narua ko xru'in ncha'on tsjexin.
54006020	Ja'a Timoteo, nche'e kain thi kuetu'an Ndo Dio, ko dixinthe'a ngain chijni nichja chujni dithikaon'a Jesucristo, ko dixinthe'a ngain chujni xraxaon ixin anto nu'e na̱ ko nduaxin chunxin'a na̱ Ndo Dio,
54006021	ko tsjé na̱ ixin xraxaon na̱ ixin anto nu'e na̱ takuinthu'e na̱ nthiee Ndo Dio. Ja'an danchiaa Ndo Dio ixin sinthanchaon. Jañaa tsu'en.
55001001	Ja'an Pablo na, thi kuinchie'e Jesucristo ixin thji'an juajnee, ko juajna mee bayáa ixin juachaxiin Ndo Dio ixin je'e ndo binthakjan ná ndo inaa chujni naruaxin ixin Jesucristo.
55001002	Kji̱n na xroon ji'i ixin ja'a, Timoteo, ja'a thi kjui inchin xan'na. Ko Ndo Dio Ndudaa ná ko Nchaa ná Jesucristo sinthanchaon ko tsiakunua'a ko ruchjaa ndo thi chrjuin tsunu'e ansean.
55001003	Are ja'an thexruxian Ndo Dio ncha'on ko thie ixin ja'a, kai thexruxian ndo ixin ntha'a xree ndo kunixin naa juaxraxaon jian inchin binche'e xra ni xrachrjen'na.
55001004	Ko ja'an anto xraxa'on are ja'a tsjanga ko rina'o sikon. Ko jañaa anto rucha'na.
55001005	Ko kai xraxa'on ixin ja'a nduaxin dithikaon Jesucristo inchin bithikaon jana chri'a Loida ko janaa Eunice, ko ja'an nuna ixin jañaa dithikaon ja'a kai.
55001006	Mexinxin ja'an thetu'an ixin nchegunda thi juachaxin chjaa Ndo Dio are ja'an kuiin rana ngata'a jaa ixin binthanchaon ndo.
55001007	Ixin Ndo Dio chjaa ná Espíritu Santo ixin ruxraon'a ná, ixin Espíritu mee chjaa ná juachaxin sintho'o ná xree ndo, ko ruthjue'e ná chujni, ko kai chjaa ná jian juaxraxaon.
55001008	Ko tanchrjanda'a juasuaxin sinthatenkua ixin rundachro thi jian juajnee Jesucristo, ko tusua'a ixin ja'an jiaxinna ixin juajna mee. Icha jian thixi'an ngain thi tangi tsu'an ixin thi jian juajna ixin Ndo Dio sinthasuji ja'a.
55001009	Ko Ndo Dio, thi binthakjan ná inaa chujni narua, ukuinchiaa ná ndo ixin isintho'a ná thi jian'a, aro je'a ixin anto jian bintho'o ná. Ixin are nakuexinxon be'e kain, je'e ndo uxraxaon ndo ixin ja'an ná, ko undachro ndo ixin ja'an ná rukjan ná xe'en ndo ixin Jesucristo.
55001010	Ko jai ukjuagua ná ndo ixin anto thjuaa ná ndo ixin rua'an ndo Jesucristo, thi binthakjan ná inaa chujni narua. Ko Jesús kjuagua ná ixin thi ndade'en ni ichunda'a juachaxin ngain ndo ko juajnee ndo kjuagua ná ixin nchao rukjan ná inaa chujni narua ko thi techunxin ná xru'in ncha'on tsjexin.
55001011	Ko Ndo Dio chjana xra ixin thji'an juajnee ndo ixin sinthakuaan chujni je'a judío.
55001012	Ko ixin ji'i anto tangi jitunna, aro ja'an tsusuana'a ixin kain ji'i ixin ja'an nuna jian kensen bithika'on ko kai nuna ixin je'e ndo chunda ndo juachaxin sakue'en ndo thi richunxin, sithjaja ncha'on are tsjexin kain.
55001013	Ko thetu'an ixin kain ncha'on nche'e jian ixin thi juajna binthakua'an, ko kain ncha'on chunthia Jesucristo ko thjue'e chujni ixin ja'a dithikaon ngain ndo.
55001014	Ko Espíritu Santo thi jii ngajin ná tsjengijna ixin tsjaago thi jian juajna chjaa ndo ko tanchrjanda'a ixin inaa chujni tsjaago thi je'a ndua.
55001015	Ko ja'a unu'a ixin kain ni nunthe'e Asia ndakuinthuna na̱ jaunxinxon. Ko kai Figelo ko Hermógenes ndakuinthuna.
55001016	Ko danchiaa Nchaa ná Jesucristo tsiakunue'e ni ndu'a Onesíforo ixin je'e tsjé nthi'a kjuengijna na, ko je'e kusue'a ixin ja'an are biaxinna.
55001017	Ko are je'e biji nunthe Roma kjuee na kain ncha'on ngain kain nchia ko bithja na.
55001018	Ko mexinxin ja'an nthatsaan ñao Nchaa ná ixin tsiakunue'e Onesíforo are Ndo Dio sinche'e jie̱ nguii nunthe. Ko ja'a unu'a ixin je'e anto kjuengijna ná nthi̱'a̱ Éfeso.
55002001	Timoteo, ja'a xan'na, tusuji ixin thi jian chjaa ná Jesucristo.
55002002	Thi ja'an nichja ixin Jesucristo ngathexin kon tsjé chujni, ko kui'in ja'a kai, ji'i thetu'en chujni ja'a jian chunthiaxin ko ni te'i ndua tsunu'e na̱ jian kexreen sinchekue'en na̱ icha chujni.
55002003	Ja'a kai thixi'an ngain thi anto tangi tsu'an inchin naa jian xi soldadue Jesucristo.
55002004	Kain xi soldado rinao sithu'e jian ngathexin kon xi thetu'en, je'e dixinthe'a ngain xree inaa xi najni.
55002005	Ko kai naa thi tsuntaon chro'a sacha ja̱ je'e sithikaon'a inchin jikininxin rutsuntaon.
55002006	Ko thi suji nche'e xra ngataon jngi jikininxin sayée thi tsanda.
55002007	Xraxaon thi ja'an ndachrjan, ko Nchaa ná Jesucristo tsjengijna ixin tsinxin kain.
55002008	Ko xraxaon ixin Jesucristo, thi kjui xannthi xrachrjen rey David ko thi xechon ngayexin ni ndadige'en, mee thi juajna ja'an tjaago.
55002009	Ko ixin juajna jian ji'i, ja'an tangi jitunna ko jiaxinna ko jichrua na kunixin chia inchin naa chujni binche'e tsjé thi jian'a. Aro thi jian juajnee Ndo Dio jichria'a juajna.
55002010	Ko mexinxin ja'an thixinna kain thi tangi jitunna ixin kain ni ukuinchie'e Ndo Dio rukjan na̱ inaa chujni narua ko thi jichunxin na̱ xru'in ncha'on se'en. Ko je'o Jesucristo thi thjengijna ná ixin kjan ná inaa chujni narua.
55002011	Ko juajna ji'i ndua ko jikininxin sithikaon kain chujni: Are ja'an ná se'en ná ngain Jesucristo, kai sunthe ná ngain je'e.
55002012	Are ja'an ná tsixian ná thi tangi tuan ná, sunthe ná ngain thi thetu'an je'e. Ko are rundachro ná ixin chunxin'a ná, kai Jesucristo rundachro ixin chunxin'a ná.
55002013	Ko maski ja'an ná nthu'a ná kain thi dituan ná, Jesucristo nche'e kain thi ndachro; ixin je'e xru'in ncha'on ncheyaxon.
55002014	Ko nchexraxaon na̱ ko thetu'en na̱ ngathexin kon Ndo Dio, ixin tsuyathekua choo na̱ ixin kexe'o chijni, ixin ji'i xru'in thjengijna na̱ ko je'o nchetjajin na̱ icha chujni thi'in.
55002015	Ko ja'a nche'e jian ko tunchie'en ngathexin kon Ndo Dio inchin naa ni nche'e xra jian ko chunda'a ke'e tsusuexin. Ko nduaxin jian tjaago juajnee Ndo Dio.
55002016	Ko dixinthe'a ngain chijni xru'in xree thi chijni jian'a nichjakua chujni dithikaon'a, ixin chijni mee ndatunkjínxin chujni ngain thi jian juajna.
55002017	Ko chijni tjaago na̱ thinga xraa chin anto daka ncherenga nthau'e ni. Ko mee thi ku'en Himeneo ko Fileto,
55002018	ixin bithikaon'a na̱ thi jian juajna, ko ndachro na̱ ixin Ndo Dio ujuexin binchexechon kain chujni, ko jañaa nchetjajin na̱ kanxion ni chunthia Jesucristo.
55002019	Aro juajnee Ndo Dio inchin naa xro xenga sa'o are tunchjian nchia ko ngain xro mee jitaxin: “Nchaa ná chunxin chujni rajnee ndo”, ko “Kain chujni ndachro ixin dithikaon Cristo tsinthu'e na̱ kain thi jian'a.”
55002020	Ko ngain nchiandu'a naa xi jichunda tumi jeo'a dunde'e na̱ thi kunchjianxin oro o plata, kai thi nthaa ko thjario'o. Ko thu'a dunde'e na̱ je'o ngain naa kiai, ko ithu'a dunde'e na̱ kainxin ncha'on.
55002021	Ko jañaa ja'an ná kai are tsintu'e ná kain thi jian'a, rukjan ná inchin thi dunda ngain naa kiai, ko Nchaa ná Jesucristo nchao sinthagunda ná ngain kexe'o xra jian.
55002022	Ko nche'a thi jian'a xraxaon ni are xra chjan ni, ko nche'e thi jian, ko chunthia Jesucristo, ko thjue'e kainxin chujni, ko jian dakjio'o chujni, ni jian anseen ko nchetse'en na̱ ñao Ndo Dio kainxin ncha'on.
55002023	Ko ja'a dixinthe'a ngain thi ndua'a nichja chujni ixin chijni mee je'o ncheketo chujni.
55002024	Ixin naa thi nche'e xree Jesucristo tsetukao'a chujni, icha nchao jian sakao kain chujni, ko tsunu'e jian kexreen tsjaago ko anto tsixi'in ixin tsuñao'a tuin,
55002025	ko jian runichjee chujni dithikaon'a ko xra nche'e thi jian'a ko ruchunthia ixin naa ncha'on Ndo Dio rukathe anseen ni mee ko satsuan na̱ thi ndua,
55002026	ko jañaa tsinxin na̱ ko tatsinthu'e na̱ thi jian'a nche'e na̱ ixin nchiijin nchenche'e na̱ inchin je'e rinao ko thetu'an ngain na̱, ko tatsinthu'e na̱ thi jian'a nche'e na̱.
55003001	Rugunda tsunu'a ji'i: Are utsunchiaon ncha'on ixin Jesucristo tsii inaa, anto tsjé thi tangi siku'en.
55003002	Ixin sinthe chujni thjee thi je'o rinao ko anto tsaku'en tumi, ko anto tsa'in ñao, ko tsunu'e na̱ ixin anto renthe na̱. Ko runichja na̱ jian'a ixin Ndo Dio, ko dithikaon'a na̱ ndudee na̱ ko janee na̱, ko xra runingaku'en na̱ chujni nche'e jian ngain na̱, ko tjanuanka na̱ juajnee Ndo Dio.
55003003	Ko anto jian'a na̱, ko ndusen'a na̱ thi tu'en chujni, runichja na̱ thi ndua'a ixin inaa chujni, ko suñaunka na̱ ko runichjakua na̱ ko anto jian'a na̱ ko ningakue'en na̱ kain thi jian.
55003004	Ko rundachro na̱ ixin jian chrji'o ná aro je'o sinthaya'a na̱, ko tsusue'a na̱ nche'e na̱ thi jian'a rinao na̱, ko anto tsa'in ñao na̱ ko icha sinchexruxi'in na̱ thi jian'a ko iruxraxaon'a na̱ ixin Ndo Dio.
55003005	Ko sinche'e na̱ ixin xraa anto dithikaon na̱ Ndo Dio, aro thi jian'a nche'e na̱ tsjangi ixin je'a ndua thi nche'e na̱. Ko ja'a tato'a chujni jañaa nche'e.
55003006	Ko chujni te'i, thji na̱ nchia ko nchia ixin ncheye'e na̱ ni nchrii suji'a ko anto techunda nchra juachjauen thi jian'a nche'e nchra. Ko daka detsinga nchra ngain kain thi jian'a,
55003007	ko kainxin ncha'on rinao nchra tsangi nchra thi ndua, aro chro'a thinxin nchra.
55003008	Inchin binche'e Janes ko Jambres ixin juinao'a kuinxin thi kjuaago Moisés, jañaa kai chujni te'i rinao'a na̱ thinxin na̱ thi jian juajna, ko juaxraxauen na̱ anto jian'a ko ikuangi'a na̱ chunthia na̱ ngain Jesucristo.
55003009	Aro tsjé'a ncha'on sinche'e na̱ yaa ixin kainxin chujni tsunu'e na̱ thi anto xraja xraxaon ni yaa, jañaa inchin binche'e Janes ko Jambres.
55003010	Aro ja'a Timoteo jian kuangi thi kjuagu'a, ko nu'a kexreen ntha'a ko nu'a xra xraxa'on sintha'a, ko nu'a ixin ja'an chunthia Jesucristo, ko nu'a kexreen thixinna kain, ko nu'a kexreen thjuaa chujni, ko nu'a kexreen ntha'a xra kain ncha'on,
55003011	Ko nu'a ixin banchekinga na na̱ ko tangi bathua, ko kai nu'a thi anto tangi kunna nthi̱'a̱ nunthe Antioquía, Iconio ko rajna Listra. Ko maski anto tangi kunna, aro Nchaa ná Jesucristo kjuengijna na ixin bathua kain yaa.
55003012	Ko nua ná ixin kain chujni rinao nche'e xree Ndo Dio ixin dithikaon Jesucristo, tangi sathu'e na̱.
55003013	Ko chujni jian'a ko chujni ncheyaxon icha jian'a sinche'e na̱, ko sincheye'e na̱ icha chujni, ko icha chujni sincheye'e na̱ je'e na̱ kai.
55003014	Aro ja'a thinthue'a thi kuangi, ko ja'a nu'a jian ixin yaa ndua ko ixin jian chunxin kensen binthakua'an,
55003015	ixin ja'a are nchiin bari'i ubatsuan thi jitaxin xruen Ndo Dio, ko yaa thi ruchjaa jian juaxraxaon ixin ruchunthia Jesucristo ko rukjan inaa chujni narua ko thi richunxin xru'in ncha'on se'en.
55003016	Kain Xruen Ndo Dio dikji̱n chujni ixin Ndo Dio bajon juaxraxaon ngain na̱. Ko Xroon ji'i jian xron ixin ruxraguexin chujni, kai ixin tsusathexin chujni, kai ixin ndakua sinche'e chujni ko kai ruxrague na̱ sinthe na̱ jian.
55003017	Ko jañaa chujni nche'e xree Ndo Dio tsinxin jian kain ko nchao sinche'e na̱ jian kain xra.
55004001	Ngathexin kon Ndo Dio ko ngathexin kon Jesucristo, thi tsii inchin thi thetu'an ko sinche'e jie̱ ngain kain chujni maski undabe'en na̱ o xrathechon na̱, ja'an rithetu'an:
55004002	Tjaago thi jian juajna, maski sinao'a na̱ tsi'in na̱ juajna mee, ko nchegikon na̱ thi jian'a nche'e na̱, ko tjagu'e na̱ thi rinao Ndo Dio, ko thjengijna na̱ ixin sithikaon na̱, ko duñao'a are sinchekue'en na̱ thi jian juajna.
55004003	Ixin tsii ncha'on are chujni isinao'a na̱ tsi'in na̱ thi jian juajna ko je'e na̱ sinao na̱ tsangi na̱ thi je'e na̱ rinao na̱ ko tsjee na̱ tsjé xi tjaago ixin ruxrague na̱ thi je'e na̱ sinao na̱ tsi'in na̱.
55004004	Ko isinao'a na̱ tsi'in na̱ thi ndua, ko icha sinchexruxi'in na̱ tsi'in na̱ thi chijni thekin chujni.
55004005	Aro ja'a rue'e thi jian juajna kainxin ncha'on, ko thixi'an thi tangi tsu'an, ko kainxin ncha'on tjagu'e chujni thi jian juajna, ko jian nche'e xra chjaa Ndo Dio.
55004006	Uchiaon juii ncha'on ruxrajon na inchin kuxiigo banchekininxin na̱ Ndo Dio, ko utuin satsjixin nthi'i.
55004007	Ko ja'an kuixinna kain thi tangi ixin bithika'on Ndo Dio, ko ubintha'a kain thi kuethunna ndo, ko kainxin ncha'on chunthia Jesucristo.
55004008	Ko je'o richuan ixin sayáa naa corona ixin jian bintha'a ngathexin Ndo Dio, ko ngain Nchaa ná, thi jian nche'e jie̱ ko je'e ruchjana corona mee, ko jeo'a ja'an sayáa corona, kai kain chujni chu'en ko chunthia ixin Jesucristo tsii inaa.
55004009	Nthatsa'an ñao sitsjena tuin,
55004010	ixin Demas ndakuinthuna ixin icha binao kain thi jii ngata'a nunthe ko sakjui ngain rajna Tesalónica. Ko Crescente sakjui nunthe'e Galacia ko Tito sakjui nunthe'e Dalmacia.
55004011	Ko je'o Lucas thi jii ngajin na, ko ja'a Timoteo thjee Marcos ko siku'na ixin je'e nchao tsjengijna na ngain xra chjaa ná Ndo Dio.
55004012	Ixin ja'an rua'an Tíquico ngain rajna Éfeso.
55004013	Ko are ja'a si'i, siku'na thi daritsa'a ixin ja'an kuinthua nthi̱'a̱ nchiandu'a Carpo ngain rajna Troas, ko kai siku'na xrunna aro icha rina'o xroon kunchjianxin ruee kuleko.
55004014	Ko thi xii di'in Alejandro, thi tjaaga chia, anto tsjé jian'a banchena. Aro Nchaa ná tsjenge'e 'na ixin kain thi je'e banchena.
55004015	Ko ja'a chunthia'a are runichja'a Alejandro ixin je'e anto ningaku'en thi ja'an ná tjaago ná.
55004016	Ko thi sa'o nichja ngathexin kon ni thetu'an ixin xru'in runchena na̱, xru'in chujni kjuengijna na; ko ndakuinthuna na ja'on, aro Ndo Dio sinchetjañe'e na̱ thi binche'e na̱.
55004017	Aro Jesucristo be'e ngajin na ko binchesuji na ixin rundachrjan thi jian juajna ko ruki'in kain ni je'a Judío. Ko jañaa Jesucristo kuanchrjanda'a na ixin rujine na kuleón.
55004018	Ko ja'an nuna ixin Ndo Dio tsanchrjanda'a na ngain thi jian'a ko je'e ndo sayakunna ndo tsjija ngajni thi jii ndo. ¡Ko je'o Nchaa ná jikininxin tsusaye'e kain ncha'on! Jañaa tsu'en.
55004019	Ja'an rua'an juajna ixin Prisca ko Aquila ko ngain ni ndu'a Onesíforo.
55004020	Ko Erasto bithu'e ngain rajna Corinto, ko Trófimo beni'i ko kuinthua rajna Mileto.
55004021	Ko ja'a tsjé'e kexreen sinche'e ixin si'i icha sa'o ke kunithjaue kin. Ko kai Eubulo chjaa juajna, ko Pudente, ko Lino, ko Claudia ko kai rua'an juajna kain ni ni'ngo nthi'i.
55004022	Ko Jesucristo sinthanchaon ko Ndo Dio, ndo anto thjuaa ná, se'e ngajin ra kainxin ncha'on. Jañaa tsu'en.
56001001	Ja'an Pablo na, thi nche'e xree Ndo Dio ko thi kuinchie'e Jesucristo. Ko je'e rua'an na ixin tsjengijna chujni ukunchie'en Ndo Dio ixin ruchunthia na̱ ngain je'e ko satsuan na̱ thi ndua inchin bithikaon ná
56001002	ixin ja'an ná chunthia ná ixin thi techunxin na̱ xru'in ncha'on se'en. Ko Ndo Dio ncheya'a ndo, ko ji'i undachro ndo kuthejan kunchjian kain thi dukon ná.
56001003	Ko ngain ncha'on ndachro ndo ixin ruku'en, je'e ndo binthagatsuan ná ndo juajnee ndo. Ko Ndo Dio, thi binthakjan ná inaa chujni narua, je'e ndo kuetunna ndo tsjaago juajna mee.
56001004	Ja'a Tito, ja'a inchin xan'na ixin chunthia Jesucristo inchin ja'an chunthia. Ja'an danchiaa Ndo Dio Ndudaa ná ko Nchaa ná Jesucristo ixin sinthanchaon ko chrjuin sinchekunu'e ansean.
56001005	Ja'an kuinthu'a nthi̱'a̱ Creta, nunthe jii ngusine ndachaon, ixin runchekjexin xra bitjaan rukunchjian, ko ixin rugakee ngain nanaa rajna ni rukethu'an ni'ngo, jañaa inchin kuetu'an.
56001006	Ko thi tsetu'an ngain ni'ngo sinche'e jian ixin xru'in chujni runichja jian'a ixin je'e, ko nakua nchrii seka'o, ko xe'en sithikaon Jesucristo ko chujni runichja'a ixin anto nche'e xan jian'a o dithikaon'a xan thi ditu'en xan.
56001007	Ko thi thetu'an ngain ni'ngo jian sinche'e kain ixin je'e bitu'en xree Ndo Dio, ko sinche'a xraa chujni je'o turenthe ko nche'e thi rinao, tsuñaunkua'a, rukuan'a, tsetukao'a chujni ko tsiakuen'a tumi dachaxin na̱ ngain thi jian'a.
56001008	Icha jian je'e sayée chujni ngain nchiandu'a, sinchexruxi'in sinche'e thi jian, jian ruxraxaon thi sinche'e, sinche'e thi jikininxin, ko kain ncha'on sinao se'e jian ngathexin kon Ndo Dio ko tsji naa xii nche'e jian.
56001009	Ko tsji naa xii tsjaago jian inchin kuangi ngain juajnee Ndo Dio, ixin jañaa sinchegatsuan icha chujni thi jian juajna ko sinchetenkua thi chujni xraxaon ixin anto nu'e ko dithikaon'a Jesucristo.
56001010	Ixin jii tsjé chujni dithikaon'a thi jian juajna, ko chujni ji'i nichjakua ko ncheye'e na̱ chujni kunixin thi tjaago na̱, ko ngayaa ná xrajii chujni ndachro ixin ni je'a judío rugunda sayée na̱ xru'e di'in circuncisión.
56001011	Ko kain chujni mee sinthutenkua ná na̱ ixin nchetjajin na̱ chujni ko ni nchiandu'e na̱, ko ixin je'o tjaago na̱ thi je'a ndua ixin jañaa dachaxin na̱ tumi.
56001012	Ko naa profetee ni Creta ndachro: “Kain ni nunthe Creta kainxin ncha'on je'o ncheyaxon na̱, ko te na̱ inchin kuxiigo te ngaga'a jna, ko juxon ne na̱ ko anto se'e na̱.”
56001013	¡Ko thi nichja na̱ ji'i, jaan ndua! Mexinxin ja'a nchesathe'e na̱ suji ixin jañaa icha ruchunthia na̱ ngain thi jian juajna,
56001014	ko tsin'a na̱ ko sithikaon'a na̱ thi chijni thekin ni judío ko thi thetu'an chujni idithikaon'a thi jian juajna.
56001015	Thi chujni jian juaxraxauen, kain thi nche'e na̱ jian. Aro thi chujni jian'a juaxraxauen ko xru'in dithikaon na̱ ko je'o xraxaon na̱ thi jian'a, ko ixru'in tunu'e na̱ ixin thi jian'a jii ngain juaxraxauen na̱.
56001016	Ko ndachro na̱ ixin chunxin na̱ Ndo Dio, aro kain thi jian'a nche'e na̱ tjaago ixin ndua'a thi ndachro na̱. Ko chujni te'i ningakue'en na̱ ko dithikaon'a na̱ Ndo Dio ko chro'a nche'e na̱ thi jian.
56002001	Aro ja'a nchekue'en chujni je'o thi jitaxin ngain xruen Ndo Dio.
56002002	Ko chujni udachrichjan nchekue'en na̱ ixin ndakua sinche'e na̱, ko kain ncha'on tsjaago na̱ ixin jian thinxin na̱, ko ruxraxaon na̱ jian thi sinche'e na̱, ko je'o sithikaon na̱ juajnee Ndo Dio, ko ruthjue'e na̱ chujni ko tsixi'in na̱ kain thi tangi.
56002003	Ko kai ni nanchrichjan nchekue'en na̱ ixin sinche'e na̱ thi jikininxin ngathexin kon Ndo Dio, ko runichja'a na̱ thi je'a ndua ixin ncheketo na̱ chujni, ko rukuan'a na̱, ko tsjaago na̱ ixin nche'e na̱ thi jian
56002004	ixin jañaa tsjaago na̱ ngain ni nchrii icha chjan ixin ruthjue'e xan xixi'i xan ko xe'en xan.
56002005	Ko ruxraxaon xan jian thi nche'e xan, ko sinche'a xan thi jian'a, ko jian sakue'en xan ni te nchiandu'a xan ko jian sithikaon xan xixi'i xan, ixin jañaa chujni runichja'a na̱ jian'a ixin thi jian juajnee Ndo Dio.
56002006	Kai nichje'e kain xan xii ixin sinche'a xan thi jian'a ixin uchunxin xan thi jian.
56002007	Ko ja'a Tito, tjagu'e xan kexreen sinche'e xan jian, ko are tsjagu'e xan, tjaago ixin jian nu'a ko jian nche'e kain xra.
56002008	Ko kain ncha'on nche'e ko tjaago jian, ixin jañaa tsusuee kain chujni ningaku'en thi jian juajna, ko chro'a runichja na̱ jian'a ixin ja'an ná.
56002009	Kai nchekue'en ni nche'e xree inaa chujni ixin sithikaon na̱ kain thi ditu'en na̱ ko jañaa ruchee xi najnii na̱ ko runichjangi'a na̱ xa.
56002010	Ko tsema'a na̱ ixin jañaa tsjaago na̱ ixin jian nche'e na̱ xra, ko kain chujni sikon thi jian nche'e na̱, sinchesaye'e na̱ Ndo Dio, thi binthakjan ná inaa chujni narua.
56002011	Ko Ndo Dio anto thjuaa ná, mexinxin rua'an xe'en ngata'a nunthe ixin kain chujni rukjan na̱ inaa chujni narua ko thi jichunxin na̱ xru'in ncha'on se'en.
56002012	Ko thi thjuaa ná ndo tjagua ná ixin tsinthu'e ná kain thi jian'a, ko itsakuen'a ná thi jian'a jii ngata'a nunthe, ko ngain ncha'on te'i sintho'o ná kain thi jian, ko kain ncha'on sithikaon ná ngain ndo ko ruxraxaon ná jian thi sintho'o ná.
56002013	Ko jañaa ruchu'en ná tsii thi ncha'on chrjuin, are tsii Ndo Dio Nchaa ná Jesucristo, thi binthakjan ná inaa chujni narua ko thi techunxin ná xru'in ncha'on se'en.
56002014	Ko je'e xrajon be'en ixin kain thi jian'a bintho'o ná, ixin jañaa bintharua ná ko binthakjan ná chujnii je'e, chujni sithikaon ko sinche'e thi jian kainxin ncha'on.
56002015	Ko ji'i thi nchekue'en na̱ ixin sithikaon na̱, ko nichje'e na̱ ko nchesathe'e na̱ are jian'a sinche'e na̱ ixin ja'a chunda juachaxin thetu'an, ko jañaa chujni runichja'a na̱ jian'a ixin ja'a.
56003001	Nchexraxaon kain ni dithikaon Jesucristo ixin sithikaon na̱ ni thetu'an nunthe ko ni thetu'an rajna ko sinche'e na̱ kain thi jian.
56003002	Ko runichja'a na̱ jian'a ixin inaa chujni, tsetukao'a na̱ chujni, icha jian chrjuin runichjee choo na̱ ko jian sakao na̱ kain chujni.
56003003	Ixin ja'an ná are sa'o xru'in bechunxin ná ko bagithikaon'a ná ngain Ndo Dio, ko banthaxruxian ná bantho'o ná kain thi jian'a bakiakue'en nthau'a ná, ko jian'a baxraxaon ná ko bakunchjua ná ko xru'in chujni bajinao ná ko baningaku'en choo ná.
56003004	Aro Ndo Dio, thi binthakjan ná inaa chujni narua, kjuagua ná ndo thi anto thjuaa ná ndo, ko kai thjue'e ndo kainxin chujni jii ngata'a nunthe,
56003005	ko je'e ndo juinthakjan ná ndo inaa chujni narua ixin kuiakunua ná ndo ko je'a ixin anto jian runtho'o ná. Ko binthakjan ná inaa chujni narua ko bijma ná ko Espíritu Santo binthakjan ná inaa chujni ko untho'o ná thi jian.
56003006	Ko ixin Nchaa ná Jesucristo, thi binthakjan ná inaa chujni narua, Ndo Dio chjaa ná Espíritu Santo.
56003007	Ko ji'i binche'e ndo ko juinthatjañaa ná ndo thi jie̱ ruguan ná ixin kuiakunua ná ndo ko binthakjan ná ndo inaa chujni narua ko jai techue'en ná ixin sunthe ná ngain ndo kainxin ncha'on.
56003008	Ko juajna ji'i ndua, ko rina'o ixin ja'a kain ncha'on rundache na̱ ko tsjagu'e na̱ juajna ji'i, ixin jañaa kain ni dithikaon Ndo Dio sinche'e na̱ thi jian. Ko kain ji'i jian ko thjengijna kain chujni.
56003009	Ko dixinthe'a ixin thi ndua'a thekin inaa chujni, ko dithikaon'a ixin thi ndua'a nichja na̱ ixin ndo dachri'i na̱ xrachrjen. Ko duñao'a ko thetuko'a na̱ are nichja na̱ ixin ley, ixin kain thi nichja na̱ xru'in xree ko xru'in thjengijna chujni.
56003010	Ko ja̱ chrujan chujni je'o ncheketo chujni ko dithikaon'a thi jian juajna xraago, ja'a nichje'e na̱ yoo o nii nthi'a ixin isinche'a na̱ jañaa. Ko ja̱ dithikaon'a na̱, dantsjenda na̱.
56003011	Ko ixin thi binche'e chujni mee, ja'a unu'a ixin dithikaon'a juajnee Jesucristo, ko kain thi jian'a nche'e xraguxin ixin jikininxin sue'en jie̱ ixin kain thi jian'a nche'e.
56003012	Are ja'an rurua'an ko siji Artemas o Tíquico, ja'a tuen sasi'i sitsjena ngain rajna Nicópolis ixin nthi̱'a̱ sathuaxin kunithjaue kin.
56003013	Ko thjengijna Zenas, xi nichjaxin chujni, ko Apolos. Ko chje'e na̱ thi rugunde'e na̱ ixin xru'in sitje'en na̱ ngatja nthi'á.
56003014	Ko kain ni dithikaon Jesucristo tsangi na̱ sinche'e na̱ thi jian ko tsjengijna na̱ chujni rugunde'e, ko jañaa sikon ni thi jian xra nche'e na̱.
56003015	Ko kain ni te nthi'i rua'an na̱ juajna ja'a. Kai nthatsa'an ñao chje'e juajna kain ni chrji'o ná jian nthi̱'a̱. Ja'an kunixin ansenna nthatsaan ñao Ndo Dio ixin sinthanchaon ra ndo kain ra. Jañaa tsu'en.
57001001	Ja'an Pablo na jiaxinna ngain ndu'a xiiso ixin juajnee Jesucristo, ko ja'an ko xan choo ná Timoteo rua'an ra juajna ja'a Filemón thi xraje'o xra ntho'o ná.
57001002	Ko kai rua'an ná juajna ngain chujni xrathe nthi̱'a̱ nchiandui ko dithikaon Jesucristo, ko ngain nchri choo ná di'in Apia ko ngain xan choo ná di'in Arquipo, xan thjengijna ná ngain xree Ndo Dio.
57001003	Ndo Dio, Ndudaa ná, ko Nchaa ná Jesucristo sinthanchaon ra ko ruchjaa ra thi chrjuin tsunu'e ansean ra.
57001004	Ja'an kainxin ncha'on thexruxian Ndo Dio ixin ja'a, Filemón, are nichjayaa ndo
57001005	ixin ja'an kuian ixin thjue'e Jesucristo ko chunthia jian ngain je'e ko thjue'e kain chujni dithikaon Ndo Dio.
57001006	Ko ja'an danchiaa Ndo Dio ixin thi jian dakjio'o choo ná dachrjexin ngain ansean ixin chunthia Jesucristo, ko jañaa jian sikon chujni thi jian chjaa ná Jesucristo.
57001007	Ja'an anto cha'na ko icha tusuji na ixin ja'a thjue'e kain xan choo ná, ko thi jian nche'e ngain xan icha nchesuji xan ko jañaa icha dithikaon xan ngain Jesucristo.
57001008	Ko maski ja'an chunda jié juachaxin chjana Jesucristo, ko ja'an nchao ruketu'an thi runche'e,
57001009	aro icha nchao ja'an nthatsa'an ñao ixin thi thjue'e choo ni. Ko ja'a uchunxin na, ja'an Pablo na, ujunchjan na ko jai jiaxinna ngain ndu'a xiiso ixin juajnee Jesucristo.
57001010	Ko ja'an nthatsa'an ñao ixin Onésimo, thi kjui inchin xan'na ixin bithikaon xan Jesucristo nthi'i ngain ndu'a xiiso.
57001011	Are sa'o Onésimo kjui naa ni nche'e xra xru'in xree ngajin, aro jai unchao tsjengijna ja'a ko ja'an ngain xree Ndo Dio.
57001012	Ja'an rurua'an Onésimo inaa. Ko dayé'e inchin ja̱ rukji ja'an.
57001013	Ja'an rujina'o ixin rugithu'e nthi'i ngajin na ixin rukjengijna na inchin rukjengijna na ja'a, ja̱ rugari'i nthi'i thi jiaxin na ixin juajnee Jesucristo.
57001014	Aro ja'an xru'in rina'o sintha'a, ja̱ xra dajon'a juachaxin. Aro rina'o ixin thi jian sinche'e tangi'a tsunu'a, icha nchao sachrjexin ngain ansean.
57001015	Ja'an ndachrjan ixin Onésimo sakjuixin kainxion ncha'on ngajin ja'a Filemón, aro jai rukjan se'e ngajin kainxin ncha'on
57001016	ko ije'a inchin naa thi nche'e xra ko dacha'a; jai je'e rukjan naa xan choo ná. Je'e xan anto thjuaa, aro ja'a icha ruthjue'e xan, ko jeo'a inchin inaa chujni aro icha ixin ubithikaon xan Cristo.
57001017	Jañaa remee, ja̱ tuenao ixin choo ná ixin duthikaon ná Jesucristo, dayé'e Onésimo inchin ja̱ rukji ja'an.
57001018	Ja̱ chrujan nchao'a binche'e Onésimo ngajin ja'a, o chrujan jika'a, ja'an tsjenga'a 'na.
57001019	Ja'an, Pablo na, kji̱n na xroon ji'i kunixin rana: Ja'an tsjenga'a 'na, maski ja'an nchao runthaxraxaon ixin ja'a rika'na ixin ja'an, ja'a batsuanxin thi jian.
57001020	Jaan, ja'a xan chian ko nche'e thi juathutse'en ñao ridanchia'a, ixin ja'a dithikaon Jesucristo, ko ji'i ruchexin ansenna ixin duthikaon ná Jesucristo.
57001021	Ko ji'i kji̱n na ixin ja'a ko richunthia ixin sithikaon, ko nuna ixin ja'a sinche'e icha, ko je'a je'o thi ridanchia'a.
57001022	Ko kai danchia'a naa thi sithuna nthi̱'a̱ nchiandui ixin chuan Ndo Dio ruchjaa ra juachaxin sikon ni ra inaa ixin tsu'en thi banchie'e ra ndo.
57001023	Epafras thi jiaxi'in kai nthi'i ngain ndu'a xiiso ixin juajnee Jesucristo, rua'an juajna ja'a Filemón.
57001024	Kaxon rua'an juajna, Marcos, Aristarco, Demas, ko Lucas thi ni thjengijna na ngain xree Ndo Dio.
57001025	Ko Nchaa ná Jesucristo sinthanchaon ra kainxin ncha'on. Jañaa tsu'en.
58001001	Are usee Ndo Dio nichjee ni xrachrje'an ná, ko binchegunda ni bagayee juajnee ndo ixin jejee nichjee ndo ni xrachrje'an ná, ko tsjé nthi'a binche'e ndo ji'i.
58001002	Aro jai, ngain ncha'on te'i, Ndo Dio binchegunda Xe'en ixin nichjaa ná ja'an ná. Ko Ndo Dio binchekininxin Xe'en ndo kain thi jii ko je'e xan binchechjian xan kain thi jii.
58001003	Ko je'e xan tjaago xan thi jié juachaxiin ndo, ko je'e xan xraje'o xan inchin Ndo Dio, ko kain thi jii, xrajii ixin jañaa rinao xan. Ko are juexin binthatjañaa ná xan kain thi jian'a juintho'o ná, je'e xan sabige'e xan ngain rajianxiin Ndo Dio nthi̱'a̱ ngajni.
58001004	Xe'en Ndo Dio bige'e xan icha renthe ke kain ángel, ko thi di'in xan icha renthe ke inchin di'in kain ángel.
58001005	Ixin Ndo Dio xru'in ncha'on ndachro ndo ngain ni naa ángel ja'in: Ja'a thi Xan'na; jai rukjan na Ndudaa. Ko kai ndachro'a ngain ángel: Ja'an sari'i inchin Ndudee je'e, ko je'e rukjan inchin Xan'na.
58001006	Ko are Ndo Dio rua'an thi nakuaxinxon Xe'en nthi'i ngata'a nunthe, je'e ndachro: Kainxin ángel sinchesaye'e xan.
58001007	Ko kai ndachro ndo ixin angeel ndo: Ja'an nchao nthakjamanga kain ángel inchin chrintho, ko kain ángel nche'e xrana nchao nthakjamanga inchin neje xru'i.
58001008	Aro ixin Xe'en ndo ja'in ndachro ndo: Ja'a ndua Dio ko juachaxian xru'in ncha'on tsjexin; ko thi juachaxin chunda, thetu'an inchin jikininxin.
58001009	Ja'a thjue'e thi jian, ko ningaku'en kain thi jian'a; mexinxin Ndo Dioa kuinchia'a ndo ja'a, ko ja'a binthanchaon ndo ko icha rucha'a ke kain chujni nthi'i ngain nunthe.
58001010	Ko kai ndachro ndo: Ja'a, jaan ndua Dio, ko are nakuexinxion be'e kain, Suixin binchechjian nunthe, ko binchechjian ngajni kunixin raa.
58001011	Nunthe ko ngajni ndatsjexin, aro ja'a sari'i kainxin ncha'on. Ko nunthe ko ngajni ndatsunthaxii inchin luntho.
58001012	Ko ja'a tsjado'o nunthe ko ngajni inchin naa luntho, ko tsentuxi'in nunthe inchin naa chujni dasingixin lunthue. Aro ja'a maski satho ncha'on, thjexin'a, ko xru'in ncha'on se'en.
58001013	Ko Ndo Dio xru'in ncha'on ndachro ndo ngain naa angeel ndo: Ja'a dari'i ngain rajianxinna ko ja'an sinthagacha ja'a ngain kain thi ningaku'an.
58001014	Ixin kain ángel je'o naa espíritu nche'e xree Ndo Dio, ko rua'an ndo ixin tsjengijna kain chujni, ni rukjan inaa chujni narua.
58002001	Mexinxin ja'an ná icha rugunda tsinxin ná ko rutsje'e ná jian ngain juajna ukui'in ná ixin jañaa sachrjende'a ná thi nthi'á jian.
58002002	Thi juajna Ndo Dio kuetu'en ángel ixin bajon ngain ni xrachrje'an ná are sa'o, juajna mee suji kjui juajna. Ko thi chujni binche'a inchin kuetu'an juajna mee, gue'en na̱ jie̱ inchin bikininxin.
58002003	Mexinxin ja'an ná, ¿kexreen satsinge'e ná jie̱, ja̱ dithikaon'a ná juajna nthakjan ná inaa chujni narua? Ixin Nchaa ná Jesús thi sa'o bindachro thi jian juajna nthakjan ná inaa chujni narua, kuthejan ni kui'in ngain Jesús, ni mee kjuaago na̱ ixin jaan, ndua.
58002004	Ko Ndo Dio xrakjuaago ixin juajna ji'i, jaan, ndua ixin tsjé thi xrana'a dikunxin ni binche'e ndo, ko binchexingame'e ndo ni ni'i ko icha thi bakisenxin chujni. Ko kai ruaan ná ndo Espíritu Santo, thi chjaa ná jejee juachaxin inchin je'e ndo juinao ndo.
58002005	Ndo Dio, xru'in ángel binchegayée ndo juachaxin ixin tsetu'an ngain thi nunthe tsii, thi nunthe ja'an ná tenichja ná.
58002006	Ko inchin chro ngain Xruen Ndo Dio: ¿Ke'e renthe chujni, ixin Suixin dixraxaon ixin je'e na̱? O, ¿unda Suixin anto ta juachjaon ixin chujni ngata'a nunthe nthi'i?
58002007	Ko tsjé'a ncha'on, Suixin chje'e icha tsjé'a juachaxin ke kain ángel, aro kuthimejan chje'e jié juachaxin ko binchesaye'e, ko chje'e juachaxin thetu'en kain thi Suixin binchechjian.
58002008	Ko Suixin chje'e juachaxin tsetu'en kain. Ja̱ Ndo Dio bajon juachaxin tsetu'an kain, mee ruchro ixin xru'in kensen rundachro ixin sithikaon'a ngain. Aro maski jamee, xradikon ni ixin kain thi binchechjian ndo, xradithikaon'a ngain.
58002009	Aro ja'an ná chunxin ná Jesús, thi kanxion ncha'on tsjé'a juachaxin binchegayee Ndo Dio ke kain ángel. Ko Ndo Dio ixin anto thjuaa ná ndo bajon ndo Jesús be'en ixin kainxin ná. Ko jai chjee ndo jié juachaxin ko binchesaye'e ndo ixin tangi bathu'e ko be'en.
58002010	Kainxin thi juinchechjian Ndo Dio jii ixin jañaa juinao ndo; ko je'e ndo rinao ndo ixin kainxin ni ukjan chujnii ndo sinthe na̱ nthi̱'a̱, thi thetu'an ndo. Ko ixin nchao ruku'en ji'i, Ndo Dio binchegato Xe'en ndo tangi ko be'en xan, ko jañaa kjuaguxin xan ixin anto jian xan ko nchao kjuengijna ná xan kjan ná inaa chujni narua.
58002011	Ixin kain ná xro kjan ná chujni jian, ko thi binthakjan ná chujni jian, nakua Ndudaa ná chunda ná. Mexinxin Jesucristo, Xe'en Ndo Dio, tusue'a xan ndachro xan ixin ja'an ná xan choo xan.
58002012	Inchin ndachro ngain Xruen Ndo Dio: Ja'an runichja ixin Suixin ngain xan chian, ko rutsjetha'a ngayee ni xrathe ngain ni'ngo.
58002013	Ko kai ndachro ngain Xruen Ndo Dio: Ja'an ruchunthia ngain ndo. Ko kai ndachro: Ja'an ri'i nthi'i, ngain kain chjan ke Ndo Dio chjana.
58002014	Ko chjan te'i, chujni chunda nthao ko jni. Mexinxin Jesús kai kjui chujni chunda nthao ko jni, ko jañaa be'en ixin binchexanthe juachaxiin thi duen chujni, ko mee nchiijin.
58002015	Ko jañaa Jesús bantsje'e juaxraon kain chujni anto xraon ixin ndase'en na̱, ko ixin dido'o anseen na̱ juaxraon ixin se'en na̱, te na̱ inchin ni nchexree juaxraon ixin kainxin ncha'on xraon na̱ ko jañaa techon na̱.
58002016	Ko ndua Jesús jui'a ixin bikjengijna kain ángel, je'e juii ixin bikjengijna kain ni chujnii Abraham.
58002017	Mexinxin Jesús kjan inchin kain xan choo, ko jañaa je'e bige'e thi daana thetu'en icha xi daana, ko je'e thiakunue'e chujni ko nchao ruchunthia ná ngain je'e, ko je'e nche'e xree Ndo Dio. Ko are je'e be'en, kjuenga 'na ko bindatjañaa ná kain thi jian'a bintho'o ná.
58002018	Ko ixin je'e tangi ku'en ko bita'a ixin runche'e thi jian'a ngain nunthe ji'i, mexinxin jai Jesús thjengijna kain chujni dita'a sinche'e thi jian'a.
58003001	Mexinxin, ja'a ra xro choo ná ixin dithikaon ra Jesucristo, ja'a ra xro ukjan ra jian chujni ko kjan ra chujni rajnee ndo, ¡dithikaon ra jian ngain Jesús! ixin je'e thi rua'an Ndo Dio ko je'e thi daana thetu'en icha xi daana. Ko ixin chunthia ná ngain je'e, mexinxin ja'an ná tjaago ná ixin je'e.
58003002	Ko Jesús bithikaon kain thi kuetu'en Ndo Dio, mexinxin Ndo Dio chjee xra ji'i. Kai jañaa Moisés bithikaon binche'e xree ndo are kjuengijna chujni rajnee ndo.
58003003	Aro Jesús jikininxin icha tsusaye'e ke Moisés, jañaa inchin thi xii nchechjian naa nchia icha tusaye'e ke nchia binchechjian xa.
58003004	Kain nchia chunda naa thi nchechjian nchia, aro Ndo Dio binchechjian kain thi jii.
58003005	Moisés kjui jian ni nchexree Ndo Dio are kjuengijna chujni rajnee ndo. Ko ji'i ku'en ixin nchao runichjaxin ndo ixin thi ku'en ngain ncha'on te'i.
58003006	Aro Cristo, Xe'en Ndo Dio, chunda xan juachaxin thetu'en xan chujni rajnee Ndo Dio. Ko ja'an ná rajna mee, ja̱ duthikaon ná ko sachrjende'a ná nthiee ndo ko ruchaa ná ixin techu'en ná thi jian sayée ná ngain Ndo Dio.
58003007	Mexinxin inchin ndachro Espíritu Santo ngain Xruen Ndo Dio: Ja̱ thi'in ra jai thi ndachro Ndo Dio,
58003008	nchecha'a ansean ra, inchin binche'e chujni judío ixin bithikaon'a na̱ thi kuetu'an Ndo Dio. Ko je'e na̱ anto kjuexin na̱ ngain Ndo Dio are bakji na̱ ngain thi nunthe xru'in jii.
58003009	Mexinxin Ndo Dio ndachro ndo: Nthi̱'a̱ thi nunthe xru'in be'e, ni ndo dachri'a ra xrachrjen anto kjuexin na̱ ixin ke'e runtha'a maski bikon na̱ kain thi ja'an bintha'a thi yaakan nano.
58003010	Mexinxin ja'an kuña'o ngain chujni mee, ko ndachrjan: “Kain ncha'on nche'e ra thi jian'a jii ngain ansean ra ko dachrjenda ra, ko rinao'a ra datsuan ra thi nthi'á kjuagu'a ra.”
58003011	Mexinxin ja'an kuña'o ngain na̱ ko ndachrjan: “Ja'a ra chro'a sixi'in ra thi ja'an ndathjo ra ixin runchejuga'a ra.”
58003012	Ja'a ra xro choo ná, rugunda ixin xru'in ra xro xraxaon ra jian'a ngain ansean ra o rundachro ra dithikaon'a ra ngain Ndo Dio, ko mee santsjendaxin ra ngain nthiee Ndo Dio, ndo jichon.
58003013	Jai ke te ná ngain ncha'on te'i nchao tsjengijna choo ná ixin jañaa xru'in kensen sinchecha anseen ngain Ndo Dio ko sithikaunxin thi ndua'a ko sinche'e thi jian'a.
58003014	Are nakuexinxion ná chunthia ná ngain Jesucristo, ja'an ná kjan ná chujnii; ko ja̱ tsinthue'a ná thi chunthia ná je'e, ja'an ná rukjan ná chujnii je'e kainxin ncha'on.
58003015	Mexinxin ndachro ngain Xruen Ndo Dio: Ja̱ thi'in ra jai thi ndachro Ndo Dio, nchecha'a ra ansean ra inchin binche'e chujni bithikaon'a thi thetu'an Ndo Dio.
58003016	¿Ko kexe'e chujni kui'in thi ndachro Ndo Dio ko bithikaon'a na̱? Chujni mee kjui thi ni bantsjexin Moisés nunthe'e Egipto.
58003017	Ko Ndo Dio, ¿kensen kuñau'e ndo ngain thi yaakan nano mee? ¿A je'a ngain ni binche'e jian'a, thi chujni benxin ngaga'a jna thi xru'in jii?
58003018	¿Ko ngain kexe'e na̱ ndachro ndo ngathe anseen ndo ixin rugixin'a na̱ ngain thi nunthe ndachro ndo ixin runchejuga'a na̱? Ni mee kjui ni bithikaon'a thi thetu'an Ndo Dio.
58003019	Ko ndua ni te'i chro'a bixi'in na̱ ixin bithikaon'a na̱ Ndo Dio.
58004001	Rugunda saku'en ná, juachaxin chunda ná ixin suxi'in ná sinthujuga'a ná ngain thi ndachro Ndo Dio, ko jié juachjaon se'e ja̱ chrujan ra chro'a sixi'in ra thi ndachro ndo.
58004002	Ixin ja'an ná kai kui'in ná thi jian juajna, inchin ni judío kui'in na̱. Aro je'e na̱ bincherenthe'a na̱ thi kui'in na̱ ixin bithikaon'a na̱ thi kui'in na̱.
58004003	Aro ja'an ná xro ubuthikaon ná thi jian juajna, ja'an ná thi tsjin ná sinthujuga'a ná ngain Ndo Dio, aro thi chujni bithikaon'a ndo, ku'en na̱ inchin ndachro Ndo Dio ngain Xruen ndo: Mexinxin ja'an kuña'o ngain na̱ ko ndachrjan ngathe ansenna, je'e na̱ sixin'a na̱ thi ndachrjan ixin sinchejuga'a na̱ ngajin. Ko ji'i ruchro, thi binchejuga'a Ndo Dio are jue'e xree ndo ixin binchechjian ndo nunthe.
58004004	Ko ngaa Xruen Ndo Dio nichja ixin thi ncha'on yatuxin ko ndachro: Ndo Dio binchejuga'a ndo ngain ncha'on yatuxin, are juexin binche'e ndo kain xra.
58004005	Ko kjan ndachro ngain Xruen ndo ja'in: Sixin'a na̱ thi ndachrjan ixin sinchejuga'a na̱ ngajin.
58004006	Ko chujni sa'o kui'in thi jian juajna bixin'a na̱ thi runchejuga'a na̱ ixin bithikaon'a na̱. Aro xraditjaan ixin xrajii chujni sixi'in thi ndachro Ndo Dio ixin sinchejuga'a na̱.
58004007	Mexinxin bake'e ndo inaa ncha'on, ko binchegi'in ncha'on mee “Jai”. Ixin batho tsjé nano, kuthimejan Ndo Dio binchenichja David inchin jitaxin ngain Xruen Ndo: Ja̱ tethi'in ra jai thi ndachro Ndo Dio, nchecha'a ra ansean ra.
58004008	Ja̱ Josué nchao rugajon ngain chujni Israel juachaxin ixin runchejuga'a na̱ are biji na̱ nunthe'e Canaán, Ndo Dio irukjan'a rugajon ndo inaa ncha'on.
58004009	Mexinxin jai, ni chujnii Ndo Dio xra techu'en na̱ thi ncha'on sinchejuga'a na̱ ngain ndo.
58004010	Ixin thi chujni nchejuga'a ngain Ndo Dio, chujni mee nchejuga'a ixin kain xree, jañaa inchin binchejuga'a Ndo Dio are juexin binche'e xree ndo.
58004011	Mexinxin, ja'an ná rugunda rutsje'e ná kexreen sintho'o ná ixin tsji ná sinthujuga'a ná ngain Ndo Dio, ko sintho'a ná inchin binche'e kain chujni bithikaon'a thi kuetu'an ndo.
58004012	Ixin thi nichja Ndo Dio, jichon ko chunda juachaxin. Ko juajna mee icha yao ke kain chia taade ko yao chia no lumuenxin chia ko no tse'e chia. Ko jañaa juajnee ndo dathudo'o ngain anseen ni ko ngain espiritue ni ko ngain juaxraxuen ni. Ko nchegatsuan ni thi jian ko thi jian'a xraxaon ni ko thi tunu'e anseen ni.
58004013	Kain thi binchechjian Ndo Dio chro'a seme'e ndo ixin kain thi binchechjian ndo jii ngathexin kon ndo, ko ngathexin kon ndo ja'an ná rundachro ná kain thi bintho'o ná.
58004014	Jesús, thi Xe'en Ndo Dio, mee thi danaa ná icha renthe, ko je'e bige'e thi thjen Ndo Dio. Mexinxin, ja'an ná icha rugunda suthikaon ná ngain xan.
58004015	Ixin thi daana icha renthe chunda ná nchao thiakunuaa ná are ntho'o ná thi jian'a ixin juinthayaa ná nchiijin, ixin je'e kai batho thi tangi ixin bita'a runche'e thi jian'a kai, aro je'e xru'in ncha'on binche'e thi jian'a.
58004016	Mexinxin tsunchie'en ná thi thjen Ndo Dio ko ruxraon'a ná ixin je'e ndo anto thjuaa ná ndo, ko je'e ndo tsiakunuaa ná ndo ko tsjengijna ná ndo are tangi tedatho ná.
58005001	Ndo Dio thinchie'e kain xi daana thetu'en icha xi daana ngayee kain chujni, ko xi daana thinchie'e ndo, xi mee nichjaxin chujni ngathexin kon ndo, ko daana mee dake'e thi kuxiigo duen xa ko nchenduusen xa ngain ndo ixin sitjañe'e chujni thi jian'a binche'e na̱.
58005002	Ko xi daana te'i kai tangi tunu'e xa dithikaon xa Ndo Dio ixin kai dita'a xa sinche'e xa thi jian'a inchin kain chujni, mexinxin je'e xa thiakunue'e xa chujni chunxin'a Ndo Dio ko ngain thi chujni nche'e thi jian'a.
58005003	Ko ixin thi jian'a dita'a xi daana te'i, mexinxin je'e xa nchenduusen xa kuxiigo duen xa ngain Ndo Dio ixin sitjañe'e thi jian'a binche'e xa, ko jañaa nchenduusen xa ngain Ndo Dio kuxiigo ixin sitjañe'e ni rajna thi jian'a nche'e na̱.
58005004	Xru'in chujni je'o rundachro ixin nchao rukjan xi daana thetu'en kain xi daana; je'o Ndo Dio thi nchegayee chujni mee juachaxin ji'i, inchin ku'en ngain Aarón thi sa'o kjui daana.
58005005	Ko jañaa ku'en ngain Cristo kai; je'e bin'a daana thetu'en kain xi daana ixin je'o binao, ixin Ndo Dio ndachro ngain je'e: Ja'a thi Xan'na; jai ja'an kjan na Ndudaa.
58005006	Ko kai ndachro ngain Xruen ndo: Ja'a kainxin ncha'on daana, jañaa inchin kjui Melquisedec.
58005007	Are Cristo be'e nthi'i ngata'a nunthe, je'e anto tsjanga ko binchetse'en ñao Ndo Dio, thi nchao rukanchrjanda'a ixin ruge'en. Ko Ndo Dio kui'in kain thi ndachro Cristo ixin Cristo jié juasaaya bechunda ngain ndo ko bagithikaon ngain ndo.
58005008	Ko maski je'e kjui Xe'en Ndo Dio, ko ixin tangi ku'en, je'e kuangi bithikaon ngain ndo.
58005009	Ko are ujue'e binche'e kain thi bitu'en, jañaa je'e unchao binthakjan ná kain ná xro dithikaon ná ngain je'e inaa chujni narua ko xru'in ncha'on tsjexin.
58005010	Ko Ndo Dio binchegi'in Jesucristo thi daana thetu'en kain xi daana, jañaa inchin kjui Melquisedec.
58005011	Ja'an ná xrachunda ná tsjé thi rundathjo ra, aro atho tangi sinthakinxin ra ixin ja'a ra anto cha thinxin ra.
58005012	Ja'a ra usee bithikaon ra, ko jai ja'a ra urunchekue'en ra icha chujni ixin Cristo. Aro ja'a ra xrarugunda'a ra tsjagu'a ra na̱ thi icha tangi'a ixin Ndo Dio. Ko xra tjaago ra ixin suji'a ra ngain thi dithikaon ra, xraa naa xan letsjuchjan ixin xrarugunda si'i xan tsjin ixin chro'a ne xan ndaxra.
58005013	Ko kain chujni te inchin xan letsjuchjan tai, ji'i ruchro ixin je'e na̱ xra thinxin'a na̱ thi jian.
58005014	Aro thi jine ndaxra, mee chujni yeye, ko unu'e thinchie'e na̱ kexe'e thi jian ko kexe'e thi jian'a ixin juaxraxauen na̱ ukuangi kuinchie'e.
58006001	Mexinxin irugunda'a tsangi ná thi ukuangi ná are bithikaon ná Cristo, icha jian tsangi ná icha ixin juajnee Ndo Dio ixin rukjan ná inchin chujni yeye. Ko irugunda'a rukjan tsangi ná thi ukuangi ná, inchin kexreen tsinthu'e ni thi jian'a ixin tsji'a ni ngathe xru'i danga'a, o kexreen ruchunthia ni ngain Ndo Dio,
58006002	o unda digithe ni, ko ixin unda thiin raa ni ngata'a jaa inaa chujni dithikaon Jesucristo, o ixin kexreen ruxechon kain chujni ndade'en ko ixin kexreen Ndo Dio sinche'e jie̱ ngain chujni are tsjexin nunthe.
58006003	Ko ji'i sintho'o ná, ja̱ Ndo Dio sajon ndo juachaxin.
58006004	Ko chujni ubayée thi jian juajnee Ndo Dio ko uchunxin na̱ thi jian dajon Ndo Dio, ko ujii Espíritu Santo ngain na̱,
58006005	ko ukunu'e na̱ thi jian juajnee Ndo Dio, ko uchunda na̱ juachaxiin Espíritu Santo, thi ruxraago ngain nunthe tsii;
58006006	ko ja̱ ndadikinthu'e na̱ kain ji'i, anto tangi rukjan na̱ sithikaon na̱ inaa. Ixin je'e na̱ xraa kjan tenganito na̱ Xe'en Ndo Dio ngain ntha cruz ko tjanua na̱ Xe'en ndo ngathexin kon kain chujni.
58006007	Ko chujni inchin naa jngi chrjuin dido'o tjao are anto thii chrin. Ko chrjuin duan thi kuenga na̱ ngain jngi, ko ja'in nchenchaon Ndo Dio thi kuenga jngi.
58006008	Aro ja̱ jngi mee dajon je'o kancha'a ko icha ka xru'in xree, nunthe mee xru'in renthe nunthe. Ko Ndo Dio rundachro ndo ixin nunthe mee jikininxin ruche nunthe.
58006009	Ja'a ra xro choo ná xro anto thjua'a ra, maski ja'an ná ndachrjan ná jañaa, ja'an ná jian nuna ná ixin ja'a ra je'a inchin chujni thinthu'e thi bachunthia na̱ ngain Cristo, ko ja'a ra sayé'e ra kain thi jian thixin ngain Ndo Dio ixin kjan ra inaa chujni narua.
58006010	Ixin Ndo Dio nche'e ndo inchin jikininxin, ko rutjañe'a ndo thi jian binche'e ra ixin kjuaago ra thi anto thjue'e ra ndo ko kjuengijna ra ko xra tethjengijna ra chujni dithikaon Jesucristo.
58006011	Aro ja'an ná anto rina'o ná ixin xra suji nche'e ra inchin tenche'e ra jai, ixin jañaa Ndo Dio nchao ruchjaa ra thi ja'a ra techu'en ra.
58006012	Kjan'a ra xraa chujni se'e, icha jian nche'e ra xraa chujni jian chunthia ngain Cristo ko chu'en na̱ sayée na̱ thi ndachro Ndo Dio ixin sajon ndo.
58006013	Are Ndo Dio ndachro ndo thi runche'e ndo ngain Abraham, nichjaxin'a ndo juachaxiin inaa chujni, ixin xru'in inaa thi renthe ke je'e ndo.
58006014	Ko ndachro ndo ngain Abraham: “Jaan, ndua ja'an anto sinthanchaon ja'a ko anto sinthatjsé chujnia.”
58006015	Abraham kuixi'in chu'en, ko jañaa je'e bayée thi ndachro Ndo Dio ixin ruchjee.
58006016	Are chujni ndachro na̱ thi sinche'e na̱, ndachro na̱ kunixin juachaxiin inaa thi icha renthe ke je'e na̱; ko are jañaa nichja na̱, yaa thjexinxin kain thi ndachro na̱.
58006017	Mexinxin Ndo Dio kjuaago ndo ixin, jaan, ndua sajon ndo thi ndachro ndo, mexinxin nichja ndo kunixin juachaxiin ndo ixin tsentuxin'a ndo thi ndachro ndo.
58006018	Ko jañaa thi ndachro Ndo Dio ixin runche'e ndo ko thi juachaxin ndachro ndo ixin runchexin ndo, ji'i yoo thi chro'a situxin, mexinxin chro'a sinthayaa ná ndo. Ko tsusuji ná ko ruchaa ná, ixin je'e ndo tsjengijna ná ndo, ja'an ná xro techu'en ná ko chunthia ná ixin sayée ná thi undachro ndo.
58006019	Ko thi chunthia ná mee thi nthasuji ná ko nchekunu'e jian thi ndagechon ná, inchin thi chia detsiangi jinda ixin thenchrua ntha barko. Jañaa ja'an ná kai thenchrua ná jian ngain Ndo Dio nthi̱'a̱ tuenxin cortinee ni'ngo nthi̱'a̱ ngajni.
58006020	Nthi̱'a̱ thi bixi'in Jesús ixin banthjee nthi'á thi suxinxin ná ja'an ná. Ko jañaa Jesús bige'e kainxin ncha'on thi daana thetu'an kain xi daana, jañaa inchin kjui Melquisedec.
58007001	Melquisedec kjui rey ngain rajna Salem ko kjui danee Ndo Dio, ndo thjen ngajni. Ko daana ji'i bachrje ixin bayée Abraham are kjanxin Abraham thi kjui ixin baketuka'o kain xi rey, ko daana binchenchaon Abraham.
58007002	Ko Abraham bajon ngain Melquisedec naa thexin thi je'e bacha ngain thi kueto. Melquisedec ruchro sa'o “rey ke nche'e thi jian”; ko kai nchegi'in na̱ rey rajna Salem, ko ji'i ruchro, “rey ke nchekunu'e chrjuin anseen chujni.”
58007003	Ko xru'in nu'e ni ixin kensen kjui ndudee ko jannee Melquisedec, ko nue'a ni ixin kensen kjui ni xrachrje'en. Kai nue'a ni kesa kunkji'i ko kesa be'en. Mexinxin Melquisedec bikininxin inchin Xe'en Ndo Dio ixin je'e xan daana xan kainxin ncha'on.
58007004	Jai xraxaon ra kexreen renthexin kjui Melquisedec, ixin Abraham, thi kjui ndo dachri xrachrje'en kain chujni Israel, bajon ndo ngain Melquisedec naa thi thexin bantsje'e ndo kain rey kuetuka'o ndo.
58007005	Ja'a ra nu'a ra ixin ley bayée Moisés ndachro ixin je'o ni sachrjeninxin ndo Leví nchao kjan na̱ daana. Ko ley mee kai chjee daana juachaxin ixin sanchie'e chujni Israel naa thi thexin je'e na̱ chunda na̱, maski je'e na̱ ko xi daana, xraje'o chujnii Abraham.
58007006	Aro Melquisedec maski je'e bachrjeninxin'a ni Leví, aro je'e bayée thi thexin bacha Abraham. Ko kai Melquisedec binchenchaon Abraham, thi Ndo Dio ndache ixin runchenchaon.
58007007	Ko kain chujni nu'e ixin thi chujni nchenchaon inaa chujni, chujni mee icha renthe ke thi tunchaon.
58007008	Ni levita dayée na̱ thi thexin dajon chujni ko je'e na̱ kai de'en na̱ xraa kexe'o chujni. Aro Melquisedec, thi bayée thi thexin bajon Abraham, jichon.
58007009	Ko kai nchao rundachro ni ixin Leví ko kain daana bachrjeninxin je'e ko dayée na̱ thi thexin, kai bajon na̱ thi thexin bechunda na̱ ngain Melquisedec, ko ji'i ku'en are Abraham, thi bachrjeninxin je'e na̱ kjuenga 'na thi thexin bechunda ngain Melquisedec.
58007010	Ixin are mee ube'e ni rugachrjeninxin Abraham ko xraa ubagakao na̱ ngain nthau'e, maski xra tunkji'a na̱ are Melquisedec bigetanxin Abraham ngatja nthi'á.
58007011	Kain chujni Israel bayée na̱ ley ixin ni chujnii Leví, ko kain daana mee bachrjeninxin Aarón, thi kjui sa'o daana. Aro ley bakjaago daana ngain chujni, ley mee xru'in juachaxin bechunda ixin runchejian chujni ngathexin kon Ndo Dio. Ko ja̱ ley mee runchejian chujni irugunda'a rukii inaa daana inchin Melquisedec; ko je'a inaa daana inchin Aarón.
58007012	Ixin ja̱ dituxin daana, kai ley rugunda situxin.
58007013	Ko thi inaa daana, mee Nchaa ná, Jesucristo. Ko je'e bachrjeninxin'a ni Leví, ko nua ná ixin bachrjeninxin ni Judá ko xru'in ncha'on ni Judá kjui daana.
58007014	Ko anto jian nu'e ni ixin Jesucristo bachrjeninxin ni Judá, ko Moisés xru'in ncha'on bajin ixin ni te'i rukji daana are je'e nichja ixin kain ni daana.
58007015	Ko ja'in icha jian tsinxin ná ja̱ daana narua ji'i tsununxin inchin Melquisedec.
58007016	Ixin Jesús kjui daana aro je'a inchin kuetu'an ley ixin ley ndachro je'o ni bachrjeninxin Leví nchao rukjan na̱ daana. Ko ji'i ruchro ixin Jesús kjui daana aro ixin je'e chunda juachaxin, ko xru'in ncha'on se'en.
58007017	Ko Ndo Dio ndachro ja'in ixin Jesús: Ja'a naa daana kainxin ncha'on, ko ja'a daana xraje'o inchin Melquisedec.
58007018	Mexinxin thi ley bayée chujni are sa'o irenthe'a jai, ixin chro'a kjuengijna chujni ko xru'in renthe ley mee.
58007019	Ko ji'i ruchro ixin ley bayée Moisés chro'a nchejian chujni. Ko jai utakuinthu'e ná ley ko uchunthia ná ngain Jesucristo; mexinxin ja'an ná nchao tunchie'en ná ngain Ndo Dio.
58007020	Ko Ndo Dio ndachro ndo ixin ji'i ruku'en, ko mee ixin Jesucristo, thi daana jai.
58007021	Ixin chujni icha kjan na̱ daana aro Ndo Dio xru'in ndachro ndo. Ko are Jesucristo bi'in daana, Ndo Dio nichja ndo, inchin jitaxin ngain Xruen ndo: Ndo Dio ndachro ndo ixin tsentuxin'a ndo thi je'e ndo ndachro ndo: “Ja'a naa daana kainxin ncha'on, ko ja'a daana xraje'o inchin Melquisedec.”
58007022	Mexinxin Jesús ndachro ixin jaan ndua thi ukjuauthexin ndo, ko mee icha jian ke thi kjuauthexin ndo sa'o.
58007023	Are sa'o tsjé chujni binthe na̱ daana ixin xru'in daana be'e ke rugechon kainxin ncha'on.
58007024	Aro ixin Jesús xru'in ncha'on se'en, mexinxin je'e xru'in ncha'on tsinthu'e xree.
58007025	Mexinxin Jesús nchao thjengijna kain chujni tunchie'en ngain Ndo Dio ixin kjan na̱ inaa chujni narua ke xru'in ncha'on tsjexin, ixin je'e jichon ko sechon kainxin ncha'on ko nchetse'en ñao Ndo Dio ixin je'e na̱.
58007026	Ko Jesucristo, thi daana icha renthe, rugundaa ná ja'an ná. Ixin Jesús jian ngathexin kon Ndo Dio ixin xru'in jian'a binche'e. Je'e bachrjende'e chujni nche'e jian'a, ko sakuajiin ko sabige'e ngain thi icha renthe nthi̱'a̱ ngajni.
58007027	Jesús je'a inchin daana te'a ixin bantheguen na̱ kuxiigo ixin banchenduusen na̱ ngain Ndo Dio kain ncha'on. Sa'o banthenche'e na̱ ji'i ixin bagitjañenxin na̱ kain thi jian'a banche'e na̱; kuthimejan baguen na̱ icha kuxiigo ixin bagitjañenxin thi jian'a banche'e icha chujni. Aro Jesús irugunda'a sinche'e jamee ixin je'e xrajon be'en nakua nthi'a ixin bitjañenxin kain thi jian'a nche'e kain chujni ko mee tunchrje'en kainxin ncha'on.
58007028	Ley bayée Moisés banchegi'in daana, daana icha renthe, thi xii banche'e tsjé jian'a ngathexin kon Ndo Dio. Are ujuexin be'e ley, kuthejan Ndo Dio ndachro ngathe anseen ndo ixin ruchjaa ná ndo xi daana icha renthe, ko mee Xe'en ndo, xan xru'in jian'a binche'e.
58008001	Thi icha renthe ja'an ná tendachrjan ná, mee ji'i: Thi daana icha renthe chunda ná, je'e jii ngain rajianxin Ndo Dio nthi̱'a̱ ngajni.
58008002	Ko Jesucristo jinche'e inchin daana ngain thi nduaxin ningue Ndo Dio nthi̱'a̱ ngajni; ko Ndo Dio, Nchaa ná, thi binchechjian ni'ngo mee ko je'a chujni.
58008003	Ko kain daana icha renthe, thinchie'e na̱ ixin je'e sake'e thi nchenduusen chujni ko sake'e nthau'e kuxiigo ngain thi tjagaxin na̱ nthao ixin jañaa nchesaye'e na̱ Ndo Dio. Ko mexinxin rugunda ixin Jesucristo chrujan sinchenduusen ngain Ndo Dio.
58008004	Ko ja̱ Jesucristo xra ruge'e nthi'i ngata'a nunthe, je'e rukji'a daana ixin jai xra jii daana dake'e thi nchenduusen chujni ngain Ndo Dio inchin thetu'an ley bayée Moisés.
58008005	Aro daana te'i nche'e xra ngain naa ni'ngo, ko ni'ngo ji'i je'o sauen thi ujii nthi̱'a̱ ngajni. Jañaa inchin xrague Moisés are urunchechjian ningue Ndo Dio, ixin je'e ndo ndachro ndo ngain Moisés: “Tsje'e jian ko nchechjian ni'ngo xraje'o inchin ja'an kjuagu'a nthi̱'a̱ ngaga'a jna.”
58008006	Aro Jesucristo, thi danaa ná icha renthe, je'e icha renthe xree ke kain daana nthi'i ngata'a nunthe, ixin Jesucristo thi nichjaxin ná ngain Ndo Dio ixin thi kjuauthexin ndo nandaa, ko mee icha jian ke thi kjuauthexin are sa'o. Ko thi ndachro ndo ixin ruchjaa ná ndo ngain thi kjuauthexin nandaa icha jian ke thi be'e are sa'o.
58008007	Ixin ja̱ thi kjuauthexin ndo icha sa'o nchao runchejian chujni ngathexin kon Ndo Dio, irugunda'a rukunchjian thi kjuauthexin ndo nandaa.
58008008	Aro Ndo Dio bikon ixin chujnii ndo binthe'a na̱ jian, mexinxin ndachro ndo ja'in ngain Xruen ndo: Tsii ncha'on are ja'an rukjan tsjauthexin inaa thi icha jian ngain chujni Israel, ko ngain chujni Judá.
58008009	Ko itsjauthexin'a na̱ inchin kjuauthexin ngain ni ndo dachri'i na̱ xrachrjen, are ja'an tsaa raa na̱ ixin bantsjexin na̱ nunthe'e Egipto, aro je'e na̱ binche'a na̱ inchin ja'an kjuauthexin na̱, mexinxin ja'an takuinthua na̱.
58008010	Thi ja'an tsjauthexin ngain chujni Israel ngain ncha'on tsii, ja'in ruchro: Ja'an tsiin thi ja'an thetu'an ngain juaxraxauen na̱, ko thi ja'an thetu'an sechjian ngain anseen na̱, Kuthimejan ja'an rukjan na Ndo Dioe na̱, ko je'e na̱ rukjan na̱ chujni rajnana.
58008011	Ko irugunda'a ixin inaa chujni sincheku'en inaa chujni; ko irugunda'a ixin inaa chujni rundachro ngain xan choo: “Datsuan ra Nchaa na̱”, ixin kainxin na̱ utsunu'e na̱ kensen na ja'an, ixin uruchunxin na xan nchinnchinchjan, xan xii, ni uyéye ko ni ujunchjan.
58008012	Ko ja'an sinthatjañaa na̱ kain thi jian'a nche'e na̱, ko ixru'in ncha'on ja'an ruxraxa'on kain thi jian'a binche'e na̱. Jañaa chro Ndo Dio.
58008013	Are Ndo Dio nichja ixin thi kjuauthexin nandaa, ji'i ruchro ixin thi kjuauthexin ndo are sa'o undakunthaxii. Ko thi undakunthaxii ise'a sunda, ko utuin ndasitjaan.
58009001	Thi kjuauthexin Ndo Dio are sa'o bandachro ngain chujni kexreen runchesaye'e na̱ Ndo Dio, aro ngain naa ni'ngo nthi'i ngata'a nunthe.
58009002	Ko ni'ngo ji'i, ja'in kunchjian: Thi sa'o bagixi'in na̱ bi'in Lugar Santo, ko nthi̱'a̱ be'e thi candeleero chunda yaato raa, ko naa nthanchaon thi beta'a niuthja bagajon na̱ ngain Ndo Dio.
58009003	Ko tuenxin thi manta yuxin, be'e thi yuxin bagixi'in thi daana icha renthe ko bi'in Lugar Santísimo.
58009004	Nthi̱'a̱ be'e naa thi bachetaxin tsjuka dikunchjianxin chia oro ko nthi̱'a̱ kai be'e naa caja dingaxinxin nguii ngama ko ngaxi'in kunixin oro. Ko ngaxi'in caja mee bengaa naa chichjan dikunchjianxin oro ko nthi̱'a̱ beringa nchion maná, kai bengaa ntha kuthu'e Aarón, thi ntha xesan, ko kai bengaa thi xro jitaxin thi kjuauthexin ndo sa'o.
58009005	Ko ngata'a caja mee binthe yoo ángel bi'in querubin ko mee ruchro ixin nthi̱'a̱ thi thjen Ndo Dio. Ko nenechaan ángel te'i bakjamataon nguixin ngata'a caja, thi banchetjañenxin Ndo Dio thi jian'a banche'e chujni. Aro jai irugunda'a rundathjo ra icha thi baku'en.
58009006	Ko are jañaa be'e kain ji'i ngain ni'ngo, daana baginthegixi'in ncha'on ko ncha'on thi bi'in Lugar Santo ngain ni'ngo ixin banchesaye'e na̱ Ndo Dio.
58009007	Aro ngain thi yuxin bagixi'in na̱ bi'in Lugar Santísimo, nthi̱'a̱ bagixi'in je'o thi daana icha renthe, ko bagixi'in nakua nthi'a ngaa nano. Ko are daana ji'i bagixi'in nthi̱'a̱, je'e bagikao jnii kuxiigo ixin banchenduusen ngain Ndo Dio ixin thi jian'a binche'e je'e ko ixin thi jian'a binche'e ni rajna, thi jian'a banche'e na̱ aro je'e na̱ benue'a na̱.
58009008	Kunixin kain ji'i Espíritu Santo nthakinxin ná ixin je'a kexe'o chujni bechunda juachaxin bagixi'in thi yuxin bi'in Lugar Santísimo, are xra be'e ni'ngo mee ngata'a nunthe ji'i.
58009009	Kain thi baku'en ji'i xraguaxin ná jai ixin thi banchenduusen na̱ ko thi nthau'e kuxiigo bagajon na̱ nthi̱'a̱ ixin banchesaye'e na̱ Ndo Dio, kain mee chro'a banchejian anseen chujni maski jañaa banchesaye'e na̱ ndo.
58009010	Ixin kain mee je'o kanxion ley binthechunda na̱ ixin ke'e nchao jine na̱ ko ke'e nchao di'i na̱, ko kexreen jikininxin tsurua nthau'e na̱. Ko kain mee juexin juachaxiin are Ndo Dio binchechjian ndo thi kjuauthexin ndo nandaa.
58009011	Aro ujuii Cristo, ko jai je'e thi daana icha renthe ixin thjengijna ná sayée ná kain thi jian rua'an Ndo Dio ngain chujnii ndo. Ko ngain ni'ngo je'e jinche'e xra inchin daana, ni'ngo mee thi icha renthe ko icha jian. Ko ni'ngo mee je'a chujni binchechjian, ko mee ruchro ixin ni'ngo ji'i ko'a ngain nunthe.
58009012	Cristo bixi'in ngain thi Lugar Santísimo nthi̱'a̱ ngajni aro je'a ixin bajon jnii kuchibatuchjan ko jnii kuxinthaa, je'e bixi'in ixin je'o xrajon bajon jnii. Ko jañaa je'e bixi'in nakua nthi'a ko ixru'in ncha'on rugunda sixi'in inaa, ko jañaa je'e nchao kjuejngijna ná ko binthakjan ná inaa chujni narua thi xru'in ncha'on tsjexin.
58009013	Jaan ndua, jnii kuxinthaa ko jnii kuchibatuchjan ko nchuni'i nthau'e kuxinthachjan chexin ngata'a altar, baginthjithe ngata'a chujni binche'a inchin thetu'an ley bayée Moisés. Ko mee bechunda juachaxin bancherua nthau'e chujni, aro anseen na̱ na'i.
58009014	Ko ja̱ kain mee jañaa chunda juachaxin, ¡mexinxin jnii Jesucristo chunda icha juachaxin! Ko ixin Espíritu Santo thi xru'in ncha'on ndase'en, Cristo, thi xru'in jian'a binche'e, xrajon be'en inchin naa kuleko ngain Ndo Dio. Ko jnii Jesucristo ncherua ansean ná ixin tsunua ná ixin, jaan, binthatjañaa ná kain thi jian'a nchetjaan chujni, ko jañaa ja'an ná nchao sintho'o ná inchin rinao Ndo Dio, ndo jichon.
58009015	Mexinxin Jesucristo thi nichjaxin ná ngain thi nandaa kjuauthexin ndo ixin sayée ná thi ndachro ndo ixin ruchjaa ná ndo. Jesucristo be'en ixin Ndo Dio binthjañaa ná kain thi jian'a bantho'o ná are bagithikaon ná ngain thi sa'o kjuauthexin ndo.
58009016	Ixin nthi'i ngain nunthe are naa chujni thinthu'e naa xroon thi jitaxin ixin kexreen ruchjeeya kain thi jichunda, xroon ji'i tsurenthe xron are ruxraago ixin chujni kji̱n xroon ji'i nduaxin undabe'en.
58009017	Ko xroon ji'i, xru'in renthe xron ja̱ xra jichon thi chujni binchechjian xroon, ko turenthe thi jitaxin ngain xron are ndade'en thi binchechjian xron.
58009018	Mexinxin Ndo Dio are bake'e ndo thi kjuauthexin ndo sa'o bunda binthji jnii kuxiigo.
58009019	Ko ji'i thi ku'en: Are Moisés ndache kain chujni kain thi thetu'an ley je'e bayée, kuthimejan je'e kuaa naa chaan ntha hisopo ko kuenkjin ntha chjon jatse, ko xrangi ngain jnii kuxinthachjan ko kuchibatuchjan ko jithekjan jni jinda, ko kuinthjithe jni ngata'a thi Xroon jitaxin ley ko kai kuinthjithe jni kain chujni.
58009020	Kuthimejan ndachro ngain na̱: “Ji'i thi jni dijexin thi kjuauthexin Ndo Dio ko thetu'an ndo ixin sithikaon ra.”
58009021	Ko Moisés kai kuinthjithe jni nganito ni'ngo, ko nganito kain thi bagunda ngaxi'in ni'ngo.
58009022	Ko inchin jitaxin ngain ley, uchiaon kain rukuruaxin kunixin jni ko ja̱ xru'in jni dinthjithe, Ndo Dio chro'a nchetjaaña thi jian'a nche'e chujni.
58009023	Ko kain yaa bagunde'e jnii kuxiigo ixin bakuruaxin, ko kain mee je'o naa sauen kain thi jii ngajni. Aro kain thi jii ngajni, rugunde'e jni icha jian ko je'a jnii kuxiigo tsuruaxin.
58009024	Ixin Cristo bixin'a ngaxi'in ni'ngo banchechjian chujni, thi ni'ngo je'o naa sauen thi ndua ni'ngo, ko Cristo bixi'in ngain ni'ngo jii ngajni, ko nthi̱'a̱ jai je'e jinichjaxin ná ngathexin kon Ndo Dio.
58009025	Ko thi daana judío icha renthe bagixi'in ngaxi'in ni'ngo nano ko nano ixin bagajon jni, aro je'a jnii je'e. Aro Cristo nakua nthi'a xrajon ixin be'en.
58009026	Ja̱ Cristo runche'e jañaa, je'e ruge'en tsjé nthi'a are nakuexinxion kunchjian nunthe, aro jai, are uchiaon ndajithjexin nunthe, Cristo xraago ko xrajon be'en ngain Ndo Dio ixin kjuenga 'na kain thi jian'a nche'e chujni. Ko nakua nthi'a binche'e ji'i ko irugunda'a sinche'e inaa.
58009027	Jañaa inchin kain chujni de'en na̱ nakua nthi'a, kuthimejan Ndo Dio sinche'e jie̱ ngain na̱,
58009028	jañaa kai Cristo xrajon be'en nakua nthi'a ixin kjuenga 'na kain thi jian'a nche'e chujni ngain nunthe ji'i. Kuthimejan je'e ruxraago nthi'a yuxin, aro ije'a ixin sikjenga 'na thi jian'a nche'e chujni; je'e je'o tsii ixin sinchekjan inaa chujni narua kain chujni utechu'en je'e.
58010001	Thi ley bayée Moisés kjui je'o inchin naa sauen thi chrjuin tsii aro xra xragu'a jian kexreen sinthe kain mee. Mexinxin maski chujni bakunchie'en na̱ ngain Ndo Dio ixin tsjé kuxiigo baguen na̱ ko banchenduusen na̱, aro ley ji'i chro'a banchejian anseen chujni, maski nano ko nano xraje'o bagajon na̱.
58010002	Ko ja̱ nduaxin ley ji'i nchao runchejian anseen na̱, kain thi bagajon na̱ ngain Ndo Dio, irugajon'a na̱ nanao ixin are bagajon na̱ kain mee ixin bakuruaxin na̱ kain thi jian'a binche'e na̱, je'e na̱ ijian'a rukunue'a na̱ ngathe anseen na̱ ixin thi jian'a binche'e na̱.
58010003	Aro thi baku'en are banchenduusen na̱ kain thi bagajon na̱ nano ko nano, je'o banchexraxaon na̱ kain thi jian'a binche'e na̱,
58010004	ixin jnii kuxinthaa ko jnii kuchibatuchjan chro'a ruxengaxin 'na kain thi jian'a nche'e chujni.
58010005	Mexinxin are Jesucristo juii ngata'a nunthe ji'i, je'e ndachro ngain Ndo Dio: Suixin irinao'a thi nthau'e kuxiigo ko kain thi banchenduusen chujni, mexinxin Suixin binchechjian nthau'na.
58010006	Suixin banthaxruxian'a nthau'e kuxiigo che ngata'a xru'i ko thi nchenduusen chujni ixin Suixin sinchetjañenxin na̱ thi jian'a nche'e na̱.
58010007	Mexinxin ja'an ndachrjan: “Nthi'i ri'i ja'an ixin sintha'a inchin Suixin rinao, jañaa inchin jitaxin ngain Xruen Moisés ixin ja'an.”
58010008	Cristo sa'o ndachro ixin Ndo Dio binchexruxin'a kain thi bagajon chujni, inchin kuxiigo bagajon chujni, kai binchexruxin'a nthau'e kuxiigo bakjaaga chujni ngain Ndo Dio, ixin banchetjañenxin ndo na̱ thi jian'a nche'e na̱, maski ley bayée Moisés baketu'an ixin rugajon na̱.
58010009	Kuthimejan Cristo ndachro: “Nthi'i ri'i ja'an ixin sintha'a thi Suixin rinao.” Ko ji'i ruchro ixin je'e juii ixin binthjian kain thi bagajon chujni, ko je'e bajon inaa thi icha jian.
58010010	Ndo Dio ubinthajian ná ndo ixin Jesucristo binche'e inchin rinao Ndo Dio, ko ji'i ku'en are Jesucristo xrajon be'en ngain ndo. Ko je'e binche'e ji'i nakua nthi'a ko irugunda'a sinche'e inaa.
58010011	Kain xi daana judío banche'e xa xree xa ncha'on ko ncha'on, ko tsjé nthi'a xraje'o bagajon xa ngain Ndo Dio, maski kain mee chro'a kjuenga 'na kain thi jian'a binche'e chujni.
58010012	Aro Jesucristo nakua nthi'a binchenduusen thi bajon ngain Ndo Dio ixin bithjañexin chujni kain thi jian'a banche'e na̱ ko ixru'in ncha'on rugunda sajon inaa. Kuthimejan Jesucristo sabige'e ngain rajianxiin Ndo Dio.
58010013	Ko nthi̱'a̱ jichu'en Jesucristo sithjaja thi ncha'on ixin Ndo Dio sinchegacha je'e ngain kain thi ningaku'en.
58010014	Ko ixin thi nakuaxinxon nthi'a je'e xrajon be'en ngain Ndo Dio, je'e binchejian kain chujni kainxin ncha'on, ni tekininxin se'e ngain ndo.
58010015	Ko Espíritu Santo ndathjo ná jian kain ji'i. Sa'o ndachro:
58010016	Ja'in se'e thi rukjan tsjauthexin inaa ngain chujni sinthe ngain ncha'on tsii: Sakee thi thetu'an ja'an ngain anseen na̱, ko thi ja'an thetu'an ndasithu'e ngain juaxraxauen na̱.
58010017	Kuthimejan ndachro: Ixru'in ncha'on ja'an ruxraxa'on kain thi jian'a je'e na̱ nche'e na̱. Jañaa chro Nchaa ná.
58010018	Mexinxin are kain thi jian'a ubitjañe'e na̱, irugunda'a sajon na̱ icha ngain Ndo Dio ixin sitjañenxin na̱ thi jian'a binche'e na̱.
58010019	Mexinxin ja'a ra xro choo ná, jai xru'in kensen rukayakuan ná ko nchao suxi'in ná ngaxi'in thi Lugar Santísimo nthi̱'a̱ ngajni ixin Jesucristo ukuinthji jnii ixin ja'an ná.
58010020	Are Jesucristo bajon nthau'e ixin ndabe'en, mee ruchro ixin thi manta beree ngain Lugar Santísimo xiree ixin ja'an ná nchao satho ná ko suxi'in ná thi nthi'á narua thi nthakjan ná inaa chujni narua ko xru'in ncha'on tsjexin.
58010021	Ko Jesús, thi daana icha renthe, thi thjengijna ná nthi̱'a̱ thi thjen Ndo Dio.
58010022	Mexinxin ja'an ná rugunda tsunchie'en ná ngain Ndo Dio kunixin ansean ná jian ko tsjaago ná ixin chunthia ná jian ngain ndo. Ixin Jesucristo ubincherua ansean ná ko ja'an ná tsunua ná jian ixin ixru'in teka ná ixin kain thi jian'a bintho'o ná, ko Ndo Dio xraa ubincherua nthau'a ná mexinxin nchao tsunchie'en ná ngain ndo.
58010023	Ko ja'an ná sintho'o ná ixin tsinthue'a ná thi chunthia ná ngain Ndo Dio ko xru'in ncha'on sasingixin ná thi duthikaon ná ixin Ndo Dio, jaan, dajon ndo thi je'e ndo ndachro ndo.
58010024	Ko rutsje'e ná kexreen sintho'o ná ixin tsjengijna choo ná ixin ruthjue'e choo ná ko ixin sintho'o ná thi jian.
58010025	Ko tsinthue'a ná thi ruxrathe ná ixin jii chujni kuinthu'e na̱ thi xrathe na̱ ixin inchesaye'a na̱ Ndo Dio. Icha jian ja'an ná nthusuji ná na̱ ixin ruxrathe na̱, ko icha jai ixin ujitunchiaon thi ncha'on are Jesucristo tsii inaa.
58010026	Ixin ja̱ ja'an ná xra sinao ná sintho'o ná thi jian'a, ko ja'an ná ubatsuan ná thi ndua, ixru'in thi renthe se'e ixin sinthundusen ná ngain Ndo Dio ixin sinthatjañaa ná ndo thi jian'a ntho'o ná.
58010027	Ko ja̱ jamee sintho'o ná, je'o sithua ná ruchu'en ná thi anto suji jie̱ suan ná ko thi xru'i jiche ixin ruchexin kain thi ningaku'en Ndo Dio.
58010028	Are chrujan chujni binche'a inchin kuetu'an ley bayée Moisés ko be'e yoo o nii chujni kjuangi ixin ndua binche'a inchin kuetu'an ley mee, chujni mee du'en jie̱ ko xru'in kensen thiakunu'e ko naduenxon na̱.
58010029	Anchee xraxaon ra, ¡kexreen icha suji jie̱ su'en chujni ningaku'en ko xraxaon ixin xru'in renthe jni kuingo Xe'en Ndo Dio, ko xra chrjuin'a nichja na̱ ixin Espiritue Ndo Dio, thi Espíritu Santo thjue'e na̱! Ko je'e jnii Cristo, thi dijexin thi narua kjuauthexin ndo, ko ji'i thi nchao runchejian chujni te'i.
58010030	Ja'an ná nua ná ixin Nchaa ná Dio ndachro: “Ja'an thi sintha'a jie̱ ngain chujni nche'e jian'a ko ja'an thi tsjengaa na̱ 'na inchin tekininxin na̱.” Ko kai ndachro: “Ixin Nchaa ná Dio sinche'e jie̱ ni chujnii.”
58010031	¡Anto tangi tsu'en chujni setsingaa raa Ndo Dio, ndo jichon!
58010032	Aro xraxaon ra ixin are nakuexinxion ra bithikaon ra Jesucristo, ko are kuexi'in bingasañe'e juaxraxauan ra, are mee ja'a ra kuixi'an ra bathue'e ra thi anto tangi.
58010033	Are mee kanxion ra chrjuin'a ndathjo ra na̱ ko chrjuin'a binche'e na̱ ngajin ra ngathexin kon icha chujni. Ko ikanxion ra kai tangi kunu'a ra ko xrake'e ra ni betan tangi kai.
58010034	Ko kai kuiakunue'e ra chujnii Jesucristo, ni biaxi'in ngain ndu'a xiiso, ko kai are bantsja'a ra na̱ thi binthechunda ra, ja'a ra cha'a ra ixin unu'a ra ixin nthi̱'a̱ ngajni chunda ra thi icha jian ke thi jii nthi'i ngata'a nunthe, ko thi jii nthi̱'a̱ ngajni tsunchrje'en kainxin ncha'on.
58010035	Mexinxin thinthue'a ra thi chunthia ra ngain Ndo Dio ixin yaa thi tsia'o naa thi chrjuin tekininxin ra sayé'e ra.
58010036	Ko kai rugunda tsixi'an ra ko sinthe ra suji ixin sinche'e ra inchin rinao Ndo Dio ko ixin sayé'e ra thi ndachro ndo ixin sajon ndo.
58010037	Ixin ngain Xruen Ndo Dio ndachro: Uchiaon ko utuin, tsii je'e thi jikininxin tsii, ko itsunchrjen'a.
58010038	Aro thi chujni ja'an rundachrjan ixin je'e jian, chujni mee sechon na̱ ixin chunthia na na̱ ja'an, aro ja̱ je'e na̱ isithikaon'a na na̱ ja'an, ja'an tsuña'o ngain na̱.
58010039	Aro ja'an ná je'a xraa chujni thinthu'e thi bithikaon ko sitjaan, thi icha chrjuin ixin ja'an ná thi chujni chunthia kain ncha'on ko jañaa jichjian thi techunxin ná ixin kjan ná inaa chujni narua.
58011001	Thi ndua chunthia ná ngain Ndo Dio, mee ruchro ixin jian nua ná ixin, jaan, sayée ná thi ja'an ná techu'en ná, ko teduthikaon ná jian thi techue'en ná, maski ja'an ná xra dukon'a ná.
58011002	Ko ni ndo dachri'a ná xrachrjen kjui na̱ jian chujni ngathexin kon Ndo Dio ixin bechunthia na̱ ngain ndo.
58011003	Ko ixin chunthia ná, jian nua ná ixin Ndo Dio je'o kuetu'an ndo ko kunchjian kain nunthe. Mexinxin kain thi jai dukon ná kunchjianxin ngain naa thi chro'a dukon ná.
58011004	Ko Abel, ixin je'e bechunthia ngain Ndo Dio, mexinxin je'e bajon naa thi icha jian ngain Ndo Dio ke thi bajon Caín, mexinxin Ndo Dio ndachro ixin Abel, jaan jian, ko Ndo Dio bayée thi bajon Abel. Mexinxin maski Abel undabe'en, aro ja'an ná xra tetangi ná kexreen Abel bechunthia ngain Ndo Dio.
58011005	Kai Enoc, ixin je'e bechunthia ngain Ndo Dio, je'e ben'a; jañao sabikao Ndo Dio nthi̱'a̱ ngajni, ko chujni ibithja'a na̱ Enoc. Aro ngain Xruen Ndo Dio ndachro ixin icha sa'o ke Ndo Dio sarujikao Enoc nthi̱'a̱ ngajni, Ndo Dio binchexruxi'in kain thi binche'e Enoc.
58011006	Ko Ndo Dio chro'a ruchee ndo ngain chujni, ja̱ chunthia'a na̱ ngain ndo, ixin ja̱ tsunchie'en ni ngain Ndo Dio, rugunda sithikaon ni ixin ndua jii Ndo Dio, ko ixin nchenchaon ndo kain chujni thjee ndo.
58011007	Kai Noé bechunthia ngain Ndo Dio. Mexinxin are Ndo Dio binchenu'e Noé ixin rugiku'en thi xrana'a dikunxin chujni, Noé, jaan, bithikaon thi ndachro ndo ko binchechjian arca ixin ni ndu'a rugenxin'a na̱ jinda. Ko ixin Noé bechunthia ngain Ndo Dio, kjuaago ixin kain chujni bagithikaon'a Ndo Dio, jian'a na̱ ngathexin kon ndo. Ko Noé bayée thi jian dajon Ndo Dio ixin chunthia ngain ndo.
58011008	Kai Abraham bechunthia ngain Ndo Dio, mexinxin are Ndo Dio nichjee, je'e bithikaon ko bachrje sakjui ngain thi nunthe binchekininxin ndo. Ko je'e bachrjexin thi nunthe be'e ko sakjui, aro benue'a thinoo sajithji.
58011009	Ko Abraham ixin bechunthia ngain Ndo Dio, je'e be'e ngain naa nunthe binchekininxin Ndo Dio ixin rugayee, aro je'e be'e ngain nunthe xraa thi je'a nunthe'e. Mexinxin je'e be'e ngain nchia ndasinchjan, ko kai jañaa Isaac ko Jacob, thi kai bikininxin na̱ rugayee na̱ thi ndachro Ndo Dio ixin rugajon ndo.
58011010	Ko jañaa bachunthia Abraham ixin rukji ngain thi rajna xru'in ncha'on thjexin, thi rajna ndachro Ndo Dio kexreen kunchjian ko be'e rajna.
58011011	Kai Sara, nchri chri'i Abraham, naa nchrii thi chro'a banchekunkji'i nchra chjan. Aro ixin chunthia nchra ngain Ndo Dio, mexinxin maski unachrichjan nchra, Ndo Dio binchegayee nchra juachaxin ixin runchekunkji'i nchra naa chjan maski ujunchjan na̱, ko je'e nchra chunthia nchra ngain Ndo Dio, ixin jaan, runche'e ndo thi ndachro ndo.
58011012	Mexinxin Abraham maski uchiaon juii ncha'on ixin ruge'en, aro xra bechunda naa xe'en, ko xan mee kutsjéxin chujnii Abraham, jañaa inchin tsjéxin kunutse jii ngajni ko inchin nchiise jii ngande'e ndachaon, thi chro'a thekin ni.
58011013	Kain chujni mee ndabinthege'en na̱ ko baye'a na̱ kain thi ndachro Ndo Dio ixin rugajon ndo ngain na̱. Aro ixin je'e na̱ bechunthia na̱ ngain ndo, je'e na̱ anto chee na̱ ixin kjín bikunxin na̱ ko bithikaon na̱ ixin yaa rugiku'en. Ko mexinxin je'o na̱ ndachro na̱ ixin te na̱ xraa chujni je'a nunthe'e, ko xraa ni kjín thixin te na̱ ixin je'o datho na̱ ngain nunthe ji'i.
58011014	Ko are jañaa nichja na̱, yaa ruchro ixin je'e na̱ xra tethjee na̱ inaa nunthe thi suan nunthe'e na̱.
58011015	Ixin ja̱ xra ruxraxaon na̱ thi nunthe juixin na̱, je'e na̱ nchao rukjan na̱ nthi̱'a̱ inaa.
58011016	Aro je'e na̱ binao na̱ inaa nunthe icha jian, ko mee thi nunthe jii nthi̱'a̱ ngajni. Mexinxin Ndo Dio tusue'a di'in Dioe na̱, ko ubinchechjian ndo naa rajna nthi̱'a̱ ngajni thi sinthe na̱.
58011017	Ko Abraham bayée thi ndachro Ndo Dio rugajon ndo, kuthimejan are Ndo Dio binchegato tangi Abraham a jaan rugithikaon, ko je'e juia'o thi nakuaxinxon xe'en, xan bi'in Isaac, ko naruguenxon xan ixin runchenduusen xan ngain Ndo Dio. Ko Abraham, jaan, rugajon thi nakuaxinxon xe'en,
58011018	maski Ndo Dio undachro ndo: “Ngain xa'an Isaac sachrjeninxin ko tsutsjéxin chujnia.”
58011019	Ko Abraham jañaa binche'e ixin jian bechunxin ixin Ndo Dio bechunda ndo juachaxin runchexechon ndo chujni ndade'en. Ko ixin Abraham chunthia, je'e jaan kjan bayée xe'en inaa, ko mee xraa kjanxin xan ngayee ni undadige'en.
58011020	Kai Isaac, ixin bechunthia ngain Ndo Dio, mexinxin je'e ndachro ngain kayui xe'en, xan di'in Jacob ko xan di'in Esaú ixin Ndo Dio runchenchaon xan.
58011021	Kai Jacob, ixin bechunthia ngain Ndo Dio, mexinxin are uchiaon ndaruge'en, je'e ndachro ixin Ndo Dio runchenchaon kayui xe'en José. Ko Jacob bingathjenxin ntha kuthu'e ko binchesaye'e Ndo Dio.
58011022	Kai José bechunthia ngain Ndo Dio, ko are uchiaon ndaruge'en, José ndachro ixin kain chujni Israel rugachrjexin na̱ nunthe'e Egipto, ko kai kuetu'an ixin are rugachrjexin na̱ nthi̱'a̱ sarugikao na̱ ntha lurue.
58011023	Kai ni ndu'a Moisés bechunthia na̱ ngain Ndo Dio, mexinxin are kunkji'i Moisés, je'e na̱ kuema na̱ Moisés nii kunithjao ixin bikon na̱ ixin Moisés naa xan xichjan chrjuin jii, ko xraon'a na̱ maski rey ni Egipto kuetu'an ixin kain xan letsjuchjan xan xii xe'en ni Israel naruguenxon na̱ xan.
58011024	Kai Moisés bechunthia ngain Ndo Dio, mexinxin are je'e kjan naa chujni jié, je'e chro'a bi'in xe'en nchrichje'e xi rey Faraón.
58011025	Ko je'e kuinchie'e betan tangi inchin kain chujnii Ndo Dio, ko binao'a rugayee thi jian'a thiaku'en chujni ngain nunthe ji'i ixin je'e benu'e ixin thi thiaku'en na̱ se'a tunchrje'en.
58011026	Moisés kunu'e ixin icha renthe ixin rugetan tangi inchin thi tangi rugetan Cristo, ke rugechunda kain thi jii ngain nunthe Egipto, ixin je'e benu'e jian ixin Ndo Dio sajon ndo thi icha jian.
58011027	Kai Moisés ixin bechunthia ngain Ndo Dio, mexinxin sakjuixin nunthe'e Egipto, ko xraon'a maski anto guñao xi rey ixin Moisés icha bagithikaon ngain Ndo Dio inchin ja̱ urugikon ndo, ndo xra xru'in chujni dikon.
58011028	Ko kai ixin Moisés bechunthia ngain Ndo Dio, je'e kuetu'en kain chujni Israel binchechjian na̱ kiai di'in pascua. Ko kuetu'en na̱ ixin rukinga na̱ jnii kuleko ngaree nchiandu'a na̱ ixin are rukii thi ángel naruguenxion kain thi sa'o kunkji'i, ángel mee xru'in runche'e ngain xe'en ni Israel.
58011029	Kai ixin chujni Israel bechunthia na̱ ngain Ndo Dio, mexinxin je'e na̱ batho na̱ ndachaon di'in Ndachaon Jatse inchin ja̱ rukji na̱ ngata'a nche xema. Ko are xi soldadue ni Egipto binao rugatho xa jañaa kai, kain xa ndakju'en xa jinda.
58011030	Ko kai ixin bechunthia na̱ ngain Ndo Dio, mexinxin are ni israel ngariandajin na̱ yaato ncha'on ngain rajna Jericó, thjariue rajna ji'i betsinga thjario'o.
58011031	Rahab, thi nchrii banchekji nthau'e ngain tsjé xii, nchri ji'i ixin chunthia nchra ngain Ndo Dio ben'a nchra are binthege'en kain chujni Jericó bagithikaon'a Ndo Dio ixin jian bayée nchra ni Israel are bitsaaya na̱ rajna Jericó.
58011032	¿Ko ke'e icha nchao rundachrjan ja'an? Ja̱ rundathjo ra icha ixin Gedeón, ixin Barac, ixin Sansón, ixin Jefté, ixin David, ixin Samuel ko ixin kain profetee Ndo Dio, rugundana icha tsjé ncha'on.
58011033	Kain ni te'i ixin chunthia na̱ ngain Ndo Dio, mexinxin kanxion na̱ bacha na̱ tsjé nunthe, ko ikanxion na̱ kuetu'an na̱ jian ngain chujnii na̱, ko Ndo Dio kjuengijna na̱ inchin je'e ndo undachro ndo. Ko ikanxion na̱, Ndo Dio kjuengijna na̱ ixin kuleon juine'a ba na̱.
58011034	Ko ikanxion na̱, are binthjin na̱ ngakjan xru'i suji, xru'in ku'en na̱. Ko ikanxion na̱, are uchiaon rugenxin na̱ chiataade, Ndo Dio kjuengijna na̱. Ko chujni suji'a binthe kusuji na̱, ko are kueto na̱ bacha na̱ ngain kain xi soldadue ni baningaku'en.
58011035	Ko binthe nchrii maski ndabe'en xe'en nchra, aro Ndo Dio binchexechon xan ko kjan binthe xan ngain nchra inaa. Ko ikanxion chujni bechrua ko bagikaon na̱ suji, ko thi bakjaaya bandache na̱ ixin ixru'in ruku'en na̱ ja̱ irugithikaon'a na̱ ngain Ndo Dio, aro je'e na̱ chro'a na̱, ixin je'e na̱ icha binao na̱ ixin Ndo Dio runchexechon na̱.
58011036	Ko ikanxion chujni betan na̱ tangi ixin bakjanua na̱ na̱ ko bikaon na̱ kunixin nthaa ko chia bechriaxin na̱ ko biaxi'in na̱ ngain ndu'a xiiso.
58011037	Ko ikanxion na̱ naguenxon na̱ na̱ kunixin xro, ikanxion na̱ kunchrijindunga na̱ na̱ ixin jañaa ruxraon na̱ ko rukinthu'e na̱ Ndo Dio, ikanxion na̱ benxin na̱ kunixin chia taade; ko ikanxion na̱ bagema na̱ ko banthengaa na̱ je'o ruee kuleko ko kuthentso, ko bechunda'a na̱ thi bane na̱, ko anto baka na̱ juachjaon, ko chujni chrjuin'a banchekao na̱ na̱.
58011038	Ko nunthe ji'i jikininxin'a ruginthe chujni jian te'i. Ko bakjikua na̱ ngaga'a nthaa, ngaga'a jna, ko binthe na̱ thi jichrjangide'e jna ko ngado'o nunthe.
58011039	Ndo Dio maski bikon kain chujni te'i ixin, jaan, ndua jian bagithikaon na̱ ngain ndo, aro xra bikon'a na̱ thi ndachro ndo ixin rugayee na̱
58011040	ixin Ndo Dio xra bajon'a juachaxin ruku'en ji'i, ixin xraxaon ndo ixin ja'an ná, ixin je'e ndo ndachro ndo ixin nakua nthi'a rukujian ná ja'an ná kunixin je'e na̱ nthi̱'a̱ ngathexin kon ndo.
58012001	Kainxin chujni bithikaon are sa'o, kjuagua ná na̱ kexreen chunthia ni ko jai tatetsjaa ná na̱, mexinxin jai ja'an ná rugunda tsinthu'e ná kain thi xru'in xree ko kain thi jian'a dita'a ná ixin sintho'o ná. Ko jañaa tsixian ná sintho'o ná xree Jesucristo, thi xra uchunda ná.
58012002	Ja'an ná rugundaa ná rutsje'e ná jian ngain Jesucristo ixin je'e thi tjagua ná chunthia ná, ko je'e thi thjengijna ná chunthia ná kain ncha'on ngain Ndo Dio. Jesús betan tangi nganito ntha cruz, ko je'e kusue'a batho jié juasuaxin are be'en nganito ntha cruz, ixin je'e ubenu'e ixin are rukjexin thi tangi, je'e chrjuin rukunu'e ixin sabige'e ngain rajianxiin thi thjen Ndo Dio.
58012003	Mexinxin ja'a ra xraxaon ra jian thi ku'en ko binche'e Jesús, ixin je'e anto tangi ku'en are be'e ngayee chujni banche'e thi jian'a ko baningaku'en na̱. Mexinxin ja'a ra tunchrjen'a ra ko thinthue'a ra nthiee Jesucristo.
58012004	Ixin maski ja'a ra tangi tedathu'e ra ngain thi jian'a, aro xra xru'in ra xro nthaxengi ra na̱ jni ixin tethixi'an ra ngain thi jian'a.
58012005	Aro ja'a ra xraa undatjaña'a ra thi ndathjo ra Ndo Dio ixin ja'a ra inchin xe'en ndo, ko ndachro ndo: Ja'a xan'na, ningakuen'a Ndo Dio are nthagatho ndo tangi ixin itsanchrjanda'a ndo icha ngain thi jian'a, ko darichin'a are jinthasatha'a ndo.
58012006	Ixin Nchaa ná tanchrjanda'a ni naa chujni thjue'e ixin sinche'e na̱ thi jian'a, ko nchegatho tangi kain chujni dayée inchin xe'en ndo.
58012007	Thixi'an ra thi tangi nthagatho ra Ndo Dio, ixin ji'i nche'e ndo ngajin ra ixin ja'a ra xe'en ndo. ¿Ko ke'e chjan rugintja'a ndudee xan are nche'e xan thi jian'a?
58012008	Aro ja̱ Ndo Dio sinthagathu'a ra tangi inchin thi tangi nchegatho kain xe'en ndo, yaa ruchro ixin je'a xe'en ndo.
58012009	Kai are ja'an ná nchinnchin bunthe ná, ndudaa ná, ndo nthi'i ngata'a nunthe, bagintja ná ndo ko ja'an ná banthusaye'e ná ndo. Ko, ¿unda suthikaon'a ná icha jian Ndudaa ná thjen ngajni, ko jañaa rukjan ná inaa chujni narua?
58012010	Are sa'o ni ndui ná, tsje'a ncha'on bintja ná na̱ inchin je'e na̱ xraxaon na̱ ixin jañaa rukangi ná thi jian. Aro Ndo Dio nthagato ná ndo tangi ixin thjengijna ná ndo, ko sinthajian ná ndo inchin je'e ndo jian ndo.
58012011	Jaan, ndua ixin thi tangi nthagatho ná ndo nthaxruxian'a ná are tetuan ná thi tangi mee, ko anto tadunthechiin ná: aro ja̱ tethinxin ná unda tedatho ná tangi mee, chrjuin tsunu'e ansean ná ko tsangi ná sintho'o ná thi jian.
58012012	Maski anto tangi tu'an ra, chunthia ra ngain Ndo Dio ko tusuji ra ko idinthechin'a ra.
58012013	Ko thjee ra nthi'á nao ko thinthue'a ra nthi'á, ko chujni ichunthia'a jian jai, sikon na̱ thi ja'a ra tenche'e ra ko rukjan na̱ ruchunthia na̱.
58012014	Nche'e ra ixin chrjuin dakji'o ra kain chujni, ko thinthu'e ra kain thi jian'a, ixin chujni thinthue'a thi jian'a chro'a sikon Ndo Dio.
58012015	Ko tanchrjanda'a ra ixin xru'in kensen tsinthu'e thi jian dajon Ndo Dio, ko tanchrjanda'a ra ixin se'e ngaya'a ra chujni juxon ncheketo chujni, ko ni mee inchin naa ka tsja nchexruxin'a chujni.
58012016	Ko tsje'e ra ixin xru'in kensen sejuaka'o choo ko xra thuthe'a, ko ndachro'a ra ixin xru'in renthe thi chjee ni Ndo Dio inchin binche'e Esaú ixin je'e binchekji thi juachaxin je'e bechunda ixin je'e sa'o guan. Ko Esaú binchekji juachaxin mee ixin naa laato ndaxra.
58012017	Ko ja'a ra nu'a ra ixin are Esaú binao ixin ndudee runchenchaon ndo, ndudee ichro'a ndo. Maski je'e Esaú anto tsjanga aro je'e ibithja'a kexreen rukentuxi'in thi je'e binche'e.
58012018	Ja'a ra kunchien'a ra ngain naa jna nchao kathe ni inchin binche'e chujni Israel are kunchie'en na̱ ngain jna Sinaí thi jiche xru'i ko anto naxinthui xe'e ko anto suji tungiixin ko jidanuthe chrintho.
58012019	Kai kuin'a ra are suji kui'in na̱ thi banua na̱, ko kai kuin'a ra are nichja Ndo Dio ngain na̱. Ko kain chujni kui'in tha mee, binchetse'en na̱ ñao Moisés ixin irunichja'a Ndo Dio jañaa ngain na̱.
58012020	Ixin ikuixin'a na̱ bithikaon na̱ thi kuetu'an Ndo Dio are ndachro ndo: “Kexe'o chujni o kuxiigo tsingachje ngaga'a jna ji'i, ja'a ra naduenxon ra chujni mee o kuxiigo mee kunixin xro o kunixin naa lanza.”
58012021	Kain na̱ anto xraon na̱ ixin thi bikon na̱ ngain jna mee, ko kai Moisés ndachro: “Ja'an jixrangaxin na juaxraon.”
58012022	Aro ja'a ra kunchie'en ra ngain jna Sión ko ngain rajnee Ndo Dio, ndo jichon, ko mee rajna Jerusalén thi jii ngajni, ko ngain thi jii tsjé no̱ ángel.
58012023	Ko kai kunchie'en ra ngain chujni sa'o kjan xe'en Ndo Dio ko jitaxin na̱ nthi̱'a̱ ngajni; ko ja'a ra ukunchie'en ra ngain Ndo Dio, ndo sinche'e jie̱ kain chujni, ko ukunchie'en ra ngain kain espiritue chujni jian ixin Ndo Dio binchejian na̱.
58012024	Kai kunchie'en ra ngain Jesús, thi nichjaxin ná ngathexin kon Ndo Dio ixin thi narua kjuauthexin runche'e ndo, ko chunthia ra ngain jnii Jesús, thi jni je'e kuinthji ixin binthajian ná; ko jnii Jesús icha jian ke jnii Abel.
58012025	Mexinxin ja'a ra ndachro'a ra ixin rinao'a ra tsi'in ra thi nichja. Ixin Ndo Dio anto suji binche'e jie̱ ngain chujni Israel are binche'a na̱ thi ndachro ndo nthi̱'a̱ ngain jna Sinaí. Icha ja'an ná ke'e sitsinge'e ná jie̱, ja̱ sintho'a ná thi jindathjuxin ná ndo nthi̱'a̱ ngajni.
58012026	Are Ndo Dio nichjexin ni Israel nthi̱'a̱ ngain jna Sinaí, are mee thee ndo binchexranga nunthe, aro jai ndachro ndo: “Jeo'a sinthaxranga nunthe inaa, kai sinthaxranga ngajni.”
58012027	Are je'e ndo ndachro ndo “inaa”, ja'an ná thinxin ná ixin are mee ruxanthe kain thi binchechjian ndo ko mee kain thi thingi, ko je'o sige'e thi chro'a tsingi.
58012028	Aro thi jichjaa ná Ndo Dio ko thi je'e ndo thetu'an ndo, mee xru'in sinchekingi. Mexinxin ja'an ná thexruxi'in ná ndo ixin kain ji'i, ko nthusaye'e ná ndo inchin jikininxin ndo, jañaa kunixin juasaaya rinao ndo,
58012029	ixin Ndo Diua ná inchin naa xru'i nchexanthe kain.
58013001	Thinthue'a ra thi thjue'e choo ra kainxin ncha'on.
58013002	Ko xru'in ncha'on tjaña'a ra ixin jian dayé'e ra chujni diji ngain nchiandui ra. Ixin kaixion chujni binche'e jañaa, maski je'e na̱ benue'a na̱ ixin bayée na̱ angeel Ndo Dio ngain nchiandu'a na̱.
58013003	Ko xraxaon ra ixin kain chujni teaxi'in ngain ndu'a xiiso, xraa inchin ja'a ra rugiaxi'an ra kai. Kai xraxaon ra ixin chujni bikaon ixin Jesús, xraa inchin ja'a ra rugikaon ra ko nthau'a ra rukiin kai.
58013004	Kain ra xro ukutha'a ra, ncherenthe ra thi thuthe'e ni, ko dinthechriko'a ra ngata'a sauan ra thi je'a chri'a ra ko thi je'a xixi'a ra ixin Ndo Dio sinche'e jie̱ kain chujni dejuaka'o choo ko xra thuthe'a ko kain chujni chunda xi kuxe'e o nchri kuxe'e.
58013005	Thiakuen'a ra sinthechunda ra tsjé tumi, icha jian cha'a ra kunixin je'o thi utechunda ra ixin Ndo Dio ndachro ndo: “Ja'an xru'in ncha'on tsinthua'a ja'o, ko xru'in ncha'on satsjixin ngajin.”
58013006	Mexinxin jai ja'an ná ixin chunthia ná ngain ndo, nchao rundachro ná: Ndo Dio thjengijna na ja'an; ko ruxraon'a na ngain chujni rinao sinchegatho na tangi.
58013007	Ko xraxaon ra ixin thi ni daku'an ra ja'a ra xro chujni ni'ngo ra, ni ndathjo ra thi jian juajnee Ndo Dio. Kai xraxaon ra kexreen banche'e na̱ ixin bechunthia na̱. Ja'a ra kai chunthia ra inchin je'e na̱ chunthia na̱ ngain Ndo Dio.
58013008	Jesucristo dasingixin'a ixin je'e xraje'o jna, jai, ko kainxin ncha'on.
58013009	Ja'a ra dithuaxin'a ra ixin icha chujni sinthakua'an ra na̱ inaa juajna nichja thi ndua'a. Icha jian tsusuji ansean ná ixin thi thjuaa ná Ndo Dio, ko suthikaon'a ná chujni je'o tjaago ixin ke'e nchao sine ni ixin chujni dithikaon je'o thi ditu'en na̱ ji'i, mee xru'in thjengijna na̱.
58013010	Ko Jesucristo xrajon be'en ixin ja'an ná, aro thi daana xrajinche'e inchin thetu'an ley bayée Moisés xru'in juachaxin chunda na̱ sayée na̱ thi dajon Cristo.
58013011	Ixin thi daana judío icha renthe xranxi'in jnii kuxiigo ngaxi'in Lugar Santísimo ngain ningue na̱, ko jni mee thi dajon daana ngain Ndo Dio ixin ditjañe'e thi jian'a nche'e kain chujni judío. Aro nthau'e kain kuxiigo mee che nthao nthi̱'a̱ ngande'e rajna.
58013012	Jañaa kai Jesús, betan tangi are ndabe'en nthi̱'a̱ ngande'e rajna ixin binchekjan jian kain chujni kunixin jnii je'e.
58013013	Mexinxin ja'an ná digutan ná je'e nthi̱'a̱ ngande'e rajna, maski chujni runichja na̱ anto suaxin ixin duthikaon ná ngain je'e.
58013014	Ixin ngata'a nunthe nthi'i ja'an ná chunda'a ná naa rajna tsunchrje'en kainxin ncha'on, ko ja'an ná tethjee ná thi rajna tsunchrje'en kainxin ncha'on, thi utuin tsii.
58013015	Mexinxin kainxin ncha'on nthusaye'e ná Ndo Dio kunixin juachaxiin Jesucristo. ¡Rugunda sinthunduxi'in ná ndo thi rutsjethe'e ná ndo ko nthusaye'e ná ndo kunixin ru'a ná!
58013016	Ko xru'in ncha'on tjaña'a ra nche'e ra jian ko thjengijna ra icha chujni xru'in chunda kunixin thi chunda ra ixin mee thi rugunda sinthundusen ná ngain Ndo Dio ixin yaa thi rinao ndo ixin sintho'o ná.
58013017	Dithikaon ra chujni thetu'an ngain ningua ra, ko nche'e ra thi je'e na̱ rundachro na̱, ixin je'e na̱ daku'en na̱ ansean ra ko ja̱ chrujan tsu'an ra Ndo Dio sanchiangi'i na̱ ixin ja'a ra. Mexinxin nche'e ra jian ixin ruchee na̱ sinche'e na̱ xra ngajin ra ko nche'a ra ixin sechiin na̱ ixin thi ndakua'a nche'e ra, ixin ja̱ je'e na̱ sechiin na̱, mee xru'in tsjengijna ra.
58013018	Nchetse'en ra ñao Ndo Dio ixin ja'an ná, ixin ja'an ná nuna ná ixin jian te ná ngathe kon Ndo Dio, ko rina'o ná jian sintha'a ná kain xra.
58013019	Ja'an anto danchia'a ra ixin nchetse'en ra ñao Ndo Dio ixin je'e ndo ruchjana ndo juachaxin rukjan na tuin sasutsja'a ra inaa.
58013020	Ndo Dio, thi nchekunu'e chrjuin ngain anseen ni, ndo binchexechon Nchaa ná Jesucristo ngayee ni ndadige'en, thi dakuan ná inchin thi icha jian thingaria kulekuchje'en, ko je'e kuejexin kunixin jnii thi narua kjuauthexin ndo ko xru'in ncha'on tsjexin.
58013021	Ko ja'an danchia ixin je'e ndo sinthakjan ra ndo jian chujni ko jañaa sinche'e ra thi rinao ndo, ko Jesucristo sinche'e ngajin ná inchin je'e sinao. ¡Nthusaye'e ná Jesucristo kainxin ncha'on! Jañaa tsu'en.
58013022	Nthatsa'an ñao ra xro choo ná, thinna ra ko thinxin ra jian juajna ji'i, thi nchion kji̱'an ra ji'i ixin sinthasuji ra.
58013023	Ja'an rinthanu'a ra ixin xan choo ná Timoteo ubachrjexin xan ngain ndu'a xiiso. Ja̱ je'e tsii nthi'i tuin, ja'an sasukian are ja'an sasutsja'a ra inaa.
58013024	Chje'e ra juajna kain chujni thetu'an ngain ningua ra, ko kain chujni dithikaon ngain Jesucristo. Kai kain chujni dithikaon Jesucristo nthi'i ngain nunthe'e Italia rua'an ra na̱ juajna.
58013025	Ndo Dio sinthanchaon ra kain ra. Jamee tsu'en.
59001001	Ja'an Santiago na, ja'an naa ni nche'e xree Ndo Dio ko Nchaa ná Jesucristo. Ja'an rua'an ra juajna, ja'a ra xro bachrjeninxin ra ngain thi theyoo xe'en Israel, ni dichjekee nguixin nunthe.
59001002	Ja'a ra xro choo ná, xro dithikaon ra Jesucristo, cha'a ra are tedathu'e ra kexe'o thi tangi.
59001003	Ko ja'a ra unu'a ra ixin thi tangi tedathu'e ra tsjengijna ra sinthasuji ra ngain thi dithikaon ra.
59001004	Ko ja̱ suji dithikaon ra, jañaa rukjan ra chujni jian kunixin jian juaxraxaon ko xru'in sitjan'a ra.
59001005	Ko ja̱ chrujan ra chunda'a ra jian juaxraxaon, danchie'e ra Ndo Dio, ko je'e ndo ruchjaa ra ndo ixin je'e ndo ncheni'a ndo dajon ndo kain ngain chujni sanchia.
59001006	Ko are sanchia ra, chunthia ra ixin, jaan, sayé'e ra ko xraxaon'a ra ixin a jaan sayé'e ra o sayé'a ra ixin thi jañaa xraxaon tu'en xraa ndachaon kjamangiathe nda'a ko nda'i ixin chrintho jañaa nchengithjen nda.
59001007	Thi chujni jañaa xraxaon, chro'a ruxraxaon ixin chrujan sayexin ngain Nchaa ná
59001008	ixin chujni ji'i jai jichunda naa juaxraxaon ko ndue ujee jixraxaon; chujni ji'i ndakua'a xraxaon.
59001009	Ko xan choo ná, xan xru'in chunda, ruchee xan ixin renthe xan ngathexin kon Ndo Dio,
59001010	aro xan choo ná xan chunda tsjé, sechin'a xan ja̱ sinchetjaan xan thi jichunda xan ixin se'a tunchrje'en xraa tsjo duan ngataon jngi.
59001011	Are chri'in ncha'on ko tusuji sua, ka ndaxema ka ko tsju'e ka ndaxe'nthe tsjo ko ndaditjaan thi anto chrjuin te tsjo. Jañaa tu'en chujni tsjé chunda ixin se'a tunchrje'en je'e na̱ kunixin thi chunda na̱.
59001012	Anto chrjuin ixin chujni thixi'in ngain thi tangi. Ixin are je'e na̱ sathu'e na̱ kain thi tangi, chujni mee sayée na̱ juachaxin rukjan na̱ inaa chujni narua ko xru'in ncha'on tsjexin, ko ji'i thi ndachro Ndo Dio rugajon ndo ngain chujni anto thjue'e ndo.
59001013	Are chrujan ra dita'a ra ixin sinche'e ra thi jian'a, xraxaon'a ra ixin Ndo Dio nthagita'a ra sinche'e ra thi jian'a ixin Ndo Dio chro'a sita'a ndo sinche'e ndo thi jian'a. Ko je'e ndo xru'in ncha'on nchegita'a ndo chujni ixin sinche'e na̱ thi jian'a.
59001014	Ko are sita'a ra sinche'e ra thi jian'a, ko thi dita'a ra mee thii ixin ngain nthau'a ra urinao sinche'e thi jian'a ko ji'i thi nthaya'a ra ixin sinche'e ra thi jian'a.
59001015	Ko are ubinche'e ra thi jian'a kuiaku'en nthau'a ra, ja'a ra unche'e ra thi jian'a, ko are juxon tenche'e ra thi jian'a, je'o techu'en ra tsii thi ndade'en ni.
59001016	Ja'a ra xro choo ná, xro anto thjua'a ra, tanchrjanda'a ra ixin juaxraxauan ra sinthaya'a ra.
59001017	Ixin kain juachaxin ko thi jian dayée ná thixin ngajni, thi jii Ndo Dio, ndo binchechjian kain kunutse. Ko je'e ndo thingi'a ndo ko nche'a ndo xraa sa'on.
59001018	Ko ixin je'e ndo jañaa binao ndo, ja'an ná xraa kjan ná guan ná ixin thi jian juajnee ndo, ko kjan ná xe'en ndo, ko jañaa ja'an ná thi sa'o kjan ná chujni jian, chujni je'e ndo binchechjian ndo.
59001019	Ja'a ra xro choo ná, xro anto thjua'a ra, xraxaon ra thi rundathjo ra ji'i: rugunda ixin kain ncha'on thi'in ra, ko xraxaon ra jian thi runichja ra ko tuñaunkua'a ra.
59001020	Ixin thi chujni tuñaunka chro'a sinche'e thi rinao Ndo Dio.
59001021	Mexinxin, thinthu'e ra kain thi jian'a nche'e ra ko thi jian'a xraxaon ra ixin thi jian'a xraxaon ni, mee anto jii ngain nunthe ji'i. Ko tain'a ñao ra ko dayé'e ra ngain ansean ra juajna ukui'in ra ixin juajna ji'i chunda juachaxin sinthakjan ra inaa chujni narua.
59001022	Aro rugunda nche'e ra thi jitjaago juajna ji'i, ko jeo'a thi'in ra juajna ixin ja̱ je'o thi'in ra juajna, ja'o ra ncheye'e ra ansean ra.
59001023	Thi chujni je'o thi'in juajna ji'i, aro nche'a thi thetu'an juajna, chujni mee inchin naa thi nchexruan ngakon ngain naa xruxrao.
59001024	Ko are thjexin nchexruan ngakon ko sathji, tuin ndatjañe'e kexreen jii ngakon.
59001025	Aro thi chujni tsje'e jian ngain ley Ndo Dio, thi ley nchekjan na̱ jian, ko kain ncha'on nche'e na̱ thi kuangi na̱ ko tjañe'a na̱, Ndo Dio sinchenchaon na̱ ngain kain thi sinche'e na̱.
59001026	Ja̱ chrujan chujni xraxaon ixin je'e anto dithikaon Jesucristo, aro anto nichjakua, je'o jincheye'e anseen ko je'e incherenthe'a thi je'e dithikaon.
59001027	Thi chujni ndua dithikaon ngain Ndo Dio, nche'e na̱ thi nchexruxi'in ndo ixin nche'e na̱ thi jian, ko thjengijna na̱ xan nua, kai thjengijna na̱ nchri ga'an tangi tedathu'e, ko nche'a na̱ thi jian'a nche'e icha chujni.
59002001	Ja'a ra xro choo ná, xro chunthia ra Nchaa ná Jesucristo thi chunda kain juachaxin, ja'a ra chro'a sincherenthe ra je'o chujni sinao ra.
59002002	Ixin ja̱ ngain ningua ra sixi'in naa chujni anto jian luntho jingaa kunixin kuchianingo anto renthe, ko kai sixi'in naa chujni nua ko jingaa naa luntho nthalinchrjen,
59002003	ko ja̱ icha ncherenthe ra thi jingaa luntho jian ko rundachro ra ngain: “Ja'a nthi'i dari'i”, ko ngain chujni nua rundachro ra: “Ja'a yaa daringathjinkua, o dari'i ngatakua nunthe”,
59002004	are jañaa tenche'e ra, ¿a je'a je'o tencherenthe ra chujni icha rinao ra, ko tetsje'o ra kunixin naa jian'a juaxraxaon chujni nua?
59002005	Ja'a ra xro choo ná, xro anto thjua'a ra, thi'in ra: Ndo Dio kuinchie'e chujni nua ngata'a nunthe ji'i ixin icha ruchunthia na̱ ngain Jesucristo, ko sayée na̱ thi ndachro Ndo Dio sajon ndo ko sinthe na̱ ngain thi thetu'an ndo, jañaa inchin ndachro ndo. Ko ji'i sayée kain chujni thjue'e ndo.
59002006	Aro ja'a ra anto ncherenthe'a ra chujni nua. ¿A je'a chujni anto chunda anto nthantha'a ra na̱ xra, ko xra dichro na̱ jie̱ ixin ja'a ra?
59002007	Ko, ¿a je'a chujni te'i, chujni nichja jian'a ixin Nchaa ná, thi ja'an ná chunthia ná?
59002008	Ja̱ ndua dithikaon ra thi thetu'an Ndo Dio, jian tenche'e ra inchin jitaxin ngain Xruen ndo: “Thjue'e ra icha chujni jañaa inchin thjue'e ra nthau'a ra.”
59002009	Aro ja̱ texion chujni ncherenthe ra, tenche'e ra thi jian'a ixin tenche'a ra inchin thetu'an Ndo Dio.
59002010	Ixin thi chujni nche'e kain thi thetu'an ley Ndo Dio, aro ja̱ binche'a kunixin nakua thi thetu'an ndo, chujni mee xraa bithikaon'a kain thi kuetu'an ndo.
59002011	Ixin thi ndachro: “Darichriko'a nchri je'a chri'a, o xi je'a xixi'a”, kai ndachro: “Duen'a chujni.” Ko ndua richunda'a nchri kuxa'a o xi kuxa'a, aro bu'en naa chujni, ji'i ruchro ixin bithikaon'a kain thi thetu'an ley ndo.
59002012	Mexinxin nichja ra ko nche'e ra jian inchin chujni jikininxin'a sue'en jie̱ ixin ley Ndo Dio binthakjan ná jian chujni ixin buthikaon ná Jesucristo.
59002013	Ixin Ndo Dio tsiakunue'a chujni thiakunue'a inaa chujni. Ixin thi thiakunue'e ni chujni, sinthagacha ná are suan ná jie̱.
59002014	Ja'a ra xro choo ná, ja̱ chrujan thi rundachro ixin chunthia ko xru'in thi jian nche'e, ¿a je'o ixin chunthia, nchao rukjan inaa chujni narua?
59002015	Ja̱ chrujan xan choo ná, xan nchrii o xan xii, chunda'a xan luntho dengaa xan ko thi jine xan,
59002016	ko ja̱ jngujngujni ra rundache ra xan: “Jian tsji'a ra; jian dinthetsii ra ko jian jinthe ra ko tsuja'a ra”, aro dajon'a ra thi rugunde'e xan, xru'in xree thi je'o nichja ra.
59002017	Jañaa kai ja̱ je'o chunthia ra ko xru'in thi jian nche'e ra, xru'in xree.
59002018	Aro chrujan chujni rundathjo: “Ja'a chunthia ngain Jesucristo, ko ja'an ntha'a thi jian.” Mexinxin tjagu'na: “Kexreen nchao chunthia ni ngain Jesucristo ko nche'a ni thi jian, ko ja'an tsjagu'a ixin chunthia ixin thi jian ntha'a.”
59002019	Ja̱ dithikaon ixin nakuaxinxon Ndo Dio jii, ja'a jian rinche'e, aro kai nchiijin dithikaon, ko xranga ixin juaxraon.
59002020	Dari'a xraja; thinxin jian ixin thi chunthia ni xraago ixin thi jian nche'e ni ixin ja̱ je'o ruchunthia ni ko nche'a ni thi jian, mee xru'in xree.
59002021	Ndudaa ná Abraham kjan jian chujni ngathexin kon Ndo Dio, are binchenduusen xan Isaac ko ruguen xan ngata'a xro ruchetaxin xan.
59002022	¿A ubikon ixin thi binche'e Abraham kjuaguxin thi chunthia? Ko thi anto chunthia xethja ko kurenthe ixin thi binche'e.
59002023	Ko ja'in ku'en ixin xethja thi ndachro Xruen Ndo Dio: “Abraham bithikaon ngain ndo, ko je'e ndo ndachro ndo ixin Abraham kjan jian chujni”. Ko bi'in xi jian dakao ndo.
59002024	Ubikon ra ixin Ndo Dio nthakjan ná jian chujni ixin thi jian ntho'o ná, ko jeo'a ixin thi chunthia ná.
59002025	Ko xraje'o ku'en Rahab, thi nchrii bakuchji ngain xii. ¿A je'a Ndo Dio binchejian nchra ixin thi jian binche'e nchra?, ixin bajon nchra nchia thi bithu'e ni bitsaaya ko ixin ndachro nchra ixin ujee nthi'á sarunthekingaxin na̱.
59002026	Ko jañaa kai nthau'e ni, ja̱ ko'a espíritu ngain nthao ndadige'en nthao, jañaa kai thi chunthia ni ndadige'en, ja̱ nche'a ni thi jian.
59003001	Ja'a ra xro choo ná, ndachro'a ra ixin tsjé ra rinao ra rukjan ra inchin xi tjaago ixin jian nu'a ra ixin kain ná xro tjaago ná icha suji jie̱ suanna.
59003002	Kain ná sathjia ná ko ntho'o ná thi jian'a. Ja̱ chrujan chujni nichja je'o thi jian, chujni mee naa chujni xru'in jian'a nche'e ko thixi'in ko nche'a kain thi jian'a thiaku'en nthau'e.
59003003	Ja'an ná dake'e ná ngain ru'a kunxin naa chia tengathjenxin ná ba ixin sithikaon ná ba, ko jañaa sithikaon ná ba ko tsji'o ná ba thi ja'an ná sinao ná.
59003004	Tsje'e ra kai ntha barko; maski anto yeye ntha ko rugunde'e ntha suji chrintho ixin tsingi ntha, aro thi dakangi ntha je'o nchegunda naa ntha anto nchiin, di'in timón, ko yaa dithikaunxin ntha barko dikao ntha thi je'e rinao.
59003005	Jañaa kai neje ni, maski anto nchiin, aro nchao sinche'e tsjé thi jian'a. ¡Xraa naa xru'i anto nchiin aro tsixi'in tsjaaga nguixin naa ntha jié!
59003006	Ko neje ni inchin naa xru'i, ko kai nchao sinche'e tsjé thi jian'a. Neje ná jii ngain nthau'a ná ko nchejian'a nguii nthau'a ná, ko nchao sinche'e ixin satho ná tangi ixin dayee juachaxiin xru'i danga'a.
59003007	Chujni nchao nchesancho kain kuxiigo chrintho, kunthua, kunchee ko kain kuxiigo jii ngangi ndachaon.
59003008	Aro xru'in chujni nchao ruke'e ko runichja inchin je'e rinao ixin neje ni anto jian'a ko xru'in chujni thixi'in ke'e neje ko chunda xraa naa ndachikjan ko nchao nasuenxion chujni.
59003009	Kunixin neje ná nthusaye'e ná Ndo Dio Ndudaa ná. Kai neje ná danchiaxin ná ixin jian'a tsji'i inaa chujni, thi chujni binchechjian Ndo Dio inchin je'e ndo.
59003010	Kunixin xraje'o ru'a ná nthusayexin ná Ndo Dio, ko nichja ná ixin jian'a tsji'i inaa chujni. Ja'a ra xro choo ná, ja'an ná ichro'a sintho'o ná ji'i.
59003011	¿Anchao thi chrinxin jinda, nchao sachrjexin nda anto jní ko nda anto tsjá?
59003012	Ja'a ra xro choo ná, ¿anchao naa ntha higo sinchechjian aceituna, o naa ntha uva nchao sinchechjian tho higo? Jañaa kai thi jichrinxin jinda, chro'a sachrjexin nda xijntha ko nda anto jní.
59003013	Ja̱ ngaya'a ra jii naa chujni nu'e jian ko thinxin jian, ncho tjaago chujni mee thi jian nche'e ko tsain'a ñao ixin thi je'e nu'e ko thinxin.
59003014	Aro ja̱ suji juachjue'e chunda ra ngain ansean ra ko ningaku'en ra chujni, tain'a ñao ra ixin thi nu'a ra, ko ja̱ jañaa tenche'e ra, chunxin'a ra thi ndua.
59003015	Ixin kain thi nu'a ra ji'i, je'a ngajni thixin, ji'i thi tjaago juaxraxauen chujni nthi'i ngata'a nunthe ko mee juaxraxauen nchiijin.
59003016	Ixin thi jii juachjue'e ko ningaku'en choo ná, kai jii thi thinxin'a choo ná ko kain thi jian'a.
59003017	Aro thi jian juaxraxaon thinxin ngajni, ngain juaxraxaon mee xru'in jian'a jii ixin ncheketu'a chujni, thjengijna chujni chunda'a, tain'a ñao, thiakunu'e chujni ko jian nche'e ngain kexe'o chujni ixin yaa dachrjexin ngain ansean.
59003018	Ko thi chujni thjee ixin chrjuin tsunu'e ngain anseen icha chujni, Ndo Dio ruchjee ndo na̱ thi chrjuin tsunu'e ngain anseen na̱ ko sinche'e na̱ thi jian.
59004001	¿Thinoo thixin thi theto ra ko ningaku'en choo ra? Mee thixin ngain juachjue'e jii ngain ansean ra ko kain thi jian'a xraxaon ra.
59004002	Ja'a ra anto chjua'a ra ko rujinaunkua ra chrujan ruginthechunda ra, mexinxin du'en ra chujni ko teche ra ixin juachjue'e ko thetuko'o ra chujni aro chro'a dinthechunda ra thi rinao ra ixin danchie'a ra Ndo Dio.
59004003	Ko are ja'a ra danchia ra, daye'a ra ixin thi danchia ra jian'a sinchegunda ra ixin je'o rinao ra thi thiaku'en nthau'a ra.
59004004	¡Ja'a ra xro thjue'a ra ko dithikaon'a ra Ndo Dio! ¿Anua'a ra ixin thi jian dakao thi jian'a jii ngain nunthe, mee ndakjan naa thi ningaku'en Ndo Dio? Ko ja̱ ja'a ra sakji'o ra jian thi jian'a jii ngain nunthe, ja'a ra takjan ra chujni ningaku'en Ndo Dio.
59004005	¿O a xraxaon ra ixin je'a ndua thi ndachro ngain Xruen Ndo Dio: “Espíritu kuinthu'e Ndo Dio ngajin ná, Espíritu mee anto thjuaa ná ko chjiigo ixin ja'an ná”?
59004006	Ndua Ndo Dio anto thjuaa ná ndo inchin ndachro ngain Xruen ndo: “Ndo Dio kayakuen chujni anto ta'in ñao, aro je'e thjue'e ko thjengijna chujni tain'a ñao.”
59004007	Mexinxin dithikaon ra Ndo Dio, ko thixi'an ra ko nche'a ra thi rinao nchiijin, ko nchiijin satsjixin ngajin ra.
59004008	Tunchie'en ra ngain Ndo Dio ko je'e ndo tsunchie'en ndo ngajin ra. Ja'a ra xro nche'e ra thi jian'a, thinthu'e ra thi jian'a tenche'e ra. Ko ja'a ra, xro xraxaon ra ixin nchao sithikaon ra Ndo Dio, ko kai nchao sinche'e ra thi jian'a, ncherua ansean ra.
59004009	Ta ra juachjaon ko xraxaon ra ixin thi jitu'an ra, ko tsjanga ra. Ko itjano'a ra ko icha jian tsjanga ra, ko icha'a ra ko icha jian dinthechi'in ra.
59004010	Tain'a ñao ra ngathexin kon Nchaa ná, ko je'e sinthakjan ra chujni renthe.
59004011	Ja'a ra xro choo ná, nichja'a ra jian'a ixin chujni dithikaon Jesucristo. Ixin thi nichja jian'a ixin je'e na̱, jinche'e jie̱ ngain na̱. Ko chujni mee jinichja jian'a ixin ley kuetu'an Ndo Dio ko ndakjan naa chujni nche'e jie̱ ko je'a chujni dithikaon ley.
59004012	Ixin je'o nakua thi bajon ley, ko mee thi nchao sinchekjan chujni naa chujni narua o nchao sinche'e jie̱. ¿Aro kensen ja'a ixin sinche'e jie̱ ngain inaa chujni?
59004013	Thi'in ra ji'i, ja'a ra xro ndachro ra: “Jai o ndue satsjin ná ngain kexe'o naa rajna, ko nthi̱'a̱ sunthe ná naa nano ko tsachji ná ko sinthukji na̱ ko sacha ná tsjé tumi.”
59004014	Ko nua'a ra ke'e siku'en ndue, ko nua'a ra a xra sinthechon ra. Ja'a ra inchin naa ranunthe xraago nchin, kuthimejan ndaditjaan.
59004015	Icha jian ja'in rundachro ra: “Ja̱ Ndo Dio sajon juachaxin sunthechon ná, nchao sintho'o ná ji'i o ji'a.”
59004016	Aro ja'a ra nthaxruxi'an ra ta'in ñao ra ixin thi nichja ra, ko kain thi ta'in ñao ra anto jian'a.
59004017	Ko chujni nu'e nche'e thi jian ko nche'a, chujni mee jinche'e thi jian'a.
59005001	¡Thi'in ra jai, ja'a ra xro chunda ra tsjé tumi! Tsjanga ra ko tuyao ra ixin anto tangi siku'an ra.
59005002	Kain tumia ra digi'i chjiin, ko luntho anto renthe chunda ra ndadijine kuchii.
59005003	Kain chia oro ko plata chunda ra digi'i chjiin, ko chjiin tumia ra tjaago ixin banchexin'a ra tumi, ko mee tsjaaga nthau'a ra inchin naa xru'i. Ja'a ra anto tedasintja ra tumi are uchiaon jithii ncha'on ndatsjexin nunthe.
59005004	Thi'in ra kexreen chro chujni anto ncheni'i ixin kjuenge'a ra na̱ 'na xra binche'e ngataon jngi'a ra. Ko thi anto ncheni'i chujni binche'e xraa ra ujithi'in Ndo Dio, thi Nchaa ná chunda kain juachaxin.
59005005	Ja'a ra ngain nunthe ji'i binthechunda ra kain thi anto renthe, banchetsujin ra thi binthe ra ko binche'e ra kain thi binao nthau'a ra. Ko thi binche'e ra, je'o binthanthao ra ixin se'en ra xraa are ncha'on de'en tsjé kuleko.
59005006	Ja'a ra banchia ra gue'en jie̱ chujni xru'in teka ko naguenxon ra na̱. Ko je'e na̱ xru'in ndachro na̱ ko xrajon na̱ be'en na̱.
59005007	Mexinxin ja'a ra xro choo na, thixi'an ra kain thi tangi tsija Nchaa ná inaa. Jañaa inchin chujni thenga chu'en suan thi thenga ko chu'en chrin tuin thii ko chrin tuin'a thii.
59005008	Mexinxin kai ja'a ra thixi'an ra kain, ko tunu'a ra jian ngain ansean ra ixin utuin tsii Nchaa ná inaa.
59005009	Ja'a ra xro choo ná, nichja'a ra jian'a ixin xan choo ra ko jañaa suan'a ra jie̱ ixin Ndo Dio, ndo nche'e jie̱, ujindangii ndo nchia.
59005010	Ja'a ra xro choo ná, tsje'e ra kexreen kuixi'in kain thi tangi ku'en ni bagayée juajnee Ndo Dio, ni nichja ixin Nchaa ná.
59005011	Ko ja'an ná nua ná ixin anto chrjuin ixin ni thixi'in dathu'e kain thi tangi. Ja'a ra ukui'in ra kexreen Job kuixi'in kain thi tangi, ko kai unu'a ra ixin are bathu'e kain thi tangi mee, Nchaa ná anto tsjé chjee ixin Nchaa ná anto thiakunua ná ko chjaa ná thi dundaa ná.
59005012	Aro kain ra xro choo ná, are rundachro ra ixin chrujan sajon ra dajin'a ra ixin ngajni, nunthe o kexe'o inaa sinchexin ra. Ko are rundachro ra: “Jaan”, xru'in inaa ndachro ra, maski je'o “jaan”; ko are rundachro ra: “Na'i”, kai je'o ndachro ra “na'i”, ko jañaa Ndo Dio sinche'a jie̱ ngajin ra.
59005013	Ja̱ chrujan ra tedetan ra tangi, nichje'e ra Ndo Dio ixin sinthjian ndo thi tangi mee. Ja̱ chrujan ra techa'a ra, tsjethe'e ra Ndo Dio.
59005014	Ja̱ chrujan ra ni'a ra, dayé'e ra ni daku'en ni'ngo ixin runichjee na̱ Ndo Dio ixin ni ni'i, ko ixin juachaxiin Nchaa ná tsinga na̱ aceite.
59005015	Ko are chunthia ra ko sanchie'e ra ndo, thi ni'i ruxingame'e, ko Nchaa ná sinchexrue'en. Ko ja̱ binche'e thi jian'a, sitjañe'e thi binche'e.
59005016	Mexinxin theki'in choo ra thi jian'a binche'e ra ko nichjaxin choo ra ngain Ndo Dio ixin tsuxrua'an ra. Ixin chujni nichjee ndo ko jian jii ngathexin kon ndo, chunda jié juachaxin ko tu'en thi danchia ngain ndo.
59005017	Elías, thi bagayée juajnee Ndo Dio, kjui naa chujni inchin ja'an ná ko je'e anto binchetse'en ñao Ndo Dio ixin ruki'a chrin, ko jui'a chrin ngain nunthe nii nano ko rio'o.
59005018	Ko Elías kjan binchetse'en ñao Ndo Dio ixin ruchjee chrin, ko kjan juii chrin inaa, ko nunthe kjan bajon nunthe thi bagajon nunthe.
59005019	Ja'a ra xro choo ná, ja̱ chrujan ra ndakuinthu'e ra thi ndua, aro inaa sinthakjan ra ngain thi ndua,
59005020	tunu'a ra ixin thi nchekjan naa chujni jinche'e jian'a ngain thi ndua, je'e tsajanda'a chujni mee tsji ngain xru'i danga'a, ko sinche'e ixin Ndo Dio sinchetjaaña tsjé thi jian'a.
60001001	Ja'an Pedro na, thi kuinchie'e Jesucristo ixin tsji'an juajnee. Kji̱n na xroon ji'i ixin ja'a ra xro judío ra xro te'a ra ngain nunthe'a ra ko dithikaon ra Jesucristo, ja'a ra xro te ra ngain nunthe Ponto, nunthe Galacia, nunthe Capadocia, nunthe Asia, ko nunthe Bitinia.
60001002	Ndo Dio Ndudaa ná kuinchia'a ra ndo are xra xru'in be'e. Ko Espíritu Santo ubincherua ansean ra ixin sinche'e ra thi thetu'an Jesucristo, ko kain thi jian'a binche'e ra uxenga 'na kunixin jnii Jesucristo. Ko Ndo Dio anto sinthanchaon ra ko ruchjaa ra thi chrjuin tsunu'e ngain ansean ra.
60001003	Ja'an ná sunthusaye'e ná Ndo Dio, Ndudee Nchaa ná Jesucristo ixin Ndo Dio kuiakunuaa ná ndo ko binthakjan ná ndo inaa chujni narua ixin binchexechon ndo Jesucristo. Mexinxin chunthia ná ixin sunthechon ná ngain je'e kainxin ncha'on.
60001004	Ko Ndo Dio ruchjaa ná ndo thi binthakininxin ná ndo ko jithenchji'an ndo nthi̱'a̱ ngajni, ko mee ruxanthe'a, chro'a tsumeko ko ruxenthe'a inchin tsjo.
60001005	Ko ixin ja'a ra chunthia ra ngain Ndo Dio, mexinxin je'e ndo jinda ra ndo kunixin juachaxiin ndo ko kain thi nche'e ndo ixin ja'a ra ruxethja ngain thi ncha'on are uchiaon ndatsjexin nunthe.
60001006	Mexinxin jai ja'a ra anto cha'a ra, maski ngain ncha'on te'i rugunda sathu'e ra tsjé thi anto tangi thetu'an ra.
60001007	Ixin thi chunthia ra ngain Jesucristo, mee inchin chia oro ixin che chia ngakjan xru'i ixin jañaa turua ko xraago thi juxon chia oro. Ko thi chunthia ra icha turenthe ke oro, thi ndathjexin. Mexinxin rugunda anto tangi tsu'an ra ixin tsujian ra ngathexin kon Jesucristo, ko ja̱ tsixi'an ra kain thi tangi, jikininxin ra ixin Jesucristo runichja jian ixin ja'a ra ko tsusaya'a ra are je'e tsii inaa.
60001008	Ja'a ra thjue'e ra Jesucristo maski bikon'a ra, ko maski jai dikon'a ra aro dithikaon ra ngain je'e. Ko anto cha'a ra ngain ansean ra ko dinchi'a ra kexreen rundachro ra ixin anto cha'a ra
60001009	ixin ja'a ra unu'a ra ixin sinthechunda ra thi chunthia ra, ko mee thi rukjan ra inaa chujni narua.
60001010	Are sa'o, ni bagayée juajnee Ndo Dio anto kjuee na̱ ngain Xruen ndo ixin rukinxin na̱ kexreen jai ja'a ra kjan ra inaa chujni narua, ko banichja na̱ ixin kexreen Ndo Dio runthanchaon ra jai.
60001011	Ko Espiritue Cristo binchenu'e ni bagayée juajnee Ndo Dio ixin thi tangi ruku'en Cristo are rukii, kuthejan rugayee jié juasaaya. Ko ni bagayée juajnee ndo anto binao na̱ rukunu'e na̱ ixin kensen thi Cristo ko kesa rukii.
60001012	Aro Ndo Dio binchenu'e kain ni bagayée juajnee ndo ixin thi banichja na̱ je'a ixin je'e na̱, je'e na̱ banichja na̱ ixin ja'an ná. Ko juajna banichja na̱, mee xraje'o thi jian juajnee Jesucristo kjuagua ná chujni nichja kunixin juachaxiin Espíritu Santo juixin ngajni. Ko ji'i kain ángel binao runthegikon.
60001013	Mexinxin, tsjé'e ra jian ko xraxaon ra jian thi sinche'e ra, ko jañaa nchao sinche'e ra juxon thi jian. Ko je'o chunthia ra ngain Ndo Dio ixin je'e ndo sinthanchaon ra ndo ngain thi ncha'on are Jesucristo tsii inaa.
60001014	Dithikaon ra thi ndachro Ndo Dio inchin chjan jian dithikaon xan ngain ni ndu'e xan. Ko inche'a ra thi jian'a bakiaku'en nthau'a ra are xra bechunxin'a ra Ndo Dio.
60001015	Mexinxin inche'a ra thi jian'a ixin ja'a ra ubachrjende'e ra thi jian'a ixin Ndo Dio, ndo kuinchia'a ra ko xru'in thi jian'a jii ngain anseen ndo
60001016	inchin ndachro ngain Xruen Ndo Dio: “Thinthu'e ra kain thi jian'a ixin ja'an xru'in thi jian'a jii ngain ansenna.”
60001017	Ndo Dio nche'e jie̱ ngain thi nche'e chujni, ko je'e thinchie'a chujni sue'en jie̱. Ko ja̱ ndachro ra ixin Ndo Dio mee thi Ndudaa ra, rugunda ruxragu'en ra ndo kainxin ncha'on sinthe ra ngain nunthe ji'i.
60001018	Ko ja'a ra jian nu'a ra ixin Ndo Dio ikuanchrjanda'a ra xrarunche'e ra thi xru'in xree, inchin thi binthakua'an ra ni ndo dachri'a ra xrachrjen. Ko kai nu'a ra ixin thi jian'a binche'e ra xengaxin'a 'na kunixin thi nchao ndatsjexin, inchin chia oro o chia plata
60001019	ixin xengaxin 'na kunixin jnii Jesucristo, thi anto renthe. Are Cristo be'en ngain ntha cruz, kundusen inchin naa kuleko thjua ko xru'in thi beni'i ba.
60001020	Ko icha sa'o ke rukunchjian nunthe, Ndo Dio undachro ndo ixin Cristo jañaa ruku'en. Ko ngain ncha'on te'i, are uchiaon undajithjexin nunthe, je'e xraago ixin kjuengijna ra ja'a ra.
60001021	Ko ixin Jesucristo ja'a ra dithikaon ra Ndo Dio, thi binchexechon Cristo ko binchesaye'e ndo. Mexinxin chunthia ra ko techu'en ra thi ruchjaa ra Ndo Dio.
60001022	Ixin juachaxiin Espíritu Santo, ja'a ra dithikaon ra thi ndua juajnee Ndo Dio, ko mee bincherua ansean ra. Ko jañaa ruthjue'e ra kain chujni chunthia Jesucristo, ko ngain ansean ra sachrjexin thi anto ruthjue'e choo ra.
60001023	Ja'a ra kjan ra guan ra inaa, aro ije'a ngain ni ndui ra, ni ndade'en. Ja'a ra guan ra inaa ixin juajnee Ndo Dio, ndo jichon, ko juajna mee tunchrje'en kainxin ncha'on.
60001024	Ixin ngain Xruen Ndo Dio ndachro: Kainxin chujni je'o inchin naa ka, ko kain thi chrjuin banche'e na̱, mee inchin tsju'e ka. Ka ndaxema ka, ko tsju'e ka ndadingo tsjo;
60001025	aro juajnee Ndo Dio tunchrje'en kainxin ncha'on. Ko juajna ji'i thi jian juajna xragu'a ra.
60002001	Mexinxin, rugunda thinthu'e ra kainxin thi jian'a inchin thi ncheye'e ra chujni, thi xraa chrjuin nche'e ra ixin je'o dikon chujni aro ndua'a, thinthu'e ra juachjue'e ko kain thi chijni ndua'a thekin chujni.
60002002	Nche'e ra inchin chjan nandaa tunkji'i; thjee ra thi ndua juajnee Ndo Dio inchin je'e xan thjee xan tsjin. Ja̱ jañaa sinche'e ra, juajna mee sinthasuji ra ko rukjan ra inaa chujni narua.
60002003	Ko ji'i tu'en ixin ubatsuan ra Ndo Dio, ndo, jaan, jian ndo.
60002004	Jesucristo, je'e inchin naa xro jichon, thi xro ndachro chujni ixin xru'in xree xro, aro ngathexin kon Ndo Dio xro ji'i jian xro ko anto renthe xro. Mexinxin ja'a ra, are kunchie'en ra ngain Jesucristo,
60002005	kai kjan ra inchin xro ji'i. Mexinxin tanchrjanda ra ixin Ndo Dio sinthagunda ra ndo ixin sinchechjian ndo naa ningue ndo ko rukjan ra tsjé daana thi je'e ndo kuinchie'e ndo. Ko ixin Jesucristo ja'a ra nchao sinchenduusen ra thi jian nche'e ra ngain ndo ko je'e ndo sayée ndo thi ja'a ra nche'e ra.
60002006	Ko jañaa ndachro ngain Xruen Ndo Dio: Ja'an tsiin ngain rajna Jerusalén thi xro icha suji ke'e nchia, ko xro mee naa xro ja'an kuinchiaa ko anto renthe xro. Ko kain chujni ruchunthia ngain xro mee xru'in ncha'on satho na̱ juasuaxin.
60002007	Ja'a ra xro dithikaon ra, nu'a ra ixin xro mee atho renthe xro, aro ixin chujni dithikaon'a, diku'en thi ndachro ngain Xruen Ndo Dio: Thi xro ndachro ni thethe nchia ixin xru'in xree xro, xro mee bige'e xro icha renthe ke kain xro.
60002008	Ko kai ndachro ngain Xruen ndo: Xro ji'i thi tunthengixin chujni, ko ncheganka na̱. Ko je'e na̱ tunthengixin na̱ ixin dithikaon'a na̱ thi jian juajna, ko ujañaa bikininxin tsu'en na̱.
60002009	Aro ja'a ra juxon chujni Ndo Dio kuinchie'e, ko ja'a ra danee ndo, ni sinchesaye'e thi rey; ko ja'a ra inchin rajnee Ndo Dio thi je'e binchenchaon. Ko jañaa ja'a ra rundache ra icha chujni thi jian nche'e Ndo Dio, ndo bayaxin ra ngain thi naxin xe'e thi binthe ra ixin jai te ra ngain xruii ndo, thi chrjuin dingasaan.
60002010	Are icha sa'o ja'a ra kjui'a ra chujni rajnee Ndo Dio, aro jai ja'a ra uchujni rajnee ndo. Kai are icha sa'o ja'a ra xru'in kensen bakiakunua'a ra, aro jai Ndo Dio thiakunua'a ra ndo.
60002011	Ja'a ra xro choo ná, xro anto thjua'a ra, rinichja ngajin ra inchin chujni te'a ngain nunthe'e ko nchiunchjan tedathuxin na̱, nthatsa'an ñao ra nche'a ra thi jian'a thiaku'en nthau'a ra ixin thi jian'a mee rinao sinchetjaan ansean ra.
60002012	Ja'a ra tjaago ra thi jian nche'e ra ngayee kain chujni dithikaon'a Ndo Dio. Ixin maski chujni chrjuin'a runichja ixin ja'a ra, je'e na̱ sikon na̱ thi jian tenche'e ra ko sinchesaye'e na̱ Ndo Dio ngain thi ncha'on are je'e ndo sinche'e ndo jie̱ ngain kain chujni.
60002013	Ko ixin dithikaon ra Nchaa ná Jesucristo, rugunda dithikaon ra kain chujni chunda juachaxin thetu'an nthi'i ngata'a nunthe inchin xi rey, thi thetu'an ko thi chunda icha jié juachaxin.
60002014	Kai dithikaon ra kain ni thetu'an rua'an xi rey ixin je'e na̱ nche'e na̱ jie̱ ngain chujni nche'e jian'a ko tsexruxi'in na̱ thi chujni nche'e jian.
60002015	Ixin Ndo Dio rinao ndo ixin ja'a ra jian sinche'e ra, ko thi jian sinche'e ra tsejexin ra ru'a kain chujni xru'in nu'e ko nichjakua.
60002016	Ja'a ra ije'a inchin chujni thetu'en thi jian'a ixin ja'a ra nche'e ra xree Ndo Dio, ko maski jañaa xraxaon ra, ji'i ruchro'a ixin nchao sinche'e ra thi jian'a thiaku'en nthau'a ra.
60002017	Chunde'e ra juasaaya kain chujni. Thjue'e ra kain ni choo ná ni chunthia Ndo Dio, ko chunde'e ra jié juasaaya ngain Ndo Dio, ko dithikaon ra thi thetu'an xi rey.
60002018	Ja'a ra, xro nche'e ra xree naa xi najni, rugunda dithikaon ra kain thi thetu'an xa, ko jeo'a dithikaon ra xi najni jian nche'e, kai dithikaon ra xi najni chrjuin'a nche'e.
60002019	Ixin Ndo Dio nchenchaon chujni thixi'in thi chrjuin'a nchekao na̱ maski je'e jian nche'e xree na̱.
60002020	Aro ja̱ chrujan ra tedatho ra tangi ixin thi jian'a binche'e ra ko maski thixi'an ra, xru'in jian tenche'e ra. Aro ja̱ chrujan ra jinthagatho ra na̱ tangi, maski ja'a ra jian binche'e ra, Ndo Dio sinthanchaon ra.
60002021	Ndo Dio binthakininxin ra tsu'an ra thi tangi ku'en Jesucristo ixin je'e tsjé thi tangi bathu'e ixin ja'a ra, ko jañaa je'e tjagu'a ra kexreen sinche'e ra kai.
60002022	Jesucristo xru'in jian'a binche'e ko xru'in ncha'on bincheye'e chujni.
60002023	Ko are chujni bandache na̱ jian'a, je'e bagathe'a ngain na̱ kunixin thi jian'a. Ko are banchegetan na̱ tangi, je'e banchexraon'a na̱ ixin runchegatho na̱ tangi kai. Icha jian je'e bakinthu'e kain ngaa raa Ndo Dio, ndo nche'e jie̱ inchin jikininxin.
60002024	Kainxin thi jian'a bintho'o ná, Jesucristo ukjuenga 'na are benganito ngain ntha cruz; ko jañaa ja'an ná nchao rukinthu'e ná kain thi jian'a ko je'o thi jian runtho'o ná. Ko je'e bikaon ko tangi ku'en ixin jañaa ja'an ná kuxruaan ná.
60002025	Are icha sa'o ja'a ra bakji ra inchin thi kuleko digichrue, aro jai ukjan ra ngain Jesucristo ko je'e daku'an ra inchin naa thi thingaria kuleko ko thjengijna ra.
60003001	Kai ja'a ra xro nchrii ra, are usintheko'o ra xixi'a ra, dithikaon ra thi tsetu'an ra xa, ixin ja̱ xradithikaon'a xa juajnee Jesucristo, je'e xa sithikaon xa ixin thi jian sinche'e ra ko rugunda'a tsjagu'e ra xa
60003002	ixin je'e xa sikon ra xa inchin naa nchrii jian nche'e ko nchesaye'e nchra Ndo Dio.
60003003	Ko thi chrjuinxin te ra, sikon'a ni je'o ngama ra ixin dinchejijin jaa ra anto najni, o ixin tethia ra chia oro o ixin tenga'a ra luntho anto renthe.
60003004	Icha jian thi chrjuin te ra mee thi chrjuin juaxraxaon se'e ngain ansean ra ko xru'in ncha'on tsjexin. Ko mee ruchro ixin ja'a ra naa nchrii chrjuin nu'e ko jian nche'e nchra, ko ji'i anto renthe ngathexin kon Ndo Dio.
60003005	Ixin are usee, kain nchrii bechunthia ngain Ndo Dio, jañaa chrjuin banche'e nchra, ko bakjaago nchra thi chrjuin bagithikaon nchra xixi'i nchra.
60003006	Jañaa binche'e Sara ixin bithikaon nchra Abraham. Ko Sara banchegi'in Abraham, “suixin nchana.” Ko ja'a ra rukjan ra inchin xe'en Sara ja̱ sinche'e ra thi jian ko xru'in ruxragu'en ra.
60003007	Kai ja'a ra, xro xixi'i nchra, rugunda chrjuin thinxi'in ra nchra ko chunde'e ra nchra juasaaya inchin jikininxin nchra ixin je'e nchra maski suji'a nchra aro Ndo Dio kai ubinchekininxin nchra ixin kjan nchra inaa chujni narua thi xru'in ncha'on tsjexin, jañaa inchin kjan ra ja'a ra. Ko ja̱ jañaa sinche'e ra, Ndo Dio, jaan, tsi'in ndo thi ja'a ra sanchie'e ra ndo.
60003008	Ko rugunda xraje'o juaxraxaon ruchunda ra kain ra, ko thiakunue'e choo ra, ko thjue'e choo ra xraa nakua nduda'a ruchunda ra. Thjengijna ra chujni ko jian dakji'o ra na̱.
60003009	Thjengexin'a ra thi jian'a nche'e chujni ngajin ra, kai thjengexin'a ra thi jian'a nichja na̱ ngajin ra. Icha jian danchie'e ra Ndo Dio sinchenchaon na̱ ixin je'e ndo kuinchia'a ra ndo ixin sinthanchaon ra ndo.
60003010	Ixin ngain Xruen Ndo Dio ndachro: Thi chujni ngain anseen dachrjexin ixin rinao se'e jian ko sikon chrjuin sathu'e kain ncha'on tsii, rugunda tsangi runichjakua'a thi jian'a, ko runichja'a thi je'a ndua.
60003011	Rugunda isinche'a thi jian'a ko sinche'e je'o thi jian; ko tsjee kexreen tsunu'e chrjuin ngain anseen, ko jamee sinche'e kainxin ncha'on.
60003012	Ixin Nchaa ná tsje'e ko jinda chujni nche'e jian ko je'e thi'in are nichjee na̱, aro kain thi chujni nche'e jian'a, Nchaa ná tuñao ngain na̱.
60003013	¿Kensen sinche'e jian'a ngajin ra, ja̱ kainxin ncha'on sinche'e ra thi jian?
60003014	Aro anto chrjuin ja̱ tangi tu'an ra ixin nche'e ra thi jian. Xru'in kensen xragu'en ra ko tanchrjanda'a ra ixin se'e juaxraon ngajin ra.
60003015	Icha jian nchesaye'e ra Cristo ngain ansean ra ixin je'e Nchaa ná, ko kain ncha'on tunu'a ra jian ke'e sathe'e ra ngain kain chujni sanchangi'a ra ko chrjuin dathe'e ra na̱ ko duñaunkua'a ra ngain na̱, are sanchiangi'a ra unda chunthia ra Cristo.
60003016	Ko jañaa nche'e ra thi jian ko tunu'a ra chrjuin ngain ansean ra ixin jamee kain chujni nichja jian'a ixin ja'a ra xro chunthia ra Cristo, je'o na̱ tsusuee na̱ ixin thi je'e na̱ nichja na̱.
60003017	Icha jian dathu'e ra thi tangi ixin tenche'e ra thi jian, ja̱ Ndo Dio jañaa dajon ndo juachaxin, ke tedathu'e ra thi tangi ixin tenche'e ra thi jian'a.
60003018	Ixin Cristo be'en ko kjuenga 'na nakua nthi'a thi jian'a ja'an ná ntho'o ná. Cristo xru'in jian'a binche'e, aro je'e tangi ku'en ixin ja'an ná xro ntho'o ná jian'a, ko jañaa binthachaan ná ngain Ndo Dio. Ko nthau'e Cristo tangi ku'en ko be'en, aro ixin Espíritu, je'e kjan xechon.
60003019	Ko ixin Espíritu ji'i, je'e kjui ngain thi biaxi'in kain espiritue ni ndadige'en ixin bindachro ixin ubacha.
60003020	Ko espíritu te'i, kjui espiritue ni bithikaon'a Ndo Dio ngain nchauen Noé. Are Noé binchechjian arca, Ndo Dio chu'en ixin kain chujni rugithikaon na̱, aro bithikaon'a na̱ ko je'o jni chujni bixi'in na̱ ngain arca ko ben'a na̱.
60003021	Ko jinda mee ruchro thi digithe ni jai; ko thi digithe ni jai mee je'a ixin dantsje'e kitja ngama nthau'a ná. Ji'i ruchro ixin kjuathexin ná Ndo Dio ixin jian sunthe ná ngathexin kon ndo ixin ja'an ná ukjan ná inaa chujni narua ixin Jesucristo xechon,
60003022	ko je'e sakuajiin nthi̱'a̱ ngajni ko tabe'e ngain rajianxiin Ndo Dio ko je'e thetu'en kain ángel ko kain thi thetu'an ko chunda juachaxin nthi̱'a̱ ngajni.
60004001	Jañaa, inchin anto tangi ku'en Jesucristo ngain nthau'e, jañaa ja'a ra kai xraxaon ra ixin rugunda setan ra tangi. Ixin thi chujni detan tangi ngain nthau'e ixin chunthia ngain Jesucristo, chujni mee inche'a thi jian'a,
60004002	ko kain ncha'on xra se'e na̱ ngain nunthe ji'i je'o sinche'e na̱ thi rinao Ndo Dio, ko isinche'a na̱ thi jian'a rinao nthau'e na̱.
60004003	Ja'a ra anto see binche'e ra thi nchexruxi'in kain chujni dithikaon'a Ndo Dio ixin anto banche'e ra thi jian'a bakiaku'en nthau'a ra, bakuan ra, bakiin ra kiai ixin banchexin ra tsjé thi jian'a, ko thi icha jian'a banche'e ra ixin banchesaye'e ra diuchjan dikunchjianxin xro o nthaa.
60004004	Ko jai kain chujni bakuanko'o ra ko bakato ra ixin banche'e ra thi jian'a, je'e na̱ thinxin'a ná unda ja'a ra inche'a ra kain yaa, mexinxin nichja na̱ jian'a ixin ja'a ra.
60004005	Aro je'e na̱ rundachro na̱ thi binche'e na̱ ngain Ndo Dio, ndo sinche'e jie̱ kain chujni xrajichon ko kain chujni undabe'en.
60004006	Mexinxin Cristo kjuague chujni undabe'en thi jian juajna ixin kuthimejan Ndo Dio sinche'e jie̱ ngain na̱ inchin due'en jie̱ kain chujni ko espiritue na̱ se'e ngain ndo.
60004007	Ujitunchiaon ncha'on ndatsjexin kainxin thi jii. Mexinxin xraxaon ra jian kain thi nche'e ra ko nichje'e ra Ndo Dio kain ncha'on.
60004008	Ko thi icha rugunda sinche'e ra, mee thi anto ruthjue'e choo ra ixin thi thjue'e choo ni, ji'i nchetjaaña tsjé thi jian'a nche'e ni.
60004009	Are chujni siji nchiandui ra, chrjuin dayé'e ra na̱ ko nichjakua'a ra ixin je'e na̱.
60004010	Ndo Dio chjaa ra jejee xra ixin tsjengijna choo ra. Ko thi xra bithuanxin ra sinche'e ra, jian nche'e ra xra.
60004011	Ja̱ chrujan chujni nichja, ncho nichja inchin ndachro juajnee Ndo Dio; ko thi sinche'e xra, ncho nche'e xra kunixin juachaxin bayéxin ngain Ndo Dio. Ko kain thi jian sinche'e ra, nche'e ra ixin tsusaye'e Ndo Dio ixin thi binche'e Jesucristo, ko je'e jikininxin ixin kain chujni sinchesaye'e ko jikininxin kain juachaxin kainxin ncha'on. Jamee tsu'en.
60004012	Kain ra xro choo ná, xro anto thjua'a ra, xraon'a ra are anto tangi tedathu'e ra ixin jañaa tu'en kain chujni chunthia Jesucristo, ko xraon'a ra ixin thi jitu'an ra ixin je'a thi xrana'a tu'en chujni inchin ja'a ra.
60004013	Icha jian cha'a ra are tsu'an ra thi anto tangi, inchin ku'en Jesucristo ixin jañaa icha rucha'a ra are sikon ra tsii Jesucristo inaa kunixin thi chrjuin ko jié juachaxiin.
60004014	¡Anto chrjuin ixin ja'a ra are chujni chrjuin'a nichja na̱ ixin chunthia ra Jesucristo! ixin Espíritu Santo, thi anto jian, jii ngajin ra. Ko je'e na̱ nichja na̱ jian'a ixin Espíritu Santo, aro ja'a ra tenchesaye'e ra Espíritu.
60004015	Ko ja̱ chrujan ra sathu'e ra tangi, je'a ixin gu'en ra naa chujni, o ixin kue'e ra, o ixin anto jian'a nche'e ra o kai ixin bixinthe ra ngain chijnii inaa chujni.
60004016	Aro ja̱ chrujan ra tedatho ra tangi ixin dithikaon ra Cristo, tusua'a ra ixin mee, icha jian thexruxi'in ra Ndo Dio ixin dithikaon ra ngain Cristo.
60004017	Ujuii ncha'on ixin Ndo Dio tsexi'in sinche'e jie̱ ngain chujnii ndo, ko ja̱ ngajin ná jithexinxin ndo jinche'e jie̱, ¿mee kexreen tsu'en are sinche'e ndo jie̱ ngain chujni dithikaon'a juajnee ndo?
60004018	Ixin ja̱ chujni nche'e jian tangi rukjan na̱ inaa chujni narua, ¿mee kexreen tsu'en chujni dithikaon'a ko nche'e thi jian'a?
60004019	Mexinxin xro tedatho ra tangi ixin nche'e ra thi rinao Ndo Dio, xranche'e ra thi jian ko dakee ra ansean ra ngaa raa ndo, ndo binthachjian ná ko nche'e ndo kain thi ndachro ndo.
60005001	Nthatsaan ñao kain ni daku'en ni ni'ngo ixin ja'an kai naa chujni daku'en ni ni'ngo xraa je'e na̱, ko bikon thi anto tangi ku'en Jesucristo, ko kai sari'i ngain thi chrjuin tsununxian ná Jesucristo are tsii inaa.
60005002	Daku'en ra chujni dithikaon Ndo Dio, ni dakji ngain ningua ra, xraa ni thingaria kuleko ixin ja'a ra bitu'an ra xra ji'i. Ko nche'a ra xra ixin teditu'an ra o ixin thiaku'en ra sacha ra tumi. Icha jian nche'e ra xra ixin ngathe ansean ra sachrjexin ixin rinao ra sinche'e ra xra, ixin jañaa rinao Ndo Dio.
60005003	Nche'a ra inchin chujni je'o rinao tsetu'an xraa naa xi najni. Icha nchao ja'a ra nche'e ra thi jian ixin jañaa tsangi na̱ sinche'e na̱ thi jian.
60005004	Ko jañaa are tsii Jesucristo, thi thetu'en kain ni daku'en chujnii je'e, ja'a ra sayé'e ra naa thi anto chrjuin ko xru'in ncha'on tsjexin.
60005005	Ko jañaa kai ja'a ra xro xan xii ra, dithikaon ra ni chunda juachaxin, ni daku'en ni ni'ngo. Kain ra rugunda sachrjexin ngain ansean ra ixin sithikaon choo ra ixin ngain Xruen Ndo Dio ndachro: Ndo Dio tuñao ngain chujni ta'in ñao, aro thjengijna ndo chujni xraxaon'a ixin anto jian.
60005006	Mexinxin tain'a ñao ra ko dithikaon ra thi jié juachaxin chunda Ndo Dio, ko je'e ndo sinthasaya'a ra ndo ngain ncha'on jikininxin.
60005007	Thinthu'e ra ngain Ndo Dio kain juachjaon chunda ra ixin je'e ndo kain ncha'on daku'an ra ndo.
60005008	Xraxaon ra jian thi sinche'e ra ko dinthe ra suji ixin nchiijin, thi ningaku'an ra, ride'e xraa naa kuleón anto jituñao ko rithjee ba kensen nasinenxin ba.
60005009	Ja'a ra dithuaxin'a ra sinthaxraon ra nchiijin, icha nchao chunthia ra jian ngain Ndo Dio, ixin ja'a ra unu'a ra ixin kain xan choo ra chunthia Jesucristo te nguii nunthe tedetan xan tangi inchin ja'a ra.
60005010	Ko are utsjexin setan ra nchin tangi, Ndo Dio, ndo anto thikunuaa ná, ndo baya̱'a ra ixin sinthe ra ngain ndo kainxin ncha'on ixin chunthia ra ngain Jesucristo, je'e ndo sinthakjan ra ndo jian chujni, sinthakinxin ra ndo jian, sinthasuji ra ndo ko sinche'e ndo ixin sachrjende'a ra nthiee ndo.
60005011	Ko je'e Ndo Dio tsetu'an ndo kainxin ncha'on. Jamee tsu'en.
60005012	Silvano, naa xan choo ná ko chunxin xan ixin jian dithikaon xan Jesucristo, je'e xan kjuengijna na xan kji̱n na xroon ji'i. Ko ngain xroon ji'i ja'an rindathjo ra kexreen sinche'e ra ko tsunu'a ra ixin Ndo Dio binthanchaon ra ixin anto thjua'a ra ndo. Mexinxin thinthue'a ra nthiee ndo.
60005013	Kain chujni dithikaon Jesucristo, ni te ngain rajna Babilonia, thi ni Ndo Dio kuinchie'e inchin kuinchia'a ra ndo ja'a ra, kain ni te'i rua'an ra na̱ juajna, ko kai Marcos thi xraa xan'na.
60005014	Chje'e choo ra juajna inchin kukuan ná xro thjue'e choo ná. Ko kain ra xro dithikaon ra Jesucristo, Ndo Dio ruchjaa ra thi chrjuin tsunu'e ngain ansean ra. Jamee tsu'en.
61001001	Ja'an Simón Pedro na, naa ni nche'e xree Jesucristo, ko kai kuinchie'e na ixin thji'an juajnee. Ja'an rikji̱n na xroon ji'i ngajin ra xro chunthia ra Jesucristo, ko anto chrjuin thi chunthia ra, thi ja'an ná kai chunthia ná ixin Ndo Dio ko Jesucristo, thi kjuejngijna ná, jian ndo ngajin ná.
61001002	Ko ja'an danchiaa Ndo Dio sinthanchaon ra ko ruchjaa ra thi chrjuin sinchekunu'e ngain ansean ra ixin thi uchunxin ra Ndo Dio ko Nchaa ná Jesucristo.
61001003	Ndo Dio chjaa ná ndo kunixin juachaxiin ndo kain thi rugundaa ná ixin sinthusaye'e ná ndo ko sintho'o ná thi rinao ndo. Ndo Dio chjaa ná kain ji'i are binthagatsuan ná ndo Jesucristo, thi bayáa ná kunixin juachaxiin ko ixin thi anto jian nche'e.
61001004	Ko ixin thi ruchjaa ná ndo ji'i, jañaa bayéxin ná thi undachro ndo ixin ruchjaa ná ndo, ko thi chjaa ná ndo anto renthe, ko jañaa nchao rukjan ra xraa Ndo Dio ko je'a xraa chujni nche'e jian'a ngain nunthe ji'i ixin thi jian'a xraxaon na̱ nchetjanjin icha chujni.
61001005	Mexinxin jeo'a ruchunthia ra Jesucristo kai rugunda sinche'e ra thi jian, kuthimejan rugunda se'e ngajin ra thi jian juaxraxaon chjaa ra Jesucristo,
61001006	kuthimejan rugunda ixin sinche'a ra thi rinao nthau'a ra, kuthimejan rugunda anto tsixin'a ra ko sinche'a ra inchin rinao nthau'a ra, kuthimejan rugunda anto tsixi'an ra kain, kuthimejan rugunda sinchesaye'e ra Ndo Dio,
61001007	kuthimejan rugunda sinao ra choo ra, kuthimejan rugunda ndua ruthjue'e choo ra inchin thjuaa ná Ndo Dio.
61001008	Ja̱ nu'a ra kain ji'i ko jian nche'e ra, ja'a ra rukjan ra chujni jian nche'e xra, ko je'a xraa chujni kunxon dithikaon Nchaa ná Jesucristo.
61001009	Aro thi chujni nche'a kain ji'i, chujni mee inchin naa chujni dikon'a, o inchin chujni dikon'a jian. Chujni mee ndatjañe'e ixin uxenga 'na kain thi jian'a je'e na̱ binche'e na̱ are sa'o.
61001010	Mexinxin ja'a ra xro choo ná, unchao ixin Ndo Dio ubaya'a ra ndo ko ukuinchia'a ra ndo, anchee rugunda sinche'e ra thi undathjo ra ndo, ko ja̱ sinche'e ra ji'i, xru'in ncha'on tsinthu'e ra thi jian.
61001011	Ko jañaa nchao sayé'e ra jié juachaxin ixin sixi'in ra ko sinthe ra kainxin ncha'on ngain thi thetu'an Nchaa ná Jesucristo, thi kjuengijna ná.
61001012	Mexinxin ja'an xrasinthaxraxa'on ra kain ji'i, maski ja'a ra unu'a ra ko idachrjende'a ra thi ndua chunxin ra.
61001013	Ja'an tununa ixin jai ke xrarichon, xrarugunda sinthaxraxa'on ra kain ji'i,
61001014	ixin ja'an ununa ixin tuin sachrjexin nthau'a na ji'i, jañaa inchin Nchaa ná Jesucristo ndachjejin na.
61001015	Aro ja'an sintha'a ixin ja'a ra xraruxraxaon ra kain thi ukjuagu'a ra, maski isari'a ngain nunthe ji'i.
61001016	Ja'an ná binthakua'an ra ixin kexreen juii Jesucristo ko ixin thi jié juachaxin je'e chunda, ko mee je'a naa chijni nchechjian ko nichjakua chujni, ixin ja'an ná jmakon ná bikunxin ná thi jié juachaxin je'e chunda.
61001017	Ja'an ná bikon ná are Ndo Dio Ndudaa ná binchesaye'e ndo Jesucristo. Ko ngajni kuinxin ni thee ndo ko ndachro ndo: “Ji'i thi Xan'na anto thjuaa ko anto cha'na ixin je'e xan.”
61001018	Ja'an ná kuian ná thi tha juixin ngajni are tateki'an ná Jesucristo ngain jna kunchaon.
61001019	Kai chunda ná inaa thi renthe, ko mee thi juajnee Ndo Dio, thi dikji̱n kain ni bagayée juajnee ndo. Ko ja'a ra jian nche'e ra ixin thi'in ra juajna mee, ixin juajna mee inchin naa xru'i nchengasaan are naxin xe'e ko xra nchengasaan are uchiaon chri'in ncha'on, ko Jesucristo inchin kunutse jié chri'in are nduuyo ixin nchengasaan ngain ansean ra.
61001020	Sa'o rina'o ixin tsinxin ra jian ixin xru'in ni bagayée juajnee Ndo Dio nchao rundachro na̱ ke'e ruchro juajna, ja̱ je'e ndo rukjengijna'a na̱.
61001021	Ixin ni bagayée juajnee ndo banichja'a inchin je'e na̱ baxraxaon na̱ ixin je'e na̱ nichja na̱ inchin Espíritu Santo bandache na̱.
61002001	Aro kai are sa'o ngayee chujni Israel binthe chujni bandachro ixin bagayée na̱ juajnee Ndo Dio aro ndua'a. Ko jañaa kai ngaya'a ra se'e chujni tsjaago thi je'a ndua, ko jimao sinthakua'an ra na̱ thi je'a jian, ko rundachro na̱ ixin je'a Jesucristo thi kjuenga 'na kain thi jian'a nche'e chujni. Ko jañaa je'e na̱ icha daka ndasitjaan na̱ ngain thi jian'a.
61002002	Ko tsjé chujni sinche'e na̱ thi jian'a nche'e ni te'i, ko ixin je'e na̱, chujni runichja na̱ thi jian'a ixin thi jian juajnee Jesucristo.
61002003	Ko chujni te'i anto thiaku'en na̱ tumi, mexinxin sinthakua'an ra na̱ thi ndua'a ixin jañaa sachaxin na̱ tumi ngajin ra. Aro Ndo Dio usee ndachro ndo ixin je'e na̱ suji sue'en na̱ jie̱, ko utsii ncha'on ixin je'e na̱ sayée na̱ thi tekininxin na̱.
61002004	Ndo Dio binchetjañe'a kain ángel binche'e jian'a ngain ndo, ko rua'an ndo ángel te'i ngain thi xru'i danga'a ko nthi̱'a̱ techruaxin kunixin chia ngain thi naxin xe'e. Ko Ndo Dio kuenchji'an kain ángel te'i nthi̱'a̱, sithjaja thi ncha'on are je'e ndo sinche'e ndo jie̱.
61002005	Ko ngain nchauen Noé Ndo Dio binchetjañe'a ndo chujni binthe are mee. Je'e ndo rua'an ndo jinda nguixin nunthe ixin binchetjaan kain chujni jian'a ko binchexe'e ndo je'o Noé ko yaato chujnii Noé. Noé ben'a are mee ixin je'e binche'e jian ko bandache chujni ixin runche'e na̱ jian kai, aro je'e na̱ bithikaon'a na̱.
61002006	Ko kai Ndo Dio binche'e ndo jie̱ ngain rajna Sodoma ko rajna Gomorra ko kjuaaga ndo rajna ko juxon ntheeso bithu'e. Ko jañaa ku'en ixin kain chujni te jai tsunu'e na̱ ke'e tu'en chujni nche'e jian'a.
61002007	Aro Ndo Dio binchexe'e Lot ngain rajna Sodoma ixin je'e kjui xii jian ngathexin kon ndo, ko je'e chrjuin'a bakunu'e are bagikon kain thi jian'a banche'e kain ni Sodoma.
61002008	Lot, kjui naa xii jian are be'e ngayee chujni te'i, ko chrjuin'a bakunu'e ngathe anseen are bagikon ko baki'in kain thi jian'a banche'e kain chujni mee.
61002009	Ko ji'i tjagua ná ixin Ndo Dio nu'e ndo thjengijna ndo ko tanchrjanda'a ndo ngain thi jian'a chujni dithikaon juajnee ndo. Aro kain chujni jian'a sinchegayée ndo na̱ thi jikininxin na̱ ngain thi ncha'on are je'e ndo sinche'e ndo jie̱.
61002010	Ndo Dio icha suji sinche'e ndo jie̱ ngain thi chujni kainxin ncha'on dithuexin nche'e kain thi jian'a thiaku'en nthau'e, ko ningaku'en juachaxiin Nchaa ná Jesucristo, ko atho cha thi'in na̱ ko anto ta'in ñao na̱ ko xraon'a na̱ are nichjangii na̱ kain ni chunda juachaxin nthi'i ngain nunthe ko nthi̱'a̱ ngajni.
61002011	Ko kain angeel Ndo Dio, maski techunda jié juachaxin, aro dinthexraon ixin chrjuin'a runichja ko sinthenche'e jie̱ ngain chujni te'i, nthi̱'a̱ ngathexin kon Ndo Dio.
61002012	Aro chujni jian'a te'i te na̱ inchin kuxiigo thinxin'a. Ko je'o guan ba ixin nasuenxon na̱ ba. Jamee tu'en kain chujni te'i. Je'e na̱ nichja na̱ jian'a ixin thi thinxin'a na̱. Mexinxin je'e na̱ sinthege'en na̱ inchin kuxiigo te'i.
61002013	Je'e na̱ anto tangi tsu'en na̱ ixin nchegatho na̱ tangi icha chujni. Je'e na̱ tuenao na̱ ixin anto chrjuin tunu'e na̱ are nche'e na̱ thi jian'a. Ko chujni te'i naa juasuaxin na̱ ko chijni na̱ are te na̱ ngajin ra ngain kiaa ra ko chee na̱ ixin thi jian'a nche'e na̱.
61002014	Kain nchrii dikon na̱ juxon xraxaon na̱ ixin sejuaka'o na̱ nchra, chujni te'i tunchrjen'a na̱ nche'e na̱ thi jian'a. Ko ncheye'e na̱ chujni nchiunchjan dithikaon ngain Jesucristo. Ko juxon xraxaon na̱ kexreen sincheye'e na̱ icha chujni ixin sachaxin na̱ tumi. Chujni te'i jikininxin na̱ tangi tsu'en na̱.
61002015	Kai tadichrue na̱ ko inue'a na̱ thinoo ridinte na̱ ixin takuinthu'e na̱ thi nthi'á jian. Ko ni te'i xraje'o nche'e na̱ inchin binche'e profeta bi'in Balaam, xi tsi'i naa thi bi'in Beor, ko Balaam binao rugachaxin tumi kunixin thi jian'a runche'e.
61002016	Aro je'o kuluchu'e Balaam nichja ba inchin naa chujni ixin binchesathe'e ba ixin je'e runche'e thi jian'a. Ko thi nichja ba ikuanchrjanda'a Balaam ixin runche'e thi jian'a xraxaon.
61002017	Kain chujni mee, te inchin thue xru'in jinda teria, ko kai te inchin thjui rugajon chrin aro chrintho sadikauka thjui. Ndo Dio undachro ndo ixin kain chujni mee kainxin ncha'on sinthe na̱ ngain thi xru'i danga'a ko ngain thi anto naxin xe'e.
61002018	Ko xraa anto chrjuin nichja na̱ ko ta'in ñao na̱ are nichja na̱ thi xru'in xree, ko ixin thi jian'a nche'e na̱ ko xraxaon na̱, ncheye'e na̱ chujni nandaa bithikaon ko rinao'a sinche'e thi jian'a.
61002019	Chujni jian'a te'i ndache na̱ icha chujni ixin nchao sinche'e na̱ thi je'e na̱ sinao na̱ ko xru'in ley tsetu'en na̱. Aro je'e na̱ te na̱ inchin thi chujni jichria ixin chro'a thinthu'e na̱ thi jian'a. Ko kain chujni chro'a thinthu'e thi jian'a, ndakjan na̱ ni nche'e xree thi jian'a mee.
61002020	Ko ja̱ chujni te'i ibanche'a na̱ thi jian'a jii ngain nunthe ji'i ixin ubithikaon Nchaa ná Jesucristo, thi kjuengijna na̱, ko ja̱ xra rukjan na̱ sinche'e na̱ thi jian'a mee inaa, je'e na̱ icha jian'a kjan na̱.
61002021	Icha jian ja̱ je'e na̱ rugatsuan'a na̱ thi jian juajnee Jesucristo, ke jai, ubatsuan na̱ ko nche'a na̱ thi ukuetu'an Jesucristo ngain na̱.
61002022	Aro jañaa nche'e na̱ ixin diku'en thi ndachro na̱: “Kunia kjan ba jine ba thi tunkjan ba, ko kukuchi thjexin tsinda ba, ko kjan ba chrinduakjan ba ndanchetja'o inaa.”
61003001	Ja'a ra xro choo ná, xro anto thjua'a ra, ji'i xroon yuxin kji̱n na ngajin ra, ko ngain kayui xroon ja'an tsjé ndathjo ra ixin kexreen sinche'e ra ixin rina'o ixin ja'a ra je'o ruxraxaon ra thi jian.
61003002	Xraxaon ra thi ndachro ni bagayée juajnee Ndo Dio, ko thi kuetu'an Jesucristo ngain ni kuinchie'e ixin binthakua'an ra na̱ thi kuetu'an Nchaa ná Jesucristo, thi binthakjan ná inaa chujni narua.
61003003	Aro rina'o ixin ja'a ra tsunu'a ra ji'i: Are uchiaon tsii ncha'on are Jesucristo tsii inaa, se'e chujni tsjanuanka Ndo Dio, ko sinche'e na̱ kain thi jian'a je'e na̱ ruxraxaon na̱.
61003004	Ko rundachro na̱: “¿Kesa tsu'en thi ndachro Cristo ixin je'e rukii inaa? Utsjé ni chujnia ná xrachrjen undabe'en na̱, ko jai kain xraje'o jii, inchin are nakuexinxon be'e nunthe.”
61003005	Chujni te'i nchexon na̱ ndatjañe'e na̱ ixin are nakuexinxion be'e kain, Ndo Dio je'o kuetu'an ndo ko nunthe ko ngajni kunchjian, ko are binchenunxin ndo nche xema, je'o ndachro ndo ncho chjeeya jinda.
61003006	Ko kai binchegunda ndo nda mee ixin binchetjanxin ndo nunthe be'e are sa'o.
61003007	Aro jai ngajni ko nunthe jichu'en ixin ruche kunixin xru'i are Ndo Dio jamee tsetu'an ndo. Ko ncha'on mee sinche'e ndo jie̱ ngain kain chujni, ko sinchetjaan ndo kainxin chujni jian'a.
61003008	Ko tjaña'a ra, ja'a ra xro choo ná, ixin Nchaa ná naa ncha'on, mee inchin naa no̱ nano, ko thi naa no̱ nano inchin nakua ncha'on ixin je'e.
61003009	Ko je'a ixin Ndo Dio anto jitunchrje'en ixin sinche'e ndo thi ndachro ndo, inchin xraxaon kanxion chujni. Thi jitu'en ixin je'e ndo nu'e ndo chu'en ndo ko je'e ndo chu'en ndo ixin rinao ndo ixin xru'in chujni sitjaan ngathe xru'i, ko kain na̱ rukjan na̱ ko sithikaon na̱ ngain ndo.
61003010	Aro ngain thi ncha'on rukjan Jesucristo, tsu'en xraa are dixinthe ni xiche'e are naxin xe'e. Kuthimejan ngajni ruxanthe ko chujni ruxraon are tsi'in na̱ thi anto suji sathe, ko kain thi dikon ni jii ngajni ruche kunixin xru'i ko kai nunthe rucheka'o nunthe kain thi jii ngain nunthe.
61003011	Ko jañaa sitjanxin kain thi jii, mexinxin, ¿a je'a icha jian je'o nche'e ra thi thetu'an Ndo Dio ko nchesaye'e ra ndo,
61003012	ko chu'en ra thi ncha'on rukjan Nchaa ná? Ngain ncha'on mee ngajni ruche kunixin xru'i ko thi dikon ni jii ngajni satanga kunixin thee xru'i.
61003013	Aro ja'an ná ruchu'en ná ngajni narua ko nunthe narua thi ndachro Ndo Dio ixin ruchjaa ná ndo, ko nthi̱'a̱ je'o thi chrjuin ko thi jian se'e.
61003014	Mexinxin, ja'a ra xro choo ná xro anto thjua'a ra, xro techu'en ra siku'en kain ji'i, tsje'e ra kexreen nche'e ra ixin se'e thi chrjuin tunu'e ngain ansean ra. Ko are tsii Ndo Dio, tenche'e ra thi jian ko xru'in thi jian'a se'e ngajin ra.
61003015	Xraxaon ra jian ixin Nchaa ná Jesucristo nu'e chu'en ixin je'e rinao ke kain ná rukjan ná inaa chujni narua thi xru'in ncha'on tsjexin. Jañaa inchin dikji̱'an ra xan choo ná xan anto thjue'e ná, xan Pablo, thi kji̱n juajna bajon Ndo Dio ngain je'e xan.
61003016	Ngain kain xroon dikji̱'an ra Pablo ndathjo ra kain ji'i, maski jii kanxion thi dikji̱n tangi tsinxin ni. Mexinxin chujni xru'in nu'e ko chujni xra jian'a dithikaon Jesucristo chro'a thinxin na̱, ko ixin xru'in thinxin na̱ tjaago na̱ thi je'a ndua, ko jañaa kai thentuxi'in na̱ ikanxion thi jitaxin ngain Xruen Ndo Dio. Ko ixin thi nche'e na̱, je'o na̱ thjee na̱ ixin Ndo Dio sinchetjaan na̱.
61003017	Ja'a ra xro choo ná, xro anto thjua'a ra, jai unu'a ra kain ji'i, mexinxin tsje'e ra jian ixin xru'in chujni jian'a sinthaya'a ra, ixin ja̱ sinthaya'a ra na̱, sinche'e ra inchin je'e na̱ ko ndarutjaña'a ra thi jian dithikaon ra Cristo.
61003018	Icha nchao tanchrjanda ra ixin thi kuangi ná ko thi thjuaa ná Jesucristo, thi Nchaa ná binthakjan ná inaa chujni narua, sinthakjan ná chujni jian. ¡Je'e jikininxin ixin kain chujni sinchesaye'e jai ko kainxin ncha'on! Jamee tsu'en.
62001001	Kji̱'an ra ixin thi ube'e are nakuexinxon kunchjian nunthe, thi kuian ná, thi bikunxin jmakon ná, thi anto jian tsjaa ná, ko kathe ná kunixin rana ná. Ko ji'i thi theki'an ra ixin Jesús thi juajna nchegechon ni.
62001002	Ko Jesús kununxin ko ja'an ná bikon ná ko nichja ná ixin je'e kununxin. Ko ja'an ná nthanu'a ra ixin nchao sinthechon ni ko xru'in ncha'on ndase'en ni ko ji'i ube'e ngain Ndudaa ná ko kai ja'an ná kununxin na ná.
62001003	Ko ja'an ná undathjo ra thi ja'an ná bikon ná ko thi ja'an ná kuian ná, ixin ja'a ra ko ja'an ná xraje'o juaxraxaon sunthechunda ná, jañaa inchin ja'an ná te ná ngain Ndo Dio Ndudaa ná ko ngain Jesucristo, thi Xe'en ndo.
62001004	Ko ji'i kji̱n ná ixin jañaa anto ruchee ansean ra inchin chee ansenna ná.
62001005	Ko Jesucristo kjuagua ná juajnee ko mee thi ja'an ná tendathjo ra kaxon ixin Ndo Dio thi nchengasaan ko ngain je'e xru'in naxin xe'e jii.
62001006	Ja̱ ndachro ná ixin te ná ngain Ndo Dio, ko tentho'o ná thi jian'a, ja'an ná nthuyaxon ná ko nthu'a ná thi ndua kjuagua ná juajnee Ndo Dio.
62001007	Ko are ja'an ná te ná ngain thi dingasaan, jañaa inchin Ndo Dio jii ngain thi dingasaan, are mee ja'a ra ko ja'an ná xraa nakua chujni ná ko jnii Jesucristo, thi Xe'en Ndo Dio, ntharua ná ixin kainxin thi jian'a juintho'o ná.
62001008	Ja̱ ndachro ná ixin xru'in thi jian'a juintho'o ná, ja'on ná nthuye'e ná ansean ná ko xru'in thi ndua jii ngajin ná.
62001009	Ja̱ tsendue'en ñao ná ngain Ndo Dio ixin thi jian'a juintho'o ná, je'e ndo nche'e ndo thi ndachro ndo ixin jian ndo, mexinxin sinthatjañaa ná ko sintharua ná ndo ixin kain thi jian'a juintho'o ná.
62001010	Aro ja̱ rundachro ná ixin xru'in thi jian'a juintho'o ná, tendachro ná ixin Ndo Dio ncheyaxon ndo ko juajnee Ndo ji'a ngajin ná.
62002001	Ja'a ra inchin xan nchinnchinchjan'na, rikji̱'an ra kain ji'i ixin jañaa xru'in thi jian'a sinche'e ra. Aro ja̱ chrujan ra xro nche'e ra thi jian'a, chunda ná naa thi runichjaxin ná ngathexin kon Ndudaa ná ko mee Jesucristo, thi jian.
62002002	Jesucristo xrajon be'en ixin thi jian'a bintho'o ná, ko jeo'a ixin thi jian'a ja'an ná bintho'o ná, kai ixin thi jian'a nche'e kain chujni jii ngata'a nunthe.
62002003	Are duthikaon ná thi thetu'an Ndo Dio, are mee nua ná ixin ja'an ná ubatsuan ná je'e ndo.
62002004	Aro ja̱ chrujan chujni ndachro: “Ja'an chunxin Ndo Dio”, ko dithikaon'a thi thetu'an ndo, chujni mee ncheyaxon ko ndua'a thi je'e ndachro.
62002005	Aro thi chujni nche'e thi thetu'an Ndo Dio, chujni mee jian tjaago kexreen Ndo Dio thjue'e ndo chujni; ko jañaa nua ná ixin ndua te ná ngain Ndo.
62002006	Ko chujni ndachro ixin jii ngain Ndo Dio, chujni mee rugunda sinche'e thi jian inchin binche'e Jesucristo.
62002007	Ja'a ra xro choo ná, xru'in inaa thi narua thetu'an Ndo Dio rikji̱'an ra, ja'an je'o rikji̱n na thi bitu'an ra are atho see ko are nakuexinxon ra bithikaon ra, ko thi atho see bitu'an ra ji'i, yaa thi jai kui'in ra.
62002008	Aro maski jamee, thi ja'an rikji̱'an ra inchin inaa thi narua thetuan Ndo Dio, ko tununxin thi ndua ngain Jesucristo ko ngajin ra ixin thi naxin xe'e be'e ngajin ra ndajiditjaan ko ujinchengasaan thi ndua xru'i.
62002009	Thi chujni ndachro ixin je'e jii ngain thi dingasaan, aro je'e ningaku'en xan choo, chujni ji'i xrajii ngain thi naxin xe'e.
62002010	Aro thi thjue'e xan choo, jii ngain thi dingasaan ko je'e xru'in chujni sinchekunthengixin.
62002011	Aro thi ningaku'en xan choo, je'e jii ko jixrade'e ngain thi naxin xe'e, ko nue'a thinoo sathji ixin thi naxin xe'e tanchrjanda'a dikon.
62002012	Ja'a ra xan nchinnchinchjan'na, rikji̱'an ra ixin Jesucristo ubindatjaña'a ra thi jian'a binche'e ra.
62002013	Ja'a ra xro nduda'a ra, ja'an rikji̱n ngajin ra ixin ubatsuan ra thi ube'e are kainxin kuexi'in kunchjian. Rikji̱'an ra ja'a ra xro xra xan xii ra, ixin ukjue'e ra cha nchiijin. Rikji̱'an ra ja'a ra xro xan nchinnchinchjan ra ixin batsuan ra Ndudaa ná.
62002014	Ja'an kji̱n na ngajin ra xro nduda'a ra ixin ubatsuan ra Jesucristo thi ube'e are kainxin kuexi'in kunchjian. Kai kji̱n na ixin ja'a ra xro xra xan xii ra ixin suji ra ko juajnee Ndo Dio jii ngajin ra, ko ukjue'e ra cha nchiijin.
62002015	Thjue'a ra thi jian'a nche'e chujni jii ngain nunthe ko thjue'a ra kain thi jii ngain nunthe. Ja̱ chrujan chujni thjue'e thi jii ngain nunthe, chujni mee tjagu'a thi thjuaa ná Ndo Dio.
62002016	Kain thi jian'a nchenthuxi'in ni chujni jii ngain nunthe, je'a ngain Ndudaa ná thixin, mee thixin ngain chujni jii ngata'a nunthe ko thi jian'a nchexruxi'in nthau'a ná: Thi dukon ná ko xraa rujinaunka ná ruchunda ná ko thi anto ta'in ñao ná ixin thi techunda ná. Kain ji'i nchenthuxi'in ni thi jian'a jii ngata'a nunthe.
62002017	Ko nunthe thinga ndajithjexin kunixin kain thi jian'a jii ngain nunthe, aro thi chujni nche'e thi thetu'an Ndo Dio sechon kainxin ncha'on.
62002018	Ja'a ra xan nchinnchinchjan'na, ute ná ngain thi ncha'on undatsjexin nunthe, ko kui'in ra ixin rukii thi ningaku'en Jesucristo, ko ukununxin tsjé thi ningaku'en Jesucristo. Mexinxin nua ná ixin te ná ngain thi ncha'on undatsjexin nunthe.
62002019	Ko chujni te'i bachrjeyexin na̱ ngayaa ná, aro je'e na̱ je'a chujnia ná. Ja̱ rukji chujnia ná rugithu'e na̱ ngajin ná. Aro ji'i ku'en ixin bikunxin ni ixin chujni te'i je'a chujnia ná.
62002020	Aro Cristo chjaa ra Espíritu Santo, mexinxin kain ra chunxin ra thi ndua.
62002021	Ko rikji̱n na ngajin ra ko je'a ixin ruchunxin'a ra thi ndua, ja'an kji̱n na ixin uchunxin ra thi ndua, ko thi chunxin thi ndua chro'a runichja thi ndua'a.
62002022	¿Ko kensen nichja thi ndua'a? Thi ndachro ixin Jesús je'a Cristo, thi rua'an Ndo Dio, ji'i thi ningaku'en Jesucristo ko ndachro ixin Jesucristo ko Ndo Dio je'a Dio.
62002023	Kain chujni ndachro ixin Jesucristo je'a Dio kai chunxin'a Ndo Dio; aro thi chujni ndachro ixin Jesucristo Xe'en Ndo Dio, kai Ndo Dio jii ngain chujni ji'i.
62002024	Mexinxin thenchji'an ra ngain ansean ra thi jian juajna kui'in ra are nakuexinxon ra bithikaon ra. Ko ja̱ kuenchji'an ra ngain ansean ra juajna ji'i, kainxin ncha'on sinthe ra ngain Ndudaa ná ko ngain Xe'en Ndo.
62002025	Ko Jesucristo ndachro ixin xru'in ncha'on se'en ná.
62002026	Ja'an kji̱n na ji'i ixin jii chujni rinao sinthaya'a ra.
62002027	Aro ja'a ra chunda ra Espíritu Santo chjaa ra Jesucristo, mexinxin xru'in chujni rugunda sinthakua'an ra, ixin je'o Espíritu Santo sinthakua'an ra kain ko thi je'e sinthakua'an ra, mee thi ndua ixin je'e tjagu'a thi ndua'a. Ko dinthe ra ngain Cristo inchin binthakua'an ra Espíritu Santo.
62002028	Ja'a ra xro xan nchinnchinchjan'na, dinthe ra ngain Jesucristo, ixin jañaa are rukjan tsii, nchao ruchunthia ná ko ruchunda'a ná juasuaxin ngathexin kon.
62002029	Jai unu'a ra ixin Jesucristo nche'e jian, mexinxin rugunda tsunu'a ra ixin kain chujni dithikaon ko nche'e thi jian, kain chujni mee uxe'en Ndo Dio.
62003001	Tsjexin ra, Ndudaa ná anto thjuaa ná ndo, mexinxin nthagi'in ná ndo xe'en ndo, ko jaan, ndua xe'en Ndo Dio ná. Mexinxin thi chujni dithikaon'a Jesucristo chunxin'a ná na̱, ixin je'e na̱ xra datsuan'a na̱ Ndo Dio.
62003002	Ja'a ra xro choo ná, xro anto thjua'a ra, ndua jai ja'an ná uxe'en Ndo Dio ná, aro xra xragu'a kexreen sunthe ná. Aro nua ná ixin are Jesucristo tsii inaa, ja'an ná sunthe ná inchin je'e ixin sukon ná je'e inchin je'e jii.
62003003	Ko thi chujni chunthia ji'i, chujni mee turua na, jañaa inchin Jesucristo rua.
62003004	Aro chujni nche'e thi jian'a, dithikaon'a thi kuetu'an Ndo Dio, ko thi dithikaon'a ni Ndo Dio mee thi jian'a.
62003005	Ja'a ra nu'a ra ixin Jesucristo juii ngata'a nunthe ixin bantsjaa ná kain thi jian'a ntho'o ná ko nua ná ixin je'e xru'in thi jian'a nche'e.
62003006	Mexinxin kain chujni te ngain Cristo nche'a thi jian'a, aro kain chujni nche'e thi jian'a, chujni te'i xradatsuan'a na̱ ko chunxin'a na̱ Jesucristo.
62003007	Ja'a ra xan nchinnchinchjan'na, dithuaxin'a ra ixin chujni sinthaya'a ra: Chujni nche'e jian, chujni mee dithikaon Ndo Dio ko jian na̱ inchin Jesucristo jian.
62003008	Aro thi chujni nche'e thi jian'a, chujni mee chujnii nchiijin ixin are nakuexinxon be'e nunthe, nchiijin jian'a binche'e. Ko Jesucristo, Xe'en Ndo Dio, juii xan ixin binchexanthe xan thi jian'a nche'e nchiijin.
62003009	Kain chujni dithikaon Ndo Dio, je'e na̱ thjee na̱ ixin isinche'a na̱ thi jian'a ixin nche'e na̱ inchin Ndo Dio kuetu'an, mexinxin isinche'a na̱ inchin icha chujni ixin ukjan na̱ xe'en Ndo Dio.
62003010	Ja'in satsuanxin ná kensen xe'en Ndo Dio ko kensen xe'en nchiijin ixin kaxe'o chujni nche'a thi jian ko rinao'a xan choo, chujni mee je'a chujnii Ndo Dio.
62003011	Thi juajna kui'in ra are nakuexinxon ra bithikaon ra ruchro ji'i: Ruthjue'e choo ná.
62003012	Suntho'a ná inchin Caín ixin je'e kjui chujnii nchiijin ixin naguenxon xan choo. ¿Ko unda naguenxon xan? Ixin Caín banche'e thi jian'a ko xan choo banche'e xan thi jian.
62003013	Ja'a ra xro choo ná, xraon'a ra ja̱ chujni dithikaon'a Jesucristo ningaku'an ra.
62003014	Ja'an ná nua ná ixin ite'a ná ngain thi ndade'en ni ko jai nua ná ixin techon ná ixin thjue'e ná xan choo ná, aro thi thjue'a xan choo xra jii ngain thi ndade'en ni.
62003015	Ko thi ningaku'en xan choo, ji'i xraa thi duen chujni, ko ja'a ra nu'a ra ixin naa thi duen chujni chro'a rukjan inaa chujni narua ko sechon kain ncha'on.
62003016	Ko ji'i datsuanxin ná thi thjuaa ná Ndo Dio, ixin Jesucristo xrajon be'en ngain ntha cruz ixin ja'an ná, jañaa kai, ja'an ná ruxrajon ná se'en ná ixin xan choo ná.
62003017	Are naa chujni chunda tumi ko sikon naa xan choo rugunde'e xan kensen tsjengijna xan ko chujni chunda tumi tsiakunue'a xan, ¿kexreen nchao rundachro ni ixin jii thi thjue'e ni Ndo Dio ngain?
62003018	Ja'a ra xan nchinnchinchjan'na, jeo'a rundachro ná ixin thjue'e ná xan choo ná, icha nchao tsjengijna ná xan, ko jañaa sikon ni ixin ndua thjue'e ná xan choo ná.
62003019	Ko ji'i nuanxin ná ixin ja'an ná chujnii thi ndua, ko jian nua ná ixin sunthe ná ngathexin kon Ndo Dio.
62003020	Ko maski ansean ná tjangia ná ixin chrujan thi jian'a bintho'o ná, aro Ndo Dio icha jié ndo ke ansean ná ko je'e ndo nu'e ndo kainxin.
62003021	Ja'a ra xro choo ná, xro anto rina'o, are ansean ná xru'in tjangia ná, ndua techunthia ná ngain Ndo Dio,
62003022	ko Ndo Dio ruchjaa ná kainxin thi sanchie'e ná ndo, ixin duthikaon ná thi thetu'an ndo ko ntho'o ná thi nchexruxi'in ndo.
62003023	Ko je'e ndo thetu'an ndo ixin suthikaon ná ngain Jesucristo thi Xe'en ndo, ko ruthjue'e choo ná inchin Jesucristo ukuetu'an.
62003024	Ko thi chujni dithikaon thi kuetu'an Ndo Dio, chujni mee te na̱ ngain ndo ko Ndo Dio jii ngain na̱. Ko ja'in nua ná ixin je'e ndo jii ndo ngajin ná ixin chunda ná Espíritu Santo thi je'e ndo chjaa ná ndo.
62004001	Ja'a ra xro choo ná, xro anto thjua'a ra, dithikaon'a ra kain chujni rundachro ixin nichja kunixin juachaxiin Espiritue Ndo Dio. Icha jian danchiangi'i ra na̱ thi jian nu'a ra ja'a ra ko jañaa sikunxin ra a chunda na̱ Espiritue Ndo Dio ixin ngain nunthe jii tsjé chujni ndachro ixin nichja juajnee Ndo Dio aro ndua'a.
62004002	Ko ja'in satsuan ra chujni chunda Espiritue Ndo Dio ixin kain chujni chunda Espiritue ndo ndachro ixin Jesucristo juii ko biguan inchin naa xii, chujni ji'i chunda Espiritue Ndo Dio.
62004003	Aro thi chujni ndachro ixin Jesús biguan'a inchin naa xii, chujni mee chunda'a Espíritu thixin ngain Ndo Dio, ko ningaku'en Jesucristo. Ko ja'a ra ukui'in ra ixin espíritu mee tsii ko ujii ngata'a nunthe.
62004004	Ja'a ra xro xan nchinnchinchjan'na, ja'a ra uchujnii Ndo Dio ra ko ukjue'e ra cha chujni ncheeya ko ndua'a nichja juajnee Ndo Dio ixin thi jii ngajin ra icha tsjé juachaxin chunda ke thi jii ngain ni ningaku'en Jesucristo.
62004005	Chujni nichja thi ndua'a, chujnii nunthe ji'i, mexinxin chujni te'i dithikaon choo na̱.
62004006	Ko ja'an ná chujnii Ndo Dio ná, ko chujni chunxin ndo thi'in na̱ thi ndache ná na̱. Aro thi je'a chujnii ndo, ni mee thin'a na̱ thi ndache ná na̱. Ko jañaa satsuan ná chujni chunda Espiritue thi ndua ko kexe'e chujni chunda thi espíritu ncheye'e chujni.
62004007	Ja'a ra xro choo ná, ruthjue'e choo ná ixin thi thjue'e choo ni thixin ngain Ndo Dio ko kain thi thjue'e chujni, chujni mee xe'en Ndo Dio ko chunxin ndo.
62004008	Ko thi chujni thjue'a icha chujni, chujni mee chunxin'a Ndo Dio ixin Ndo Dio thjue'e ndo chujni.
62004009	Ko ja'in kjuaguxin Ndo Dio thi thjuaa ná ndo ixin rua'an ndo thi nakuaxinxon Xe'en ndo ngata'a nunthe ko ixin je'e xan sunthechunxin ná ko xru'in ncha'on se'en ná.
62004010	Ko thi thjuaa ná Ndo Dio, ruchro'a ixin ja'an ná thjue'e ná ndo, aro ixin je'e ndo thjuaa ná ndo, mexinxin rua'an ndo Xe'en ndo bige'en xan ixin kain thi jian'a bintho'o ná.
62004011	Ja'a ra xro choo ná, xan anto rina'o, ja̱ Ndo Dio jañaa thjuaa ná ndo, kai ja'an ná ruthjue'e choo ná.
62004012	Xra xru'in chujni dikon Ndo Dio, aro ja̱ thjue'e choo ná, Ndo Dio jii ngayaa ná. Ko thi thjuaa ná Ndo Dio dikon ni are ja'an ná thjue'e ná xan choo ná.
62004013	Ko ji'i nuanxin ná ixin te ná ngain Ndo Dio ko je'e ndo jii ndo ngajin ná, ixin chjaa ná ndo Espíritu Santo.
62004014	Ko ja'an ná bikon ná ko ndachrjan ná ixin Ndo Dio rua'an ndo Xe'en ndo ixin tsjengijna ndo kain chujni jii ngata'a nunthe.
62004015	Kexe'o chujni satsuan ko rundachro ixin Jesús, jaan Xe'en Ndo Dio, Ndo Dio jii ngain chujni ji'i ko je'e jii ngain ndo.
62004016	Ko batsuan ná ko nua ná ixin Ndo Dio thjuaa ná ndo. Ixin Ndo Dio thjue'e kain chujni, ko thi thjue'e chujni kai jii ngain Ndo Dio ko Ndo Dio jii ngain je'e.
62004017	Ko thi thjuaa ná Ndo Dio dikon ni jian ngayaa ná ixin ngain ncha'on suan jie̱, tsunchie'en ná ko ruchunthia ná ixin bintho'o ná inchin binche'e Cristo nthi'i ngata'a nunthe.
62004018	Ko thi jian thjue'e choo ni thjengijna ni ixin ide'a juaxraon ixin thi jian thjue'e choo ni nchekjín juaxraon. Ko thi thjue'a chujni chunda juaxraon sue'en jie̱ ixin xra tangi'a kexreen ruthjue'e chujni.
62004019	Ja'an ná thjue'e ná Ndo Dio ixin je'e ndo thjuaa ná ndo sa'o.
62004020	Ja̱ chrujan chujni ndachro: “Ja'an thjuaa Ndo Dio”, aro ningaku'en xan choo, chujni ji'i ncheyaxon. Ko thi thjue'a xan choo, xan dikon, ¿kexreen ruthjue'e Ndo Dio, thi je'e xradikon'a?
62004021	Ko Ndo Dio kuetuan ná: thi chujni thjue'e Ndo Dio kai ruthjue'e xan choo.
62005001	Kain chujni dithikaon ixin Jesús thi Cristo, chujni te'i xe'en Ndo Dio, ko kain chujni thjue'e Ndudaa ná kai thjue'e na̱ kain xe'en ndo.
62005002	Ko are ja'an ná thjue'e ná Ndo Dio ko duthikaon ná thi thetuan ná ndo, ji'i nuanxin ná ixin thjue'e ná chujni dithikaon Jesucristo.
62005003	Thi thjue'e ná Ndo Dio, ruchro ixin sintho'o ná thi thetu'an ndo, ko thi thetu'an ndo tangi'a.
62005004	Kain chujni kjan xe'en Ndo Dio, dacha ngain thi jian'a jii ngata'a nunthe. Ko thi chunthia ná ngain Jesucristo mee thi nthagacha ná ngain thi jian'a jii ngata'a nunthe.
62005005	Thi chujni dithikaon ixin Jesús Xe'en Ndo Dio, chujni ji'i thi dacha ngain thi jian'a jii ngata'a nunthe.
62005006	Are juii Jesucristo ngain nunthe, je'e guan kunixin jni ko jinda; ko jeo'a jinda guanxin, kai guanxin kunixin jni ko jinda. Ko Espíritu ndachro ixin ji'i ndua ko Espíritu nichja thi ndua.
62005007	Ko ngajni jii nii ni ndachro thi ndua: Ndo Dio, Jesucristo, ko Espíritu Santo, ko kanio ni ji'i nakua na̱.
62005008	Ko nii thi nichja thi ndua ngata'a nunthe: ko mee Espíritu Santo, jinda, ko jni, ko kanio ji'i xraje'o chro.
62005009	Ja'an ná dithika'on ná thi ndachro chujni, aro thi ndachro Ndo Dio icha renthe ixin nichja ndo ixin Xe'en ndo.
62005010	Ko thi chujni dithikaon ngain Xe'en Ndo Dio, chujni mee dithikaon ngain anseen, thi ndachro ndo. Ko thi dithikaon'a ndo nchekaxin ndo ixin nichja ndo thi ndua'a ixin dithikaon'a thi ndachro Ndo Dio ixin Xe'en ndo.
62005011	Ko ji'i thi ndua ndachro Ndo Dio: Je'e ndo nthagechon ná ko xru'in ncha'on se'en ná ko thi dinthechon ni, jii ngain Jesucristo.
62005012	Chujni dithikaon Xe'en Ndo Dio techon ná ko xru'in ncha'on se'en na̱; ko chujni dithikaon'a Xe'en ndo, techon'a na̱ ngathexin kon ndo.
62005013	Ja'an ji'i kji̱n na ixin ja'a ra xro dithikaon ra Jesucristo thi Xe'en Ndo Dio ixin tsunu'a ra ixin utechon ra ko xru'in ncha'on se'en ra.
62005014	Ko ja'in chunthiaxin ná ngain Ndo Dio ixin ja̱ chrujan danchie'e ná ndo inchin je'e ndo rinao ndo, je'e ndo thi'in ndo.
62005015	Ko ja̱ nua ná ixin Ndo Dio thi'in ndo kain nthi'á nichjee ná ndo, kai nua ná ixin uchunda ná thi banchie'e ná ndo.
62005016	Ja̱ chrujan thi sikon naa xan choo jinche'e xan thi jian'a, aro thi jian'a jinche'e xan xranchekininxin'a se'en, nchetse'en ra ñao Ndo Dio ixin je'e xan ko Ndo Dio tsajanda'a xan se'en xan. Ko ji'i ndachrjan ixin thi nche'e thi jian'a xranchekininxin'a se'en. Ko jii thi jian'a nche'e ni ko nchekininxin ni ndase'en ni ko tsji ni ngathe xru'i, ko ja'an tendathjo ra ixin inchetsen'a ra ñao Ndo Dio ixin chujni ji'i.
62005017	Ko kain thi ndakua'a nche'e ni, ji'i jian'a, aro jii thi jian'a xranchekininxin'a ni se'en ni.
62005018	Nua ná ixin thi kjan xe'en Ndo Dio, nche'a thi jian'a, ixin Jesucristo, Xe'en Ndo Dio dayaku'en ko nchiijin kathe'a.
62005019	Nua ná ixin ja'an ná xe'en Ndo Dio ná ko kain chujni jii nguixin nunthe, nchiijin thetu'en na̱.
62005020	Kai nua ná ixin Xe'en Ndo Dio juii xan ngata'a nunthe ko chjaa ná xan jian juaxraxaon ixin satsuanxin ná thi ndua Ndo Dio. Ko te ná ngain thi ndua, ko mee Jesucristo Xe'en Ndo Dio. Ko ji'i thi ndua Ndo Dio thi chjaa ná thi techunxin ná ko xru'in ncha'on se'en.
62005021	Ja'a ra xro xan nchinnchinchjan'na xan anto rina'o, nchesaye'a ra thi je'a Ndo Dio. Jañaa tsu'en.
63001001	Ja'an thi dakuan ni ni'ngo, ko kji̱n na xroon ji'i ngain ni xrathe ngain ni'ngo kuinchie'e Ndo Dio. Ko nduaxin thjuaa ni'ngo ko jeo'a ja'an, kai kain ni batsuan thi ndua,
63001002	ko thi ndua jii ngain ansean ná se'e ngajin ná kainxin ncha'on.
63001003	Ko Ndo Dio Ndudaa ná kunixin Jesucristo Xe'en ndo sinthanchaon ra ko tsiakunua'a ra ndo ko ruchjaa ra ndo thi chrjuin tsunu'e ansean ra. Ko kain ji'i se'e ngajin ra ixin batsuan ra thi ndua ko thi thjue'e choo ni.
63001004	Anto cha'na ixin betan ngujngujni ra xro tenche'e ra thi jian, jañaa inchin Ndo Dio kuetuan ná.
63001005	Ko jai ja'a ra xro te ra ngain ni'ngo kuinchie'e Ndo Dio, nthatsa'an ñao ra thjue'e choo ra. Ko thi rithetu'an ra je'a narua, ji'i thi ukuethu'an ra are nakuexinxon ra bithikaon ra.
63001006	Ko ja̱ sintho'o ná thi thetuan ná Ndo Dio, ji'i ruchro ixin thjue'e choo ná. Ko ji'i thi dituan ná: Ruthjue'e ni kain chujni, inchin ukui'in ra are nakuexinxon ra bithikaon ra.
63001007	Nguixin ngata'a nunthe chrji chujni ncheye'e icha chujni, ko chujni te'i ndachro na̱ ixin Jesucristo biguan'a inchin naa xii. Ko chujni jañaa nichja ningaku'en na̱ Jesucristo.
63001008	Mexinxin ja'a ra daku'en ra thi jian juajna bithikaon ra ko jamee sayé'e ra thi ndachro Ndo Dio ixin ruchjaa ra ndo.
63001009	Kexe'o chujni ndathinthu'e ko nche'a thi kjuaago Jesucristo, ngain chujni mee ji'a Ndo Dio, aro thi chujni dithikaon ko nche'e thi kjuaago Jesucristo, ngain chujni mee jii Ndo Dio ko Xe'en ndo.
63001010	Ja̱ chrujan chujni tsii sitsja'a ra ko sinthakuan'a ra na̱ inchin ja'an ná binthakua'an ra, daye'a ra na̱ ngain nchiandui ra, ko nichje'a ra na̱,
63001011	ixin thi ni dayee chujni te'i, kai nche'e na thi jian'a inchin je'e na̱.
63001012	Maski anto tsjé thi rina'o rundathjo ra aro rinao'a rukji̱n na ji'i ngain xroon, ixin ja'an rina'o sasutsja'a ra ko rundathjo ra kain thi rixraxa'on ko jamee chrjuin tsunu'e ansenna.
63001013	Thi ni ni'ngo ri'i ja'an kai rua'an ra na̱ juajna. Jañaa tsu'en.
64001001	Ja'an thi thetu'an, ko kji̱n na xroon ji'i ngajin ja'a Gayo ko anto thjua'a ixin kai dithikaon thi ndua.
64001002	Ja'a, xan chian xan anto thjuaa, danchiaa Ndo Dio ixin jian tsji ngain kain xra sinche'e ko chrjuin tsunu'a ko tsunia'a, jañaa inchin ritusuji ko chrjuin tunu'e espiritua.
64001003	Ja'an anto cha'na are juii kanxion ni dithikaon Jesucristo ko kuekinna na̱ ixin ja'a dachrjende'a juajnee Jesucristo, ko kexreen ridari'i ngain thi ndua.
64001004	Xru'in inaa nchekunu'e chrjuin ngain ansenna, je'o are thian ixin xan'na ridinthe xan ngain thi ndua.
64001005	Ja'a xan chian, xan anto thjuaa, ja'a anto jian nche'e, are thjengijna xan choo ná dithikaon Jesucristo, xan thixin jee rajna maski chunxin'a xan.
64001006	Ko ni bayé'e ngain nchiadui jian nichja na̱ ngathexin kon kain chujni xrathe ngain ni'ngo ixin anto thjue'e na̱. Ko jian sinche'e ixin tsjengijna chujni diji ngain nchiandui ixin ruchje'e na̱ thi rugunde'e na̱ ngatja nthi'á ixin jañaa nchexruxi'in Ndo Dio.
64001007	Ixin je'e na̱ bachrje na̱ binche'e na̱ xree Jesucristo, ko je'e na̱ juinao'a na̱ bayée na̱ thi rugajon chujni bagithikaon'a Ndo Dio.
64001008	Mexinxin ja'an ná tsjengijna ná na̱, ko sayée ná na̱ ngain nchiandui ná ixin jañaa nchao tsjengijna ná na̱ runichja na̱ juajnee Ndo Dio.
64001009	Ja'an kji̱n na naa xroon ixin kain ni xrathe ngain ni'ngo nthi̱'a̱, aro Diótrefes anto nchexruxi'in turenthe ngayee na̱ ko rinao'a daye'na ná.
64001010	Mexinxin ja̱ saso ja'an rundathjan thi je'e nche'e ixin je'e nichjakua jian'a ixin ja'an ná. Ko jeo'a yaa nche'e, kai dayé'a chujni dikao juajnee Jesucristo, ko ni rinao sayée chujni te'i, Diótrefes tanchrjanda'a na̱ ko dengixin na̱ ni'ngo.
64001011	Ja'a xan chian, xan anto thjuaa, nche'a thi jian'a nche'e inaa chujni, icha nchao nche'e thi jian nche'e na̱, ixin chujni nche'e thi jian chujnii Ndo Dio, aro thi chujni nche'e thi jian'a, chujni mee xrachunxin'a Ndo Dio.
64001012	Kain chujni nichja na̱ jian ixin Demetrio ko thi nche'e je'e tjaago thi ndua. Ja'an ná kai chunxin ná ko nichja ná jian ixin je'e ko ja'a jian nu'a ixin ja'an ná nichja ná thi ndua.
64001013	Ja'an xra tsjé rina'o rundathjo, aro rinao'a sintha'a kunixin ndajni ko xroon
64001014	ixin tuin rina'o saso ixin sikon ja'a, kuthimejan tsjuan ná.
64001015	Thi chrjuin tunu'e anseen ni se'e ngajin. Kain ni dakjio'o ná jian nthi'i rua'an na juajna ja'a ko nthatsa'an ñao chje'e juajna kain ni dakjio'o ná jian nthi̱'a̱.
65001001	Ja'an Judas na, ja'an naa ni nche'e xree Jesucristo, ko kai ja'an xan choo Jacobo. Ko kji̱n na xroon ji'i ixin kain chujni Ndo Dio thjue'e ko Jesucristo thi dayakue'en na̱.
65001002	Ko ja'an danchia ixin Ndo Dio tsiakunua'a ra, ko sinchekunu'e chrjuin ansean ra ko ruthjua'a ra ndo.
65001003	Ja'a ra xro choo ná ixin dithikaon ra Jesucristo, ja'an anto bixraxa'on rukji̱'an ra ixin ke'e ruchro thi ukjan ná inaa chujni narua, aro jai kji̱n na xroon ji'i ixin nthatsa'an ñao ra dithuaxin'a ra sinthaya'a ra na̱ ixin ja'a ra chunthia ra thi jian juajna, thi juajna bithu'e chujni kuinchie'e Ndo Dio.
65001004	Ko ngujngujni chujni jian'a jinthaya'a ra na̱ ixin ubigee na̱ ngaya'a ra, ni te'i usee bikininxin na̱ tsji na̱ ngathe xru'i. Ko chujni te'i jian'a na̱ ko ndachro na̱ ixin thjuaa ná Ndo Dio, ja'an ná nchao sintho'o ná thi ja'a ná rinao ná, ko kai ndachro na̱ ixin je'a nakuaxinxon Ndo Dio jii ko kai dithikaon'a na̱ Nchaa ná Jesucristo.
65001005	Ko maski ja'a ra unu'a ra, ja'an rina'o sinthaxraxa'on ra, ixin are Ndo Dio bantsjexin ndo ni Israel ngain nunthe'e ni Egipto, kuthimejan guen ndo kain ni bithikaon'a ngain ndo.
65001006	Ko kai jañaa ku'en kain ángel bithikaon'a ko takuinthu'e juachaxin chjee Ndo Dio, ko kuiaxi'in ndo ángel te'i ngain thi naxin xe'e, ko nthi̱'a̱ techriaxin kunixin chia kainxin ncha'on, sitjaja ncha'on are Ndo Dio sinche'e jie̱.
65001007	Ko jañaa kai rajna Sodoma ko Gomorra ko kain rajna binthendajin, bithikaon'a na̱ xraa ángel bithikaon'a ko binche'e na̱ thi jian'a ixin bejuaka'o na̱ thi nchrii je'a chri'i na̱ ko xii je'a xixi'i na̱, ko xii ko xii bejuaka'o choo. Ko kain chujni mee che na̱ ngathe xru'i sanga'a, ko jañaa sikunxin chujni thi ku'en na̱.
65001008	Ko xii te'i xraa tuxinxin xa ko tuenao xa ixin jian tenche'e xa ko nche'e xa thi jian'a kunixin nthau'e xa, ko rinao'a xa ixin Jesucristo tsetu'an ko jian'a nichja xa ixin kain angeel Ndo Dio.
65001009	Ko are arcángel Miguel kuetuka'o nchiijin ixin rugantsje'e nthau'e Moisés, arcángel ndache'a nchiijin ixin rukji'i jian'a, je'o ndachro: “Ndo Dio sinche'e jie̱ ngajin.”
65001010	Aro chujni jian'a te'i nichja na̱ jian'a ixin thi thinxin'a na̱, ko nche'e na̱ xraa kuxiigo ixin xraxaon'a ba jian, mexinxin nche'e na̱ thi jian'a ko tangi dathu'e na̱.
65001011	¡Nuxe'e chujni ruee nthiee Caín! Ko ixin bacha na̱ tumi xrajon na̱ binche'e na̱ thi jian'a jañaa inchin binche'e Balaam, ko sitjaan na̱ inchin bitjaan Coré.
65001012	Ko chujni jian'a te'i anto jié juasuaxin nche'e na̱ are thji na̱ ngain thi kiai nche'e ra ixin xraxaunxin ra Jesucristo ko je'e na̱ jine na̱ ko di'i na̱ ko xru'in juasaaya chunda na̱, ko thjee na̱ thi je'o na̱ rugunde'e na̱. Ko xraa thjui xru'in jinda chunda te na̱ ixin tunxinka na̱ chrintho nda'a ko nde'i; ko te na̱ xraa ntha thuchjuin ko xru'in thuchjuin dajon ntha, ixin diachrjenginua ntha ko ndadige'en ntha.
65001013	Ko chujni te'i te xraa ndachaon kjamangiathe suji ko tja nda tuxrue nda ngande'e nda ko jañaa dikon ni thi suaxin nche'e na̱. Ko kai te na̱ inchin kunutse chrjikua ngajni ko ubikininxin sakji ba ngain thi anto naxin xe'e.
65001014	Ko Adán, thi kjui sa'o nduda'a ko thi yathuxin nduda'a kjui Enoc ko Enoc nichja thi siku'en chujni te'i ko ndachro: “Ja'an bikon Nchaa ná juii kunixin anto tsjé jino̱ angeel,
65001015	ixin sinche'e ndo jie̱ ngain kain chujni binche'e jian'a ko ngain chujni nichja jian'a ixin Ndo Dio.”
65001016	Ko chujni te'i xru'in nchexruxi'in na̱, ko nguxon nichja na̱ thi nche'e icha chujni, ko je'o thjee na̱ thi nchexruxi'in nthau'e na̱, ko ta'in ñao na̱ are nichja na̱, ko je'o nichja na̱ jian ixin chujni are chrujan rugunde'e na̱.
65001017	Aro ja'a ra xro choo ná, anto thjua'a ra, ko xraxaon ra thi undathjo ra ni kuinchie'e Nchaa ná Jesucristo,
65001018	ixin ni te'i bandathjo ra na̱: “Are uchiaon rukii Jesucristo, ruge'e chujni rukjanua ná na̱ ko je'o runche'e na̱ thi rinao nthau'e na̱.”
65001019	Ko chujni te'i thi ncheketo ni dithikaon Jesucristo ixin nche'e na̱ thi jian'a rinao nthau'e na̱ ixin chunda'a na̱ Espíritu Santo.
65001020	Aro ja'a ra xro choo ná, xro anto thjua'a ra, kain ncha'on chunthia ra ngain Ndo Dio ko nichje'e ra ndo kunixin juachaxiin Espíritu Santo.
65001021	Ko kain ncha'on xraxaon ra ixin thjua ná Ndo Dio, ko ruchu'en ná are Jesucristo siruaa ná ko ruchjaa ná juachaxin sunthechon na̱ kain ncha'on.
65001022	Ko thjengijna ra thi ni xradithikaon'a jian ngain Jesucristo.
65001023	Ko ikanxion na̱ thjengijna ra na̱ ixin tsji'a na̱ ngathe xru'i danga'a, ko icha chujni thiakunu'e ra na̱, aro nche'a ra thi tenche'e na̱; ko ningakue'en ra kain thi jian'a nche'e na̱.
65001024	Thi nakuaxinxon Ndo Dio, thi binthakjan ná inaa chujni narua, nchao tsjengijna ná ixin xru'in jian'a sintho'o ná, ko nchao sintharua ná ndo ko anto ruchaa ná ngathexin kon Ndo Dio, ndo anto jié juachaxin chunda.
65001025	Nthusaye'e ná Ndo Dio, ndo nu'e kain, ndo chunda kain juachaxin ko thetu'an, ndo ruaan ná Jesucristo ixin kuengijna ná, nthusaye'e ná jai ko kainxin ncha'on. Jañaa tsu'en.
66001001	Ji'i thi kjuaago Ndo Dio ngain Jesucristo, ko Jesucristo kjuaago thi utuin siku'en ngain chujni nche'e xree je'e. Ko Jesucristo rua'an naa angeel ixin kjuaago ji'i ngain Juan, xi nchexree je'e.
66001002	Ko Juan nichja ixin, jaan, ndua thi bikon, ko ixin, jaan, ndua juajnee Ndo Dio, thi juajna bindachro Jesucristo.
66001003	Ndo Dio sinchenchaon thi chujni tjao xroon ji'i; ko kai anto chrjuin ixin kain chujni thi'in juajna ji'i, juajna juixin ngain Ndo Dio, ko dithikaon na̱ thi jitaxin ngain xroon. Ixin ujitunchiaon ncha'on are kain thi jitaxin ngain xroon ji'i usiku'en.
66001004	Ja'an Juan na rikji̱'an ra juajna ji'i, ja'a ra xro dithikaon ra Jesucristo ko te ra ngain thi yaato ni'ngo jii nunthe'e Asia. Ko Ndo Dio sinthanchaon ra ko ruchjaa ra thi chrjuin nchekunu'e ngain ansean ra, ko ji'i thixin ngain Ndo Dio, ndo jii jai, ndo kai be'e are sa'o, ko ndo tsii inaa. Ko thi sayé'e ra kai thixin ngain thi yaato espíritu jii ngathexin kon Ndo Dio, nthi̱'a̱ thi thetu'an ndo.
66001005	Ko thi sayé'e ra kai thixin ngain Jesucristo, thi ndachro thi ndua kjuaago Ndo Dio, thi kai sa'o xechon ngayexin ni ndadige'en, thi kai chunda juachaxin thetu'en kain rey thetu'an nguii nunthe. Ko Jesucristo anto thjuaa ná ko ujuintharua ná kunixin jnii kain thi jian'a bintho'o ná.
66001006	Ko Jesucristo ubinthakjan ná rey ko kai binthakjan ná daana sinche'e xree Ndo Dio, Ndudee je'e. Mexinxin, ¡je'e jikininxin tsusaye'e ko jikininxin kainxin juachaxin kainxin ncha'on! Jañaa tsu'en.
66001007	¡Tsjexin ra, Cristo tsii ngakjan thjui! Ko kainxin chujni sikon na̱ ji'i ko kai ni kjuaaya ngain je'e. Ko chujni nguixin nunthe rutsjanga na̱ are sikon na̱ tsii. Jaan, jañaa siku'en.
66001008	“Ja'an ubari'i are kainxin kuexi'in be'e ko ja'an xra sari'i are kainxin undatsjexin, jañaa inchin letra A ko Z.” Jañaa chro Nchaa ná Dio thi chunda kainxin juachaxin, ko je'e thi jii jai, thi be'e are sa'o ko thi tsii inaa.
66001009	Ja'an Juan na, naa xan choo ra ixin kai dithika'on Cristo, ko kai ridetan tangi inchin ja'a ra, ko kai sari'i ngain thi thetu'an Ndo Dio inchin ja'a ra, ko kai chrjuin tununa ixin ruaa nthiee Cristo, thi nthasuji ná ixin tsixian ná kain. Ko ja'an biaxinna ngain nunthe jindajin ndachaon di'in Patmos ixin ndathjan chujni juajnee Ndo Dio ko kai nichja ixin Jesucristo.
66001010	Ko ncha'on nchesaye'e ni Nchaa ná, juachaxiin Espíritu Santo kuexi'in kuetu'an ngajin, ko kuian nutunxin na naa thi nichja'na anto seen, inchin seen daxruen naa trompeta.
66001011	Ko thi nichja'na ndachjejin na: —Ja'an ubari'i are kainxin kuexi'in be'e ko ja'an sari'i are kainxin undatsjexin. Jañaa inchin letra A ko Z. Ko kji̱n ngain naa xroon thi ridikon, ko rua'an xron ngain thi yaato ni'ngo jii ngain nunthe Asia, ko ni'ngo mee jii ngain Éfeso, ngain Esmirna, ngain Pérgamo, ngain Tiatira, ngain Sardis, ngain Filadelfia ko ngain Laodicea.
66001012	Ko are kuingaria ixin tsjaa kensen jinichja'na, ja'an bikon yaato candelero dikunchjianxin chia oro.
66001013	Ko ngayee thi yaato candelero te'i, ja'an bikon Jesús, thi Xii juixin ngajni, ko jingaa naa luntho jini jikaxin no ruthee, ko jithia ngain pechue naa thi dikunchjianxin juxon chia oro.
66001014	Ko xrajaa anto rua xra, inchin chjon rua, o inchin chrintha ngata'a jnancha'a. Ko jmakon jidakima inchin are jitjama xru'i.
66001015	Ruthee jidakima inchin chia bronce are jidatanga chia ixin nchegakima na̱ chia; ko are nichja, thee thi'in ni inchin jinda are jikjamangiathe nda ngain tsaaga.
66001016	Ngaa rajianxiin bechunda yaato kunutse, ko ngain ru'a bachrjexin naa chia taade ko yao chia no lumuenxin chia ko no tse'e chia. Ko ngakon jidakima inchin ncha'on are jichantha sua.
66001017	Are ja'an bikon je'e, baritsinga ngaka ruthee xraa naa thi ndadige'en. Aro je'e kuenta'a rajianxiin ngata'a na ko ndachjejin na: —Xraon'a, ja'an thi ubari'i are kainxin kuexi'in be'e ko ja'an xra sari'i are kainxin undatsjexin.
66001018	Ko ja'an richon, ko ja'an ndabe'en na, aro jai richon ko sarichon kainxin ncha'on. Ja'an chunda juachaxin ngain thi ndade'en ni ko ngain thi thji kain chujni ndade'en.
66001019	Kji̱n thi ja'a bikon, thi jitu'en jai ko thi xra siku'en.
66001020	Ko ji'i ruchro thi yaato kunutse ja'a bikon jii ngaa rajianxinna, mee thi yaato ángel dikao juajna ngain thi yaato ni'ngo. Ko thi yaato candelero dikunchjianxin chia oro, mee thi yaato ni'ngo.
66002001	’Kji̱'in ángel dikao juajnee Ndo Dio ngain ni'ngo jii ngain rajna Éfeso: “Jañaa ndachro thi chunda thi yaato kunutse ngaa rajianxiin ko ride'e ngayee thi yaato candelero dikunchjianxin chia oro:
66002002	Ja'an nuna kain thi ja'a ra nche'e ra, kai nuna ixin anto suji nche'e ra xraa ra, ko thinthue'a ra thi kuangi ra. Ko kai nuna ixin rinao'a ra se'e chujni jian'a ngaya'a ra. Kaxon nuna ixin batsuan ra chujni ndachro ixin ja'an rua'an na̱, aro ndua'a, ko jañaa nu'a ra ixin je'a na̱ ko ubatsuan ra na̱ ixin je'o ncheyaxon na̱.
66002003	Ko anto kuixi'an ra kain thi tangi, ko ixin binche'e ra thi kuetu'an ra anto betan ra tangi ixin ja'an, ko maski anto tangi ku'an ra, xru'in ncha'on kuinthu'e ra thi bithikaon ra.
66002004	Aro ja'an nchexruxinna'a naa thi ja'a ra nchao'a tenche'e ra. Ko mee ixin jai ithjuena'a ni ra ko ithjue'a choo ra inchin are nakuexinxon ra bithikaon ni ra.
66002005	Mexinxin xraxaon ra thinoo kuexinxin ra binche'e ra thi jian'a, ko danchia ra sitjaña'a ra thi jian'a binche'e ra ko kjan nche'e ra inchin are nakuexinxion ra bithikaon ni ra. Ja̱ sinche'a ra ji'i, ja'an tuin saso ngajin ra ko sinthjianxin ngajin ra candelero.
66002006	Aro ja'an nchexruxinna naa thi ja'a ra nche'e ra, ko mee ixin ningaku'en ra thi nche'e chujni nicolaítas inchin ja'an kai ningakuan thi nche'e na̱.
66002007	Ja'a ra xro thi'in ra, thinxin ra jian thi ndachro Espíritu Santo ngain ni'ngo te'i: Kain chujni tsixi'in ko sinche'a thi jian'a, ja'an ruchja'a na̱ juachaxin sine na̱ thuchjuiin ntha nchegechon ni, ko ntha mee jii ngain nunthe'e Ndo Dio, thi anto chrjuin jii.”
66002008	’Kji̱'in ángel dikao juajnee Ndo Dio ngain ni'ngo jii ngain rajna Esmirna: “Jañaa ndachro thi ube'e are kainxin kuexi'in be'e ko xra se'e are kainxin undatsjexin, ko be'en ko kjan xechon inaa:
66002009	Ja'an nuna kain thi nche'e ra, kain thi tangi tedetan ra, ko kai nuna ixin nua ra ngain nunthe ji'i, aro anto tsjé chunda ra ngain Ndo Dio. Kaxon nuna ixin ni ndachro ixin judío na̱ nichja na̱ thi ndua'a ixin ja'a ra ko dikjan na̱ chujnii nchiijin.
66002010	Xraguen'a ra kain thi tangi sathu'e ra, ixin nchiijin tsiaxi'an ra kanxion ra ngain ndu'a xiiso ixin sikon na̱ a jaan chunthia ni ra, ko the ncha'on satho ra tangi. Aro ja'a ra xru'in ncha'on thinthu'e ra thi chunthia ra maski se'en ra, ko ja'an ruchja'a ra thi rukjan ra inaa chujni narua ko xru'in ncha'on se'en ra.
66002011	Ja'a ra xro thi'in ra, thinxin ra jian thi ndachro Espíritu Santo ngain ni'ngo te'i: Thi chujni tsixi'in ko tsinthue'a thi chunthia na, chujni mee se'e na̱ ngain Ndo Dio, are je'e ndo santsjenda ndo chujni nche'e jian'a are ukain ndatsjexin.”
66002012	’Kji̱'in ángel dikao juajnee Ndo Dio ngain ni'ngo jii ngain rajna Pérgamo: “Jañaa ndachro thi jichunda chia taade ko yao chia no lumuenxin chia ko no tse'e chia:
66002013	Ja'an nuna kain thi nche'e ra ko kai nuna ixin te ra nthi̱'a̱ thi thetu'an nchiijin. Aro maski jamee, ja'a ra xradithikaon ni ra. Ko ja'a ra ndachro'a ra ixin dithikaon'a ni ra, maski tangi batho ra ngaa nano buen na̱ Antipas, thi nichja jian ixin ja'an ko be'en nthi̱'a̱ thi thetu'an nchiijin.
66002014	Aro ja'an nchexruxinna'a naa thi ja'a ra nche'e ra: Ixin nthi̱'a̱ te ngajin ra kanxion chujni nche'e inchin binche'e Balaam, thi kjuague ko ndache Balac kexreen runcheye'e chujni Israel ixin binche'e na̱ thi jian'a, ixin bine na̱ thi ndaxra banchesayexin na̱ diuchjan dikunchjianxin xro o nthaa, ko ixin bagejuaka'o na̱ nchrii je'a chri'i na̱ o xii je'a xixi'i na̱.
66002015	Ko kai ixin ngaya'a ra te kanxion chujni rinao'a na̱ thinthu'e na̱ thi kjuaago chujni nicolaítas.
66002016	Mexinxin, thinthu'e ra tuin thi jian'a tenche'e ra, ixin ja̱ sinche'a ra jamee, ja'an tuin saso ngajin ra ko tsetuki'an chujni mee kunixin thi chia taade dachrjexin ru'a na.
66002017	Ja'a ra xro thi'in ra, thinxin ra jian thi ndachro Espíritu Santo ngain ni'ngo te'i: Thi chujni tsixi'in ko sinche'a thi jian'a, ja'an ruchja'a na̱ juachaxin sine na̱ thi maná jima jai. Ko ruchja'a na̱ naa xruchjan rua, ko nganito xro mee jitaxin naa nombre narua, ko je'o chujni sayée xro tsunu'e na̱ nombre ji'i.”
66002018	’Kji̱'in ángel dikao juajnee Ndo Dio ngain ni'ngo jii ngain rajna Tiatira: “Jañaa ndachro Xe'en Ndo Dio, thi chunda inchin xru'i ngain jmakon, ko ruthee jidakima inchin chia bronce are jidatanga chia:
66002019	Ja'an nuna kain thi nche'e ra, thi thjue na ni ra, thi chunthia ni ra, ko ixin nche'e ra thi kuetu'an ko ixin thixi'an ra kain, ko kai nuna ixin jai ja'a ra icha tsjé tenche'e ra ke are nakuexinxon ra bithikaon ni ra.
66002020	Aro ja'an nchexruxinna'a naa thi ja'a ra nche'e ra: Ixin nthi̱'a̱ ngaya'a ra jii naa nchrii nche'e inchin banche'e nchri bi'in Jezabel, nchri ndachro ixin nichja nchra juajna thixin ngain Ndo Dio, aro je'o ncheye'e nchra chujni nche'e xrana ko tjague nchra na̱ ixin sejuaka'o na̱ nchrii je'a chri'i na̱ ko xii je'a xixi'i na̱ ko kai ixin ne na̱ thi ndaxra banchesayexin nchra diuchjan dikunchjianxin xro o nthaa.
66002021	Ja'an uchja'a nchra tsjé ncha'on ixin tsinthu'e nchra thi jian'a nche'e nchra, aro chro'a nchra ixin nchexruxi'in nchra xrajon nchra ngain tsjé xii.
66002022	Mexinxin ja'an sintha'a ixin je'e nchra ko chujni ruee nchra anto tsuni'i na̱ ko setsingata'a na̱ saon; ko ja̱ tsinthue'a na̱ thi jian'a nche'e na̱, ja'an, sinthagetan na̱ thi anto tangi.
66002023	Ko ja'an nasuenxon kain xe'en nchra. Jamee kain chujni ngain kainxin ni'ngo tsunu'e na̱ ixin ja'an chunxin juaxraxauen na̱ ko anseen na̱, ko kain ra ruchja'a ra thi jikininxin ra sayé'e ra ixin thi binche'e ra.
66002024	Aro ja'a ra, xro te ra nthi̱'a̱ ngain rajna Tiatira, xro nche'a ra thi nche'e nchrii mee ko xru'in ncha'on batsuan ra thi je'e na̱ nchegi'in na̱ thi anto jima jii ngain nchiijin, ja'an rindathjo ra ja'a ra ixin isatho'a ra icha thi tangi, je'o thi uchunda ra.
66002025	Aro thenchji'an ra thi uchunthia ni ra, sithjaja ncha'on are ja'an si'i inaa.
66002026	Kain ra xro tsixi'an ra ko tsinthue'a ra thi chunthia ni ra ko nche'e ra xrana tsjexinka nunthe, ja'an ruchja'a ra juachaxin tsetu'en ra kain nunthe,
66002027	jañaa inchin Ndudana chjana ndo juachaxin. Ja'a ra tsetu'en ra kain nunthe kunixin naa ntha kutho dikunchjianxin chia. Ko chujni kain nunthe, ni sithikaon'a, sikaon na̱ kunixin ntha kutho mee, ko ruchjeka na̱ inchin ja̱ rukji na̱ naa chi.
66002028	Ko kai ruchja'a ra thi kunutse nchengasaan are nduuyo.
66002029	Ja'a ra xro thi'in ra, thinxin ra jian thi ndachro Espíritu Santo ngain ni'ngo te'i.”
66003001	’Kji̱'in ángel dikao juajnee Ndo Dio ngain ni'ngo jii ngain rajna Sardis: “Jañaa ndachro thi chunda thi yaato espiritue Ndo Dio ko chunda thi yaato kunutse: Ko ja'an nuna kain thi nche'e ra ko nuna ixin undadige'en ra ngain espiritua ra maski xraa techon ra.
66003002	Xingama'a ra, ko nchesuji ra thi xranchao tsusuji, maski tatede'en. Ko thi ja'an bikon nche'e ra nchao'a jii ngathexin kon Ndo Diona.
66003003	Mexinxin xraxaon ra kain thi kuangi ra ko kui'in ra, ko nche'e ra thi ukuangi ra ko inche'a ra thi jian'a binche'e ra. Ja̱ sinche'a ra jamee, ja'an saso ngajin ra xraa chujni dixinthebe'o xi che'e are naxin xe'e.
66003004	Aro nthi̱'a̱ ngaya'a ra ngain rajna Sardis, xra jii chujni nche'a thi jian'a ko mee inchin chujni xraa chje'a kithja lunthue. Ko ni mee sakji na̱ ngajin kunixin lunthue na̱ rua, ixin jañaa jikininxin na̱.
66003005	Ko kain chujni tsixi'in kain thi tangi ko tsinthue'a na̱ thi chunthia na̱ ngajin na, ni mee sinthengaa na̱ luntho rua, ko ja'an tsunchjengaya'a ni mee ngain thi xroon jitaxin na̱, thi xroon jitaxin kain ni ukjan inaa chujni narua. Ko ja'an rundachrjan ixin chunxin na̱ nthi̱'a̱ ngathexin kon Ndudana ko ngathexin kon kain angeel ndo.
66003006	Ja'a ra xro thi'in ra, thinxin ra jian thi ndachro Espíritu Santo ngain ni'ngo te'i.”
66003007	’Kji̱'in ángel dikao juajnee Ndo Dio ngain ni'ngo jii ngain rajna Filadelfia: “Jañaa ndachro thi xru'in jian'a binche'e ko ndua Xe'en Ndo Dio, thi bayée juachaxin thetu'an inchin David. Ko are je'e danthjee naa puerta, xru'in kensen nchao tsejee, ko are je'e thejee, xru'in kensen nchao santhjee.
66003008	Ja'an nuna kain thi nche'e ra. Ko banthjaa ngathexin kon ra naa puerta ko xru'in kensen nchao tsejee, ko maski isuji'a ra, aro bithikaon ra juajnana ko xru'in ncha'on ndachro ra ixin chunxin'a ni ra.
66003009	Mexinxin ja'an rurua'an ngajin ra chujni ndachro ixin judío na̱ aro ndua'a ixin ncheyaxon na̱ ko nche'e na̱ inchin rinao nchiijin. Ko ja'an sintha'a ixin sethuxin na̱ ngaka ruthaa ra ko jañaa tsunu'e na̱ ixin ja'an anto thjua'a ra.
66003010	Ko ixin xru'in ncha'on kuinthu'e ra thi chunthia ra ngajin inchin kuetu'an ra, ja'an tsjengijna ra ixin xru'in tsu'an ra are tsii ncha'on are kain chujni ngain nunthe ji'i satho na̱ tangi.
66003011	Ja'an tuin rukjan na. Ko xra dithikaon ra ngajin na inchin dithikaon ra, ko jañaa xru'in kensen santsja'a ra thi corona sayé'e ra.
66003012	Ko kain chujni sathu'e kain thi tangi ko tsinthue'a na̱ thi chunthia na̱, ja'an sinthakjan na̱ inchin thi xro jike'e ningue Ndo Diona, ko xru'in ncha'on sachrjexin na̱ nthi̱'a̱. Ko nganito na̱, ja'an tsentaxin nombree Ndo Diona ko rajnee ndo, thi rajna narua di'in Jerusalén, thi rajna tsixin ngajni thi thjen Ndo Dio. Ko ja'an kai setaxin na nganito na̱ kunixin naa nombre narua.
66003013	Ja'a ra xro thi'in ra, thinxin ra jian thi ndachro Espíritu Santo ngain ni'ngo te'i.”
66003014	’Kji̱'in ángel dikao juajnee Ndo Dio ngain ni'ngo jii ngain rajna Laodicea: “Ja'in ndachro je'e thi di'in Thi Jañaa Tsu'en, thi ndachro thi ndua ixin Ndo Dio. Ko ixin je'e, Ndo Dio binchechjian ndo kain thi jii.
66003015	Ja'an nuna kain thi nche'e ra. Ko nuna ixin dithikaon'a ra kain thi ja'an kuetu'an ra ko je'o thu'a dithikaon ra. ¡Ko icha jian rugithikaon ra kain thi thetu'an ra o xru'in rugithikaon ra, ko ji'i ruchro ixin je'a kin ra o je'a sua ra!
66003016	Aro ixin ja'a ra je'o inchin thi yaaso ra, ja'an tsunkjanxin ra ngain ru'a na.
66003017	Ko ja'a ra xrandachro ra: Ja'an ná anto tsjé chunda ná ko xru'in ditjanna ná. Aro ja'a ra ncheye'o ra ansean ra ixin ja'a ra juxon thi tangi tedetan ra, xru'in renthe ra, ko anto nua ra, ko dikon'a ra ko te ra xraa chujni xru'in luntho tengaa.
66003018	Mexinxin ja'an ndathjo ra, thena'na ra chia oro xruthe ngain xru'i ixin jian kurua chia ko icha renthe chia; ko jañaa ndua rukjan ra chujni chunda anto tsjé. Ko thena'na ra luntho rua ixin sinthenga'a ra ixin jañaa ruxramatja thi anto suaxin ixin thulucho nthau'a ra. Ko thena'na ra xruan sinthjingi jmakon ra ixin icha jian sikon ra.
66003019	Ko ja'an nthasathaa ko ndagatho tangi kain chujni ja'an thjuaa. Mexinxin kjan ra xraa chujni anto nche'e xree Ndo Dio, ko inche'a ra thi jian'a ko danchia ra sitjaña'a ra thi binche'e ra.
66003020	Tsje'e ra, ja'an rindangia ntha dijexin nchia, ko ridaya'a ra. Ja̱ chrujan ra xro tsi'in ra thana ko santhje'e ra nchiandui ra, ja'an sixi'in ko sineki'an ni banthjee nchiandu'a ko je'e na̱ sine na̱ ngajin.
66003021	Ko kain chujni tsixi'in sathu'e kain thi tangi ko ruchunthia ngajin, ja'an ruchja'a na̱ juachaxin sinthe na̱ chrikena, nthi̱'a̱ thi thetu'an, jañaa inchin ja'an kuixinna ko bari'i chrikee Ndudana nthi̱'a̱ thi thetu'an ndo.
66003022	Ja'a ra xro thi'in ra, thinxin ra jian thi ndachro Espíritu Santo ngain ni'ngo te'i.”
66004001	Kuthimejan, ja'an tsjaa ngajni ko nthi̱'a̱ bikon xraa naa ntha dijexin nchia jixrangee. Ko thi tha nichja'na sa'o ko seen baxruen inchin trompeta, ndachjejin na: —Tani nthi'i ko tsjagu'a kain thi rugunda siku'en are tsjexin kain ji'i.
66004002	Ko juibe'o ngajin na Espíritu Santo ko kuexi'in kjuagu'na ko bikon nthi̱'a̱ ngajni naa ntha xintauen thi thetu'an, ko bikon naa thi tajita'a ntha.
66004003	Ko thi jita'a ntha xintaon jidakima inchin naa xro chrjuin jii di'in jaspe o xro di'in cornalina. Ko ngandajin ntha xintaon mee, be'e naa kunchecha chrjuin jidakima inchin naa xro di'in esmeralda.
66004004	Ko ngandajin ntha xintaon mee, be'e kan ko noo ntha xintauen thi thetu'an, ko nthi̱'a̱ teta'a kan ko noo ni joon ko tengaa na̱ luntho rua ko jita'a jaa na̱ corona dikunchjianxin chia oro.
66004005	Ko ngain thi ntha xintaon bikon sa'o, bagachrjexin thi tungiixin, thi bagathe ko tsjé tha. Ko ngathexin ntha xintaon mee, jiche yaato candil, ko mee thi yaato espiritue Ndo Dio.
66004006	Ko kai ngathexin ntha xintaon ji'i, bikon xraa naa ndachaon dikunduxin ni inchin naa xruxrao. Ko nthi̱'a̱ thi jii ntha xintaon, bikon ngandajin ntha, noo thi bakingi ko jichon, ko bechunda tsjé jmakon no ngajinxin ko no tunxin.
66004007	Ko thi sa'o bakingi ko jichon be'e xraa naa kuleón; thi yuxin be'e xraa naa kuxinthaa; thi ninxin jichunda ngakon xraa naa xii; ko thi nunxin be'e xraa naa kudatse jitjaganga.
66004008	Kanui thi bakingi ko jichon, nanaa binthechunda inkjaon nenechaan, ko nguixin ngama ko chringinde'e nene bechunda jmakon; ko ncha'on ko thie banthendachro: Santo, santo, santo, jañaa Nchaa ná Dio, thi chunda kainxin juachaxin, ndo jii jai, be'e are sa'o, ko tsii inaa.
66004009	Ko are kanui thi bakingi ko jichon binchesaye'e ko bakexruxi'in thi jita'a ntha xintaon icha renthe ko jichon kainxin ncha'on,
66004010	ni kan ko noo ni joon bagethuxin na̱ ko bagiseta'a na̱ nunthe ko banchesaye'e na̱ thi jichon kainxin ncha'on, ko bakiin na̱ coronee na̱ ngathexin ntha xintauen, ko bandachro na̱:
66004011	Nchana ná ko Diona ná, Suixin jikininxin kainxin juachaxin ko tsusaya'a; ixin Suixin thi binchechjian kain thi jii, ko ixin Suixin binao kunchjian kain thi jii.
66005001	Kuthimejan bikon thi jita'a ntha xintaon ko ngaa rajianxiin jiyaa naa xroon dixea, ko dikji̱n na̱ xron no ngaxinxin xron ko no ndujaxin xron ko jichunda xron yaato sello.
66005002	Ko bikon naa ángel kunixin jié juachaxin ko suji jidanchiangi: —¿Kensen jikininxin tsinchje kain sello jiyaa xron ko santhjee xron?
66005003	Aro nthi̱'a̱ ngajni, ko ngain nunthe, ko ngangi nunthe xru'in kensen nchao ruganthjee xron ko nchao rutsje'e thi jitaxin ngain xron.
66005004	Ko ja'an anto batsjanga ixin xru'in kensen binchue ko rugikininxin ruganthjee xron, ko rukjao xron ko rutsje'e xron.
66005005	Kuthimejan naa ni kan ko noo ni joon, ndachjejin na: —Itsjanga'a icha, ixin thi nchegi'in na̱ Kuleuen Judá ko bachrjeninxin rey David, je'e ubacha ko nchao tsinchje thi yaato sello jiyaa xroon ko santhjee xron.
66005006	Kuthimejan ngakee ntha xintaon icha renthe, ko ngayee kanui thi bakingi ko jichon, ko ngayee thi kan ko noo ni joon, ja'an bikon naa Kuleko tajingathjen, aro anto dikon ni ixin diguen na̱ ba. Ko bechunda ba yaato nthe'e ba ko yaato jmakon ba. Ko thi yaato jmakon ba, mee thi yaato espíritu rua'an Ndo Dio nguixin ngata'a nunthe.
66005007	Ko je'e kjui ko kuaa xroon jingaa no rajianxiin thi jita'a ntha xintaon icha renthe.
66005008	Ko are juexin kuaa xroon, kanui thi bakingi ko jichon ko thi kan ko noo ni joon binthethuxin na̱ ko biseta'a na̱ nunthe ngathexin kon thi di'in Kuleko. Nanaa ni joon bechunda na̱ naa arpa ko nanaa copa dikunchjianxin oro ko tekaon kunixin tsjuka, ko tsjuka ruchro thi nichja kain chujni ngain Ndo Dio.
66005009	Ko tetsje na̱ naa soon narua thi ndachro: Suixin jikininxin rutse xroon ko tsinchje kain sello jiyaa xron; ixin Suixin naguenxon na̱, ko jnia kjuengaxin 'na ngain Ndo Dio, kain thi jian'a binche'e kain chujni jejee tetsje'e te nguii nunthe, kain ngigua, kain rajna, ko chujni kain nunthe.
66005010	Ko Suixin chje'e na̱ juachaxin tsetu'an na̱ ko rukjan na̱ danee Ndo Dio. Ko chje'e na̱ juachaxin tsetu'an na̱ ngain nunthe.
66005011	Kuthimejan tsjaa inaa ko kuian thee anto tsje ángel ngandajin ntha xintaon icha renthe, ko ngandajin kanui thi bakingi ko jichon ko ngandajin thi kan ko noo ni joon. Nthi̱'a̱ be'e tsjé millon ángel.
66005012	Ko suji banthendachro: Thi Kuleko naguenxon na̱, jikininxin sayée kain juachaxin, kain thi anto renthe, ko sayée juaxraxaon inchin Ndo Dio ko kain juachaxin, ko sayée kain juasaaya ko rutsjethe'e ni.
66005013	Ko kuian kain thi kunchjian ixin Ndo Dio, nthi̱'a̱ ngajni, ngain nunthe, chringi nunthe ko kain thi jii ngain ndachaon, ko binthendachro: Thi jita'a ntha xintaon ko thi Kuleko, jikininxin tsusaye'e, rutsjethe'e ni, sinchesaye'e ni ko sayée kain juachaxin kainxin ncha'on.
66005014	Ko kanui thi bakingi ko jichon suji binthendachro: —¡Jaan, jañaa tsu'en! Ko ni kan ko noo ni joon binthethuxin na̱ ko biseta'a na̱ nunthe ko binchesaaya na̱ ngain thi jichon kainxin ncha'on.
66006001	Kuthimejan bikon thi Kulekue Ndo Dio kuinchje naa thi yaato sello jiyaa xroon, ko kuian nichja naa thi noo bakingi ko jichon ko kuian thee suji inchin are dathe, ko ndachro: —¡Xrakui ko tsje'e!
66006002	Ja'an tsjaa ko bikon naa kunxin rua. Thi jita'a ba jiyaa naa chijno, ko binchegayee na̱ naa corona, ko bachrje ixin sigacha, ko sacha icha.
66006003	Are Kulekue Ndo Dio kuinchje thi yuxin sello, ja'an kuian nichja thi yuxin thi bakingi ko jichon ko ndachro: —¡Xrakui ko tsje'e!
66006004	Ko bachrje inaa kunxin jatse. Ko thi jita'a ba bayée juachaxin ixin je'e sinthjian thi chrjuin xrakao choo chujni ko sinche'e ixin tsexi'in tseto na̱ ko nasuenxon choo na̱. Ko bayée naa chia taade anto jié.
66006005	Are Kulekue Ndo Dio kuinchje thi ninxin sello, ja'an kuian nichja thi ninxin thi bakingi ko jichon ko ndachro: —¡Xrakui ko tsje'e! Ja'an tsjaa ko bikon naa kunxin thie. Ko thi jita'a ba jiyaa naa balanza ngaa raa.
66006006	Ko ngayee kanui thi thingi ko techon ja'an kuian naa tha ndachro: —Thi dacha ra ngain naa ncha'on, je'o sira'a ra tse'na ra nakua kilo trigo ko jañaa kai renthe nii kilo cebaada. ¡Aro ncherenthe'a aceite ko vino!
66006007	Ko are Kulekue Ndo Dio kuinchje thi nunxin sello, ja'an kuian nichja thi nunxin thi thingi ko jichon ko ndachro: —¡Xrakui ko tsje'e!
66006008	Ja'an tsjaa ko bikon naa kunxin sine. Ko thi jita'a ba di'in thi Ndade'en ni, ko jirue thi thetu'an thi thji chujni ndadige'en. Ko kayui thi te'i bayée juachaxin ngain naa thi noo dichjeeya nunthe ixin suen chujni, ko sincheketo na̱, ko se'e jintha, chin, ko sinche'e ixin kuxiigo chrintho jii ngain nunthe tsjaaya ba.
66006009	Are Kulekue Ndo Dio kuinchje thi naunxin sello, ja'an bikon chringinde'e altar be'e nthi̱'a̱, kain almee chujni binthege'en ixin kjuaago na̱ ngain icha chujni thi jian juajnee Ndo Dio ko ixin kuinthue'a na̱ thi bakjaago na̱ ko thi bachunthia na̱.
66006010	Ko kain ni te'i suji bandachro na̱: —Nchana ná, Suixin thi anto jian ko dinche'e kain thi dindachro, ¿kesa sinche'e jie̱ ko sinchegatho tangi thi chujni kjuaaya ngajin ná?
66006011	Kuthimejan bayée na̱ luntho rua ko bitu'en na̱ ixin sinchejuga'a na̱ nchion, ruxethaja se'en kain ni jinche'e xra inchin je'e na̱.
66006012	Are Kulekue Ndo Dio kuinchje thi inkjaunxin sello, ja'an tsjaa, ko bikon suji kuingi nunthe. Ko ncha'on ndakunthie nchaon, xraa luntho thie dengaa ni ta juachjaon, ko kunithjao ndakunjatse ba inchin jni.
66006013	Ko kunutse te ngajni binthji ba ngata'a nunthe, jañaa inchin are ntha higo dingungi'i ntha thuchjuiin ntha are anto suji tja chrintho.
66006014	Ko ngajni ndabitjaan inchin naa xroon are xea xron, ko kain jna ko kain nunthe jindajin jinda, kuingi ko ibe'a thi binthe.
66006015	Ko kain rey jii ngain nunthe, ni anto renthe, ni anto chunda tumi, ni thetu'an ngain xi soldado, ni anto chunda juachaxin ngain nunthe, ni dikuchji ngain inaa chujni ko ni xru'in xi najni chunda, kain ni te'i binthema na̱ ngain thi dichrjangi jna ko ngagee xro yeye ngain jna.
66006016	Ko kain na̱ ndache na̱ jna ko xro yeye: —¡Dinthetsingatja ni ra, ko thema ni ra ixin sikon'a ná thi jita'a ntha xintaon icha renthe! ¡Thema ni ra ixin sikon'a ná thi jiduñao Kulekue Ndo Dio!
66006017	Ixin ujuii ncha'on suan suji jie̱, ko xru'in kensen tsixi'in ngain jie̱ ji'i.
66007001	Kuthimejan, ja'an bikon noo ángel tatengathjen, naa no thi chrinxin ncha'on, naa thi diataunxin ncha'on, naa no sur ko inaa no norte ngain nunthe. Ko tateke'e chrintho ixin xru'in chrintho tsja ngata'a nunthe, ngain ndachaon ko ngain kain nthaa.
66007002	Kai bikon inaa ángel juixin thi chrinxin ncha'on ko jichunda sellue Ndo Dio, ndo jichon. Ángel ji'i kuyauthe suji thi noo ángel bayée juachaxin sinchegatho tangi nunthe ko ndachaon, ko ndachro:
66007003	—Xranchegathu'a tangi nunthe, ndachaon ko kain nthaa tsjexinja tsiin ná sellue Ndo Dio ngain nthathjen ni nche'e xree ndo.
66007004	Ko ja'an kuian ixin kie'en chujni bayée sellue Ndo Dio, ko mee kjui 144 mil chujni bachrjeninxin ngain ni theyoo xe'en Israel.
66007005	Ko 12,000 na̱ bachrjeninxin Judá bayée sello, 12,000 na̱ ngain Rubén, 12,000 na̱ ngain Gad,
66007006	12,000 na̱ bachrjeninxin Aser, 12,000 na̱ ngain Neftalí, 12,000 na̱ ngain Manasés,
66007007	12,000 na̱ bachrjeninxin Simeón, 12,000 na̱ ngain Leví, 12,000 na̱ ngain Isacar,
66007008	12,000 na̱ bachrjeninxin ngain Zabulón, 12,000 na̱ ngain José ko 12,000 na̱ bachrjeninxin na̱ Benjamín.
66007009	Kuthimejan, ja'an tsjaa ko bikon tsjé chujni jingakjan ni juixin kain nunthe, chujni jejee tetsje'e te nguii nunthe, kain ngigua ko kain rajna jii ngain nunthe. Ko ixin anto tsjé na̱ xru'in kensen nchao rukekin na̱, ko tatengathjen na̱ ngaka ntha xintaon icha renthe thi thjen Ndo Dio ko ngathexin kon Kulekue ndo. Ko tengaa na̱ luntho rua ko kain na̱ teyaa na̱ kajne ngaa raa na̱.
66007010	Kain na̱ tetuyao na̱ ko bandachro na̱: Ja'an ná kjan ná inaa chujni narua ixin Ndo Dio, ndo thjen ngain ntha xintaon icha renthe, ko ixin Kulekue ndo.
66007011	Ko kain ángel tatengathjen ngandajin ntha xintaon icha renthe, ngandajin ni joon ko ngandajin kanui thi bakingi ko techon. Ko kain ángel binthethuxin ko biseta'a nunthe ngathexin ntha xintaon icha renthe ko binthenchesaye'e Ndo Dio.
66007012	Ko binthendachro: ¡Jamee tsu'en! Ndo Diua ná jikininxin rutsjethe'e ni ko sinchesaye'e ni, ixin nu'e ndo kain, ko thexruxi'in ni ndo, ko tsusaye'e ndo kunixin thi chunda ni ko kain juachaxin jikininxin je'e ndo. ¡Jamee tsu'en kainxin ncha'on!
66007013	Kuthimejan naa ni joon, thi ni kan ko noo banchiangi'na: —Kain ni tengaa luntho thjua, ¿kexe'e ni yaa, ni tengaa luntho thjua, ko thinoo juixin na̱?
66007014	Ja'an bathaa ko ndachrjan: —Suixin thi nu'a. Ko ndachro: —Kain chujni ji'i, thi ni anto tangi bathu'e ko anto tangi ku'en. Ko ni te'i bincherua na̱ lunthue na̱ kunixin jnii Kulekue Ndo Dio.
66007015	Mexinxin te na̱ ngathexin ntha xintaon thi thjen Ndo Dio ko nchesaye'e na̱ ndo ncha'on ko thie ngain ningue ndo. Ko chujni te'i xru'in tsu'en na̱ ixin thi thjen ngain ntha xintaon icha renthe, mee thjengijna na̱.
66007016	Ko chujni te'i isechunda'a na̱ jintha ko sen'a na̱ jinda, ko iruchjan'a na̱ kunixin suee ncha'on,
66007017	ixin Kulekue Ndo Dio, thi jii ngakee ntha xintaon icha renthe saku'en na̱, inchin thi thingaria kuleko, ko je'e sikao na̱ ngain thi chri'in jinda, nda nchekjan ni inaa chujni narua. Ko Ndo Dio suni'i ndo ndakon kain chujni.
66008001	Are Kulekue Ndo Dio kuinchje thi yatuxin sello, nthi̱'a̱ ngajni tatenkuabe'o kain, ko ixru'in kui'in ni inchin rio'o hora.
66008002	Kuthimejan ja'an bikon yaato ángel tatengathjen ngathexin kon Ndo Dio, ko nanaa ángel bayée naa trompeta.
66008003	Ko inaa ángel juii kunixin naa thi chexin tsjuka dikunchjianxin oro ko bingathjen ngaka altar. Ko ángel mee bayée anto tsjé tsjuka ixin tsjuka mee thi kuexruxinxin kain chujnii Ndo Dio, ángel sajon ngain altar dikunchjiaxin oro, jii nthi̱'a̱ ngaka ntha xintauen Ndo Dio.
66008004	Ko thi jingaa raa ángel mee kuajinxin nchiin tsjuka ko thi kuexruxinxin chujnii Ndo Dio, ko biji nchin ngain Ndo Dio.
66008005	Kuthejan ángel mee kuaa chia chexin tsjuka ko binchakin kunixin xruithjee altar, ko xru'i mee kjua ngata'a nunthe. Kuthimejan kuexi'in anto bathe ko kui'in ni tsjé tha ko anto kungiixin ko suji kuingi nunthe.
66008006	Kuthimejan thi yaato ángel teyaa thi yaato trompeta, tatechue'on ixin sintheganua trompeta.
66008007	Ko are thi ángel sa'o banua trompetee, bania thuni ko xru'i jithekjan jni. Kain mee chexin naa thi ninxin chjeeya nunthe, ko kai naa thi ninxin dichjeeya kain nthaa ko kayua.
66008008	Kuthimejan are thi yuxin ángel banua trompetee, betsiangi ngangi ndachaon xraa naa jna jié jitsama xru'i. Ko naa thi ninxin dichjeeya ndachaon ndakjan jni.
66008009	Ko naa thi ninxin dichjeeya kain thi jii ngangi ndachaon ko techon ndabinthege'en, ko naa thi ninxin dichjeeya kain ntha barko ndaxanthe.
66008010	Kuthimejan are thi ninxin ángel banua trompetee, betsingaxin ngajni naa kunutse anto jié ko jitsama ba xru'i. Ko betsinga ba ngain naa thi ninxin dichjeeya kain nda jithinga ko kain thi jichrinxin jinda.
66008011	Ko kunutse mee bi'in ba thi Tsjá, ko naa thi ninxin dichjeeya kain jinda ndakutsjá nda. Ko anto tsjé chujni ndabinthege'en na̱ ixin bi'i na̱ nda.
66008012	Kuthimejan thi nunxin ángel banua trompetee, ko bincheni'i naa thi ninxin dichjeeya ncha'on, xraje'o ku'en kunithjao, ko xraje'o ku'en kunutse. Mexinxin naa thi ninxin dichjeeya kain mee binchetjaan xruii, ko xraje'o ku'en ncha'on ko thie.
66008013	Kuthimejan, ja'an tsjaa ko kuian naa kudatse jindachruka nene'e jitjaganga nthi̱'a̱ ngusine ngajni ko suji ndachro: —¡Ay, ay, ay! ¡Anto tangi tsu'en kain chujni te ngata'a nunthe are kanii ángel ditjaan sanua trompetee!
66009001	Are thi naunxin ángel banua trompetee, ja'an bikon naa kunutse xinkanjinxin ba ngajni ko betsinga ba ngain nunthe. Ko kunutse mee bayée ba thi xirexin thi anto ni'nga, jii xraa tsaaga.
66009002	Kuthimejan kunutse mee banthjee ba thi xraa tsaaga anto ni'nga, ko nthi̱'a̱ kjuinxin nchin anto jié xraa nchiin naa thja anto jié. Ko nchin mee ndabinchenaxin xe'e ncha'on ko chrintho.
66009003	Ko ngain nchin mee bachrjexin anto tsjé kuxuali, ko kjuaganga ba ngataon nunthe. Ko kain kuxuali mee bayée ba juachaxin tsjaaya ba inchin kunthanchia jii ngain nunthe.
66009004	Ko bitu'en ba ixin xru'in sinchekao ba kain ka jii ngata'a nunthe, kain thi yua, kain nthaa, je'o sincheni'i ba kain chujni chunda'a sellue Ndo Dio ngain nthathjen.
66009005	Aro baye'a ba juachaxin nasuenxon ba chujni, ko je'o na'o kunithjao sinchegatho ba tangi kain chujni ko tsiin na̱ inchin thiin ne'e ni kunthanchia.
66009006	Ngain ncha'on te'a chujni sinao na̱ se'en na, aro chro'a se'en na̱. Ko maski anto sinao na̱ se'en na̱, aro thi ndade'en ni tsunkjínxin ngain na̱.
66009007	Ko kuxuali te ba inchin kunxin tjaji'in na̱ ixin dikao na̱ ba thi theto na̱; ko ngain jaa ba jita'a xraa naa corona dikunchjianxin oro ko ngakon ba jii xraa ngakon chujni.
66009008	Ko xrathusin ba te inchin xrajaa nchrii, ko neno ba te xraa neno kuleón.
66009009	Ko nguii nthau'e ba xraa jitsaa ba chia, ko nene'e ba baki'in ni xraa are jidatheka thii tsjé carreta thingajin kunxin are dikao na̱ ba ixin theto na̱.
66009010	Ko nthanee ba be'e xraa nthanee kunthanchia. Ko nthanee ba tsjayaxin ba na'o kunithjao ngain chujni.
66009011	Kain kuxuali mee je'o bagithikaon ba thi ángel thetu'an thi xraa tsaaga anto ni'nga. Ko ángel ji'i di'in ngain ngigua hebreo Abadón, ko ngain ngigua griego di'in Apolión, ko kayui ruchro: Thi Nchexanthe kain thi jii.
66009012	Thi sa'o tangi ku'en, ujuexin, aro xra ditjaan iyoo thi anto tangi.
66009013	Thi ángel inkjaunxin banua trompetee, ko kuian naa tha bachrjexin ngayee thi noo nthe'e altar dikunchjianxin oro, ko jii ngathexin kon Ndo Dio.
66009014	Ko tha mee ndachro ngain thi ángel inkjaunxin jiyaa trompeta: —Tunxindange'e thi noo ángel techria ngaka río jié di'in Eufrates.
66009015	Ko xindange'e kanui ángel te'i, ko techue'on hora, ncha'on, kunithjao ko nano ixin tsjaaya ngain naa thi ninxin dichjeeya kain chujni.
66009016	Ko ja'an kuian keja'in tsjexin xi soldadue kanui ángel te'i, ko kain xa teta'a xa kunxin, ko mee 200 millon tsjexin xa.
66009017	Ko jañaa ja'an bikon kain kunxin yaa, ko xi teta'a ba. Ngain pechue xa jita'a chia nii na'o: Jatse inchin xru'i, ko azul inchin xro di'in zafiro, ko sine inchin azufre. Ko kain kunxin mee techunda jaa ba inchin jaa kuleón, ko ngain ru'a ba tjaxin ba xru'i, nchin ko azufre.
66009018	Ko naa thi ninxin dichjeeya kain chujni ngain nunthe binthege'en na̱ ixin thi xru'i, nchin ko azufre kjuaxin ru'a ba.
66009019	Ixin juachaxin chunda ba tjayaxin ba, be'e ngain ru'a ba ko ngain nthanee ba. Ko nthanee ba be'e xraa kunchee ko kai yaa kjuayaxin ba ngain chujni.
66009020	Aro thi chujni xe'e, thi ni ben'a ixin kain thi tangi ku'en, maski bikon na̱ mee, je'e na̱ kuinthue'a na̱ thi jian'a banche'e na̱, ixin xrabanchesaye'e na̱ espíritu jian'a, xrabanchesaye'e na̱ diuchjan dikunchjianxin oro, plata, bronce, xro ko nthaa. Ko kain diuchjan mee chro'a bagikon, bakin'a ko chro'a bakji.
66009021	Ko kai kuinthue'a na̱ thi baguen na̱ chujni ko thi bagithikaunxin na̱ juathuso, xra bagejuaka'o na̱ nchrii je'a chri'i na̱ ko xii je'a xixi'i na̱ ko xra bakee na̱.
66010001	Kuthimejan ja'an bikon inaa ángel chunda tsjé juachaxin ko jixinkajinxin ngajni ngakjan thjui. Ko ngata'a jaa jita'a kunchecha. Ko ngakon ángel mee jitungiixin xraa ncha'on, ko nthatsao te xraa yoo xru'i yeye jitjama.
66010002	Ko ángel mee jiyaa naa xroon nchiin jixrangee, ko bake'e ruthejian ngatau'en ndachaon, ko ruthekjon ngata'a nunthe.
66010003	Kuthimejan ángel mee kuyao suji inchin are suji tujie'e naa kuleón, ko are je'e kuyao, kui'in ni bathe yaato nthi'a.
66010004	Ko are juexin bathe thi yaato nthi'a, ja'an rukexian rukji̱n na kain, are kuian naa tha juixin ngajni ko ndachjejin na: —Thenchji'an kain ji'i ko ndachro'a thi kui'in ngain thi yaato nthi̱'a̱ bathe, ko kji̱n'a.
66010005	Kuthimejan thi ángel bikon tajingathjen ngatau'en ndachaon ko ngata'a nunthe, tsiin rajian ngajni,
66010006	ko nichja kunixin juachaxiin thi jichon kainxin ncha'on, thi binchechjian ngajni, nunthe, ko kain thi jii ngangi nda ko ngain nunthe, ko ángel mee ndachro: —¡Uxethja ncha'on!
66010007	Are tsii thi ncha'on, are thi yatuxin ángel tsexi'in sanua trompetee, siku'en thi ndachro Ndo Dio ixin runche'e ndo, aro xru'in kensen bakinxin. Ko siku'en kain thi undachro ndo ngain ni bagayée juajnee ndo.
66010008	Ko thi tha kuian juixin ngajni, kjan nichja'na inaa ko ndachro: —Thji ko ta thi xroon nchiin jixrangee ko jiyaa ángel jingathjen ngatau'en ndachaon ko ngata'a nunthe.
66010009	Kuthimejan kjui ngain ángel mee, ixin banchiaa xroon nchiin ko je'e ndachjejin na: —Daye'e xroon ko jinthe xron, ko tsutsja ngaxi'in tsee, aro ngain ru'a tsunu'a jni xraa tsjen.
66010010	Kuthejan tse xron ngain raa ángel ko juine xron; ko ngain ru'a na kunijna inchin tsjen, aro kuthejan ndakuntsja ngaxi'in tse'e na.
66010011	Kuthimejan ndachjejin na: —Rugunda rukjan runichja ixin thi sinche'e Ndo Dio ngain tsjé rajna, ngain tsjé ngigue'e na̱, ngain tsjé nunthe ko ngain ni rey.
66011001	Kuthimejan ja'an bayáa naa ntha xiji jii inchin naa nthaa xrathechuaxin ko bitunna: —Dingathjen ko dathechu'a ningue Ndo Dio ko altar, ko thekin keja'in chujni nchesayexin ndo nthi̱'a̱.
66011002	Aro dathechua'a patio jii no ndujaxin ngain ni'ngo ixin nthi̱'a̱ ubayee chujni dithikaon'a Ndo Dio, ko chujni te'i chrjuin'a sinche'e na̱ nguii yoo kan ko yoo kunithjao ngain rajna binchenchaon ndo.
66011003	Ko ja'an rurua'an yoo chujnina ko sengaa na̱ luntho dengaa ni ta juachjaon ko runichja na̱ ixin ja'an 1260 ncha'on.
66011004	Ko yui chujni te'i inchin yoo ntha olivo, ko yoo candelero te ngathexin kon Ndo Dio, ndo thetu'an nunthe.
66011005	Ko ja̱ chrujan chujni rinao sincheni'i ni te'i, ru'a ni te'i tsjaxin na̱ xru'i ixin tsjaaga chujni runingaku'en ni te'i. Ko jañaa se'en kexe'o chujni sinao sincheni'i na̱.
66011006	Kayui ni te'i chunda na̱ juachaxin tsejee na̱ ngajni ixin iruchje'a chrin kainxin ncha'on are je'e na̱ rundachro na̱ ngain Ndo Dio. Kai nchao sinchekjan na̱ jinda inchin jni, ko sinchegatho na̱ tangi kain chujni jii ngain nunthe kunixin kexe'o chin. Ko kayui ni te'i nchao sinche'e na̱ ji'i are je'e na̱ sinao na̱.
66011007	Ko are kayui ni te'i tsje'e na̱ xree na̱, thi kuxiigo sachrjexin thi xraa tsaaga anto ni'nga tsetuka'o na̱ ko tsixin'a na̱ ngain ba, ko tsjaaya ba ko nasuenxon ba kayui ni te'i.
66011008	Ko nthau'e na̱ setsinga nthao ngaa nthiee thi rajna jié ko renthe, thi benxin Nchaa ná ngain ntha cruz, thi rajna kai nchekininxin na̱ xraa rajna Sodoma ko nunthe Egipto.
66011009	Ko nguii nii ncha'on ko rio'o, chujni kain rajna, chujni jejee tetsje'e te nguii nunthe, chujni nichja jejee ngigua ko chujni kain nunthe sikon na̱ nthau'e kayui ni te'i, ko tsanchrjanda'a na̱ ixin ruxrabaa na̱.
66011010	Kain chujni ngata'a nunthe ruchee na̱ ixin ndase'en kayui ni te'i, ko tsexi'in na̱ sinchethuen choo na̱ thi techunda na̱ ixin kayui ni te'i anto tangi banchegato na̱ chujni.
66011011	Ko are juexin batho thi nii ncha'on ko rio'o, Ndo Dio binchexechon kayui ni te'i ko binthengathjen na̱ ko kain chujni bikon ji'i anto binthexraon na̱.
66011012	Kuthimejan kayui ni te'i kui'in na̱ naa tha anto suji juixin ngajni ko ndachro: —Tani ra nthi'i nui. Ko kayui ni te'i sakuajiin na̱ ngajni ngakjan naa thjui, ko tatetsje'e kain chujni baningaku'en na̱.
66011013	Ko suji kuingibe'o nunthe, ko naa thi thexin dichjeeya rajna ndaxanthe, ko 7000 chujni be'en ixin kuingi nunthe. Ko ni xra xe'e anto binthexraon na̱ ko binchesaye'e na̱ Ndo Dio, ndo thjen ngajni.
66011014	Ko ujuexin thi yuxin anto tangi ku'en, aro tuin tsii thi ninxin tangi tsu'en.
66011015	Thi yatuxin ángel banua trompetee, ko suji kui'in ni tsjé tha juixin ngajni ko ndachro: Kain juachaxin chunda kain ni thetu'an nguii nunthe ubayee Ndo Dio ko Cristo, ko je'e tsetu'an kainxin ncha'on.
66011016	Kuthimejan thi kan ko noo ni joon tateta'a na̱ ntha xintauen na̱ nthi̱'a̱ ngathexin kon Ndo Dio, kain na̱ binthethuxin na̱ ko biseta'a na̱ nunthe ko binchesaye'e na̱ ndo.
66011017	Ko ndachro na̱: Thexruxi'an ra Suixin, Ndo Diuna ná, thi chunda kainxin juachaxin. Suixin thi thjen jai, thi be'e are sa'o, ko rukjan tsii inaa, ixin Suixin bakjaago thi jié juachaxian ko ubikexi'in biketu'an.
66011018	Chujni kain nunthe ndabintheguñao na̱, aro ujuii ncha'on ixin Suixin sinche'e jie̱, ko thi ncha'on sinche'e jie̱ ngain chujni undabe'en, ko ruchje'e thi chrjuin ni nche'e xraa, ni bikao juajnaa, ni banthasaya'a Suixin, ko ni nche'e thi diketu'an, maski yeye na̱ o nchinnchin na̱; ko Suixin sinchetjaan kain chujni nchexanthe nunthe.
66011019	Kuthimejan xiree ningue Ndo Dio, ni'ngo jii nthi̱'a̱ ngajni, ko bikon ni thi jingaa thi jitaxin thi kjuauthexin ndo sa'o, thi kuetu'an Ndo Dio. Kuthimejan kuexi'in anto bathe ko kui'in ni tsjé tha ko anto kungiixin ko kuingi nunthe ko suji bania thuni.
66012001	Kuthimejan ngajni bikon ni naa thi na'a dikunxin ni ko anto jié: Mee naa nchrii jisiama nchra ncha'on inchin naa luntho, ko chringi'i ruthee nchra jii kunithjao ko ngata'a jaa nchra jita'a naa corona chunda theyoo kunutse.
66012002	Nchrii ji'i jiyaa nchra chjan, ko jituyao nchra ixin thiin nchra ixin sinchekunkji'i nchra chjan.
66012003	Kuthimejan nthi̱'a̱ ngajni bikon ni inaa thi na'a dikunxin ni: Mee naa kulantha jié ko jatse ko chunda yaato jaa ba, the nthe'e ba ko nanaa corona ngain kain jaa ba.
66012004	Ko nthanee ba kuingajinxin ba naa thi ninxin dichjeeya kain kunutse nthi̱'a̱ ngajni, ko kjua ba kain kunutse ngata'a nunthe. Ko kulantha tabechunthe ba thi nchrii sinchekunkji'i chjan ixin rujine ba xe'en nchra are rukunkji'i xan.
66012005	Ko nchrii mee binchekunkji'i nchra naa xan xii, ko xan ji'i tsetu'en xan kain nunthe kunixin jié juachaxin kunixin naa ntha kutho dikunchjianxin chia. Aro bachrje'e nchra xe'en nchra ixin kjui xan ngain Ndo Dio ko ngain thi jita'a ndo.
66012006	Ko thi nchrii sakuinga ngaga'a jna thi xru'in jii. Nthi̱'a̱ Ndo Dio binche'e ndo ixin ruchjee na̱ nchra thi rune nchra nii nano ko rio'o.
66012007	Kuthimejan arcángel Miguel ko kain angeel bintheketo ngain kulantha. Ko kulantha ko kain espiritue kai kjui bintheketo.
66012008	Aro kulantha kunixin kain espiritue ba binthekixin'a, ko ibe'a juachaxin ruge'e je'e ba ko espíritu nche'e xree ba nthi̱'a̱ ngajni.
66012009	Ko jañaa xinkajinxin ngajni thi kulantha anto jié, thi kunchee anto see jii di'in Satanás, thi ncheye'e chujni nguii nunthe. Je'e kulantha mee ko kain espiritue xinkajinxin ngajni.
66012010	Kuthimejan ja'an suji kuian naa tha juixin ngajni ko ndachro: —Ndo Dio ubinchekjan chujni inaa chujni narua ke xru'in ncha'on tsjexin, ko juachaxiin Ndo Dio ko thi thetu'an Cristo ujuii ngata'a nunthe ixin ngajni xinkajinxin nchiijin, thi ncha'on ko thie bakjangi'i ni bagithikaon Cristo, nthi̱'a̱ ngathexin kon Ndo Diua ná.
66012011	Ko ni bithikaon ukjua na̱ cha ixin jnii Jesucristo, thi Kulekue Ndo Dio, ko ixin juajnee ndo, thi juajna ndache na̱ icha chujni ko je'e na̱ xraon'a na̱ be'en na̱.
66012012	¡Mexinxin cha'a ja'a ngajni ko kain ra xro te ra nthi̱'a̱! ¡Aro nuxa'a ra ja'a ra xro te ra ngain nunthe ko ngain ndachaon! Ixin nchiijin uxinkajin ngaya'a ra ko anto jituñao ixin unu'e ixin itsjé'a ncha'on dithue'e.
66012013	Ko are thi kulantha jié mee kunu'e ixin xinkajin ngain nunthe kuexi'in ruee ba thi nchrii binchekunkji'i xan xichjan.
66012014	Aro bayée nchra yoo nenechaan kudatse anto jié, ko nchao rukjaganga nchra ngain thi jna xru'in jii, ko nthi̱'a̱ rugayee nchra thi rujine nchra nii nano ko rio'o.
66012015	Aro kulantha jié mee kjuaxin ba jinda ru'a ba ixin kunchjian naa río ixin rugetsiangi ko sarugikao thi nchrii mee.
66012016	Aro nunthe kjuengijna thi nchrii, ko xiree ru'a nunthe ko nthi̱'a̱ sabido'o río binchechjian kulantha jié.
66012017	Mexinxin anto guñao kulantha jié ngain thi nchrii ko sakjui ba biketuka'o ba icha chujnii nchra, thi chujni xra xe'e, ni dithikaon thi thetu'an Ndo Dio ko kain ncha'on chunthia ná juajnee Jesucristo.
66013001	Ja'an baringathjen ngande'e ndachaon, ko bikon bachrjengixin nda naa kuxiigo jié jichunda yaato jaa ba ko the nthe'e ba. Ko nanaa nthe'e ba techunda naa corona ko ngain nanaa jaa ba jitaxin thi chrjuin'a nichja ixin Ndo Dio.
66013002	Thi kuxiigo jian'a bikon, jii ba inchin naa kutigre, ko ruthee ba inchin ruthee ku-oso, ko ru'a ba inchin ru'a kuleón. Ko thi kulantha jié bajon juachaxiin ba, ntha xintauen ba ko kain thi thetu'an ba ngain kuxiigo bachrjengixin ndachaon.
66013003	Naa jaa kuxiigo jié mee anto dikuni'i ko xraa undaruge'en ba, aro ndakuxrue'en. Ko chujni nguii nunthe anto kuise'en na̱ ko anto bithikaon na̱ ngain kuxiigo mee.
66013004	Ko chujni binchesaye'e kulantha jié ixin bajon ba juachaxin ngain thi kuxiigo jié, ko kai binchesaye'e na̱ kuxiigo mee, ko ndachro na̱: —¡Xru'in kensen chunda juachaxin inchin kuxiigo jié ji'i, ko xru'in kensen tsixi'in tsetuka'o ba!
66013005	Kai bayée kuxiigo jié mee juachaxin tsa'in ñao ba ko runichja ba jian'a ixin Ndo Dio. Ko bayée ba juachaxin sinche'e ba thi sinao ba nguii nii nano ko rio'o.
66013006	Ko kuxiigo jié mee kuexi'in nichja ba jian'a ixin Ndo Dio, ixin ningue ndo ko ixin kain thi jii nthi̱'a̱ ngajni.
66013007	Kai bayée ba juachaxin kuetuka'o ba chujnii Ndo Dio, ko sacha ba. Ko kai bayée ba juachaxin ngain chujni jejee tetsje'e te nguii nunthe, kain rajna, kain ngigua ko kain nunthe.
66013008	Kain chujni nguii nunthe sinchesaye'e kuxiigo jié mee, ni jitaxin'a ngain xroon jitaxin kain ni chunthia ngain Ndo Dio. Ko Kulekue ndo, thi xrajon be'en ixin chujni, je'e mee thi chunda xroon ji'i icha sa'o ke are kainxin kuexi'in be'e.
66013009	Ja'a ra xro thi'in ra, thinxin ra jian.
66013010	Thi chujni jikininxin siaxi'in, sikao na̱ ixin siaxi'in, ko thi chujni jikininxin se'en kunixin chiataade jañaa se'en na̱. Mexinxin chujnii Ndo Dio rugunda anto tsixi'in na̱ kain, ko jian ruchunthia na̱ ndo.
66013011	Kuthimejan, ja'an bikon inaa kuxiigo jié juixin ba ngado'o nunthe. Ko bechunda ba yoo nthe'e ba inchin nthe'e kuleko, aro nichja ba inchin kulantha jié.
66013012	Ko bayée ba xraje'o juachaxin bechunda thi kuxiigo jié bachrjengixin ndachaon ko nthi̱'a̱ be'e ngain ba, ko baketu'an ba ixin chujni nguii nunthe runchesaye'e na̱ thi kuxiigo bachrjengixin ndachaon, thi kuxiigo anto dikuni'i naa jaa, aro kuxrue'en.
66013013	Kai binche'e ba thi na'a dikunxin ni ko banchexingajinxin ba xru'i ngajni ko kain chujni bagikon ji'i.
66013014	Ko kuxiigo bachrjeduxin nunthe binche'e ba thi na'a dikunxin ni kunixin juachaxiin kuxiigo jié bachrjengixin ndachaon ixin jañaa bincheye'e ba chujni jii ngain nunthe ixin runchechjian na̱ kunixin xro o chia thi kuxiigo anto kuni'i naa jaa ba kunixin chia taade, aro ben'a ba.
66013015	Ko kai bayée ba juachaxin binchegechon thi kuxiigo kunchjianxin xro o chia, ko jañaa nchao nichja ba ko kuetu'an ba ixin ruge'en kain chujni banchesaya'a ngain ba.
66013016	Kai kuetu'an ba ixin kain chujni yeye ko ni nchinnchin, ni chunda tumi ko ni nua, ni dikuchji ngain naa xi najni ko ni dikuchji'a, kuetu'an ba ruge'e naa xru'e ngain rajian o no nthathjen kain na̱.
66013017	Ko xru'in chujni nchao tse'na o sinchekji ja̱ chunda'a xru'e mee o jitaxin'a kuxiigo mee ngain na̱ o thi número ruchro thi di'in ba.
66013018	Nthi'i rugunda anto jian juaxraxaon ruchunda ni. Ja̱ chrujan chujni thinxin ji'i, ncho thjee ke'e ruchro thi número ruchro thi di'in kuxiigo ji'i, ixin ji'i numerue naa chujni ko número mee 666.
66014001	Kuthimejan ja'an tsjaa ko bikon thi Kulekue Ndo Dio tajingathjen ngata'a jna di'in Sión. Ko ngain je'e jii thi 144 mil chujni, ni digetaxin nganito nthathjen na̱ inchin di'in Kulekue Ndo Dio ko je'e ndo.
66014002	Kuthimejan ja'an kuian naa tha suji juixin ngajni, xraa naa nda tsaaga jié ko suji jidaxruen nda, o xraa are suji dathe. Ko tha kui'in ni inchin are tsjé chujni tedinga arpa.
66014003	Ko tetsje na̱ naa soon naruaxin nthi̱'a̱ ngathexin ntha xintauen Ndo Dio ko ngathexin kon kanui thi bakingi ko jichon, ko ngathexin thi kan ko noo ni joon te nthi̱'a̱. Ko xru'in ni nchao kuangi soon mee, je'o ni 144 mil kuangi son, ni kjuengijna Ndo Dio, ni bachrjegexin ngayee kain chujni jii ngain nunthe.
66014004	Kain chujni ji'i xru'in nchrii bejuaka'o na̱, mexinxin thjua na̱, ko ni te'i dithikaon na̱ ko ruee na̱ thi Kulekue Ndo Dio. Je'e na̱ kjan inaa chujni narua ko bachrjegexin na̱ kain chujni jii ngata'a nunthe, ko je'e na̱ inchin naa thi chrjuin xrajon ngain Ndo Dio ko ngain thi Kulekue ndo.
66014005	Ko xru'in thi ndua'a nichja ru'a na̱ ko xru'in jian'a binche'e na̱.
66014006	Kuthimejan ja'an bikon inaa ángel jitjaganga ngusine ngajni ko bechunda thi jian juajnee Ndo Dio, thi juajna xru'in ncha'on sitjaan. Ko ángel tsjaago juajna ngain chujni te ngata'a nunthe, ni kain rajna, chujni jejee tetsje'e te nguii nunthe, chujni kain ngigua ko chujni kain rajna.
66014007	Ko ángel mee suji bandachro: —Xragu'en ra Ndo Dio ko nchesaye'e ra ndo ixin ubithja hora sinche'e ndo jie̱ kain chujni. Nchesaye'e ra thi binchechjian ngajni, nunthe, ndachaon ko kain thi chrinxin jinda.
66014008	Kuthimejan ruee inaa ángel, ko ndachro: —Undaxanthe thi rajna jié bi'in Babilonia ixin je'e thi banchekuan chujni kainxin nunthe kunixin vino je'e banchechjian, yaa ruchro ixin kjuaago ngain chujni ixin banchesaye'e na̱ diuchjan dikunchjianxin xro ko nthaa.
66014009	Kuthimejan ruee thi ninxin ángel ko suji jindachro: —Ja̱ chrujan chujni sinchesaye'e kuxiigo jié bachrjengixin ndachaon ko thi kunchjian inchin je'e ba, ko sithuexin na̱ senganito na̱ xru'e kuetu'an ba be'e nganito nthathjen chujni o nganito raa na̱,
66014010	chujni mee sathu'e na̱ tangi ko sayée na̱ suji jie̱ thixin ngain Ndo Dio ixin anto jiduñao ndo. Mexinxin anto tangi sathu'e na̱ kunixin xru'i ko azufre ngathexin kon kain angeel Ndo Dio ko Kulekue ndo.
66014011	Ko nchin tsjinxin xru'i nchegatho na̱ tangi, tsajiin nchin kainxin ncha'on ko xru'in ncha'on sinchejuga'a na̱ ixin ruche na̱ ncha'on ko thie. Xraje'o tsu'en kain chujni nchesaye'e thi kuxiigo jié bachrjengixin ndachaon ko thi dikunchjian inchin je'e ba ko ni bayée xru'e jitaxin inchin di'in ba.
66014012	Ko ngain ncha'on te'i chujnii Ndo Dio rugunda tsixi'in na̱ kain thi tangi ko sithikaon na̱ thi thetu'an ndo ko tsinthue'a na̱ thi chunthia na̱ ngain Jesús.
66014013	Kuthimejan ja'an kuian tha juixin ngajni ko ndachjejin na: —Kji̱n: “Ndo Dio sinchenchaon nthi'i panda'a kain chujni se'en ko dithikaon na̱ Nchaa ná.” Ko Espíritu ndachro: —Jaan, ixin jañaa sinchejuga'a na̱ ixin suji xra binche'e na̱, ko Ndo Dio sinchegayee na̱ thi chrjuin ixin thi jian binche'e na̱.
66014014	Kuthimejan tsjaa ko bikon naa thjui rua ko ngata'a thjui mee tajita'a naa thi xii, xraa thi Xii juixin ngajni. Ko jita'a jaa naa corona dikunchjianxin oro ko ngaa raa jiyaa naa juso anto yao.
66014015	Ko ni'ngo bachrjexin inaa ángel, ko suji ndachro ngain thi jita'a thjui: —Nchegunda jusua ko taade ko datsiin thi uguan ixin ujuexin cha thi guan ngata'a nunthe.
66014016	Ko thi jita'a thjui mee binchegato jusue ngata'a nunthe ko batse kain thi guan.
66014017	Kuthimejan inaa ángel bachrjexin ni'ngo jii ngajni, ko kai jidikao naa juso anto yao.
66014018	Ko ngain altar bachrjexin inaa ángel, thi bechunda juachaxin ngain xru'i, ko baye̱e thi ángel jichunda thi juso anto yao ko ndachro: —Nchegunda jusua ko thjejo tho uva jii ngata'a nunthe ixin ujuexin chje tho.
66014019	Ko ángel mee binchegato jusue ngata'a nunthe ko batse tho uva jii ngata'a nunthe. Ko kuenga tho ngain naa thue jié, thi ngachjethexin tho, ko ji'i ruchro thi anto jiduñao Ndo Dio.
66014020	Ko tho uva te'i ngande'e rajna ngachjethexin tho, ko ngaa thue ngachjethexin tho bachrjexin jni, ko jni ji'i kjui'in jni ko biji jni thi jii frenue kunxin ko 300 kilómetro kuinga jni.
66015001	Ko ja'an bikon ngajni inaa thi xra na'a bagikunxin: Ko mee yaato ángel kunixin thi yaato tangi tsu'en, ko thi yaato tangi te'i tsjexinxin thi anto jiduñao Ndo Dio.
66015002	Kai bikon xraa naa ndachaon dikunchjianxin juxon xruxrao ko jithekjan xru'i. Ko nthi̱'a̱ ngatau'en ndachaon tatengathjen chujni kunixin arpa bajon Ndo Dio, ni kuixi'in kjuacha ngain kuxiigo jié ko ngain kuxiigo dikunchjian inchin je'e ba, ko bithuexin'a na̱ bayée na̱ xru'e bajon kuxiigo mee ko thi número ruchro inchin di'in ba.
66015003	Ko tetsje na̱ suen Moisés, thi nchexree Ndo Dio, ko kai suen thi Kulekue Ndo Dio, ko ndachro son: Anto chrjuin ko jié kain thi Suixin binche'e, Suixin, Ndo Dio, thi chunda kain juachaxin. Jian ko ndua kain nthiaa Suixin, ko Suixin Rey ngain kain chujni nguii nunthe.
66015004	¿Kensen ruxraguan'a Suixin, Nchana ná? ¿O kensen rujinao'a runthasaya'a Suixin? ¡Je'o Suixin anto jian! Ko chujni kain nunthe tsii na̱ ko sinthasaya'a na̱, ixin bikon na̱ thi jian binche'e Suixin.
66015005	Kuthejan tsjaa ko bikon nthi̱'a̱ ngajni xiree ni'ngo, thi jichjian thi jingaa thi thetu'an Ndo Dio.
66015006	Ko ngain ni'ngo bachrjexin thi yaato ángel ko tedikao thi yaato tangi tsu'en. Ko ángel te'i tengaa luntho anto renthe ko thjua ko tetungixima luntho ko tethedunga ngain pechue cinturón dikunchjian kunixin oro.
66015007	Kuthimejan naa thi noo thi bakingi ko techon bajon ngain nanaa thi yaato ángel naa copa dikunchjianxin oro ko tekaon kunixin thi anto jiduñao Ndo Dio, ndo jichon kainxin ncha'on.
66015008	Ko ni'ngo mee ndakaon kunixin nchin, thi nchin juixin ngain thi anto jié juachaxiin Ndo Dio. Ko xru'in kensen nchao rugixi'in nthi̱'a̱ tsuenja thi yaato tangi tedikao thi yaato ángel.
66016001	Kuthimejan ja'an kuian naa tha anto suji juixin ni'ngo ko nichja ngain thi yaato ángel ko ndachro: —Thji ra ko thinthjithe ra thi jiria thi yaato copa ko mee thi anto jiduñao Ndo Dio.
66016002	Ko ángel sa'o kjui ko kuinthjithe copee ngata'a nunthe, ko juii naa chin ko chujni bachrjema na̱ thon ko xraa renga nthau'e na̱, mee ku'en ni bechunda xru'e bake'e kuxiigo jié bachrjengixin ndachaon ko ni banchesaye'e thi kuxiigo dikunchjian xraa je'e ba.
66016003	Thi yuxin ángel kuinthjithe copee ngatau'en ndachaon, ko jinda mee ndakjan nda inchin jnii chujni duen na̱, ko ndabe'en kain thi jichon ngangi nda.
66016004	Thi ninxin ángel kuinthjithe copee ngatau'en kain río ko kain thi techrinxin jinda, ko kain nda mee ndakjan nda jni.
66016005	Ko ja'an kuian thi ángel chunda juachaxin ngain jinda ko ndachro: —Nchana, Suixin anto jian, Suixin thi thjen jai ko bigari'i are sa'o, ko Suixin dinche'e jie̱ inchin jikininxin.
66016006	Mexinxin ni ningaku'an Suixin binchegi'i na̱ jni ixin yaa jikininxin na̱, ixin je'e na̱ kuinthji na̱ jnii ni chujnia ko ni bayée juajnaa.
66016007	Ko kai kuian inaa thi nichjaxin no thi jii altar ko ndachro: —Jaan, Suixin Nchana Dio, ndo chunda kain juachaxin, Suixin ndua nche'e jie̱ inchin jikininxin.
66016008	Thi nunxin ángel kuinthjithe copee ngata'a ncha'on, ko ncha'on bayée juachaxin kjuaaga chujni kunixin xruii.
66016009	Ko kain chujni anto chjan na̱, ko maski anto chjan na̱ ixin suji sua, je'e na̱ kuinthue'a na̱ thi jian'a ko binchesaye'a na̱ Ndo Dio, ndo chunda juachaxin ruginthjian thi tangi te'i, aro je'e na̱ icha nichja na̱ jian'a ixin je'e ndo.
66016010	Thi naunxin ángel kuinthjithe copee ngata'a ntha xintauen thi kuxiigo jié bachrjengixin ndachaon, ko nguii thi thetu'an ba ndakunaxin xe'e. Ko chujni banechjekua na̱ neje na̱ ixin anto bakiin na̱.
66016011	Ko ixin anto kuiin na̱ ko ixin thi thon bachrjema na̱, icha nichja na̱ jian'a ixin Ndo Dio ko kuinthue'a na̱ thi jian'a banche'e na̱.
66016012	Thi inkjaunxin ángel kuinthjithe copee ngain thi río anto jié di'in Eufrates, ko río mee ndaxema ixin xiree nthi'á rugathuxin ni rey ni tethixin no thi chrinxin ncha'on.
66016013	Kuthimejan ja'an bikon juii nii espíritu jian'a, naa bachrjexin ru'a thi kulantha jié chunda tsje jaa, ko inaa bachrjexin ru'a thi kuxiigo jié bachrjengixin ndachaon, ko inaa bachrjexin ru'a thi ndachro ixin nichja juajnee Ndo Dio aro ndua'a. Ko kanio espíritu jian'a mee te xraa kusania.
66016014	Ko kanio espíritu te'i thi nche'e xree nchiijin binthenche'e thi na'a dikunxin ni, ko binthegachrje ixin batse kain rey jii nguii nunthe ixin sintheketuka'o Ndo Dio ngain ncha'on binchekininxin ndo, ndo chunda kainxin juachaxin.
66016015	Ko Cristo ndachro: “Tsje'e ra ixin ja'an si'i, xraa are dixinthebe'o naa xi che'e. Ndo Dio sinchenchaon thi chujni jichu'en ncha'on mee ko daku'en lunthue, ko je'a xraa chujni dakuen'a lunthue ko dakji thulucho nthao.”
66016016	Kuthimejan espíritu nche'e xree nchiijin baye̱e kain rey te ngain nunthe di'in Armagedón ixin ngigua hebreo.
66016017	Kuthimejan thi yatuxin ángel kuinthjithe copee ngatau'en chrintho ko ngain ni'ngo thi jii ntha xintaon icha renthe jii nthi̱'a̱ ngajni bachrjexin naa tha suji ko ndachro: —Ujuexin kain.
66016018	Kuthimejan kungixinthe, bathe, ko kui'in ni xraa tsjé thi tenichja ko anto suji kuingi nunthe. Ko xru'in ncha'on bikunxin chujni thi anto suji kuingi nunthe.
66016019	Ko thi rajna anto renthe ko jié, nii thi bichjenga rajna, ko kain rajna jii nguii nunthe ndaxanthe. Ko Ndo Dio xraxaon ndo thi rajna anto jié ko renthe di'in Babilonia ko binchegayee ndo rajna ji'i thi anto suji jie̱ jikininxin ixin anto jituñau'e ndo rajna.
66016020	Kai kain nunthechjan jindajin ndachaon ko kain jna ndabinthegitjaan.
66016021	Kai ngajni juixin thuni yeye betsingata'a chujni, ko thuni te'i chiaon bakuyexin yoo kan kilo. Ko anto suji kjui thi anto tangi ji'i, aro chujni xra nichja na̱ jian'a ixin Ndo Dio.
66017001	Kuthimejan juii naa thi yaato ángel bechunda naa thi yaato copa, ko ndachjejin na: —Xrakui, ko tsjagu'a thi jie̱ sayée thi nchrii nchekji nthau'e ngain tsjé xii, nchri tajita'a ngain thi yee jinda.
66017002	Kain rey thetu'an ngata'a nunthe bejuaka'o thi nchrii mee, ko kain chujni jii ngain nunthe ndabichrue na̱ ixin xraje'o jian'a binche'e na̱ ngain nchra.
66017003	Kuthimejan ngain thi xraa jituxinanxin Espíritu Santo kuexi'in kjuagu'na ko ángel xraa sakjui'an ngain naa jna xru'in jii, ko nthi̱'a̱ bikon naa thi nchrii jita'a ngain naa kuxiigo jié ko jatse ba ko chunda ba yaato jaa ba ko the nthe'e ba. Ko nguixin nganito ba chrjuin'a jitaxin ixin Ndo Dio.
66017004	Ko nchrii mee jingaa nchra luntho jatse ko jatse icha suji, ko ditsujin nchra kunixin oro, xro anto renthe ko perla. Ko jiyaa nchra naa copa dikunchjianxin oro ko jidinthjijin copa ixin thi anto jian'a nche'e nchra ixin dejuaka'o nchra tsjé xii je'a xixi'i nchra.
66017005	Ko nthathjen nchra jitaxin inchin di'in naa chujni, aro thi ruchro mee xru'in kensen nu'e ko ndachro: “Thi rajna anto renthe di'in Babilonia, mee thi kjui inchin janee kain nchrii nchekji nthau'e ngain tsjé xii ko ixin kain thi jian'a nche'e chujni ngain nunthe, ko mee kain chujni nchesaye'e tsje diuchjan ko nchesaye'a Ndo Dio.”
66017006	Kuthimejan bikon ixin nchrii mee ndadikuanxin nchra kunixin jnii ni chujnii Ndo Dio, ko jnii ni be'en ixin bagithikaon na̱ ko banichja na̱ ixin Jesús. Are ja'an bikon kain ji'i, ja'an anto kuise'en na.
66017007	Aro ángel ndachjejin na: —¿Unda anto kuisa'an? Ja'an tsjagu'a ke'e ruchro thi nchrii yaa ko thi kuxiigo jié jita'a nchra, thi kuxiigo chunda yaato jaa ko the nthe'e.
66017008	Thi kuxiigo jié, ja'a bikon, mee naa kuxiigo be'e, aro jai iko'a ba. Ko xrasachrjetaon ba thi thue anto yasu'e, aro sachrje ba je'o ixin sitjaan ba. Ko kain chujni be'e ngain nunthe ko betaxin'a na̱ ngain xroon jitaxin kain chujni ukjan inaa chujni narua ko xru'in ncha'on tsjexin, ko kain ni mee anto tsise'en na̱ are sikon na̱ kuxiigo bechon are sa'o aro jai ijichon'a ba, aro rukjan ba tsii ba inaa.
66017009	’Ko ji'i je'o tsinxin chujni chunda jian juaxraxaon: Thi yaato jaa ba mee ruchro yaato jna ko ngata'a jna te'i jita'a thi nchrii.
66017010	Ko kai thi yaato jaa ba ruchro yaato rey. Na'o rey ithetuan'a, naa xra jithetu'an, ko inaa xrathi'a ko are tsii ise'a tsetu'an.
66017011	Thi kuxiigo bechon are sa'o, aro jai ijichon'a ba mee thi jnixin rey, aro kai dikin ngayee thi yaato rey, ko kai jikininxin tsji ngain thi xru'i danga'a.
66017012	’Ko thi the nthe'e ba ja'a bikon, mee thi the rey xrathetuan'a, aro rey te'i sayée juachaxin tsetu'an nakua hora, je'e na̱ ko thi kuxiigo jié bachrjengixin ndachaon.
66017013	Thi the rey te'i tsjauthexin choo, ko sinthegajon kain juachaxiin ko kain thi thetu'an ngain thi kuxiigo jié bachrjengixin ndachaon.
66017014	Ko thi the rey ko kuxiigo jié sintheketuka'o thi Kulekue Ndo Dio, aro Kulekue ndo sacha ixin je'e Nchaa ná, thi chunda icha jié juachaxin, ko je'e Rey thetu'en kain ni rey. Ko kain chujni te ngain je'e, di'in na̱ chujni Ndo Dio kuinchie'e ko nche'e na̱ kain thi thetu'an ndo.
66017015	Ko ángel kai ndachjejin na: —Thi nda yee bikon, thi jita'a thi nchrii nchekji nthau'e ngain tsjé xii, nda mee ruchro kain rajna, kain nunthe ko kain ngigua.
66017016	Ko thi the nthe'e ba ko thi kuxiigo jié runingaku'en thi nchrii ko sinthekinthu'e je'o nchra ko thulucho nchra, ko sinthene nthau'e nchra ko sinthekjaaga nchra ngain xru'i.
66017017	Ndo Dio bake'e ngain anseen thi the rey ixin sinthenche'e thi rinao ndo ko sinthekjauthexin choo rey ko sinthegajon juachaxiin ngain thi kuxiigo jié ko sinthenche'e kain thi rundachro ba, tsuenja kain thi ndachro Ndo Dio.
66017018	Ko thi nchrii ja'a bikon, mee thi rajna anto jié ko chunda juachaxin thetu'an ngain kain rey jii nguii nunthe.
66018001	Ko are uku'en kain ji'i, ja'an bikon inaa ángel jixinkajinxin ngajni, ko anto jié juachaxin bechunda ko nguixin ngata'a nunthe bingasanta'a ixin chiixro juia'o ángel mee.
66018002	Ko jituyao suji ko ndachro: —Ubetsinga, ubetsinga Babilonia, thi rajna anto renthe, ko jai ndakjan nchiandu'a espíritu nche'e xree nchiijin, ko thi demanxin kain espíritu jian'a ko kai dikjan kakee kain kunthua thjua'a ko jian'a.
66018003	Ixin chujni jii nguii nunthe binche'e na̱ kain thi jian'a inchin thi jian'a binche'e thi rajna anto jié mee, ko xraje'o binche'e kain rey jii nguii nunthe, ko ni bake'na ko banchekji te nguii nunthe, anto tsjé tumi bacha na̱, ixin rajna mee banchexinkua tumii ixin bakenankua thi bakiaku'en ko bagunde'a.
66018004	Kuthimejan kuian inaa tha juixin ngajni ko ndachro: —Ja'a ra chujnina ra, dachrjexin ra ngain rajna yaa, ixin sinche'a ra thi jian'a nche'e icha chujni ngain rajna yaa, ko jañaa tsuan'a ra thi tangi tsu'en rajna.
66018005	Ixin ndakutsjé thi jian'a tenche'e na̱ ko ubiji ngajni, ko Ndo Dio tjañe'a ndo thi jian'a tenche'e na̱.
66018006	Ko nche'e ra ngain rajna inchin bintha'a ra rajna, ko thjenge'e ra 'na yoo nthi'a icha tsjé thi je'e binche'e ngajin ra. Ko thinthekje'en ra yoo nthi'a icha yee thi copa je'e kuinthjekja'an ra ixin banthagi'i ra.
66018007	Je'e rajna ji'i anto baka'in ñao ixin juxon thi renthe bagunde'e. ¡Anchee nchegatho ra tangi ko nchexranga ra ixin juaxraon! Ixin ngathe anseen ndachro: “Nthi'i ri'i ngain ntha xintaunna inchin naa reina. Ja'an je'a ga'an na ko xru'in ncha'on setan tangi.”
66018008	Mexinxin ngain nakua ncha'on tsi'i rajna nii thi tangi tsu'en: mee thi ndade'en ni, thi ta ni juachjaon ko jintha. Ko Nchaa ná Dio chunda kain juachaxin, nche'e jie̱ ngain rajna ji'i ko ruche rajna kunixin xru'i.
66018009	Kain rey jii nguii nunthe, thi binthenche'e jian'a ngain rajna yaa ko anto banthechee ixin thi jian'a banthenche'e, sinthetsjanga ko tsa juachjaon are sinthegikon tsajiin nchiin rajna ixin ruche rajna.
66018010	Aro anto sinthexraon kain rey, are sinthegikon thi jitu'en, ko kjín sinthegikunxin ko sinthendachro: —¡Ay! ¡Ay nuxa'a, ja'a thi rajna anto jié ko renthe, ja'a rajna Babilonia, thi rajna anto jié juachaxin barichunda! ¡Nuxa'a ja'a ixin bikuenbe'o, thi jie̱ binthakininxin Ndo Dio!
66018011	Kai ni bake'na ko banchekji te nguii nunthe rutsjanga na̱ ko tsa na̱ juachjaon ixin thi tsu'en rajna mee ixin ixru'in kensen tsenee na̱ kainxin thi thia'o na̱:
66018012	inchin thi chia oro, chia plata, xro anto renthe, perla, thi manta anto renthe di'in lino ko seda tetsje'e jatse ko jatse suji, kain nthaa anto chrjuin xrajni, neno ku-elefante, nthaa anto chrjuin te ko renthe, chia bronce, hierro ko xro marmol,
66018013	canela, ka chrjuin xrajni, tsjuka, mirra, ndaxrajni, vino, aceite, harina, nuatrigo, kuxiigo tama, kuleko, kunxin, ntha thingajin kunxin, ko chujni banchekji na̱ ngain xi najni.
66018014	Ko kain ni bake'na ko banchekji ni te nguii nunthe, rundachro na̱ ngain rajna ji'i: —¡Ja'a ichunda'a kain thi chrjuin ko thi anto banthaxruxi'an, ixru'in ncha'on rukjan sarichunda kainxin thi anto renthe bakiaku'en!
66018015	Ko kain ni banchekji ko bake'na, ni anto tsjé tumi bacha ixin je'e rajna mee, kjínxin sinthexin na̱, ixin bido'o na̱ juaxraon ixin jie̱ gue'en rajna ji'i, ko anto rutsjanga na̱ ko tsa na̱ juachjaon ixin je'e rajna,
66018016	ko rundachro na̱: —¡Ay! ¡Ay nuxa'a, ja'a thi rajna anto jié ko renthe! Ja'a thi bagituxi'an inchin naa nchrii dengaa luntho anto renthe, luntho betsje'e jatse ko jatse suji, ko batsujin kunixin chia oro, xro anto renthe ko perla.
66018017	¡Ko ngain nakua hora ndajuexin kain thi anto renthe bechunda rajna mee! Kainxin xi capitán dakangi ntha barko, kain chujni bagakji ngain ntha, ni banche'e xra ngain ntha ko kain ni nche'e xra ngain ndachaon, kjínxin tatetsjexin na̱.
66018018	Ko are bikon na̱ nchin kjuinxin ixin xru'i jiche ngain rajna mee, je'e na̱ kuyao na̱ ko ndachro na̱: —¿Kexe'e inaa rajna rukuya'i inchin rajna ji'i, thi rajna anto jié ko renthe?
66018019	Ko ixin juachjaon, kuinthjithe na̱ jinche ngain jaa na̱, ko tsjanga na̱ ko kuyao na̱ ko ndachro na̱: —¡Ay! ¡Ay nuxa'a, ja'a thi rajna anto jié ko renthe! ¡Nuxa'a ja'a. Ixin tumia kurenthexin ni bechunda ntha barko ngain ndachaon ko bacha na̱ anto tsjé tumi! ¡Ko ngain nakua hora ndaxanthe rajna ji'i!
66018020	¡Cha'a ra ja'a ra xro te ra ngajni, kai cha'a ra ja'a ra xro chunthia ra Jesucristo, xro kuinchia'a ra ko bakjio'o ra je'e, ko ja'a ra xro bagaye'e ra juajnee Ndo Dio!, ixin rajna mee gue'en jie̱ ko Ndo Dio binche'e jie̱ ixin ja'a ra.
66018021	Kuthimejan naa ángel bechunda jié juachaxin, batsiin naa xro jié inchin naa xruthja anto jié, ko kjuangi xro ndachaon, ko ndachro: —Kai ja'in saritsiangi nda, ja'a Babilonia, ja'a thi rajna anto jié, ko ixru'in ncha'on rukjan tsi'in ni ixin ja'a.
66018022	Kai irukjan'a tsi'in ni ngain nthiaa suen arpa, suen ntha xro ko trompeta. Ko ise'a ngajin chujni banche'e jejee xra, ko irukjan'a tsi'in ni thi xruthja anto jié, are banche'e xro xra.
66018023	Kai irukjan'a singasaan ngain rajna mee kunixin xruii candil, ko ixru'in ncha'on tsi'in ni thi kiee chujni thuthe'e. Ko chujni banchekji ko bake'na, mee ni kjui icha renthe nguii ngata'a nunthe, ko kai bincheye'e chujni nguii nunthe kunixin juathuso binche'e.
66018024	Ko ngain rajna mee binchuexin jnii chujni nichja ixin Ndo Dio, ko jnii ni bithikaon ngain ndo ko jnii kain chujni guen na̱ nguixin ngata'a nunthe.
66019001	Kuthimejan ja'an kuian thee tsjé chujni juixin ngajni ko suji ndachro: ¡Nthusaye'e ná Ndo Dio! Ixin je'e nthakjan ná inaa chujni narua, ko kain juasaaya ko thi jié juachaxin je'e ndo thetu'an ndo,
66019002	ixin je'e ndo ndua nche'e ndo jie̱ inchin jikininxin; ko ubinche'e ndo jie̱ ngain thi rajna binche'e inchin thi nchrii bakuchji ngain tsjé xii, ko rajna ji'i banchenche'e thi jian'a kain chujni jii ngain nunthe; ko Ndo Dio ukjuenga 'na inchin bikininxin rajna, ixin nabuenxon chujni banche'e xree ndo.
66019003	Kuthimejan kjan kuian thi thee tsjé chujni inaa ko ndachro na̱: —¡Nthusaye'e ná Ndo Dio! Ixin nchin jithjinxin rajna mee, xru'in ncha'on tsjexin tsji'in nchin.
66019004	Ko thi kan ko noo ni joon ko thi noo bakingi ko jichon binthethuxin biseta'a nunthe ko binchesaye'e Ndo Dio, ndo jita'a ntha xintaon icha renthe, ko tendachro: —¡Jamee tsu'en! ¡Nthusaye'e ná Ndo Dio!
66019005	Kuthimejan kui'in ni inaa tha juixin no thi jii ntha xintauen Ndo Dio ko ndachro: Nchesaye'e ra Ndo Diua ná kain ra xro nche'e ra xree ndo, xro nchinnchin ra o yeye ra, xro chunde'e ra ndo jié juasaaya.
66019006	Ko kai kuian naa tha inchin are jinichja tsjé chujni o inchin are jidaxruen nda yee ngain tsaaga, o xraa are anto suji jidathe, ko tha mee ndachro: ¡Nthusaye'e ná Ndo Dio! Ixin uthetu'an Nchaa ná, Ndo Diua ná, ndo chunda kainxin juachaxin.
66019007	¡Ruchaa ná ko nthusaye'e ná ndo! ¡Ixin ujuii ncha'on tsuthe'e Kulekue Ndo Dio! Ixin ujichu'en chri'i,
66019008	ko je'e nchra bayée nchra juachaxin bengaa nchra thi luntho anto renthe di'in lino, thi manta thjua ko jitungixinma. Ko lino mee ruchro kain thi jian nche'e chujnii Ndo Dio.
66019009	Ko ángel mee ndachjejin na: —Ja'in kji̱n: “Anto chrjuin ixin kain chujni bitu'en tsji ngain kiai thi tsuthe'e Jesucristo, thi Kulekue Ndo Dio.” Ko kai ndachjejin na: —Kain ji'i ndachro Ndo Dio ko je'e ndo nichja ndo thi ndua.
66019010	Ja'an barithuxin ko biseta'a nunthe chrika ruthee ángel ixin runthasayaa, aro je'e ndachjejin na: —Nche'a yaa ixin ja'an je'o naa ni nche'e xree Ndo Dio, jañaa inchin ja'a ko kain ni dithikaon ngain Jesús ko thinthue'a na̱ nthiee. Nchesaye'e je'o Ndo Dio. Ko thi kjuaago Jesús, mee thi espíritu nchenichja kain chujni dayee juajnee Ndo Dio.
66019011	Kuthimejan bikon ngajni jixrangee ko kununxin naa kunxin rua, ko thi jita'a ba di'in “Thi daxingixin'a thi ndachro ko nche'e thi Ndua”, ko je'e nche'e jie̱ ko theto are jikininxin.
66019012	Ko jmakon thi jita'a kunxin tungiixin ko xraa xru'i jidachrje, ko ngata'a jaa jita'a tsjé corona, ko nganito je'e jitaxin naa thi je'o je'e nu'e ke'e ruchro.
66019013	Ko luntho je'e jingaa anto dithexin jni, ko di'in Thi Thee Ndo Dio.
66019014	Ko anto tsjé thi jiruee juixin ngajni ko teta'a kunxin rua, ko tengaa luntho rua di'in lino ko thjua luntho.
66019015	Ko ru'a thi di'in Thee Ndo Dio bachrjexin naa chia taade anto yao ixin sincheninxin chujni jii kain nunthe; ko je'e tsetu'en na̱ kunixin naa nthasen dikunchjiaxin chia. Ko je'e tsingachjethe'e tho uva kunixin ruthee, ko mee ruchro ixin sinche'e jie̱ ixin anto jiduñao ko jie̱ mee thixin ngain Ndo Dio, ndo chunda kainxin juachaxin.
66019016	Ko nganito lunthue ko nganito nthatsao jitaxin ja'in: “Je'e thi thetu'en kain ni rey ko Nchee kain ni thetu'an.”
66019017	Kuthimejan bikon naa ángel tajingathjen ngata'a ncha'on ko kuyauthe suji kain kunthua tjaganga, ko ndachro: —Xrakui ra ko xrathe ra ngain thi jié kiai se'e ngain Ndo Dio
66019018	ixin sinthe ra nthau'e kain rey, ko nthau'e kain xi capitán, ko nthau'e chujni anto renthe, nthau'e kunxin ko nthau'e xi teta'a ba, ko nthau'e kain chujni, nthau'e ni dikuchji o dikuchji'a ngain xi najni ko nthau'e chujni nchinnchin ko yeye.
66019019	Kuthimejan ja'an bikon thi kuxiigo jié ko kain rey thetu'an nguii nunthe, ko binthexrathe kain xi soldadue ixin sintheketuka'o thi jita'a kunxin ko kain thi jirue.
66019020	Ko kuxiigo jié biaxi'in ba kunixin thi ndachro ixin nichja juajnee Ndo Dio aro ndua'a; thi kai binche'e thi na'a dikunxin ni ngathexin kon ba, ko bincheye'e chujni ixin bayée na̱ xru'e bake'e ba ko ixin binchesaye'e na̱ thi dikunchjian inchin je'e ba. Ko kayui thi te'i techon bitsiangi ngain thi juxon xru'i jiche kunixin azufre.
66019021	Ko kain chujni ruee kuxiigo jié benxin na̱ kunixin chia taade bachrjexin ru'a thi jita'a kunxin rua, ko kainxin kunthua kujexin ba nthau'e kain chujni mee.
66020001	Kuthimejan bikon naa ángel jixinkajinxin ngajni kunixin thi xirexin thi xraa tsaaga anto ni'nga ko jiyaa naa cadena anto jié.
66020002	Ko suji tse kulantha, thi kunchee usee jii, thi kai di'in Satanás. Ko kuiathe ba kunixin cadena mil nano.
66020003	Ko ángel kjua ba ngain thi xraa tsaaga anto ni'nga, ko nthi̱'a̱ kuiaxi'in ba, ko bake'e naa sello thi dijexin tsaaga ixin isincheye'a ba chujni jii nguii nunthe sathuja thi mil nano. Kuthimejan rugunda ruxindange'e ba nchion.
66020004	Ko bikon kanxion ntha xintaon ko nthi̱'a̱ tateta'a chujni bayée juachaxin ixin sinche'e jie̱. Kai bikon almee chujni chrijin jaa ixin ndache na̱ chujni juajnee Ndo Dio ko thi binche'e Jesucristo. Ko chujni te'i binchesaye'a na̱ kuxiigo jié bachrjengixin ndachaon ko thi kunchjian xraa je'e ba ko kai bithuexin'a na̱ bayée na̱ xru'e bake'e ba ngain nthathjen na̱ o ngain raa na̱. Ko kain ni te'i kjan xechon na̱ ixin je'e na̱ ko Cristo tsetu'an na̱ mil nano.
66020005	Ko ji'i thi sa'o xechon ni be'en, aro ni icha ni dige'en xechon'a na̱ ruxethjaja thi mil nano.
66020006	¡Anto chrjuin ixin thi chujni sa'o ruxechon ko kjan na̱ chujni rajnee Ndo Dio! Ko thi yuxin nthi'a ndade'en ni, ichunda'a juachaxin ngain na̱, ko thi icha chrjuin ixin rukjan na̱ daana ngain Ndo Dio ko ngain Jesucristo, ko tsetu'an na̱ ngain ndo mil nano.
66020007	Ko are ruxethja thi mil nano, nchiijin ruxindange'e ko sachrjexin ngain thi biaxi'in,
66020008	ko sincheye'e tsjé chujni jii nguixin nunthe di'in Gog ko Magog, ko nchiijin satse na̱ ixin tseto na̱, ko anto tsjé na̱ inchin nchiise ngain ndachaon.
66020009	Ko tsixin na̱ nguixin nunthe ko bixindajin na̱ nchiandu'a chujni rajnee Ndo Dio, thi rajna anto thjue'e ndo. Aro ngajni xinkajinxin xru'i ko che kain ni bixindajin chujnii ndo.
66020010	Ko nchiijin, thi bincheye'e kain chujni mee, bitsiangi ngain thi juxon xru'i jiche kunixin azufre, thi ubetsiangi thi kuxiigo jié ko thi ndachro ixin nichja juajnee Ndo Dio aro ndua'a. Nthi̱'a̱ ruche na̱ ko tsiin na̱ ncha'on ko thie kainxin ncha'on.
66020011	Kuthimejan ja'an bikon naa ntha xintaon jié ko thjua ko kai bikon thi tajita'a ntha. Ko nunthe ko ngajni sakuinge'e thi tajita'a ntha xintaon, aro binthegitja'a thinoo runthegema.
66020012	Ko kai bikon kain chujni dige'en, ni yeye ko ni nchinnchin, tatengathjen na̱ ngathexin kon Ndo Dio. Ko xiree tsjé xroon ko kai xiree inaa xroon jitaxin kain chujni kjan inaa chujni narua. Kain chujni ndadige'en gue'en na̱ jie̱ ixin thi je'e na̱ binche'e na̱ ixin thi binche'e na̱ jitaxin ngain thi tsjé xroon xiree.
66020013	Ndachaon bajon nda kain chujni ndabenxin ngain nda, ko thi ndade'en ni ko thi thetu'an thi thji kain chujni ndade'en, kai binthegajon kain chujni ndabe'en te nthi̱'a̱. Ko nanaa na̱ gue'en na̱ jie̱ ixin thi binche'e na̱.
66020014	Kuthimejan thi ndade'en ni ko thi thji kain ni ndade'en binthetsiangi ngain thi juxon xru'i jiche kunixin azufre. Ko ji'i thi yuxin nthi'a ndade'en ni,
66020015	ko kain chujni jitaxin'a ngain thi xroon jitaxin kain ni kjan inaa chujni narua bitsiangi na̱ ngain thi juxon xru'i jiche.
66021001	Kuthimejan bikon inaa ngajni narua ko inaa nunthe narua ixin thi ngajni ko nunthe be'e sa'o ndabitjaan ko ixru'in ndachaon be'e.
66021002	Ko bikon thi rajna dikunchaon, thi Jerusalén narua, jixinkajinxin ngajni, thi thjen Ndo Dio. Rajna mee chrjuin ditsujin ko dituxi'in inchin naa nchri novia ixin tsuthe'e nchra ngain xixi'i nchra.
66021003	Ko kuian naa tha juixin ngain ntha xintaon ko suji ndachro: —Ningue Ndo Dio jii ngayee chujni rajnee ndo. Je'e ndo se'e ndo ngayee na̱, ko je'e na̱ rukjan chujni rajnee ndo ko je'e ndo se'e ndo ngain na̱ ko rukjan Ndo Diue na̱.
66021004	Ndo Dio suni'i ndakon na̱ ko isen'a na̱, irutsjanga'a na̱, ise'a juachjaon ko ixru'in thi tsiin na̱ ixin kain thi be'e are sa'o, ise'a.
66021005	Ko thi jita'a ntha xintaon ndachro: —Tsjexin, ja'an kain nthachjian narua. Kai ndachro: —Kji̱n kain ji'i ixin kain thi ndachrjan, jaan, ndua ko jikininxin ruchunthia ni.
66021006	Kai ndachjejin na: —Ujuexin kain. Ja'an ubari'i are kainxin kuexi'in be'e ko ja'an xra sari'i are kainxin undatsjexin, jañaa inchin letra A ko Z. Ko thi de'en jinda, ja'an ruchja'a nda si'i ko xru'in tsjenga 'na, ko jinda mee sinthakjan ra inaa chujni narua ko xru'in ncha'on tsjexin.
66021007	Thi tsixi'in sathu'e kain thi tangi ko tsinthue'a thi chunthia sikininxin sayée kain ji'i, ko ja'an rukjan na Diue na̱ ko je'e rukjan xan'na.
66021008	Aro kain chujni xraon, kain ni dithikaon'a na, ni anto nche'e thi jian'a, thi naduenxon chujni, kain thi chunda nchri kuxe o xi kuxe, thi thuso, thi nchesaye'e diuchjan dikunchjianxin xro o nthaa ko kain chujni ncheyaxon; kain chujni te'i ujichjian thi sinthe na̱ ngain thi juxon xru'i jiche kunixin azufre, ko ji'i thi yuxin nthi'a ndase'en na̱.
66021009	Kuthimejan kunchie'en ngajin na naa thi yaato ángel bechunda copa bechre kunixin thi yaato tsjexinxin singo. Ko ndachro: —Xrakui, tsjagu'a nchri novia, thi chri'i Kulekue Ndo Dio.
66021010	Ko ngain thi xraa jituxinanxin Espíritu Santo kuexi'in kjuagu'na ko ángel xraa sakjui'an ngata'a naa jna anto nui ko nthi̱'a̱ kjuagunanxin thi rajna dikunchaon, thi Jerusalén narua jixinkajinxin ngajni, thi thjen Ndo Dio.
66021011	Je'e rajna mee jitungixima ixin chiixro tjama Ndo Dio, inchin tungiixin naa xro anto renthe ko chrjuin xro, inchin xro di'in jaspe, xro nchao dikunduxin ni inchin xruxrao.
66021012	Ngandajin rajna mee jii naa thjario'o jié ko nui ko jichunda theyoo ntha dijexin rajna ko ngain nanaa thi dijexin rajna jii naa ángel ixin jinda ntha. Ko nganito nanaa ntha dijexin rajna, jitaxin inchin di'in thi theyoo xe'en Israel.
66021013	Nii thi dijexin rajna te no thi chrinxin ncha'on, ko nii ntha no norte, ko nii ntha no sur ko nii ntha thi diataunxin ncha'on.
66021014	Ko thjario'o jié jindajin rajna jichunda theyoo xro dithe sa'o, ko nganito nanaa xro jitaxin inchin di'in nanaa ni theyoo kuinchie'e Kulekue Ndo Dio.
66021015	Thi ángel jinichjana jiyaa naa ntha xiji dikunchjianxin oro ixin bathechuaxin rajna, thjariue rajna ko thi dijexin rajna.
66021016	Ko thi jininxin ko thi nuinxin rajna xraje'o tunxin rajna. Ángel mee bathechu'a rajna kunixin ntha xiji, ko thi jininxin ko thi tunxin rajna jiexin 2200 kilómetro.
66021017	Kai bathechu'a thi thjario'o jindajin rajna, ko thjario'o mee tunxin nii kan ko na'o metro. Ko ángel mee bathechu'a inchin dathechu'a chujni nthi'i ngata'a nunthe.
66021018	Thjariue rajna dikunchjianxin juxon xro chrjuin di'in jaspe. Ko rajna dikunchjianxin juxon oro ko tungixinma inchin xruxrao anto thjua.
66021019	Ko thi theyoo xro be'e sa'o ngain thjariue rajna ditsujin kunixin xro chrjuin te, ko anto renthe: thi xro sa'o ditsujin kunixin juxon xro di'in jaspe, xro yuxin kunixin xro di'in zafiro, xro ninxin kunixin xro ágata, xro nunxin kunixin xro di'in esmeralda.
66021020	Xro naunxin, ditsujin kunixin xro ónice, xro inkjaunxin kunixin xro cornalina, ko xro yatuxin kunixin xro crisólito, ko xro jninxin kunixin xro berilo, ko xro na̱nxin kunixin xro topacio, ko xro thexin kunixin xro crisoprasa, ko xro thejnguxin kunixin xro jacinto ko xro theyuxin kunixin xro di'in amatista.
66021021	Ko thi theyoo nthadijexin thjariue rajna dikunchjianxin juxon thulo di'in perla. Ko nthiee rajna juxon oro dikunchjianxin ko tungixinma inchin xruxrao.
66021022	Nthi̱'a̱ ngain rajna mee xru'in ni'ngo bikon ixin Nchaa ná Dio, thi chunda kain juachaxin, je'e ko Kulekue, mee thi ni'ngo ngain rajna mee.
66021023	Rajna mee rugunde'a ncha'on ko kunithjao ixin sinchengase'en ixin chixru'e Ndo Dio nchengasaan ngain rajna ko xruii Kulekue ndo kai nchengase'en rajna.
66021024	Chujni jii nguii nunthe sakji na̱ ngain xruii rajna mee. Ko rey te nguii nunthe tsia'o na̱ kain thi chunda na̱ ko sinchesaye'e na̱ rajna.
66021025	Ko kain ntha dijexin thjariue rajna mee, xru'in ncha'on sijee are jidingasaan, ixin nthi̱'a̱ tsunaxin'a xe'e.
66021026	Ko kain chujni jii nguii nunthe sikau'e na̱ thi techunda na̱ ko sinchesaye'e na̱ rajna.
66021027	Ko xru'in chujni thjua'a o jian'a o ncheyaxon, nchao sixi'in na̱ ngain rajna mee. Je'o sixi'in chujni jitaxin ngain thi xroon jitaxin kain ni kjan inaa chujni narua, thi xron thetu'an Kulekue Ndo Dio.
66022001	Kuthimejan ángel kjuagu'na naa río, thi jithia'o juxon nda nchekjan ni inaa chujni narua ko xru'in ncha'on tsjexin, ko tungixinma nda inchin xruxrao, ko jidachrjexin nda no thi jii ntha xintauen Ndo Dio ko Kulekue ndo.
66022002	Ko datho nda no ngusine thi nthi'á icha renthe jii ngain rajna mee. Ko kayui ngande'e río mee te thi nthaa nchekjan ni inaa chujni narua. Ko nthaa mee dajon ntha thuchjuiin ntha theyoo nthi'a nguii nano ixin dajon ntha thuchjuin kain kunithjao, ko kee ntha tsuxruenxin chujni jii nguixin nunthe.
66022003	Nthi̱'a̱ ixru'in kensen sinchekininxin choo thi jian'a. Ko ngusine rajna mee se'e ntha xintauen Ndo Dio ko Kulekue ndo, ko chujni nche'e xree ndo sinchesaaya na̱ ngain ndo.
66022004	Ko kain na̱ sikon na̱ ngakon ndo ko ngain nthathjen na̱ setaxin inchin di'in ndo.
66022005	Nthi̱'a̱ ixru'in naxin xe'e se'e ko isunde'a na̱ xruii candil ko xruii ncha'on ixin Nchaa ná Dio thi sinthangasaan na̱ ko tsetu'an ndo kainxin ncha'on.
66022006	Ángel ndachjejin na: —Kain ji'i ndua ko nchao ruchunthia ra. Nchaa ná Dio, ndo nchenichja ni nchegayee juajnee ndo, urua'an ndo angeel ndo ixin tsjague ndo ni nche'e xree ndo thi utuin siku'en.
66022007	Kai ndachro: —¡Ja'an tuin si'i! ¡Ndo Dio sinchenchaon kain chujni dithikaon juajna jitaxin ngain xroon ji'i!
66022008	Ja'an, Juan na, ko ja'an kuian ko bikon kain ji'i. Ko are ujuexin kuian ko bikon, barithuxin ko bariseta'a nunthe ixin runthasayaa thi ángel kjuagu'na kain ji'i.
66022009	Aro je'e ndachjejin na: —¡Nche'a yaa! Ixin ja'an je'o naa ni nche'e xree Ndo Dio, jañaa inchin ja'a ko ni dayée juajnee ndo ko kain ni dithikaon thi jitaxin ngain xroon ji'i. ¡Ja'a, je'o nchesaye'e Ndo Dio!
66022010	Kai ndachjejin na: —Ja'a thema'a juajnee Ndo Dio, thi juajna jitaxin ngain xroon ji'i ixin uchiaon juii ncha'on.
66022011	Ko tanchrjanda chujni nche'e jian'a, xra ncho nche'e thi jian'a, ko thi anto jian'a xraxaon, xra ncho nche'e thi jian'a jixraxaon; aro thi chujni nche'e thi jian, ncho nche'e na̱ icha thi jian, ko thi udithikaon Ndo Dio, ncho dithikaon icha ngain ndo.
66022012	“¡Tsjé'e ra, ja'an utuin si'i! Ko sikian thi tsjengaxin 'na ngain na̱ ko nanaa na̱ tsjengaa na̱ 'na inchin jikininxin sacha na̱.
66022013	Ja'an ubari'i are kainxin kuexi'in be'e ko ja'an xra sari'i are kainxin undatsjexin, jañaa inchin letra A ko Z.”
66022014	Ndo Dio sinchenchaon thi inche'a thi jian'a, ko mee ruchro thi thjeen lunthue, ko jañaa ruchunda juachaxin sine thuchjuiin ntha nchekjan ni inaa chujni narua ko xru'in ncha'on tsjexin ko nchao sixinxin ngain ntha dijexin rajna mee.
66022015	Aro nduja sithu'e kunia, ko ji'i ruchro ni anto jian'a xraxaon, ni thuso, ni chunda nchri kuxe o xi kuxe, ni naduenxon inaa chujni, ni nchesaye'e diuchjan dikunchjianxin xro o nthaa ko kain ni anto nchexruxi'in ncheeya.
66022016	—Ja'an Jesús na ko urua'an angelna ixin rundachro ke'e ruchro kain ji'i ngain kain ni ni'ngo. Ja'an thi bachrjeninxin ngain chujnii rey David ko ja'an thi kunutse anto suji nchengasaan are xra nduuyo.
66022017	Espíritu Santo ko chri'i Kuleko ndachro: —Xrakui. Ko kain thi thi'in rundachro: —Xrakui. Ko thi de'en jinda, ncho thii, ko thi rinao, ncho di'i jinda nchekjan ni inaa chujni narua ko xru'in ncha'on tsjexin, ko xru'in tsjenga 'na.
66022018	Ja'an nthanu'a ra ja'a ra xro thi'in ra juajnee Ndo Dio, juajna jii ngain xroon ji'i: Ja̱ chrujan chujni runichja thi jitaxin'a ngain xroon ji'i, Ndo Dio sinche'e jie̱ ngain na̱ ko setsingata'a na̱ kain thi tangi jitaxin ngain xron.
66022019	Ko ja̱ chrujan thi santsje'e maski nchion thi ndachro juajnee Ndo Dio, thi jitaxin ngain xroon ji'i, Ndo Dio santsje'e thi bikininxin rugayee ngain thi nthaa nchekjan ni inaa chujni narua ko se'a ngain thi rajna dikunchaon, thi rajna jitaxin ngain xroon ji'i.
66022020	Thi ndachro kain ji'i, ndachro: —Jaan, ja'an tuin si'i. Jañaa tsu'en. ¡Seji'i, Nchana ná, Jesús!
66022021	Ko Nchaa ná Jesucristo sinthanchaon ra kain ra. Jañaa tsu'en.
