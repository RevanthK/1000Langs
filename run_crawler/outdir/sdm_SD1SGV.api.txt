40001001	Jedi tue wayat keturun manu ke' Yesus Kristus, buboh Rajo Daud, buboh Abraham.
40001002	-
40001006	-
40001011	Jedi deri lapis Kei' Daud turun temurun sampai ke' lapis pada' reng Israel diserang ditangkap reng lalu dibeyie caro pakso ke' kota Babel nyeh, demo akei' puyang Yesus nyeh ya'am: 1) Rajo Daud 2) Salomo; ino' Salomo bokas bini Uria 3) Rehabeam 4) Abia 5) Asa 6) Yosafat 7) Yoram 8) Usia 9) Yotam 10) Ahas 11) Hiskia 12) Manase 13) Amon 14) Yosia, apa' Yekonya ken pada' dulor menyadie yeng merentah des pada' reng Israel dibeyie caro pakso ke' Babel mie.
40001012	-
40001016	Jedi deri lapis pada' reng Israel dibeyie caro pakso ke' Babel nyeh turun temurun sampai ke' kedetang Kristus, penulong yeng dijenyi le' Allah nyeh demo akei' puyang Yesus tei' ya'am: 1) Yekonya 2) Sealtiel 3) Serubabel 4) Abihud 5) Elyakim 6) Asor 7) Sadok 8) Akim 9) Eliud 10) Eleasar 11) Matan 12) Yakub 13) Yusup, laki Maria, yeng ngado Yesus lalu sampai ke' 14) Yesus, yeng didemo Kristus, penulong yeng dijenyi le' Allah.
40001017	Jedi deri Kei' Abraham sampai ke' Kei' Daud nyeh do empat belas lapis; deri Kei' Daud sampai ke' pada' reng Israel ditangkap dibeyie ke' Babel nyeh do empat belas lapis; a, deri pada' reng Israel ditangkap dibeyie ke' Babel nyeh sampai ke' kedetang Kristus nyeh pun do empat belas lapis.
40001018	Jedi cerito Yesus Kristus diado nyeh potue ne gesahe. Ino'e Maria kin betunáng ken reng bedemo Yusup. Jedi bolum sidoe diyam bekumpol seketidor seguring, poe Maria dah nganong, pie nganong tam kuwaso Roh Allah.
40001019	Ja'e Yusup si noe tawue ken Maria nganong go kuwaso Roh Allah. Sedang Yusup reng bujor, nan patoh nunoe ukum agama reng Israel. Jedi ngaso tunánge dah nganong tei' iyo pun na' sara', pie ngei'e ngembeba' bekau demo Maria di adap reng rami. Mangko kajie na' ngisei' pemulang amáng caro diyam-diyam nyem.
40001020	Jedi ketengah ngaji-ngajie tei' Yusup pun bemimpi. Lem mimpie do temeronyong melekat Tuwowe. Dah nyoe "O Yusup, buboh Daud," jie melekat. "Nang na' ngei' ngamie Maria kei bini kau, go ana' suwange do pun tam kuwaso Roh Allah," jie.
40001021	"Iyo cagar ngado ana' lelaki. Kau ca' ngendemoe Yesus*, go iyoam yeng langko' kei nyelamát umáte deri dosoe," jie melekat bepadah lem mimpi Yusup.
40001022	Semuya' nyoe pun kei nuntong pemadah Allah Tuwowe le' penijum Sen nyomie.
40001023	Go jie penijum nyomie, Reng dero bungas mat cagar nganong ken berana' siko' lelaki. Iyo cagar didemo Imanuel. Imanuel tei' retie Allah diyam ken diret. (Yesaya 7:14)
40001024	Jedi mátam. Dah nyoe mat bengki'am Yusup. Dah bengki' tidor iyo pun nunoe po disuroh le' melekat Tuwowe. Maria tei' diamie kei binie. Lalu sidoe pun diyam bekumpol,
40001025	pie bolum seketidor seguring, kerado' ke' Maria berana'. Dah iyo berana' pun ana'e mat didemo le' Yusup Yesus.
40002001	Jedi tengkalo nyoe reng Israel berajo ke' Herodes, ketiko Yesus diado di kampong Betlehem mie, di peloya' Yudea. Jedi dah Yesus diado tei', dah nyoe do reng jagor bintang deri nenggeri jewoh, di ateh ke' timor nun. Sidoe detang deri nenggeri direte manu ke' kota Yerusalem.
40002002	Jedi dah detang ke' kota Yerusalem tei' lalu sidoe betentanyoe, "Dinaiam," jie, "ana' yeng dah diado, yeng langko' kei rajo reng Yahudi? Kami tawu ken rajo diado go kami dah merati bintang lamáte di timor. Mangko kami pun manu kitue na' nyomah iyo," jie sidoe.
40002003	Jedi Rajo Herodes ken pada' reng layin di kota Yerusalem pun ngerebeyang pengajie ningo gesah dah do rajo beru nyeh.
40002004	Mangko dikumpole le' Rajo Herodes pada' ketuwo pelayan ken pada' ugar agama Yahudi, lalu ditanyoe, "Mun jie penijum kam," jie Herodes, "Kristus yeng dijenyi kei rajo kam reng Yahudi nyeh langko' ca' diado dinai?"
40002005	"Di Betlehem, di peloya' Yudea," jie sidoe nyamut Rajo Herodes. "Go posan payit Allah yeng dicatat le' penijum siko' mie bungie potue," jie sidoe:
40002006	"Kampong Betlehem di Yudea noe iyo kampong sememerang peh, Betlehem tei' kampong tepileh deri kampong layin. Go deri Betlehem langko' do Pengiring kei ngiring umát Ku, reng Israel, jie Sen." (Mika 5:2) Nyoam tijum yeng dipadah pada' ugar agama Yahudi ke' Rajo Herodes.
40002007	Ningo paner bungi nyoe Rajo Herodes pun mangel pada' jagor bintang tadie, disurohe bekumpol caro besesulit nyem. Iyo na' ngenjeriji' ke' sidoe ari ken bulane bintang nyoe kememerue terobi' mie.
40002008	Dah nyoe jie Herodes nyingka' jagor bintang, "Turunam kam ke' Betlehem," jie, "kei ngogoe ana' biya' nyoe. Dah kam betomu kam padah ke' aku, go aku pun na' nyomah ke' iyo jum," jie.
40002009	-
40002010	Dah ningo bungi Rajo Herodes ponyoe, sidoe jagor bintang pun mat turunam. Diperatie do agei'am bintang lamát yeng dah sidoe merati di nenggeri direte nyomie. Ayah bikaham sidoe meratie! Geramam atie. Bintang nyeh pun ngulu sidoe sampai ke' Betlehem, bula' senopang rumah kediyam ana' biya' nyeh.
40002011	Dah nyoe tamoam sidoe ke' lem rumah. Dah merati biya' nyoe ken ino'e, sidoe pun nyomah ke' ana'e. Lalu dikoba'e pengunyo'e yeng paling mewah, demo ke' mas, menyán wangi, ken binya' ancit, diunyo'e ke' ana' biya' nyeh.
40002012	Dah nyoe sidoe jagor bintang . pulang ke' nenggeri direte. Pie pulang montas die, kehe sidoe ngelalu kota Yerusalem nyo' ngelapor ke' Rajo Herodes. Go sidoe dah dipadah le' Allah lem mimpi sidoe, nang na' pulang ke' Rajo Herodes.
40002013	Jedi dah reng jagor bintang pulang nyeh, melekat Tuwowe pun manu agei' ke' Yusup lem mimpie. Jie melekat, "Bengki'am Yusup," jie. "Kau ken ana' biya' nyoe ken ino'e ca' rari ke' Mesir. Go Rajo Herodes," jie, "cagar na' ngogoe ana' nyoe kei dibunohe. Jedi kamena' ca' diyam di Mesir nun lo'e. Pulang pun lamat lokase ca' nungu disuroh aku gi," jie melekat Tuwowe.
40002014	Jedi mátam, malam nyoe pun Yusup bengki' lalu pamus naban ana' biya' nyeh ken ino'e, nuju ke' Mesir.
40002015	Lalu diyam dinyoam manu ke' Herodes mati, berue pulang ke' nenggeri Israel. Nyoe pun tejedi kei nuntong tijum Tuwowe ngelalu penijum Sen mie, yeng bungie potue: Ku nyapo Ana' Ku di Mesir nyurohe pulang. (Hosea 11:1) Jedi mátam. Reng jagor bintang noam bepadah ke' Rajo Herodes ke' hal biya' nyoe, ngei'e nunoe po disuroh le' Herodes. Sidoe lintus pulangam ke' nenggeri direte.
40002016	Jedi ngaso dikelakar le' sidoe Rajo Herodes pun paling godie. Go maksut iyo mun dah tawu ken ana' biya' nai yeng langko' kei rajo nyeh na' dibunohe; pie tam sidoe jagor bintang noe bepadah, iyo pun noe tawu ken ana' biya' nai yeng langko' kei rajo, di Betlehem nun. Mangko Rajo Herodes nyuroh serededue munoh tiyap ko' ana' biya' lelaki yeng duwo tawun ke' beroh umore, di daerah kampong Betlehem. Nyurohe ca' yeng duwo tawun ke' beroh nyeh go iyo dah tawu deri reng jagor bintang mie ken bintang lamát yeng nano rajo diado nyeh kememerue terobi' dah duwo tawun nyomie ponyoe.
40002017	Jedi mátam. Pada' ana' biya' lelaki yeng duwo tawun ke' beroh nyeh mat dibunoh le' pada' serededu. Mangko dinyoam tuntongam pemadah penijum Yeremia mie. Tijume bungie potue:
40002018	Kedingo di Rama do bungi reng ngeloh perengkawung betentangis; Rahel* berato nangis pada' ana'e, ngei'e dilimu, go cum dah ana'e, jie tijum Yeremia. (Yeremia 31:15)
40002019	Jedi mátam, lamat belamat Rajo Herodes mat matiam, di nenggeri Israel. Dah nyoe melekat Tuwowe manu agei'am ke' Yusup lem mimpie di Mesir nun.
40002020	Jedi jie melekat Yaweh, "Bengki'am, tabanam ana' biya' nyoe ken ino'e pulang ke' nenggeri Israel. Go reng yeng na' munoh ana' biya' nyeh dah mati dah."
40002021	Lalu Yusup pun bengki', dah nyoe ditabane ana' biya' nyeh ken ino'e pulang ke' nenggeri Israel.
40002022	Pie dah nyoe kedingo Yusup ken Arkelaus, ana' Rajo Herodes, yeng kei penggenti apa'e. Ngaso ponyoe Yusup pun gola'e diyam di Yudea. Pie dah nyoe doam Allah madahe lem mimpie pai yeng ca' digewaie. Mangko Yusup sedena' mat ngaleh ke' peloya' Galilea,
40002023	lalu sedena' diyam di kampong Nasaret di peloya' nyoe. Nyoe pun tejedi kei nuntong yeng dipadah le' pada' penijum nyomie yeng bungie potue, "Iyo langko' didemo reng reng Nasaret," jie penijum nyeh.
40003001	Jedi mátam. Dah nyoe Yohanes yeng didemo reng jum Penyolam tei' betongai madah posan Allah. Iyo madahe di ateh padang puwang nun, di peloya' Yudea, jewoh deri kota.
40003002	Iyo nyuroh pada' reng rami ca' bebeta' piker ke' hal dosoe, ca' tuno' taalo' ke' Allah, jie Yohanes, go jemán yeng dah lamat ditantie dicinto reng dah soma' dam, des Allah disomah kei rajo.
40003003	Yohanes tuam yeng kei nuntong tijum Yesaya nyomie. Jie tijum Yesaya nyomie bungie potue, Do reng kuwang kawung elo engko bepadah di padang puwang, bungie potue: Pemparangam jelan kei Tuwowe; pebujoram jelan kei Sen. (Yesaya 40:3) Jedi Yesaya mie nijum ke' hal Yohanes Penyolam.
40003004	Pekakas Yohanes ditonún deri bulu binatang unta; tali pingange deri kuli'.* Pemakane bunta' ken madu nyem.
40003005	Jedi benya' reng manu ke' Yohanes, na' ningo iyo ngajar; reng deri kota Yerusalem pun do, deri segonáp peloya' Yudea pun do, deri ateh sungai Yordan pun do.
40003006	Jedi dah ningo iyo ngajar, pada' reng rami nyeh mat na'e sidoe ngangkue dosoe; nyeretoam sidoe ken pemadah Yohanes. Lalu mat disolame le' Yohanes di Sungai Yordan.
40003007	Pie dah nyoe perati Yohanes tei' benya' jum reng deri kelompok Parisi ken reng deri kelompok Saduki yeng detang na' disolam jum. Jedi jie Yohanes, "Ha, pada' buboh ular, poe, yeng panai rari deri behayo. Nyeh kaji kam," jie, "mun kam disolam kam noe dikegodie diukum Allah peh gi? Pi noe kene! Sopai yeng madah kam tokoh nyoe?
40003008	Mun kam mat dah bebeta' piker si," jie Yohanes, "ca' do gewai ulah tingkah laku kam to' boktie. Ibarat ke' kayu din mun idup mat ca' bebuwah," jie.
40003009	"Nang na' ngarape kam dipelopas deri ukum Sen tam kam buboh ampeh Kei' Abraham," jie Yohanes. "Allah si tentu langko' nuntong jenyi Sen ke' Kei' Abraham nyo' ngendolat ngemberekat pada' buboh ampeh sen, pie Allah kin uleh Sen mulah keturun Kei' Abraham deri layin die. Noe sa' dituntong ke' kam tue pun. Mun Sen na' si mampu Sen mulah keturun Kei' Abraham deri pada' betu tue pun, kei didolat diberekat Sen. Nyoe mat-mátam.
40003010	Jedi kam," jie Yohanes, "mat ca' bebeta' pikeram mun kam na' didolat berekat Sen, ken kam dipelopas deri ukum Sen. Go Sen dah na' ngelaju ukum Sen dah. Ibarat ke' nobang kayu din beliyong dah diayun dah ke' betang kayu. Jedi senika' kayu yeng noe bebuwah panci si langko' ditobang lalu dilojang ke' lem api," jie Yohanes.
40003011	"Kam," jie Yohanes, "mat ca' siyap, go mat do reng siko' yeng dudi deri aku yeng langko' ngajar kam jum, pie iyo bekuwaso deri aku," jie. "Aku nyo' nyenting senale pun mat noe patut, sa'am go na' ngelayane nyo' ngenggewai gewai yeng penting," jie. "Mat die aku do nyolam kam ke' lem ayie kei nano kam bebeta' piker," jie Yohanes. "Pie iyo si langko' nyolam kam secaro roh, to' ngunyo' Roh Allah ke' kam. A, pie separo kam langko' disolame ke' lem api die.
40003012	Ibarat ke' padi din capane dah dijentinge dah, nyo' iyo nampie semuya' padie sampai bereseh bisam. Padie yeng dah bereseh nyeh langko' diongkahe ke' lem bedahe, pie pada' rumán ampoe si langko' dicucole ke' lem api yeng noe tepadam seora'-ora'eam," jie Yohanes. Bungi nyoam pemadah Yohanes kei negur pada' reng rami gei' sidoe bebeta' piker ke' hal dosoe.
40003013	Dah nyoe Yesus pun detang deri peloya' Galilea manu ke' Yohanes di sungai Yordan. Lalu iyo minta' na' disolam le' Yohanes.
40003014	Pie Yohanes na' nonga'e, go "Sepatute si," jie Yohanes, "aku yeng ca' disolam kau; noe patut kau disolam aku," jie.
40003015	Samut Yesus, "Pie ma'pusam aku disolam kau pun," jie. "Go tue pun," jie, "kei diret nuntong semuya' kemawo' Allah," jie Yesus. Ningo panere bungi nyoe si Yohanes pun mat nyolam Yesus.
40003016	Dah disolame tei' dah iyo nayi' ke' derat tei' temosie langi' pun tekoba', lalu diperatie Roh Allah pun turun na' po burong dero ngingap ke' Yesus.
40003017	Lalu kedingo suwaro deri serugo. "Tuam Ana' Kekaseh Ku," jie. "Mat paling ayah Ku ken iyo."
40004001	Jedi dah nyoe Yesus diiring le' Roh Allah ke' ateh padang puwang nun, arong sunyei', gei' digudo le' Pengelakar.
40004002	Jedi detang ke' padang tei' Yesus pun betara' noe makan, empat puloh ari empat puloh malam cum iyo makan, sampai pengasoe mat lapar nar.
40004003	Jedi dah empat puloh ari empat puloh malam tei' iyo mat dipanu le' Pengelakar yeng ngenggudoe, na' nyurohe bedoso. Lalu jie Pengelakar nyingka' Yesus, "Kau kin Ana' Allah," jie. "Boh kau nyuroh pada' betu tue menjedi roti, kei sego kau."
40004004	Pie jie samut Yesus, "Noe," jie, "go ditulis lem Kitap Allah nyeh, Mensiyo idup pun noe iyo engkas go jolu disego peh, pie pada' posan payit Allah die yeng nyuroh mensiyo idup," jie Yesus. (Ulang 8:3)
40004005	Dah nyoe iyo ditaban dibeyie le' Pengelakar ke' kota Yerusalem yeng suci. Detang kinun disurohe bediri di puco' bubong rumah kediyam Allah.
40004006	Dah nyoe jie Pengelakar, "A, kau kin Ana' Allah," jie. "Boh kau ngelumpat ke' beroh nun. Mun kau mat Ana' Allah kin kau noe beronso," jie, "tentu Allah ngiyas kau. Go kin ditulis lem Kitap Allah yeng bungie potue, Belo melekat disuroh Sen nulong kau; sidoe nyamut kau gei' kau noe beronso bemalo; kaki kau pun noe ningang betu," (Masmur 91:11) jie Pengelakar. "Ngelumpatam," jie. "Kau kin noe beronso," jie.
40004007	Pie samut Yesus, "Noe," jie, "go do jum ditulis lem Kitap Allah, Nang na' nguji Tuwowe, Allah kau," jie Yesus. (Ulang 6:16)
40004008	Dah nyoe ditabane agei' le' Pengelakar ke' tampo' buki' yeng paling tingie, lalu pada' kekayo kesugeh pada' nenggeri nenggero di deniyo tue ditunyo'e le' Pengelakar ke' Yesus kei iyo meratie.
40004009	"Tue," jie Pengelakar, "pada' semuya' kekayo kesugeh nenggeri nenggero ke' deng nyoe langko' ku unyo' ke' kau," jie, "sal ge' kau na' belutut nyomah ke' aku," jie Pengelakar.
40004010	Pie jie Yesus, "Rariam kau Pengelakar," jie. "Go dah ditulis lem Kitap Allah mie bungie potue, Kau ca' nyomah ke' Tuwowe, Allah kau; ca' patoh engkas ke' diret Sénam," jie Yesus. (Ulang 6:13)
40004011	Dah ningo Yesus bungi nyoe tei' Pengelakar pun temencaput rariam, ningal Yesus dinyoe. Dah Pengelakar rari sejurus pada' melekat die detang, lalu noyu merintu ngeleladen Yesus.
40004012	Dah nyoe Yesus pun ningo agah Yohanes Penyolam nyeh dipenjero le' rajo. Dah ningo agah nyoe Yesus pun ngaleh ke' ateh Galilea.
40004013	Iyo pinah deri kampong Nasaret ngaleh ke' kampong Kapernaum yeng soma' Lompoe Galilea. Peloya' nyoe didemo jum Peloya' Sebulon ken Peloya' Naptali. Jedi Yesus mat ngaleh kinyoe.
40004014	Go Yesus ngaleh kinyoe pun gei' dituntong tijum penijum Yesaya mie. Jie Yesaya mie,
40004015	Dingo beh kam di Sebulon ken Naptali, di pinger jelan yeng nuju ke' lawut nun, di seborang Sungai Yordan; Dingo beh kam di Galilea, nenggeri kediyam reng noe Yahudi pun;
40004016	Go mensiyo yeng diyam di sagam dah merati penampa' yeng paling tampa'; Penampa' Allah dah manyah ke' semuya' mensiyo, go mat cum mensiyo yeng timu rajang di belekang," jie Yesaya betijum nyomie. (Yesaya 9:1-2) Jedi dah Yesus ngaleh kinyoe mat tuntongam tijum nyoe.
40004017	Jedi dah Yesus ngaleh kinun iyo pun betongai madah ke' reng dinyoe. "Kam," jie, "ca' bebeta' piker ke' hal doso kam," jie, "go jemán yeng dah lamat ditantie dicinto kam dah soma' dam, des Allah disomah kei rajo."
40004018	Dah nyoe Yesus pun bejelan di pinger Lompoe Galilea. Lalu diperatie dinyoe tei' do reng duwo ko', ya'am Simon yeng didemo Petrus, ken menyadie Andreas. Gewai sidoe ngenjelo. Go sidoe nyoe pencarei'e udah-udah ngenjelo nyem.
40004019	Jedi dah nyoe jie Yesus, "Yo' kam tamah aku; kam kei murit ku. Ku na' ngajar kam kei kam menjedi penjelo mensiyo."
40004020	Jedi dah ningo Yesus ngaja'e bungi nyoe sidoe pun na'e. Jeloe lintus ditingale dinyoam, sidoe pun ngenjurut Yesus.
40004021	Jedi gei' bejelan tei' Yesus pun merati Yakobus ken Yohanes die. Sidoe duwo bemenyadie, apa'e demoe Sebedeus. Jedi Yesus merati sedena' tigo lem perawue, nyulam jeloe. Lalu Yesus nyapo Yakobus ken Yohanes jum, ngaja' sidoe kei murite.
40004022	Lintus sidoe duwo ditingale ming ponyoam apa'e ken perawue pun, lalu sidoe bemenyadie nyeh ngenjurut Yesus jum.
40004023	Lalu Yesus betatap begoyap di seruroh peloya' Galilea, ngajar di pada' rumah semeyang reng Yahudi. Iyo madah agah panci ke' hal des Allah disomah kei rajo; ge'em iyo membeyi' pada' reng saki' poníng rodang rungue.
40004024	Demo iyo pun tekemuko di seruroh nenggeri nyoe, sampai di nenggeri Siria jum. Mangko dibeyie ke' iyo pada' reng saki' poníng rodang rungue, demo ke' reng yeng kesarong setan, reng saki' saban, reng timpang opai. Semuya' segenoe mat dibeyie ke' Yesus, lalu iyo pun ngembeyi'e.
40004025	Paling rami reng ngenjurut iyo ketiko nyoe, dinai iyo dinyoam urang benya' nyeh yeng ngelulue iyo; reng deri peloya' Galilea pun do, deri kota Yerusalem pun do, deri peloya' Yudea pun do, deri kelompok kota yeng demoe Sepuloh Kota pun do, deri piya' nun Sungai Yordan pun do reng yeng ngenjurut iyo.
40005001	Jedi mátam, paling rami reng yeng ngenjurut Yesus. Ngaso benya' nar reng yeng ngenjurute lalu iyo mendeki natai, dudo', na' ngajar sidoe dinyoe. Pada' murite pun dudo' ngelilinge.
40005002	Lalu Yesus ngajar sidoe potue.
40005003	"Untong tuwaham kam yeng tawu ken kam mat cum bedeyo, yeng ngangkue ken kam perelu ken Allah, go kamame' yeng konoe kawum des Allah disomah kei rajo.
40005004	"Untong tuwaham kam yeng susah sontok tam doso, go kamam yeng dilimu le' Allah.
40005005	"Untong tuwaham kam yeng suyo', yeng arap ken Allah bangam, go kamam yeng nerimoe semuya' yeng dijenyi Allah.
40005006	"Untong tuwaham kam yeng paling ngemoran na' menjedi bujor benar po Allah, go cinto kam pasti dituntong Sen.
40005007	"Untong tuwaham kam yeng ngaseh reng susah, go kaseh kam langko' dibelas.
40005008	"Untong tuwaham kam yeng patoh ken Allah sebulat ati, go kamam yeng begelumo ken Sen.
40005009	"Untong tuwaham kam yeng ngendamai urang, yeng nunyo' jelan yeng panci ke' betor, go kamam yeng langko' didemo ana' Allah.
40005010	"Untong tuwaham kam mun kam diiro dikenyayo reng go kelaku kam bujor benar; ca' ayah bikah, go kamame' yeng konoe kawum des Allah disomah kei rajo.
40005011	Jedi sege' kam diolo'-olo' reng, disensare reng, dipempulah reng go kam arap ken aku, pie kam mat untong tuwaham!
40005012	Ca' besukor, beayah bikah, beriyah beramilah! Semalang ke' pada' penijum yeng pecayo mie ge'e, dikenyayo reng, sa'am go kam. Jedi kam ca' paling ayah bikah, go paling bosai upah yeng diajen nyo' kam di serugo nun," jie Yesus.
40005013	"Po geram dilaboh ke' rompah ponyoe jum kam di antaro pada' mensiyo di deniyo tue. Pie geram yeng dah telampoh tabar noe tawu dipulah masing agei'. Mat cum gunoe, dibuwang ngóng nyem, lalu ditija'-tija' reng," jie Yesus.
40005014	"Kam nyo' tanyoh seruroh deniyo tue. Kam nan diperati reng, keedah kampong di tampo' buki' yeng maloe nar.
40005015	"Mun reng mantong pelito kin dileta'e di tongah rumah gei' tampa' semuya' rumah. Noe ken pelito dah dipantong lalu diserangkong reng ken gentang.
40005016	"A, ponyoe jum kam. Tanyoh kam nang na' diselinong; ca' manyah di tongah semuya' reng benya', gei' pada' reng merati tingkah laku kam yeng panci yeng benar. Sege' reng merati gewai panci kam sidoe pun tetap mugi Allah, Apa' kam di serugo," jie Yesus.
40005017	Jedi jie Yesus, "Nang na' reng ngaji aku detang to' ngelosi Ukum Musa ken pada' jolu yeng dipadah le' pada' penijum layin mie. Noe ken ku na' ngelosie; malah ken paie ku detang kei nuntong semuya' segelo jolu yeng ditulis le' desiyan mie.
40005018	Mat ca' dituntong bisam; setitik reno pun cum yeng losi berayan, sampai ke' langi' ken tanah tue losi nayáp pun. Go semuya' posan Sen mat dituntong bisam. Nyoe mat-mátam, kamei.
40005019	"Mangko sopai ja' yeng ngeremeh sepatah kato deri ukum Allah, ken ngajar ke' betore kei ngeremeh ukum Sen si iyo mat langko' diremeh jum des Allah disomah kei rajo. Pie kebelike sopai ja' yeng ngajar ken tuno' taalo' ke' ukum Sen si iyo mat langko' dihormát des Sen disomah kei rajo," jie Yesus.
40005020	"Dingo beh kam," jie Yesus. "Kam ca' lobeh bujor benar deri pada' ugar agama ken pada' kelompok Parisi pun," jie. "Mun noe si kam mat noe konoe kawum lem berekat dolat Allah des Sen disomah kei rajo," jie.
40005021	"Maksut aku ca' lobeh bujor benar tei' potue ne. Kam kin dah tawu posan akei' puyang diret mie, ya'am, Nang munoh. Berang reng munoh ca' diukum*.
40005022	"Pi tue aku madah ke' kam: Sa' beh na' munoh; semalang ke' risie ken betor pun patut ca' dipecaro. Mun do reng ngato mujo betore pun patut ca' diukum. A, mun do reng madah betore budu pun patut ca' dilojang ke' lawut api!
40005023	"Mangko mun kau na' semeyang, misale, na' meyie pesaling ke' Allah di rumah kediyam Allah; dah nyoe kau ingát ken betor kau yeng saki' ati tam kesalah kau ken iyo.
40005024	Jedi pesaling kau ca' ditingal dinyoam, kau ca' bebeli' agei' manu lo'e ke' betor kau yeng saki' ati ken kau. Mun dah lapang lemposai ken betor kau beruam kau bebeli' melaju ngunyo' pesaling kau ke' Allah.
40005025	"A, ponyoe jum," jie Yesus, "mun do reng yeng na' ngukum kau boh kauam yeng dolu manu ke' iyo, nampang suro' dolu sebolum sampai dipecaro. Mun noe kin gola' kau diukum borat yeng noe tebeyar kau, sampai kau diserah ke' penguwaso, lalu pengabise ditahan di penjero máte.
40005026	Mun dah tokoh nyoe kin lopas noe lopas ca' dah lunas ukum yeng diputus ke' kau nyeh," jie Yesus.
40005027	"A, kam dah ningo jum posan reng nyomie, ya'am Nang butang beonga'.*
40005028	Pi tue ku madah ke' kam: Mun do reng merati reng betinoe lalu coko' na' geyamo jat ken iyo, iyo lem atie nun dah butang dah," jie Yesus.
40005029	"Jedi mun mato kau yeng kau perelu nyeh pie mun kau guno to' meyie kau bedoso si coh ge' dicungkit ja'. Manseh nyamán ge' noe bemato deripado segonáp tuboh kau dilojang Sen ke' lawut api.
40005030	"A, ponyoe jum ke' hal jeri kau, numo' pun jeri kanán kau, pie mun jeri nyoe yeng to' meyie kau bedoso si coh ge' ditukong dibuwang kaliam. Manseh nyamán ge' losi jeri kau sepiya' deripado segonáp tuboh kau dilojang Sen ke' lawut api," jie Yesus.
40005031	"Jedi do jum," jie Yesus, "posan reng nyomie, Mun reng na' nyara' binie si ca' disah ken surat, jie.
40005032	Pie tue ku madah ke' kam ken biyar pun umpamoe do surat yeng sah, pie manseh noe buleh semadie nyara' binie cuwali tam binie dah butang beonga'. Pie mun disempokange manseh sara' ken binie pie noe tam binie butang beonga' si maksute lakie die yeng ngelebu binie to' butang beonga' ken urang mun iyo bejodo agei'. Go jodoe yeng sah kin manseh jodoe yeng bokas nyara'e mie. Mangko yeng nangong kicase lakie yeng asal muwáng binie. A, ponyoe jum," jie Yesus, "sopai pun yeng bejodo ken reng betinoe yeng dibuwang lakie pun maksute lakie yeng beru pun butang beonga' jum tam iyo jedi ken bini urang," jie Yesus.
40005033	"Jedi kam," jie Yesus, "kin dah ningo jum posan reng nyomie, ya'am, Nang mungker jenyi. Pai-pai pun yeng kau besumpah lem jenyi kau ke' Tuwowe kau mat ca' digewaiam, jie.
40005034	-
40005036	"Pie tue ku madah ke' kam: des kam bejenyi ke' hal pai-pai pun nang besumpah kaliam nyo' nogap ngukoh jenyi kam. Nang na' ngukoh jenyi kam ken sumpah beyi' demi langi', beyi' demi tanah, beyi' demi kota Yerusalem, beyi' demi kepalo diret kam pun. Jolu ke' deng nyoe pun noe ken dikuwaso kam. Go langi' kin belai agong Allah, ken tanah kin keca' penyampang kaki Sen. Ken kota Yerusalem kin mat kediyam Sen, yeng demoe Rajo Kuwaso. A, ken kepalo diret kam pun manseh Sénam yeng nguwasoe. Go kam kin mat noe bekuwaso na' nyuroh selamar buwo' kam yeng itam pun kei menjedi puteh. Konai kam na' nogap ngukoh jenyi kam ken jolu yeng noe dikuwaso kam?
40005037	Pie kebelike des kam bejenyi na' ngenggewai jolu si, mun na' padah na', mun keh padah keh nyem. Noe sa' ca' ditogap ken sumpah kam. Pie mun kam ngemoran nogap jenyi ken sumpah ponyoe si nyoe bungkonge deri Pengelakaram, noe iyo deri Allah peh," jie Yesus.
40005038	"Ha, kam kin," jie Yesus, "dah ningo posan reng nyomie, ya'am Ukum ca' cuco' ken kesalahe.* Misale mun do reng yeng nyuco' mato betore, iyo ca' dicuco' ke' matoe jum. Mun do reng yeng nakah gigi betore, iyo ca' ditakah ke' gigie jum. Nyoam posan nyomie.
40005039	"Pi tue ku madah ke' kam: Kejat urang nang dibelas ken kejat kam. Umpamoe mun do reng nampar kumping kanán kau, ca' ngelinga' ke' kiboe, to' iyo nampar kumping kiboe kau jum.
40005040	A, ponyoe jum mun kau dipecaro reng, kau nimang adate* lobeh deri yeng dipinta' reng, go kau kaseh ken iyo. Nang na' kau melas ken kejat.
40005041	"Ponyoe jum mun pemerentah nyuroh kau ngoma' bebane sepal; boh kau ngoma'e, sampai duwo pal pun.
40005042	"Mun do reng minta' tulong kau, ca' ditulong; mun do reng na' nginyam jolu kau, nang na' ngidahe," jie Yesus.
40005043	"Kam," jie Yesus, "dah ningo posan reng nyomie, ya'am: Betor ca' dikaseh, munsoh ca' dikerisie.
40005044	"Pi tue ku madah ke' kam: Yeng bemunsoh ken kam pun ca' dikaseh. Ca' bedoa ento' reng yeng nyensare kam.
40005045	Go mun kam ngaseh munsoh kam mat nyato nar ken kam mat ana' Apa' kam di serugo," jie Yesus. "Go Allah noe pileh bulu, noe beurang beaku. Contohe kin benso mato ari. Sen mulah mato ari nyo' manyah semuya' mensiyo, beyi' reng jat beyi' reng panci. Ponyoe jum ujan. Sen nyuroh ari ujan pun kei nguntong semuya' mensiyo, beyi' reng panci beyi' reng jat pun.
40005046	"Jedi kam ca' ponyoe jum. Mun kam ngat ngaseh betor yeng ngaseh kam, nyoe noe iyo gewai enah peh; nang na' ngarape kam do upah deri Sen mun segontang ngaseh betor yeng kaseh ken kam. Semalang ke' pada' reng yeng dihina benso penageh pajak pun ge'e tawu ngaseh betore, sa'am go kam.
40005047	Ponyoe jum ke' hal betegur ken urang; mun kam segontang betegur ken kaban kam nyem, pai keenahe? Kin reng noe pecayo pun tawu jum betegur ken kabane, sa'am go kam.
40005048	"(Mangko jie ku kam ca' ngaseh semuya' segeno, beyi' kaban beyi' munsoh kam.) Go Apa' kam di serugo si sempurno, mangko kam pun ca' sempurno jum," jie Yesus.
40006001	"Jedi beyi'-beyi'am kam. Sal ge' kam na' bekeragam yeng panci nang na' ngenggewaie sempayo diperati mensiyo nyem, gei' dipugi reng. Mun kebosai kam go na' dipugi reng si, kam cum diupah Apa' kam di serugo.
40006002	"Jedi misale kam na' nulong reng yeng bekekurang jolu. Ca' caro besesulit nyem, nang na' diampa'-ampa' ke' adap reng rami. Nang na' po reng yeng alap-alape nyem patoh. Reng tokoh nyoe kin sege' na' nyumang jolu ca' di rumah semeyang, ca' di adap reng rami, kei dipugi reng. Mangko upahe ngat dinyoam. Dah dipugi reng cumam upahe layin. Nyoe mat-mátam, kamei.
40006003	"Pie kam nang na' ponyoe. Kam sege' na' ngunyo' jolu ke' betor kam yeng bekekurang jolu, ca' besesulit nyem, gewai jeri kanán noe diketawu jeri kiboe,
40006004	noe ge' ca' diketawu reng siko' pun, cuwali Apa' kam di serugo. Allah kin merati semuya' gewai kam yeng noe diketawu urang pun, lalu Sen pasti ngupah kam," jie Yesus.
40006005	"Jedi ponyoe jum des bedoa," jie Yesus. "Nang na' bedoa po sidoe yeng alap-alape nyem patoh. Sidoe ayah bediri di adap reng rami di rumah semeyang demo ke' di jelan rayo pun, kei gewaie diperati reng ken dipugi reng. Mangko upahe ngat dinyoam; dah dipugi reng cumam upahe layin. Nyoe mat-mátam, kamei.
40006006	"Pi kam nang na' ponyoe. Kam mun na' bedoa ca' di arong sunyei', nang na' di adap reng rami. Dah nyoe bedoa ke' Apa', yeng noe ketawu reng. Lalu Apa' kam yeng merati semuya' gewai kam di arong sunyei' pun pasti ngupah kam.
40006007	"Ge'em sege' bedoa nang beulang-ulang nyebut jolu diapal po reng yeng noe pecayo. Iyo kin kajie gola' didingo Allah tam kebenya' omónge.
40006008	"Pie kam nang na' po sidoe. Go Apa' kam kin dah tawu dah ken keperelu kam bolum kam minta' pun.
40006009	"Kam bedoa potue ne caroe, Apa' kami di serugo, kiroe demo Den disomah diagong.
40006010	Kiroe Den mat disomah kei rajo di deniyo tue. Kiroe kemawo' Dénam yeng nan ditunoe di deniyo tue, po nan ditunoe di serugo nun.
40006011	Kami minta' ke' Den jolu kei sego ento' tiyap ari.
40006012	Elonam, Apa'ei, kesalah kami, na' po kami pun ngelon reng yeng do kesalahe ken kami.
40006013	Kiyasam kami deri segelo penggudo. Kiroe Den ngelinong kami deri Pengelakar.
40006014	Jedi ke' hal ngelon tadie," jie Yesus, "mun kam ngelon betor yeng do kesalahe ken kam si," jie Yesus, "mangko Apa' kam di serugo pun langko' ngelon kam.
40006015	Pie mun kam noe ngelon betor yeng do kesalahe ken kam si Apa' kam pun langko' noe ngelon kesalah kam," jie Yesus.
			Yahudi kengkadange betara' noe makan, misale des iyo kesal ken dosoe, na' merenah direte di adap Allah. Atau pun ento' iyo minta' tulong Allah, misale des nenggerie diserang le' munsoh.
40006016	"A, mun kam betara' noe makan," jie Yesus, "kam nang na' bemasam muko bekoyut koníng na' po reng yeng alap-alape nyem patoh. Reng yeng alap-alape nyem iyo betara' noe makan nyeh jumpa' jempeng risa' risai gei' iyo maloe nar diketawu reng ken iyo betara', gei' dipugi reng. Mangko sidoe mat cum upahe layin. Dah dipugi reng ngat nyoam upahe. Nyoe mat-mátam, kamei.
40006017	"Pie kam nang na' ponyoe. Sege' kam betara' noe makan kam ca' betempungas beperumpang po selomo tiyap ari,
40006018	gei' noe maloe ken kam betara'. Mun tokoh nyoe ngat Apa' kamam yeng langko' tawu ken gewai kam betara'. Sen, yeng noe diketawu reng, tawu Sen ken gewai kam, lalu Sen yeng ngupah kam," jie Yesus.
40006019	"Jediam ngumpol reto beno di deniyo tue," jie Yesus, "go reto beno di deniyo tue tawu disego gogat, tawu betogar rapoh, tawu dipempungah, tawu dipaling reng.
40006020	"Pie kam ca' ngumpol reto beno di serugo nun. Go reto beno kam dinun noe tawu disego gogat, noe tawu betogar rapoh, noe tawu dipempungah, noe tawu dipaling reng.
40006021	"Go dinai reto beno kam dinyoam ati pemiker kam."
40006022	Jedi jie Yesus, "Mato diret na' po pelito nyo' tuboh diret. Jedi mun mato diret moncas kin pemantau diret pun jelas, awas ken tampa', mangko diret tawu bejelan ken ngenggewai jolu.
40006023	Pie mun mato diret rabun si pemantau diret pun kusam, mangko yeng digewai diret si kontan di sagam nyem. Maksute mun mato diret yeng sepatute to' nyuroh diret awas ken tampa' pie mun rabun si idup diret tarah ke' sagamam," jie Yesus.
40006024	"Reng noe tawu na' betuwowe duwo," jie Yesus, "go atie noe tawu bulat ke' siko'am. Mun reng na' betuwowe duwo kin tentu yeng siko' dikeayahe yeng siko' dikerisie, yeng siko' dibuwang yeng siko' diamie. Ponyoe jum kam. Kam noe tawu na' patoh melayan Allah mun gei' mementing duwit. Ca' mileh, nai yeng kei tuwowe kam.
40006025	"Mangko ku madah ke' kam, nang na' kam kamoh ke' hal jolu, demo ke' makan udap, demo ke' pakai ingap. Go Allah kin dah ngunyo' keidup ke' kam. Noe peh idup penting deri makan, tuboh penting deri pakai? Semalang ke' yeng penting dah diunyo' Sen, sa'am go yeng noe penting, demo ke' makan udap demo ke' pakai ingap. Pasti diunyo' Sen jum ke' kam.
40006026	"A, peratiam belo burong. Cumam iyo nugal, cumam iyo ngotam, cumam iyo ngumpol padi ke' lem jurong; pie iyo nan do nyem jolu kei segoe. Apa' kam di serugoam yeng nan merintu pada' burong nyeh. Pai tel agei' kam; kam lebeh penting agei' deri pada' burong.
40006027	"Jedi pai ge' gunoe kam kamoh miyoh ke' hal keidup kam? Dipengamoh pun noe tawu na' nyamong umor kam ento' sekali mengkirap pun.
40006028	"A, ponyoe jum ke' hal pakai ingap. Gopai go kam kalut ke' hal nyoe? Perati beh, pada' komang kayu nyeh. Komang kayu bilo iyo bekoyo, cum kekalute, pi paling jenga' periyase.
40006029	Rajo Salomo nyomie pun, sama' iyo paling kayo rayo, pie manseh kalah kejenga' periyas sen tam kejenga' pada' komang kayu.
40006030	Go mat diret Allaham yeng nyuroh pada' komang jenga'-jenga', Sénam yeng noyu merintue. Teruhal pada' komang ken pada' rumput pai pun kin jolu noe tan, jolu dipetobang dipecucol reng nyem, pie kin noe pai-pai, go noe iyo jolu yeng tan peh. A, semalang ke' jolu yeng noe tan ge'e diperintu Sen le' Allah, sa'am go kam. Pasti jolu to' pakai kam diunyo' Sen. Kam gei' malang kepecayo kam, mun kam gei' kalut hal nyoe.
40006031	"Mangko jie ku nang na' kamoh miyoh hal jolu. Misale jolu pai jolu kei kam sego, jolu pai jolu nyo' kam insup, jolu pai jolu nyo' kam pakai.
40006032	Go jolu ke' deng nyoe kin nan dikejar reng yeng noe tekenal ken Allah. Pie kam noe sa' ponyoam. Go Apa' kam di serugo kin dah tawu Sen dah ken semuya' keperelu kam.
40006033	Kam kebelike ca' mementing Allah kei rajo kam seputeh ati sebeníng derah, ken kam ca' ngemoran ngelaku yeng bujor benar po kelaku Sen. Mangko semuya' pada' keperelu kam di deniyo tue pun diunyo' Sen jum ke' kam.
40006034	"Jedi nang kamoh miyoh ngaji pagi lusoe. Cukupam kesusah ari tue, nang na' ditamah ken kesusah kekalut pagi lusoe," jie Yesus.
40007001	"Nang pedo memedo nyalah betor," jie Yesus, "gei' kam pun noe dipedo reng.
40007002	Go mun kam medo betor kam, kam pun konoe pedo jum. Po kam ngendecing urang ponyoam jum kam didecing.
40007003	Gopai go kam po jie perbeso, Kejemis kayu di mato betor ketawue, konoe ke' kayu temerugu di kelomer mato direte noe ketawue.
40007004	Panai nar kam, poe; kam mat jelas ken doso betor, pie ken doso diret kam noe ketawu kam.
40007005	Kam alap-alape nyem bujor benar. Pie ca' mereso tingkah laku diret kamam, dipepanci lo'e; dah nyoe berue kam nyelidik kelaku betor, nyo' kam nulonge," jie Yesus.
40007006	Dah nyoe Yesus madah perbeso yeng layin die. Jedi jie Yesus, "Jolu yeng suci bereseh nang na' diunyo' ke' asue. Noe ken tawu iyo ngenggunoe. Malah ken paie kei ngotap diret nyem. Ponyoe jum mas permato diret. Nang na' diunyo' ke' bebi. Go iyo kin to' linya'e, ken tija' iri'e nyem," jie Yesus.*
40007007	"Jedi potue ne hal manu minta' ke' Apa' kam di serugo. Ca' minta', mangko diunyo'; ca' ngeresudu' manu, mangko buleh, ca' ngeresudu' ngetok, mangko lawang pun dikoba'.
40007008	Go berang reng yeng minta' pasti nerimoe; a, ken berang reng yeng ngeresudu' manu pasti buleh; ken berang reng yeng ngetok, lawang pasti dikoba' kei iyo tamoe," jie Yesus.
40007009	"Kam yeng berana' pun ge'e, ayah kam nyukup keperelu ana' kam.. Mun ana' diret minta' jolu kei sego noe ken diret ngunyo'e ken betu.
40007010	Atau pun iyo minta' lawo' ikan, noe ken diret ngunyo'e ken jolu biso, dih?
40007011	"A, semalang ke' kam yeng bedoso ge'e, manseh tawu kam ngunyo' jolu panci ke' ana' kam, sa'am go Apa' kam di serugo yeng rajo panci. Sen pasti na' ngunyo' jolu yeng panci ke' reng yeng minta' ke' Sen," jie Yesus.
40007012	"Tingkah laku yeng diret keingín deri betor, nyoam kei pasa' budi beso diret teradap betor. * Go nyoame' unán perampong perimpus pada' ukum Musa ken pada' pemadah penijum layin mie," jie Yesus.
40007013	"Jelan si mat duwo tie. Kam ca' ngerudu lawang yeng sempit, ken niti jelan yeng kocit. Do lawang yeng sutie si mat bosai, jelane pun luwaham, nyamán dititi. Paling rami reng nitie. Pie dah pembula'e lawut api.
40007014	Lawang yeng sutie tei' mat sempit, ken jelane kocit, mat joreh dititi. Sikitam reng nomue. Pie reng yeng nitie si buleh idup," jie Yesus.
40007015	"Awas beh," jie Yesus. "Nom dikelakar le' pada' guru tiru. Sidoe manu ke' kam si na' po domo yeng antus, pie pengajie keedah binatang serigala yeng gerang, tujue na' mempungah kam.
40007016	Pi kam mampu ngenale mátei, noei, deri kelakue, na' po ngenal kayu deri buwahe. Kam kin tawu ngembedo kayu buwah ken rampue durie. Noe koloe reng nguleh buwah manis deri rampue gedong, dih? Go ngenal kayu mat deri buwahe.
40007017	"Kayu yeng joboh tentu bebuwah panci, pie kayu kodel tentu bebuwah jat.
40007018	Kayu joboh noe koloe iyo bebuwah jat, kayu kodel noe koloe iyo bebuwah panci.
40007019	"A, kayu yeng buwahe noe panci pun pengabise ditobang reng, dicucol reng ke' api.
40007020	"Mangko jie ku kam langko' ngenal pada' guru tiru tam merati gewaie, na' po ngenal kayu deri buwahe," jie Yesus.
40007021	"Mat benya' reng yeng pecayo di bibere nyem. Jie sidoe, Kami melayan Den, Tuwowei, pie sidoe noe nyomah Allah kei rajo peh. Go noe iyo reng yeng ngangkue di bibere nyem yeng nyomah Allah kei rajo, pie reng yeng nunoe kemawo' Apa' ku di serugo, nyoam yeng konoe kawum ken pada' umát yeng nyomah Allah kei rajoe.
40007022	"Jedi dah Ari Kiyamát nun gi do reng yeng ngangkue di bibere, madah potue. Tuwowe, jie sidoe nyingka' Allah. Kami madah posan payit Den atas kuwaso demo Dénam; pai noe nunong setan, pai noe ngenggewai keenah keaneh, atas kuwaso demo Dénam, Tuwowei, jie.
40007023	Pi aku," jie Yesus, "langko' nyamute potue: Kam noe iyo umát aku. Pamusam deri tue, kam yeng jat, jie ku nyingka' sidoe dah nyoe gi." Nyoam penjelas Yesus ke' hal reng yeng ngangkue ken bibere nyem.
40007024	"Mat duwo renoam pada' reng yeng ningo posan payit ku tue," jie Yesus. "Ku merempamoe ke' hal reng duwo ko' yeng mulah rumah. "Jedi reng yeng ningo posan payit aku lalu makaie si keedah reng siko' yeng na' mulah rumah. Urang tei' panai mileh, belubang pemikere. Mangko rumahe dipulahe di arong togap kukoh, di betu kalas.
40007025	Dah dipulahe dah nyoe ari pun ujan ontapam, sampai pasang ayie, buwowe pun ontap, pie rumah reng yeng panai mileh si suba' togapam, go dipulahe di arong togap kukoh di betu kalas.
40007026	"Pie do jum reng yeng ningo posan payit ku pie noe makaie, ngei'e ningoe. Reng nyoe keedah siko' reng budu yeng na' mulah rumah jum. Jedi reng budu nyeh rumahe ditunyame di pantai.
40007027	Dah dipulahe dah nyoe ari pun ujan ontapam, sampai pasang ayie, rumahe simah ditempoh buwowe lalu gum! robaham rumahe, tekabas, go ditunyame di pantai," jie Yesus.
40007028	Jedi Yesus pun bula' dinyoam iyo ngajar. Pada' reng rami nyeh mat kangáp ken pengajar Yesus,
40007029	go iyo ngajar ken caro bekuwaso, go nyoe hake. Noe iyo po pada' ugar agama peh.
40008001	Jedi mátam, dah nyoe Yesus pun turun deri natai. Pada' reng rami pun ngenjurute jum.
40008002	Dah nyoe iyo dipanu le' siko' reng saki' kusta, penyaki' yeng behayo nar.* Jedi dah detang ke' adap Yesus nyeh reng saki' kusta pun nungkup belutut di adap Yesus, lalu minta' tulong. "Tuwowe," jie, "mun den na' nyuroh penyaki' ku tue beyi' si pasti uleh den," jie.
40008003	Yesus pun mat nyampang jerie ke' reng saki' nyeh. "Ku na' ku nulong kau," jie. "Beyi'am penyaki' kau," jie. Tumas paner Yesus bungi nyoe tei' reng yeng saki' kusta sengkunyong beyi'am.
40008004	Dah nyoe jie Yesus, "Tue," jie, "kau ca' manu ke' pelayan Allah di rumah kediyam Allah lo'e, nyo' iyo mereso kuli' kau, gei' iyo merati ken penyaki' kau dah beyi'. A, beyie jum kinun pesaling nyo' adat pembereseh kau na' po yeng disuroh le' Kei' Musa mie, kei ngembokti ke' reng rami ken penyaki' kau dah beyi' dah," jie Yesus. "Pie nang na' dipadah ke' sopai pun ken aku yeng ngembeyi' kau," jie.
40008005	Jedi Yesus sidoe mat bejelan ke' kampong Kapernaum. Dah detang ke' kampong Kapernaum tei' iyo dipanu le' siko' kapten tentara yeng muhún mampal na' minta' tulonge.
40008006	Jedi jie kapten nyingka' Yesus, "Tuwowe," jie, "ana' buwah ku saki' uyoham di rumah ku nun, noe bengki'-bengki' nyem, nolehe begerak," jie.
40008007	"Yo'am demoe kinun," jie Yesus, "nyo' ku ngembeyi'e," jie.
40008008	Pie samut kapten tentara nyeh, "Tuwowe," jie, "den mat noe patut ke' rumah aku," jie. "Pie mun den mat na' nulong aku, den bekosoh deri tue ja'; ana' buwah ku pun beyi'am," jie.
40008009	"Aku kin tawu ke' hal nyuroh reng pakai caro bekato nyem, go aku pun tuno' ke' pemimpin aku, ken do jum ulun pesuroh aku yeng tuno' ke' aku. Aku nyuroh pada' pesuroh ku pun pakai caro bekato nyem; misale kinun jie ku; mangko pesuroh ku pun tetap kinunam. Atau kitue jie ku, mangko iyo pun mat manuam. Pai-pai pun yeng disuroh aku mat digewai le' pada' pesuroh ku. Mangko ku yakin, mun den na' ngembeyi' ana' buwah ku pakai caro bekato nyem pun pasti beyi'am penyaki'e," jie kapten nyeh.
40008010	Dah ningo paner kapten bungi nyoe tei' mat kangápam Yesus, go kapten nyeh mat yakin nar ken kuwaso Yesus, poe. Dah nyoe jie Yesus nyingka' pada' reng rami yeng ngenjurute, "Dingo beh kam, paner kapten nyeh. So ku di seruroh nenggeri Israel tue pun cum yeng nyamo kepecayo reng tue," jie Yesus.
40008011	"(Enah dih? Yeng diangap kam rangang, yeng noe dikawum ken umát Allah nyeh pie manseh yakinam kepecayoe deri kepecayo kam reng Yahudi pun. Pie tarah ke' ponyoam des Allah disomah kei rajo)," jie Yesus. "Go des Allah disomah kei rajo gi," jie, "langko' rami nar pada' reng noe Yahudi pun, deri semuya' nenggeri nenggero di seruroh deniyo tue," jie, "yeng langko' ngadap pesta Sen gi, beroto ken Kei' Abraham, Kei' Isak ken Kei' Yakub pun.
40008012	Pie tekonoe ke' umát Sen reng Yahudi yeng menurute ca' ngadape si pie separoe mat noe diterimoe, malah ken paie ditunong Sen ke' luwar ke' arong sagamam. Dinyoe sidoe langko' kesal ngiyal, nangis nentumau lolauam," jie Yesus. "Mangko kam Yahudi mat ca' ati-ati nar ngaji kepecayo kam," jie.
40008013	Dah nyoe jie Yesus nyingka' kapten nyeh, "A, bom," jie, "kau na' pulangam pun," jie. "Go yeng dipinta' kau langko' dituntongam, cuco' ken kepecayo kau," jie. Lalu mátam. Pas bungi nyoe paner Yesus tei' ana' buwah kapten pun mat beyi'am.
40008014	Jedi dah nyoe Yesus sidoe nayi' ke' lem rumah Simon. Detang ke' lem rumah tei' diperati Yesus tei' mentuwo Simon yeng betinoe nyeh domám, noe bengki'-bengki' nyem.
40008015	Dah nyoe Yesus nigue jerie. Tumas ditigue tei' domáme pun beyi'am. Dah beyi' tei' iyo pun bengki' lalu ngeleladen Yesus sidoe.
40008016	Jedi dah ujong ari ponyoe mat benya' jum pada' reng yeng naban betore yeng kesarong setan nyeh ke' Yesus. Yesus pun nunong pada' setan deri reng yeng dikesaronge pakai caro bekato nyem, ken pada' reng yeng saki' pun dipebeyi'e jum.
40008017	Nyoe pun kei nuntong yeng ditulis le' penijum Yesaya mie yeng bungie potue, Kesaki' kejoreh kesusah kesontok diret ditangong le' iyo, jie Yesaya. (Yesaya 53:4)
40008018	Jedi mátam. Mat rami nar reng yeng bekumpol ngopong ngeliling Yesus dinyoe. Ngaso ponyoe iyo nyuroh murite besesiyap nyo' nyemorang lompoe beroto ken iyo kaloe ponyoe.
40008019	Dah nyoe iyo dipanu le' siko' ugar agama yeng na' ngenjurute jum. Jedi jie ugar agama nyeh, "Guru," jie, "ku dah mutuse na' ngenjurut den konai-nai pun, to' murit den," jie.
40008020	Pie samut Yesus, "Gola' arap-arap," jie, "go aku mat cum rumah tangoe ku di deniyo tue. Tekonoe ke' binatang utan* si mat do rumange; tekonoe ke' burong pun ponyoe jum, sarange do. Pie aku Ana' Mensiyo si mat cumam rumah tangoe kediyam kedonoe ku di deniyo tue. Nyeh mat relo peh kau idup tokoh nyoe?" jie Yesus.
40008021	Dah nyoe do siko' reng layin, murite jum, yeng na' namah Yesus ketiko nyoe. Pie iyo bepadah ke' Yesus, "Mun borie den," jie, "ku gei' na' noyu merintu apa' ku lo'e. Dah sen mati, dah santo' kerinah kemati sen si ku mat na' namah den, Tuwowei," jie.
40008022	Pie Yesus nyamute, "Ngerinah kemati apa' kau si," jie, "diserah ke' waris wala' kau yeng bolum idup secaro roh; ma'am reng yeng mati dikerinah le' reng yeng mati. Pie yeng penting begi kau si kau ca' namah aku to' murit ku," jie Yesus.
40008023	Jedi mátam, dah nyoe Yesus pun nayi' ke' lem perawu nyeh. Pada' murite namahe jum.
40008024	Jedi dah detang ke' penenongah lompoe tei' semorie siyut! buwowe yeng paling ontap. Ayie pun mensiyok-mensiyokam tamoe lem perawu nyeh tam pada' gelumang bosai. Sedang Yesus si gei' tidor di lem perawu.
40008025	Jedi ngaso behayo tei' murit Yesus pun teger ngenggora'e. "Tulong ge', Tuwowe," jie. "Diret dah na' lomas dah!" jie.
40008026	Pie Yesus nyamute, "Gopai go kam gola'? Cum peh kepecayo kam?" jie. Dah nyoe Yesus pun mat bengki', lalu nonga' nedoh buwowe ken pada' gelumang nyeh. Semorie rap! tenángam lompoe nyeh; gelumang pun tedoham.
40008027	Jedi merati tokoh nyoe tei' pada' murite pun kangápam, lalu bepaner ken pada' betore, "Sopai nin beh máte reng tue," jie, "go buwowe ken pada' gelumang pun na'e tuno' ke' iyo," jie sidoe.
40008028	Jedi mátam. Dah nyoe Yesus sidoe mat detangam ke' seborang lompoe nyeh te', ke' nenggeri reng Gerasa. Dah detang ke' seborang tei' sidoe pun mat nayi' ke' derat. Lalu dah nyoe Yesus dipanu le' reng duwo ko' yeng kesarong setan, detang deri pada' tama'. Sidoe duwo nyeh tei' mat gilo bereni, sampai cum reng yeng bereni bejelan ngerudu arong nyoe.
40008029	Jedi dah merati Yesus tei' reng duwo ko' yeng kesarong setan nyeh tei' mangkas ontap pera' perango. "Ana' Allah!" jie. "Nang ngaru kami! Ngopai go kau na' mempungah kami? Tue kin bolum jengkahe yeng ditentu Sen nyo' kau mempungah kami," jie sidoe duwo nyeh.
40008030	Jedi di natai yeng jewoh kit tei' poe mat benya' pada' kaban bebi yeng diingún, nyungkal dinyoe.
40008031	Lalu pada' setan yeng nyarong ke' reng duwo ko' nyeh muhún ke' Yesus mun iyo langko' nunonge iyo minta' dialeh ja' ke' pada' kaban bebi die.
40008032	Lalu dah nyoe Yesus mat nunong pada' setan nyeh te'. "Rariam," jie Yesus nyingka' pada' setan nyeh. Mangko pada' setan pun bejejiyoh keluwar deri reng yeng disaronge te', lalu nyarong ke' pada' kaban bebi die. Tumas nyarong ke' pada' kaban bebi tei' lalu pada' kaban bebi tei' pegerudus! ngerurus deri kenaming tingie nyeh bung! ngencabur ke' ayie, lalu pada' kaban bebi pun mat mati lomasam.
40008033	Pada' penungu bebi pun pederobas rari ke' kamponge, lalu diagah awohe gesah ke' hal bebi ken ke' hal reng yeng kesarong setan nyeh te'.
40008034	Dah ningo gesah nyoe tei' pada' reng kampong nyoe bejejiyoh manu ke' Yesus soma' lompoe nun. Dah betomu ken Yesus tei' dah merati pada' bebie mat dah mati nyeh gola'am sidoe, lalu sidoe pun muhún mampal ke' Yesus gei' iyo rariam deri peloya' kampong sidoe; nang na' diyam dinyoe, jie sidoe.
40009001	Jedi ngaso ningo paner sidoe yeng bungi nyoe tei' lalu Yesus pun mat nayi' perawu nyeh agei'am, lalu nyemorang lompoe nyeh pulang ke' kampong direte*.
40009002	Jedi detang ke' kampong direte tei' poe do reng nangong reng siko' ken tikare; urange timpang. Diperati le' Yesus tei' sidoe mat pecayoam ken kuwaso iyo. Lalu jie Yesus nyingka' reng timpang nyeh, "Nang na' susah, jangei. Dah dielon dah doso kau," jie Yesus.
40009003	Jedi di antaro pada' reng rami nyeh do jum pada' ugar agama dinyoe. Jedi ningo paner Yesus bungi nyoe tei' pada' ugar agama nyeh do bekengkaji lem atie nun, "Eis, somong nar reng nyoe!" jie lem atie nun. "Iyo menghina ngeremeh Allah, go iyo ngangap direte samo ken Allah, poe," jie.
40009004	Pie Yesus si mat tawue ken pengaji sidoe tokoh nyoe, lalu jie Yesus nyingka' sidoe, "Gopai go pengaji kam jat ponyoe?
40009005	-
40009006	Kaji kam aku noe bekuwaso ento' ngelon doso reng, dih? Nyoe pun maring dibokti, go noe awas ken mato diret. Pie potue ne ku ngemboktie ke' kam omóng ku tadie. Jedi diret kin tawu ken ngat Allaham yeng tawu ngelon doso reng. Ken ngat Allaham jum yeng tawu ngembeyi' reng caro bekato nyem. A, jedi mun aku yeng didemo Ana' Mensiyo mampu ngembeyi' reng tue, maksute aku bekuwaso ento' ngelon dosoe jum, mat noe?" Dah nyoe jie Yesus nyingka' reng timpang nyeh, "Bengki'am kau," jie, "tangongam tikar kau nyeh, bom na' pulang bediret kau pun," jie.
40009007	Seroto ningo omóng Yesus bungi nyoe tei' reng timpang pun mat bengki'am, lalu pulangam. Mat sengkunyong jogaram reng timpang nyeh te'.
40009008	Dah pada' reng rami merati gewai Yesus nyeh mat kangápam, lalu sidoe mugi Allah tam Sen nyuroh mensiyo bekuwaso tokoh nyoe.
40009009	Jedi dah ningal arong nyoe tei' Yesus pun merati reng bedemo Matius. Matius tei' nongah dudo' di pos penageh pajak nyeh, go tugase mat ngumpol nageh pajak pemerentah. Jedi jie Yesus nyingka' Matius, "Yo' tamah aku to' murit ku," jie. Lintus Matius pun ditingaleam gewaie dinyoe lalu mat namah Yesus.
40009010	Jedi dah kaloe ponyoe Yesus pun makan di rumah Matius. A, pada' reng penageh pajak pemerentah, ken pada' reng layin yeng dihina reng Parisi, yeng diangape reng jat nyeh pun do jum makan beroto ken Yesus ken murite.
40009011	Jedi ngaso ponyoe tei' pada' reng Parisi nyeh betanyoe ke' murit Yesus. "Ngopai beh," jie, "go guru kam na'e makan ken pada' penageh pajak ken pada' reng layin yeng jat-jat ponyoe?" jie.
40009012	Pie Yesus pun ningo paner reng Parisi bungi nyoe te', lalu Yesusam yeng nyamute. "Noe iyo reng jogar peh yeng perelu ditentamo," jie, "pie reng yeng saki' die.
40009013	Mangko aku pun," jie Yesus, "detang nyo' ngunang ngamie pada' reng bedoso die, noe iyo nyo' ngunang ngamie pada' reng bujor benar peh," jie. "Nyoe pun cuco' ken yeng dipadah Allah di lem kitap Sen mie yeng bungie potue, Yeng ku ingín deri kam, jie Sen, noe iyo pada' pesaling peh, pie yeng ku ingín deri kam gei' kam ngaseh nulong betor, jie Allah. (Hosea 6:6) A, kam," jie Yesus, ca' neliti ngenjerumát pemadah Sen dinyoe. Mun diitong-itong kam si kam langko' jelas jum ken gewai aku yeng nulong ngaseh pada' reng yeng diangap kam reng bedoso nyeh," jie Yesus.
40009014	Jedi dah nyoe do deri murit Yohanes Penyolam yeng manu na' betanyoe ke' Yesus. Jedi jie sidoe, "Ngopai beh," jie, "tekonoe ke' kami murit Yohanes ken pada' murit kelompok reng Parisi si mat koloe betara' noe makan. Pie tekonoe ke' murit kau gopai go noe koloe?" jie.
40009015	Lalu Yesus nyamut sidoe caro betanyoe. "Umpamoe des kelelotong reng pesta sabat nyeh patut noe mun pada' pengabange berato berayi? Kin noe patutam; malah ken paie beriyah beramiam pada' pengabange, sementaro penganting lelaki nyeh gei' do ken sidoe. Mat noe buleh pengabange betara' noe makan! Pie langko' do jum jengkahe des penganting lelaki nyeh diamie dirobut deri sidoe. Dah nyoe si mat doam pada' kabane yeng betara'," jie Yesus. "Jedi ponyoe jum murit ku ken aku," jie.
40009016	Dah nyoe Yesus nyamong panere pakai perempamo. "Noe ken do reng nampal beju lamat pakai bonáng yeng gei' beru, dih? Go bonáng yeng beru kin dah ditopas kaloe tekota', lalu pengabise cabi'e tadie kin bosai-bosai.
40009017	"A, ponyoe jum ke' hal ayie angur yeng beru, yeng gei' bolum popah nyeh. Noe ken disaling reng ke' lem kantong kuli' yeng lamat yeng dah korue nyeh. Go mun disaling kinyoe kin dah angur beru popah kin kantong lamat nyeh pasti melotus, lalu kededuwoe nyeh rugi modasam. Ayie angur pun bis tumpah modas, ken kantong nyeh pun pocah bolah. Pi yeng konoe si," jie Yesus, "ayie angur yeng beru nyeh mat ca' disaling ke' lem kantong kuli' yeng beru jum, gei' sempayo kededuwo nyeh samo bodan," jie.
40009018	Jedi Yesus tei' ngajar. Jedi ketengah iyo ngajar do siko' pemimpin umát reng Yahudi yeng manu ke' iyo, lalu belutut di adap Yesus. "Tulong ge' aku tue," jie. "Ana' ku gei' beruam mati," jie. "Pi kau mampu nyurohe idup agei', mun kau relo detang ke' rumah ku kei kau migange," jie.
40009019	Jedi mátam, Yesus mat ningal omónge dinyoe, lintus iyo ken murite namah reng nyoe, nuju ke' rumahe.
40009020	Di tongah jelan iyo dijurut siko' reng betinoe yeng saki'; penyaki'e nan detang bulan noe berenti-renti; dah duwo belas tawun dah pelamate iyo ngidape. Jedi iyo ngenjurut deri belekang, lalu nigue samang beju Yesus.
40009021	Go kajie lem atie nun, "Mun ku ngat nigue bejue pun pasti beyi'am penyaki' ku," jie. Lalu mat ditigue.
40009022	Dah iyo nigue beju Yesus tei' Yesus pun ngelinga' ke' belekang, lalu jie nyingka' reng betinoe, "Den ca' beayah bikaham, buei," jie, "go penyaki' den dah beyi' tam den arap ken kuwaso aku," jie Yesus. Lintus urang nyeh mat beyi' laluam.
40009023	Dah nyoe Yesus ken murite gei' melaju pejelane ke' rumah pemimpin yeng minta' tulong tadie. Jedi dah detang ke' rumahe diperati Yesus tei' mat benya' nar reng dinyoe, iroh, kamoh miyoh susah sontok cukup ken pada' reng besuling opai, nangis ana' biya' yeng mati nyeh.
40009024	Lalu jie Yesus nyingka' reng rami dinyoe, "Pamusam kam," jie. "Ana' biya' nyeh bede ke' mati; iyo tidor nyem." Pie reng rami nyeh diketawoe nyem paner Yesus, diolo'-olo'e.
40009025	Jedi dah nyoe, dah reng rami disuroh reng ke' luwar tei', lalu Yesus tamoe ke' kamar ana' biya' betinoe. Dah tamoe kinyoe dijepaie jerie. Temosie biya' nyoe idup agei'am, dah nyoe iyo bengki' deri tikare.
40009026	Agah ke' hal iyo ngidup ana' biya' nyoe tei' tesebar tegempar ke' seruroh peloya' nyoe.
40009027	Dah nyoe tumas dah pamus deri rumah bokas reng mati nyeh tei' Yesus bejelan. Lalu dijurute le' duwo ko' reng lelaki yeng butoe. Sidoe ngenjurute samel bepangkas, "Ta' tulong den, Buboh Rajo Daudei," jie.
40009028	Jedi dah Yesus tamoe ke' rumah tei' sidoe duwo pun tamoe jum, ngenjurut iyo. Jie Yesus nyingka' sidoe, "Nyeh, kam duwo pecayo noei ken aku bekuwaso nulong kam?" "Pecayo, Tuwowei," jie.
40009029	Lalu dijemele le' Yesus ke' mato sidoe, samel bepadah, "Mun ponyoe mencinángam kam," jie, "kei nuntong kepecayo kam."
40009030	Semorie mat mencinángam sidoe. Dah nyoe Yesus tegas nonga' sidoe nang na' bepadah ke' sopai pun ken iyoam yeng ngembeyi' sidoe.
40009031	Pie sidoe nyeh kebelike, tarah ke' mat diagah awohe jemar luwas ke' seruroh peloya' nyoe.
40009032	Jedi sejurus pamus keluwar reng yeng bokas butoe nyeh tei' lalu reng bisue die ditaban reng ke' Yesus. Iyo bisue tam kesarong setan.
40009033	Dah nyoe setan nyeh ditunong le' Yesus. Seroto dah ditunonge setan tei' temosie uleheam reng nyoe bepaner. Pada' reng rami yeng meratie si kangápam. Jie sidoe, "Diret reng Israel pun beruam merati gewai tokoh tue," jie. "Selomo kin noe koloe," jie.
40009034	Pie jie pada' reng kelompok Parisi, "Jolu ge' iyo dikuwaso le' kepala' pada' antu setan nyeh keh," jie, "nyoam go iyo tawu nunong setan."
40009035	Jedi dah nyoe Yesus pun bejelan betatap ke' seruroh kampong halamán, ngajar di pada' rumah semeyang reng Yahudi. Iyo madah agah panci, ke' hal jemán yeng nan dicinto ditantie reng, des Allah disomah kei rajo. Ge'em iyo ngembeyi' pada' reng yeng ngidap bemacam bejenis penyaki'.
40009036	Pada' reng rami nan ngenjurute, konai iyo kinyoe jum pada' reng rami nyeh. Paling kaseh Yesus merati pada' reng rami, go sidoe mat susah sontok, mat noe bedeyo, na' po pada' domo yeng cum bepenungu.
40009037	Lalu jie Yesus nyingka' murite, "Deniyo tue," jie, "keedah umo yeng luwah yeng sedang na' digotam, pie celoe mat sikitam reng yeng ngenggewaie.
40009038	Mangko kam," jie, "ca' bedoa ke' Tuwowe umo nyeh, gei' Sen ngutus reng kei ngotam umo Sen," jie Yesus.
40010001	Jedi dah nyoe Yesus ngumpol murite yeng duwo belas ko' nyeh, lalu iyo nguwaso sidoe gei' sidoe mampu jum nunong setan ken ngembeyi' pada' penyaki' reng yeng bemacam bejenis pun.
40010002	Demo pada' pelantar posan Yesus tei' ya'am yeng pertamoe nyeh Simon, yeng digelare jum Petrus, ken Andreas; sidoe duwo tei' bemenyadie. Dah nyoe Yakobus ken Yohanes; sidoe duwo pun bemenyadie jum. Apa'e tei' Sebedeus.
40010003	Dah nyoe Pilipus, Bartolomeus, Tomas, ken Matius yeng bokas penageh pajak pemerentah; a, Yakobus ana' Alpeus, Tadeus,
40010004	Simon Patriot*, ken Yudas Iskariot, yeng pengabise nyerah Yesus ke' munsohe.
40010005	Jedi dah sidoe duwo belas ko' dikuwaso le' Yesus, iyo pun ngutuse kei manu ke' pada' kampong halamán reng Israel. "Kam," jie Yesus, "ca' bejelan betatap madah agah tue ke' pada' kampong halamán reng Israel," jie. "Nang na' ke' ateh peloya' reng yeng noe reng Yahudi, nang na' ke' pada' kota reng Samaria.
40010006	Pie yeng ca' dipanu kam," jie, "pada' reng Israel die, yeng na' po domo yeng sosat, yeng cum penungue.
40010007	Jedi tuju pejelan kam," jie, "to' kam madah ke' reng Israel ken tue dah jengkahe yeng lamat dah dicinto ditantie le' sidoe, des Allah disomah mensiyo kei rajoe.
40010008	Ge'em," jie Yesus: "Reng saki' ca' dipebeyi', reng mati ca' disuroh bengki' idup reng saki' kusta ca' dipebeyi', pada' setan ca' ditunong. Kam ca' nulong reng caro modas- modasam," jie Yesus, "go kam pun ditulong caro modas-modasam.
40010009	-
40010010	Kam pegi bejelan pun," jie, "noe sa' meyie bokal sangue demo ke' pakai ingap, demo ke' beban bereno, demo ke' tungkat semamu, demo ke'... bokal duwit sikit pun, beyi' pun duwit mas, demo ke' duwit perak, demo ke' duwit temego; noe sa'am," jie. "Yeng noyu merintu kam pada' reng yeng dipanu kam, go reng yeng kerejo patut diumpan secukup-cukupe," jie Yesus.
40010011	"Jedi," jie Yesus, "dah kam detang ke' kota atau pun kampong, gogoam," jie, "reng yeng na' nerimoe kam, dah nyoe kam ca' antang tetap dinyoam, nang na' bepinah bealeh sampai ke' kam ningal kampong nyoe.
40010012	Jedi sal ge' nayi' ke' rumah sopai pun," jie, "urange ca' diberekat kam.
40010013	Mun reng seberumah nyoe mat nerimoe kam si dolat nyoe mat dituntong; pi mun kam noe diterimoe le' sidoe, dolat kam noe dituntong ke' sidoe.
40010014	Gola' do rumah atau pun kampong yeng ngei' nerimoe kam, yeng kehe ningo kam, arong nyoe ca' ditingal kaliam. Pada' debu di senal kam pun ca' ditoguram dinyoe des kam ningale, gei' sempayo sidoe jelas ken dosoe," jie Yesus.
40010015	"Mat-mátam yeng ku padah ke' kam tue," jie Yesus, "dah Ari Kiyamát gi," jie Yesus, "pada' reng Sodom ken reng Gomora yeng paling jat nyomie pie manseh nyamán ge' ukum sidoe deri ukum pada' kampong yeng noe nerimoe kam," jie Yesus.
40010016	"Mat behayoam gewai kam, go kam keedah domo di penenongah pada' serigala yeng buwas yeng gerang. Mangko kam ca' ati-ati, ca' panai keedah pelano', ca' gina' keedah burong dero. Pie kam nang gola', go akuam yeng ngutus kam.
40010017	Ja'e maksut aku ca' awasam beh kam! Go cagar do reng yeng nangkap kam, yeng mencaro kam, yeng melesah kam di rumah semeyang pun.
40010018	Malah ken paie kam sampai dipakso ca' ngadap pada' gubernor ken pada' rajo pun, dipecaro le' pada' pemuko, go kam murit aku. Pie nyoe pun," jie Yesus, "kelorong kam besaksi ke' hal agah panci ke' pada' rajo ken pada' reng layin yeng noe tekenale ken Allah.
40010019	Jedi sal ge' kam dipecaro reng," jie, "kam nang na' gedoh ngaji pai nyo' kam nyamut panere ken pai yeng langko' dikosoh kam. Dah jengkah kam nyamute si langko' diborie ke' kam isei'e.
40010020	Nyoe pun go noe iyo kam peh yeng ngomóng, pie Roh Allah, Apa' kam di serugo, yeng ngomóng ngelalu mulut kam.
40010021	"A, ngaji kam cagar dipecaro diukum gi," jie Yesus, "yeng nyerah kam kei kam diukum mati pun noe iyo urang peh, pie pada' waris wala' dulor menyadie kam die, pai noe apa' kam, pai noe ana' kam pun, yeng ngelangar kam ino' apa'e, lalu nyerah kam gei' diukum mati.
40010022	Mat pada' semuya' mensiyo langko' risie ken kam go kam murit aku. Pie kam ca' tan nyem, go murit ku yeng tan sampai ke' pengabise si langko' ditulong diselamát.
40010023	"Ja'e kam," jie Yesus, "sal ge' kam disensare reng di kampong sebuwah ca' rari ke' kampong layin die. Pi yeng máte si bolum bis tugas kam di pada' kampong di Israel tue pun aku yeng demo Ana' Mensiyo nyeh langko' detang (nyo' ngelaju tugas aku)," jie.
40010024	"Jedi ngaji kam langko' disensare si," jie Yesus, "patutam, tam cum murit yeng lobeh deri gurue. Ulun pun," jie, "cum yeng lobeh deri tuwowe.
40010025	Cukupam begi murit mun samo po gurue; ponyoe jum ulun ken tuwowe. Jedi semalang ke' tuwowe rumah ge'e, dipererujong, didemo reng Beelsebul, kepala' pada' antu setan nyeh, sa'am go seberumahe!
40010026	"Pi kam," jie, "nang na' gola' ken sidoe. Semuya' gewai reng yeng gei' tue diselinong pie dah nyoe gi langko' dikoba'; a, ken jolu pai pun yeng gei' tue ditapo' diporam reng pie dah nyoe gi cagar dibeba' dibekau.
40010027	Yeng ku besesulit madah ke' kam ca' diunang uwar kam ke' reng rami; yeng ku ngajar ke' kam pado kam, ca' disebar kam ke' semuya' segeno.
40010028	Kam manseh ca' ngeresudu', nang na' gola'. Nang gola' ken reng yeng tawu munoh tuboh mensiyo, go roh kin noe tawu dibunohe. Pie," jie, "kebelike ca' gola' ken Allah die, tam mat Allaham yeng bekuwaso mempungah beyi' tuboh beyi' roh di lawut api.
40010029	"Pie kam si noe sa' gola' ke' hal pai-pai pun di deniyo tue, go Allah kin mat kaseh ken kam," jie Yesus. "Contohe benso burong pipi'," jie. "Burong pipi' kin paling kocit, noe berogoam. Biyar duwo ko' pun dijuwal pie sesinam nilaie. Pie numo' noe benilai pun pada' burong pipi' nyeh manseh nan diawas le' Apa' kam di serugo; siko' pun cum yeng jetue ke' tanah cuwali diijin Sen.
40010030	A, kam pun nan diawas dipongki' Sen jum. Sampai ke' buwo' di kepalo kam pun dah dibilang Sen dah tiyap lamare.
40010031	Mangko nang na' gola', kamei. Semalang ke' pipi' pun ge'e, nan diawas Sen, sa'am go kam. Kam jewoh berogo deri pipi' nyeh," jie Yesus.
40010032	"Jedi mátam. Kam mat ca' ngeresudu' madah posan payit aku. Go berang reng yeng ngangkue aku di adap reng rami," jie Yesus, "aku pun ngangkue iyo di adap Apa' ku di serugo.
40010033	Pie yeng nyangkal aku di adap reng rami si," jie, "aku pun langko' nyangkal iyo di adap Apa' ku di serugo," jie.
40010034	Jedi jie Yesus, "Nyeh kaji kam aku detang ke' deniyo tue nyo' ngendamai mensiyo siko' ken betore peh? Pie noe," jie, "kedetang aku noe meyie damai peh, pie kibate malah ken paie reng langko' lawan melawan siko' ken betore, tam do yeng pecayo ken aku, do yeng noe.
40010035	Tam kedetang aku nyeh," jie, "reng pado seberumah pun langko' lawan melawan, sampai reng lelaki belawan ken apa'e; reng betinoe belawan ken ino'e; menantu betinoe belawan ken mentuwoe betinoe.
40010036	Yeng langko' kei munsoh reng pun seberumah direte!
40010037	Pie mun reng dilawan le' seberumahe pun, iyo ca' tetap pecayo ken aku. Go berang reng yeng kaseh ken ino' apa'e lobeh deri iyo ngaseh aku, iyo noe patut ento' menjedi murit ku. Ponyoe jum reng yeng ngaseh ana'e beyi' lelaki beyi' betinoe lobeh deri iyo ngaseh aku; iyo noe patut jum ento' menjedi murit aku.
40010038	"Berang reng yeng kehe nangong salipe, yeng noe relo disensare na' po aku, mat noe patut kei menjedi murit ku.
40010039	Berang reng yeng mementing na' meliharo keidupe di deniyo tue si pengabise mat losi nayáp kaliam. Pie berang reng yeng noe mementing meliharo keidup direte entam iyo pecayo ken aku si reng nyoe nomu ke' idup yeng mat," jie Yesus.
40010040	Lalu Yesus nyanto' posane ke' murite potue. "Jedi," jie Yesus, "sopai ja' yeng nerimoe kam maksute iyo nerimoe aku. A, yeng nerimoe aku pun maksute iyo nerimoe Apa' ku jum, yeng ngutus ku kitue.
40010041	"Jedi yeng nerimoe kam pun do upahe. Go sopai ja' yeng nerimoe reng yeng ngelantar posan Allah, ken nerimoe posane, mat do upahe, po upah reng yeng ngelantar posan pun. Ponyoe jum reng yeng nerimoe reng bujor benar, iyo pun do upahe. Go sopai ja' yeng nerimoe reng bujor benar entam iyo bujor benar nyeh iyo do upahe jum, po upah reng bujor benar pun.
40010042	Malah ken paie sopai yeng ngunyo' ayie insup secawan ja' ke' murit ku yeng paling beroh pun, pie mun diunyo'e tam iyo tawu ken kam murit aku si iyo pasti langko' diupah gi. Nyoe mat-mátam, kamei," jie Yesus.
40011001	Jedi mátam, dah Yesus beposan ponyoe ke' murite yeng duwo belas ko' tei' lalu iyo pun turun deri nyoe, bejelan betatap ke' pada' kampong halamán samel ngajar ken madah posan payit Allah.
40011002	Jedi Yohanes Penyolam ketiko nyoe kin dah dipenjero dah. Iyo pun do ningo ke' hal pada' gewai Kristus, penulong yeng dijenyi le' Allah. Mangko iyo nyuroh murit direte manu ke' Yesus,
40011003	disurohe betanyoe ke' Yesus, ken iyo mat Kristus yeng dijenyi le' Allah na' detangei, ke' manseh ca' nungu reng layinei, yeng langko' kei nuntong jenyi Allah? jie Yohanes nyingka' murite. Lalu murite pun mat manu betanyoe ke' Yesus na' po yeng dipadah le' Yohanes.
40011004	Jedi dah murit Yohanes Penyolam betanyoe ponyoe ke' Yesus tei' Yesus pun nyamute. "Bom," jie, "kam bebeli' ke' Yohanes ken padaham ke' iyo ken jolu yeng didingo ken jolu yeng diperati kam ken mato kepalo diret kamam. Mat cuco'am ken yeng ditijum ke' hal Kristus nyomiam.
40011005	Gola' reng butoe mat dah mencinángam! Reng timpang pun dah bejelanam! Reng yeng bengal pun dah moncasam pendingoe! Pada' reng yeng saki' kusta pun dah beyi'am! Reng yeng mati pun disuroh bengki' idup agei'am! A, ken agah panci pun mat diagah dicerito ke' pada' reng bensat, (pas na' po yeng ditijum ke' hal Kristus yeng dijenyi le' Allah nyomiam.).
40011006	Mangko padaham ke' Yohanes, Mat untong tuwaham reng yeng yakin pecayo ken aku, yeng noe tumang aming kepecayoe, numo' pun iyo noe jelas ken yeng langko' tejedi ke' aku, " jie Yesus.
40011007	Jedi ningo paner Yesus bungi nyoe tei' pada' murit Yohanes pun mat bebeli' pulang ke' Yohanes. Pie Yesus si manseh ngomóng ken pada' reng rami ke' hal des Yohanes madah posan payit Allah di padang nun mie. Lalu jie Yesus, "Nyeh des kam bejejiyoh ke' padang puwang nun mie," jie, "noe ken go kam jengkoe na' merati muntie buloh yeng diciyup angín nyem, dih?
40011008	Ge'em noe ken go kam na' merati reng yeng bepekakas panci mewah, engo ku, go kam bejejiyoh kinun mie. Go mun na' merati reng yeng bepekakas mirah merang itam puteh si gogoe ja' di rumah rajo.
40011009	Pie yeng nyuroh kam bejejiyo ke' padang nun mie go kam na' merati penijum Allah, mat noe? Lalu mátam te', reng yeng kam perati di padang nun mie mat penijum Allahame'. Malah ken paie iyo mat lobeh deri penijum yeng selomo pun, kamei, benso Yohanes.
40011010	Go mat ke' hal Yohanesame' tijum di lem Kitap Allah des Sen ngomóng ken pelayan Sen yeng bungie potue: Ti beh; Aku ngutus pelantar posan Ku kei ngulu kau, nyo' iyo memparang jelan to' kau, jie Allah. (Maleaki 3:1)
40011011	"Jedi pada' semuya' penijum deri asal mulo nyomie pun," jie Yesus, "pie mat cum yeng ngelebeh Yohanes Penyolam, kamei. Pie mun na' ngaji sopai mensiyo yeng untong tuwah si," jie Yesus, "yeng paling untong tuwah nyeh ya'am mensiyo yeng tekawum des Allah disomah kei rajo. Go des jemán Allah disomah kei rajo si numo' pun reng yeng paling renah pie manseh untong tuwah deri Yohanes Penyolam pun, (go iyo mat ngicap jemán yeng nan ditantie dicinto reng, des Allah disomah kei rajo nyeh,)" jie Yesus.
40011012	-
40011013	Dah nyoe Yesus manseh nyamong panere ke' hal jemán des Allah disomah kei rajo. Jedi jie Yesus, "Kenaken si pada' penijum nyomie," jie, "demo ke' Kei' Musa demo ke' pada' penijum layin pun," jie, "mat nan betijum ke' hal des Allah disomah kei rajo. A, lalu penijum yeng pengudah nyeh yeng betijum ke' hal jemán nyoe mat Yohanes Penyolam. Lalu betongai deri Yohanes Penyolam ngajar nyeh," jie Yesus, "sampai ke' ari tue pun mátame', jemán Allah langko' disomah kei rajo nyeh kin soma'-soma' dam. Mat noe tawu reng na' nonga' melempange. Pasti laju nyem. Pada' reng rami pun mat ingín nar ngemoran na' dikawum des Allah disomah kei rajo, go mat jemán nyoame' yeng nan ditantie dicinto reng," jie Yesus.
40011014	"Tue pun," jie Yesus, "mat soma'am dah jengkahe," jie. "Tanoe go dah detang dah penijum Elia nyeh. Kin jie Allah nyomie Elia ca' detang sebolum jemán Allah disomah kei rajo. Pie tue kin detangam dah, kamei, go Yohanesame' mat Elia yeng dipadah Allah nyomie na' detang," jie Yesus. "Nyeh pecayo noe kam ken pemadah ku nyoe?
40011015	Semuya' segeno, kelinang mat ca' ningoam," jie Yesus.
40011016	Dah nyoe iyo manseh nyamong panere. Jedi jie Yesus. "Koti ku na' ngenggemar gewai pada' kam lapis tue? Ku na' makai perempamo nyo' ku jelas ngenggemar ati kam. Jedi ku merempamo kam lapis tue," jie, "ken pada' ana' biya' yeng usi' bererami, pi noe sesaro' ken betore.
40011017	Kami na' keca' beriyah berami pie keh kam; pie kami na' keca' berato berayi pun keh kam jum, jie ana' biya' nyeh nyingka' betore.
40011018	-
40011019	"Jedi ponyoe jum kam lapis tue," jie Yesus, "kam mat cerewet nar, semerega' mato alang. Yeng digewai Yohanes Penyolam pun noe cuco' begi kam; pie yeng digewai le' aku pun ponyoe jum, noe cuco' begi kam. Benso Yohanes Penyolam mie. Yohanes Penyolam mie kin keidupe mat panto' sepengayisam; cumam iyo insup ayie angur, cumam iyo beriyah berami, lalu jie kam iyo kesarong setan. A, tekonoe ke' aku yeng didemo Ana' Mensiyo si, aku gela' beriyah berami ken betor, lalu padah kam aku rangkoe, dipadah kam jum aku pemabo', gela' begelumo ken pada' penageh pajak ken pada' reng bedoso yeng layin ge'em, jie kam. Mat cum pengonoeam begi kam, (go kam mat noe tawu, noe jelas des merati gewai Allah pun). Pie reng yeng belubang pemikere si," jie Yesus, "iyo mat ngangkue nyereto ken yeng digewai Allah mat-mátam, (beyi' yeng digewai le' Yohanes mie beyi' yeng digewai le' aku pun)," jie Yesus.
40011020	Dah nyoe Yesus madah ke' hal ukum borat yeng langko' dipenjeri ke' pada' kampong arong iyo mulah pada' keenah keaneh nyomie, go sidoe mat ngei'e bebeta' piker ke' hal dosoe.
40011021	Lalu jie Yesus, "Parah nar," jie, "pada' kam di kampong Korasim. Parah nar jum pada' kam di kampong Betsaida. Tekonoe ke' kota Tirus ken Sidon yeng paling jat pun pie kiro dudo' dipulah keenah keaneh di arong sidoe na' po yeng ku pulah di adap kam si sidoe dinyoe pasti na'e lintus bebeta' pikeram; na'e sidoe nyaro' karong goni ken dudo' di abu kei nano kesusah atie tam dosoe.
40011022	Pie tekonoe ke' kam si ngei' kam. Mangko tue ku padah ke' kam: des Ari Kiyamát gi ukum kam langko' ugas borat deri ukum reng kota Tirus ken Sidon yeng diangap kam paling jat pun.
40011023	"A, ponyoe jum kam di kampong Kapernaum," jie Yesus. "Pengaji kam si kamam yeng langko' dihormát langko' ditingie setingie tingiam, pie noe! Malah ken paie kam langko' ditunong direnah lalu pengabise na' po ampah urasam," jie "Tekonoe ke' kota Sodom yeng paling jat mie si pie kiro dudo' dipulah keenah keaneh di Sodom na' po yeng ku pulah di adap kam si pasti na'e reng Sodom bebeta' piker, noam dipunah ranah Sen; pasti gei' bodan sampai ke' ari tue.
40011024	Pie kam Kapernaum si noe; mat ngei' kam bebeta' piker dah merati kuwaso aku pun. Mangko tue ku padah ke' kam: des Ari Kiyamát gi ukum kam ugas boratam deri ukum reng di kota Sodom pun," jie Yesus.
40011025	Dah nyoe Yesus pun bedoa. "O Pa'," jie, "Den mat Tuwowe langi' ken tanah! Ku besukor beterimoe kaseh ke' Den, Pa'ei, go semuya' segelo tue diselinong Den deri reng yeng ngangap direte panai ceredei' belubang pemiker. Pie kebelike dipadah Den ke' reng yeng ngangap direte keedah na' biya' kocitam yeng perelu ditulong, yeng cum kepanai direte.
40011026	Nyoe pun go mat cuco'am ken kona' kemawo' Dénam, Pa'ei," jie Yesus.
40011027	Dah nyoe jie Yesus nyingka' reng rami yeng ningoe tei', "Aku," jie, "go semuya' segelo dah diserah le' Apa' ku ke' aku. Siko' pun cum yeng tekenal ken aku ana' Sen cuwali Apa' ku. A, yeng tekenal ken Apa' ku pun ngat akuam, ana' Sen. Reng layin si cum yeng tekenal ken Sen, cuwali akuam yeng ngenale ke' Sen, tam keingín diret ku nyem," jie Yesus.
40011028	Dah nyoe jie Yesus, "Manuam ke' aku, kamei, pada' kam yeng lomah lempungai nangong beban borat kam, kei aku nyamute, kei ati kam lapang luwah.
40011029	Dingoam ajar aku, tuno' taalo'am ke' perentah aku; noe iyo maring, noe iyo borat peh. Go aku pun lomah lemut suyo' sabar. Mangko ati kam langko' lapang luwah, lopas deri beban borat kam.
40011030	"Go perentah aku murah ditunoe, ken tugas yeng ku serah ke' kam pun ringán, keedah beban lompongam," jie Yesus.
40012001	Jedi mátam. Dah nyoe Yesus sidoe bejelan ngerudu kebun genum reng. Pada' murite si nongah lapar porute, jedi dah nyoe sidoe ngeropai genum nyeh lalu disegoe. Sedang ari nyoe tei' Ari Berenti Kerejo.
40012002	Jedi gewai sidoe tokoh nyoe tei' diperati le' pada' reng deri kelompok reng Parisi. Dah nyoe jie pada' reng Parisi nyingka' Yesus, "Ti beh! Pada' murit kau ngelangar ukum agama diret. Ari tue kin Ari Berenti Kerejo; gewai tokoh nyoe kin noe buleh," jie.
40012003	Pie Yesus nyamut sidoe pakai contoh gesah Kei' Daud nyomie. Lalu jie Yesus, "Kei' Daud mie pun ge'e, ken pada' tamah sen," jie Yesus, "des desiyan nongah lapar mie, do jum ngelangar ukum agama diret. Kam ugar agama si tentu do jum beco gesah nyoe, engo ku," jie Yesus. "Ketiko nyoe kin Kei' Daud desiyan lapar,
40012004	lalu sen tamoe ke' arong kediyam Allah, lalu disego le' desiyan roti yeng diunyo' reng kei pesaling ke' Allah. Teruhal na' nunoe ukum agama diret kin roti nyoe noe buleh disego semadi urang; ngat ento' disego pada' pelayan Allah bangam," jie Yesus.
40012005	"A, ke' hal ngenggewai jolu des Ari Berenti Kerejo nyeh ponyoe jum," jie Yesus. "Kam si tentu dah beco lem kitap Ukum Musa nyeh ke' hal tugas pada' pelayan Allah di rumah kediyam Sen. Jedi mun pelayan Allah melayan Sen di rumah kediyam Sen des Ari Berenti Kerejo nyeh noe peh ngelangar ukum ke' hal ca' berenti kerejo des ari Saptu nyeh? Pie noe ken do reng madah desiyan bedoso tam gewai desiyan tokoh nyoe. Go melayan di rumah kediyam Allah kin mat penting nar.
40012006	Jedi semalang ke' pelayan di rumah kediyam Allah pun ge'e, noe diangap bedoso des ngelaju tugase des Ari Berenti Kerejo, sa'am go yeng penting deri nyoe pun. Go dah tue si do dah yeng lobeh penting deri rumah kediyam Allah pun," jie Yesus. "Nyoe mat-mátam, kamei," jie.
40012007	"A, ge'em jie lem Kitap Allah mie kin yeng Sen ingín deri diret si noe iyo ngat pada' pesaling peh, pie yeng dikeingín Sen si gei' diret ngaseh nulong betor. Kira' kam mat tawu ken yeng penting begi aku mat ngaseh nulong si noe ken do kam nyalah reng yeng cum besalah," jie Yesus.
40012008	"Pai tel agei'," jie, "go aku Ana' Mensiyo mat Tuwowe semuya' segeloe; akuam yeng nentu pai yeng patut digewai des Ari Berenti Kerejo pun," jie Yesus.
40012009	Jedi mátam. Dah nyoe Yesus pun nayi' ke' rumah semeyang reng Yahudi di peloya' nyoe.
40012010	Dinyoe tei' poe do reng yeng mayus jerie sepiya'. Pada' reng kelompok Parisi pun do jum, pie sidoe tei' teger ngengkorek ngogoe kesalah Yesus nyem. Go kaji sidoe mun iyo ngelangar ukum sidoe si sidoe langko' nuntut mencaroe. Mangko doam sidoe betanyoe ke' Yesus. "Nyeh na' nunoe ukum adat diret," jie, "buleh noe diret ngembeyi' reng saki' des Ari Berenti Kerejo nyeh?" jie sidoe.
40012011	Yesus pun nyamut sidoe pakai caro betanyoe. "Nyeh umpamoe mun do domo kam yeng kememujore tecabur ke' lem tengkelubang des Ari Berenti Kerejo nyeh kam aduei kam amiei? Noe peh pasti diamie ditulong kam," jie Yesus, "numo' pun Ari Berenti Kerejo nyeh? Do noe deri kam yeng ngei' ngamele yeng ngei' nulonge?" jie.
40012012	"A, semalang ke' domo ge'e, ditulong kam, sa'am go mensiyo. Mensiyo jewoh berogo deri domo," jie. "Mangko jie ku mat cuco'am ken ukum agama diret mun na' ngenggewai gewai yeng panci des Ari Berenti Kerejo pun," jie.
40012013	Dah nyoe jie Yesus nyingka' reng mayus nyeh, "Lontaram jeri kau," jie. Reng mayus pun mat ngelontar jerie; tumas dilontare tei' jerie mat beyi'am, jogar na' po jeri sepiya'e.
40012014	Pie pada' reng deri kelompok Parisi si jewoh beh na' mugi Allah merati reng mayus dah jogar nyeh tei', malah ken paie sidoe pamus keluwar deri rumah semeyang lalu bearau beamue na' munoh Yesus.
40012015	Jedi Yesus pun tawue ken arau amue pada' reng Parisi nyeh, mangko iyo mat ningal arong nyoe. Pada' reng rami pun do jum yeng ngenjurute, lalu sopai ja' yeng saki' di antaro reng rami nyeh mat dipebeyi' le' Yesus.
40012016	Pie iyo nonga' reng saki' yeng dipebeyi' nyeh gei' sidoe noe sa' beagah beawoh ke' reng layin ke' hal iyo.
40012017	Nyoe pun kei nuntong pemadah Allah ngelalu penijum Yesaya nyomie ke' hal Yesus. Bungie potue,
40012018	Tue reng yeng Ku pileh ento' pelayan Aku; mat kaseh Ku ken iyo; Iyo mat penyampai bulu mato Ku, jie Allah. Ku nyuroh Roh diret Kuam yeng nguwasoe; iyo langko' madah ke' pada' reng yeng noe tekenal ken Allah ken caro Ku nyo' Aku mutus reng bujor benar, jie Sen.
40012019	Iyo noe koloe betengkar betingkis; iyo noe koloe ngomóng caro pera' perango. Iyo noe koloe ngampa'-ampa' direte di muko umúm.
40012020	Sipate noe koloe betokan bepecet; gola' lomah noe diunyút, lanai noe dititi. Tingkah lakue mat nan tokoh nyoam, sampai yeng jat mat kalah; bujor benar die yeng monángam.
40012021	Semuya' segelo suku benso pun mat langko' arap ken demo iyo, (Yesaya 42:1-3) Bungi nyoam tijum Yesaya ke' hal pelayan Allah nyeh. Lalu mat Yesusam pelayan Allah yeng nuntong semuya' tijum nyoe.
40012022	Jedi mátam. Dah nyoe do reng siko' yeng dikesarong le' setan yeng nyurohe butoe ken bisue, dibeyie jum ke' Yesus. Yesus pun ngembeyi'e gei' matoe mencináng ken iyo mampu ngomóng.
40012023	Jedi dah merati yeng dah tejedi ponyoe tei' pada' reng rami nyeh eran, kangápam ngajie. "Engo ku," jie, "reng tue Buboh Rajo Daud yeng dijenyi Allah mie na' detang nulong diret, pai nawue?" jie sidoe.
40012024	Pie dah ningo paner reng rami bungi nyoe tei' pada' reng Parisi tei' memuwal. "Ah," jie, "nyuroh iyo mampu nunong setan pun entam iyo dikuwaso Beelsebul, kepala' pada' antu setan nyeh keh," jie. "Noe iyo tam kuwaso Allah peh," jie.
40012025	Yesus pun tawue ken ati pemiker sidoe tokoh nyoe. Lalu jie Yesus, "Bom kam ngajie," jie. "Sempamoe pada' urang sebuwah nenggeri beregu bekelompok lalu beperang betempor pado nenggeri nyoe. Pengabise kin noe bodan nenggeri nyoe. A, ponyoe jum reng yeng sebuwah kampong atau pun yeng beseberumah. Mun iyo nan bekelayi pado lem rumah nyoe kin noe ken bodan pada' reng di lem rumah nyoe.
40012026	Jedi ponyoe jum Beelsebul. Mun aku mat nunong setan makai kuwaso Beelsebul si maksute Beelsebul beperang pado direte; iyo mempungah direte nyem. Pie mun ponyoe si kuwasoe langko' losi nayáp, mat noe? Noe ken iyo na' tokoh nyoe! Mangko mat jelasam ken aku noe nunong setan makai kuwaso iyo.
40012027	A, ge'em," jie Yesus nyingka' pada' reng Parisi nyeh, "deri murit kam pun," jie, "do jum yeng nunong setan, mat noe? Pi ti ku kam noe nyalah sidoe, madah ken kuwaso sidoe deri Pengelakar. Nyoe kin boktie," jie Yesus, "ken kam mat pileh bulu, mat beurang beaku. Mun begi murit kam diangap kam panci, pie mun aku diangap kam jat," jie Yesus.
40012028	"Pie boh kam ngajie: mun aku mat nunong setan makai kuwaso Roh Allah si," jie Yesus, "maksute kam dah ca' nyomah Allah kei rajo kam; tue dah jengkahe dah," jie Yesus.
40012029	"(Go mun setan mampu ditunong," jie, "maksute go do yeng lobeh bekuwaso deri kepala'e pun yeng behak bekuwaso nyo' merentah nyeh," jie.) "Jedi potue ne, kamei, contohe. Misale mun do tuwowe rumah yeng gegah bereni yeng ngenjego rumahe," jie, "noe ken mampu reng semadie ngeruma' rumahe ken ngerampas pada' reto beno berang kiyada'e, dih? Cuwali ja' tuwowe yeng gegah bereni nyeh mampu ditamat dipasong reng yeng lobeh gegah bereni deri iyo pun. Mun iyo mat ditamat dipasong reng yeng gegah bereni deri iyo nyeh si mampu die reng nyoe ngeruma' ken ngerampas pada' jolue," jie Yesus.
40012030	Lalu Yesus pun mat nyuroh reng yeng ningoe tei' ca' mileh ke' hal pengajar iyo. Jedi jie Yesus, "Berang reng yeng noe nyeroto aku si samoam ken iyo ngelawan aku. Ken berang reng yeng ngei'e ngerubut nulong aku si samoam ken iyo mempungah ngenderako ku kali," jie.
40012031	-
40012032	"Mangko jie ku, kamei, pada' doso mensiyo yeng layin, biyar iyo menghina ngeremeh aku yeng didemo Ana' Mensiyo gei' tue si manseh tawu dielon Allah," jie Yesus. "Pie berang reng yeng menghina ngeremeh Roh Allah si mat noe tawu dielon, beyi' di jemán tue beyi' di jemán nun gi," jie Yesus.
40012033	"(Mangko kam," jie, "mat ca' mileh, koti kam ngenilai bungkong gewai aku; mat panciei, jatei?) Ibarat ke' kayu din mun jie kam panci buwahe si maksute kayue pun panci; a, mun jie kam buwahe jat si maksute kayu nyeh pun jat, mat noe? Go kayu kin dikenal reng panci jat pun mat poko' deri buwahe.
40012034	Pie celoe go kam si keedah pada' buboh ular yeng jat nyem! Cum yeng dinilai kam panci. Yeng panci pun dipadah kam jatam, go kam asale mat jat nyem. Nyoam go pada' gewai aku dipadah kam jat nyem, go ati pemiker kam pun jat, lalu yeng dikosoh kam kin mat tumoh deri ati pemiker kam nun," jie Yesus.
40012035	"Reng yeng panci si tingkah lakue pun panciam, go bungkonge mat deri ati pemikere yeng nan serarat mementing ngaji yeng panci nyem. Pie reng jat si tingkah lakue pun jat, go bungkonge deri ati pemikere nun yeng nan serarat mementing ngaji yeng jat nyem.
40012036	"Mangko jie ku ca' ati-atiam kam ngaji pai yeng disebut kam ke' hal aku tue. Go dah ari Allah ngakim pada' mensiyo gi," jie Yesus, "pada' mensiyo mat ca' nyamut Sen ke' hal omóng tutore yeng semadi, yeng kencang kencus.
40012037	Kam mat langko' diukum Sen setimpal ken omóng tutor kam; mun omóng tutor kam konoe si kam noe diukum, pie mun salah si pasti diukum Sen," jie Yesus.
40012038	Dah nyoe do pada' ugar agama ken reng deri kelompok Parisi yeng manu ke' Yesus. Jedi jie sidoe nyingka' Yesus, "Guru," jie, "kami na' merati petanah deri kau kei ngembokti kuwaso kau."
40012039	Pie samut Yesus, "Paling jat," jie, "pada' kam reng Yahudi lapis tue," jie. "Kam dah ningal Allah, na' po reng yeng noe mutu dah ken jodoe. Nyoam go kam minta' bokti agei'," jie. "Pie ku cum mulah petanah nyo' kam," jie, "cuwali petanah po petanah yeng tejedi ke' penijum Yunus mie.
40012040	Go Yunus kin tigo ari tigo malam lem porut ikan bosai. Ponyoe jum aku yeng didemo Ana' Mensiyo. Aku cagar dipasar reng ke' lem guwo tigo ari tigo malam. Nyoam kei petanah, nyo' kam meratie gi.
40012041	"Pi kam," jie Yesus, "manseh ngei' kam bebeta' piker. Mangko dah jengkah reng bengki' idup agei' dah Ari Kiyamát nun gi," jie Yesus, "pada' reng kota Niniwe die langko' nuntut kesalah ke' kam lapis tue. Tam reng Niniwe mie, sekali dipadah le' Yunus mie, na'e sidoe bebeta' piker. Pi kam si noe. Teruhal reng yeng lobeh bekuwaso deri Yunus dah do dah ditue," jie Yesus.
40012042	"A, ponyoe jum ratu deri nenggeri Selatan gi," jie Yesus. "Dah jengkah pada' reng bengki' idup agei' dah Ari Kiyamát nyeh si ratu nenggeri Selatan pun mat langko' nuntut kesalah kam lapis tue, go kam keh ningo pemadah aku. Sedang ratu nenggeri Selatan mie kin mat detang deri pemuntol deniyo go iyo ingín nar na' ningo pemadah Rajo Salomo yeng belubang pemikere. Pi tekonoe ke' kam lapis tue si dah ningo reng yeng lobeh tawu deri Rajo Salomo nyeh pun, pie manseh ngei' kam ningoe. Mangko kam mat langko' dituntut didewo le' ratu Selatan gi, go iyo kin ingín tawu, pie kam si noe," jie Yesus.
40012043	Dah nyoe Yesus manseh nyamong panere. "Jedi perbening keada' kam lapis tue nyeh," jie Yesus, "na' po reng yeng dikesarong setan, lalu setan nyeh ditunong. Dah nyoe setan nyeh betatap begoyap di ujong puwang nun, ngogoe arong kei peronga' perentie, pie cum tetomue.
40012044	Mangko jie setan nyeh nyingka' direte, Ku na' pulang ke' arong bokas kediyam ku nyomie, jie. Jedi mátam, dah iyo pulang ke' arong bokas kediyame nyomie tei' diperatie ibarat ke' rumah din tokohe dah dibelukas dibereseh dah, alap ca' siyap nyo' dikediyam pie bolum do yeng ngendiyame.
40012045	Mangko dah nyoe iyo ngunang ngamie setan tujoh ko' agei' yeng paling jat deri iyo pun, nyo' diyam ken iyo dinyoe. Lalu pengabise reng nyoe mat uyoham deri keada' kememerue mie. A, ponyoe jum kam yeng jat lapis tue," jie Yesus. "Go dah nyoe gi kam mat kepala' uyoham deri kam ketiko tue pun," jie Yesus.
40012046	Jedi kebonóng Yesus gei' ngomóng ken pada' reng rami di lem rumah tei' poe do ino'e ken pada' menyadie yeng lelaki nyeh betungu di luwar, na' ngomóng ken Yesus.
40012047	Jedi dah nyoe do reng layin yeng madah ke' iyo, "Ino' kau ken pada' menyadie kau do di luwar, na' ngomóng ken kau," jie.
40012048	Pie Yesus nyamute, "Nyeh kaji kam sopailah ino' ku ken menyadie ku yeng mat?" jie.
40012049	Lalu Yesus nunyo' ke' pada' murite yeng dudo' dinyoe. "Reng tuam to' yeng ku angap ino' ku ken pada' menyadie ku yeng mat.
40012050	Go sopai ja' yeng ngenggewai kona' kemawo' Apa' ku di serugo si mat iyoam yeng ku angap menyadie ku ken ino' ku yeng mat," jie Yesus.
40013001	Jedi ari nyoe pun Yesus turun deri rumah, lalu bejelan ke' Lompoe Galilea. Detang kinun iyo pun dudo' dinyoe di pinger lompoe.
40013002	Rami nar reng bekumpol ngeliling Yesus, na' ningo Yesus ngajar. Mangko iyo ngaleh ke' perawu, dudo' di perawu die. Pada' reng rami yeng ningoe tei' bediri di derat, di pinger pantai lompoe.
40013003	Lalu Yesus ngajar benya' renoe ke' sidoe pie kontan pakai perempamo. Perempamo pertamo nyeh potue. Jedi jie Yesus, "Do reng siko'," jie, "yeng na' ngamur bonehe, pie noe iyo semuya'e yeng tejedi.
40013004	Boneh yeng diamure tei' separoe do yeng gegar di tongah jelan, lalu pada' burong pun pederodok manto'e, sampai bis.
40013005	A, yeng separoe boneh nyeh gegar ke' tanah yeng bisei' kerangán betu; tanahe lipisam. Belantang si mat copatam, go tanah nyeh lipis,
40013006	pie dah ari beyi', dah mato ari tingie si lantange layuam lalu rangkai kosai, go cum urate.
40013007	"A, separoe boneh nyeh gegar ke' tanah yeng bisei' pada' rampue durie. Belantang si na'e, pie dah rampue durie nyeh mansang, boneh yeng belantang panci tadie nayóng tam rampue durie.
40013008	"Pie do jum boneh yeng jetue ke' arong tanah lolohe. Dah belantang mat paling joboh, dah iyo bebuwah nyeh berinasam. Mat belipat genoam; do yeng 30 kali lipat, do yeng 60 kali lipat, malah ken paie do yeng sampai 100 kali lipat genoe" jie Yesus.
40013009	"Semuya' segeno, kelinang mat ca' ningoam," jie.
40013010	Dah nyoe Yesus dipanu le' murite. "Gopai go kau ngajar pakai perempamo?" jie murite.
40013011	Samut Yesus, "Kam si diborie kemampu nyo' kam ngentawu risi'-risi' Allah, koti keada'e des Sen disomah kei rajo. Pie sidoe layin yeng noe nunoe aku si," jie Yesus, "noe diborie kemampu kei iyo ngentawue.
40013012	Jedi," jie Yesus, "berang reng yeng dah buleh nyeh langko' disuroh Allah belobeh-lobeh pekulehe. Pie berang reng yeng noe buleh nyeh," jie, "yeng sikit yeng do di iyo pun langko' diperoru kaliam.
40013013	"A, aku ngomóng pakai pada' perempamo pun," jie Yesus, "entam sidoe kepa' pun merati pie mat sebujor meratiam, tarah ke' noe awase; kepa' pun nan ningo pie sebujor ningoam, tarah ke' noe noe tawue ken retie.
40013014	"Mat dituntong le' sidoe yeng ditijum le' penijum Yesaya mie. Go jie Allah di lem tijum Yesaya, Pada' reng tue langko' serarat ningo, pie tarah ke' noe tawue ken retie; sidoe serarat merati, pie tarah ke' noe tekalimáte.
40013015	Go ati benso sidoe tue mat paling tupal, kelinange semendingau modas-modasam, matoe dipempojame. Kira' noe tokoh nyoe si mato sidoe mat awas, kelinange mat ningo, atie mat tawu ken retie. Kira' sidoe awas ken ningo si gola' na'e sidoe bebeta' piker bebeli' ke' aku, nyo' aku membeyi'e, jie Allah lem Kitap Yesaya. (Yesaya 6:9-10)
40013016	Pie kam," jie Yesus, "mat beayah bikah beuntong tuwah, go mato muko kam awas, kelinang kam moncas.
40013017	Ketiko nyoe mie si," jie Yesus, "mat benya' penijum Allah demo ke' benya' reng yeng bujor benar pun yeng mat ingín nar merati yeng diperati kam tue, pie tarah ke' cum desiyan meratie. Mat ingín nar desiyan ningo yeng didingo le' kam tue, pie desiyan tarah ke' noe ningoe. Berue kam tuam yeng ningoe ken ngawase, mangko kam mat beayah bikah beuntong tuwah," jie Yesus.
40013018	Dah nyoe iyo ngenjelas ke' sidoe perempamo tadie. "Dingoam," jie Yesus, "ken reti perempamo reng ngamur bonehe.
40013019	Jedi," jie Yesus, "do reng yeng mat ningo agah panci ke' hal koti keada'e des Allah disomah kei rajo," jie. "Pie sidoe noe tawu ken retie. Jedi nyoe kin keedah boneh yeng gegar di tongah jelan, yeng lintus disego le' pada' burong, lalu bis. Go reng tokoh nyoe kin tumas iyo ningo posan payit Allah lintus detangam Pengelakar, ngerampas ngerobut jolu yeng diamur di ati sidoe, lalu cumam. Nyoam perempamo boneh yeng gegar di tongah jelan.
40013020	"A, arong kerangán betu yeng konoe gegar boneh tadie si nyoe keedah mensiyo yeng ningo posan payit Allah jum. Dah sidoe ningoe si lintus diterimoam, mat ayah bikaham sidoe ningoe.
40013021	Pie posan payit yeng didingoe noe nyorap ke' lem atie, keedah lantang yeng noe beurat delam, mat noe lano. Jedi sal ge' ngerudu kesusah, sal ge' disensare reng tam sidoe ningo posan payit Allah nyeh lalu sap! sidoe nyeraham.
40013022	"A, lalu arong yeng bisei' rampue durie yeng konoe gegar boneh tadie tei' nyoe keedah reng yeng ningo posan payit Allah pie cum asele, noe bebuwah. Ningo si ningo, pie dah nyoe sidoe nan kamoh ngaji keidup di deniyo tue, ken sidoe dikelakar tam keingíne na' menjedi kayo. Sampai posan payit Allah telinsam telimasam tam pada' kekamoh deniyo tue. Lalu mat cumam bebuwah.
40013023	"Pie tanah yeng di arong lolohe tei'," jie Yesus, "nyoe keedah reng yeng ningo posan payit Allah lalu tawue ken retie, na'e makaie. Sidoe mat berinasam buwahe, asele pun mat benya' lipate, do yeng 100 kali lipat, do yeng 60 kali lipat, do yeng 30 kali lipat." Nyoam penjelas Yesus ke' hal perempamo reng ngamur boneh. PADA' PEREMPAMO KE' HAL KERAJA' ALLAH DES ALLAH DISOMAH KEI RAJO
40013024	Dah nyoe Yesus ngajar agei' pakai perempamo. "Jedi sal ge' Allah disomah kei rajo," jie Yesus, "keada'e na' po keedah reng yeng beumo, yeng nanám tampang genum yeng panci di umoe.
40013025	Dah ditanáme dah nyoe dah malam kebonóng pada' reng tidor nyeh detang munsohe. Munsohe ngamur tampang igei' lalang die. Dah diamure iyo rariam.
40013026	"Jedi lamat belamat dah pada' genum ngurai beruam ketawu ken lalang becampor dinyoe.
40013027	Ngaso bisei' pada' lalang lalu pada' ulune bepadah ke' tuwowe. Tuwowe, jie, noe peh mungkal genumam ditanám den di umo den? I, jie tuwowe. Nyeh, jie sidoe, gopai go becampor ken pada' lalang tue? jie.
40013028	Nyoe gewai munsoh tona', jie tuwowe. Nyeh, jie ulune, ca' digurun peh?
40013029	Noe, jie tuwowe, mun lalang digurun gola' tecabut jum ke' pada' genum, jie.
40013030	Ma'am, jie, diaduam gei' iyo bosai. Dah jengkah ngotam gi, jie, do ku beposan ke' reng yeng ngotame gei' lalang dikumpol dolu, dikobat, kei dicucol. Dah nyoe berue genum ku digotam, dipaja' ke' lem jurong ku, jie tuwowe umo nyeh." Nyoam perempamo lalang ken genum.
40013031	Lalu sebuwah agei' perempamo Yesus. "Jedi sal ge' Allah disomah kei rajo," jie Yesus, "keada'e na' po igei' komang* yeng ditanám reng di umoe.
40013032	Igei' komang kin paling sonie. Pie dah iyo belantang kin mansang, kin joboh-joboh, bosai tingie, bepampang beedan, sampai pada' burong pun ulehe besarang dinyoe," jie Yesus.
40013033	Lalu sebuwah agei' perempamo Yesus. "Jedi sal ge' Allah disomah kei rajo," jie Yesus, "keada'e na' po pengemang sikit yeng digewol reng betinoe ke' topong genum segeredoh. Pie sungoh pun pengemang sikitam nyeh mampu ento' mopah semuya' topong genum menya' nyoe," jie Yesus.
40013034	Semuya' nyoe Yesus ngajar ke' reng rami pakai perempamo. Pada' pengajare ketiko nyoe kontan pakai perempamo nyem.
40013035	Nyoe pun mat disengejoe, gei' dituntong yeng ditijum le' siko' penijum nyomie. Bungi tijume potue: Ku ngomóng ken sidoe pakai perempamo. Ku ngerisi' ke' sidoe hal yeng noe diketawu reng semeja' asal mulo deniyo tue mie, jie bungi tijum nyeh. (Masmur 78:2)
40013036	Dah nyoe Yesus ningal reng rami nyeh, lalu iyo tamoe ke' lem rumah. Dinyoe dipanu le' pada' murite yeng na' betanyoe. Jie sidoe, "Padaham ke' kami," jie, "pai ge' retie perempamo genum ken lalang tadie," jie.
40013037	Samut Yesus, "Jedi potue. Yeng nanám boneh panci si aku yeng didemo Ana' Mensiyo.
40013038	Umoe keedah deniyo tue, ken boneh yeng panci nyeh keedah reng yeng tuno' taalo' ke' Allah, yeng nyomah Sen kei rajoe. Lalang tei' keedah umát Pengelakar.
40013039	Do munsoh yeng ngamur igei' lalang si," jie, "keedah Pengelakaram. A, ken jengkah ngotam nyeh keedah Ari Kiyamát nun gi, dah pengudah deniyo tue; a, reng yeng ngotam nyeh keedah pada' melekat.
40013040	Jedi dah pengudah deniyo tue gi kin pada' mensiyo yeng jat langko' dikumpol, lalu dilojang ke' api, na' po lalang tadie.
40013041	Go Aku, Ana' Mensiyo," jie Yesus, "langko' ngutus pada' melekat ku ento' ngumpol pada' reng jat ken semuya' segelo yeng nyuroh reng bedoso, lalu dipencare ken pada' umát Allah yeng nyomah Sen kei rajoe,
40013042	dah nyoe dilojange ke' lawut api yeng nan benyalo. Dinyoe sidoe simah nangis nguyáng ngayíng adoh anáng pengabise susah.
40013043	Dah nyoe pada' reng yeng bujor benar diagong ditingie, mat nyacas po mato ari des Allah Apa'e disomah kei rajoe. Semuya' segeno, kelinang mat ca' ningoam," jie Yesus.
40013044	"Jedi sal ge' Allah disomah kei rajo," jie Yesus, "keada'e na' po reto pesako yeng diporam ke' lem tanah. Jedi do reng siko'," jie, "yeng kememujore senoka' senoko tetomu ke' reto pesako yeng diporam reng ke' lem tanah. Ayah bikaham perasoe nomu jolu nyoe, go paling berogo. Mangko ditapo'e agei'am dinyoe, gola' ketawu urang. Lalu iyo pulang ke' rumah; dah nyoe dijuwale bis semuya' pada' reto benoe. Lalu duwite asel iyo ngenjuwal pada' jolue tei' dipakaie ento' moli tanah yeng tomue beisei' reto pesako nyeh, go jolu nyoe paling berogo," jie Yesus.
40013045	"Ge'em," jie Yesus, "sal ge' Allah disomah kei rajo," jie, "keada'e na' po reng bedegang yeng nan ngogoe betu mutiara yeng paling panci.
40013046	Jedi simah ngogoe tei' kepepanyange mat tomu ken reng yeng punyi sebuwah mutiara yeng paling berogo. Paling ingín iyo na' molie, mangko dijuwale bis pada' jolu direte, ento' iyo ngumpol duwit cukup kei moli mutiara sebuwah yeng paling mahal nyeh," jie Yesus.
40013047	"Ge'em," jie Yesus, "sal ge' Allah disomah kei rajo," jie, "na' po keedah reng yeng ngenjelo. Ngenjelo tei' sur! dikibare jeloe ke' lem ayie, lalu buleh ikan bemacam bejenis.
40013048	Ngaso jeloe dah buleh, lalu dijujute ke' derat, dah nyoe dudo' dinyoam, miter ikane. Yeng panci dipaja'e ke' lem bedahe, yeng jat dibuwange.
40013049	"Jedi ponyoe jum," jie Yesus, "mensiyo dah Ari Pengudah deniyo tue gi. Jedi dah pengudah deniyo tue gi pada' melekat Allah langko' detang lalu dipencare pada' reng jat ken pada' reng bujor benar.
40013050	Dah dipencare pada' reng jat nyeh mat dilojang ke' lawut api yeng nan benyalo. Dinyoe sidoe simah nangis nguyáng ngayíng adoh anáng pengabise susah," jie Yesus.
40013051	Dah nyoe jie Yesus nyingka' murite, "Nyeh jelas peh kam ken semuya' yeng ku padah ke' kam tadie?" jie. Samut murite, "Jelas."
40013052	"Mun ponyoe si," jie Yesus, "ca' diagah dicerito ke' reng layin. Go tiyap ko' reng yeng ngajar posan payit Allah si, mun iyo dah belajar ke' hal des Allah disomah kei rajo nyeh mat ca' diagah diceritoe ke' reng layin," jie Yesus. "Contohe benso tuwowe rumah yeng buwar. Tuwowe rumah yeng buwar kin ngembegi pada' reto beno berang rega'e beyi' yeng beru beyi' yeng lamat pun, yeng selomo dikumpole lem pesimpane." Yesus noe diterimoe di kampong direte
40013053	Jedi mátam, dah santo' iyo madah pada' perempamo tadie tei' lalu Yesus pun ningal arong nyoe,
40013054	lalu mat pulang ke' kampong direte. Jedi dah nyoe iyo pun ngajar di rumah semeyang di kampong direte. Jedi ningo iyo ngajar tei' pada' reng yeng rami tei' mat kangápam ningoe, teruhal iyo reng dinyoam. "Di nai nin beh," jie sidoe, "biya' tue nomu pengentawue potue? Sampai mampu iyo ngajar kitap Allah potue, ken mampu mulah pada' keenah keaneh (yeng dipulahe di pada' kampong layin nyeh)?
40013055	Teruhal noe peh iyo tue ana' tukang kayu; ino'e kin Maria, diret dituam. A, adei'e pun kin Yakobus ke' deng nyoam, demo ke' Yoses, demo ke' Simon ken Yudas; kin reng dituam," jie sidoe.
40013056	"A, pada' menyadie betinoe pun gei' do jum ditue. Dinai nin beh iyo buleh pengentawu tokoh nyoe?" jie sidoe.
40013057	Lalu sidoe mat risie nar ken Yesus, ngei'e sidoe nerimoe. Lalu jie Yesus nyingka' sidoe, "Reng penijum selomo nan dihormát diterimoe dinai-nai pun, cuwali di nenggeri direte. Pada' seberumahe pun mat ngei'e nerimoe ngehormát penijum di kampong direte," jie Yesus.
40013058	Mangko mat sikitam keenah keaneh yeng dipulah Yesus dinyoe, benoe, go sidoe mat noe pecayo ken iyo.
40014001	Jedi mátam. Ketiko nyoe Rajo Herodes pun kedingoe jum ke' hal agah berito pada' keenah keaneh yeng digewai Yesus nyeh.
40014002	Lalu jie Rajo Herodes nyingka' pada' ana' buwahe, "Nyoe pasti Yohanes Penyolam! Dah bengki' idup agei'am!" jie. "Patutam iyo bekuwaso mulah pada' keenah keaneh tokoh nyoe pun," jie Rajo Herodes.
40014003	Nyuroh kengkajie tokoh nyoe tei' go nyomie ponyoe mat Rajo Herodesam yeng nyuroh Yohanes Penyolam ditangkap lalu dipenjero, go binie Herodias si mat risie ken Yohanes Penyolam. Jedi potue ne gesahe. Herodias kin asale bini adei' Rajo Herodes yeng bedemo Pilipus, pie dah nyoe dirobut le' rajo.
40014004	Mangko rajo nan diperingát le' Yohanes go iyo ngelangar ukum Allah tam iyo ngerobut bini adei'e. Jedi ngaso ponyoe tei' pengabise Yohanes Penyolam nyeh mat dipenjero le' Herodes.
40014005	Kengkaji Herodes si do itonge na' munohe kaliam, pie iyo gola'e ken pada' reng rami, go jie reng rami kin Yohanes Penyolam nyeh mat penijum deri Allah.
40014006	Pie lamat belamat si doam kelorong, des Rajo Herodes bepesta nyamut ari ulang tawun direte. Jedi nongah bepesta tei' doam ana' Herodias yeng dero yeng ngadap Rajo Herodes ken pada' pengabange, lalu bejoget. Paling ayahe Rajo Herodes meratie bejoget nyeh te',
40014007	sampai iyo bejenyi besesumpah ken pai-pai pun yeng dipinta' le' ana' Herodias nyeh tei' pasti diunyo'e, cum yeng dididahe, jie rajo.
40014008	Jedi ana' biya' yeng bejoget nyeh tei' diasut le' ino'e to' minta' kepalo Yohanes Penyolam, jedi jie ana' Herodias nyingka' rajo nyeh, "Unyo' ja' ke' aku kepalo Yohanes Penyolam, dibeyie kitue lem talam," jie.
40014009	-
40014010	Ningo peminta'e bungi nyoe tei' lalu Rajo Herodes nyeh mat susaham atie, (kesalam ken jenyie tadie), pie entam dah telampoh besumpah di adap pada' reng yeng diunang nyeh kajie mat noe tawu na' ngela'e. Mangko iyo mat nyuroh reng ke' penjero nyo' nukong kepalo Yohanes Penyolam na' po yeng dipinta' le' ana' Herodias nyeh te'.
40014011	Lalu mátam, dah ditukong kepalo Yohanes Penyolam tei' mat dipaja' ke' lem talam dibeyie ke' adap rajo, lalu diunyo' ke' ana' Herodias. Dah nyoe ana' Herodias nyeh mat meyie kepalo Yohanes Penyolam nyeh ke' ino'e.
40014012	Jedi dah ningo agah nyoe tei' pada' murit Yohanes nyeh manu ke' penjero ngamie bengkai Yohanes, dah nyoe dipasare. Dah dipasare sidoe pun manu ke' Yesus, bepadah ke' iyo.
40014013	Jedi mátam. Dah Yesus ningo agah berito ke' hal Yohanes Penyolam dibunoh nyeh dah nyoe iyo mat ningal arong nyoe, nayi' perawu ken pada' murite na' nuju ke' arong sunyei'. Pie pada' reng rami si kedingoe konai penuju sidoe, mangko pada' reng rami deri pada' kampong peloya' nyoe pun mat ngenjurute jum deri derat.
40014014	Jedi dah Yesus sidoe nayi' ke' derat tei' diperati Yesus tei' pada' mensiyo pun mat ramiam yeng ngenjurute. Kaseham Yesus meratie. Lalu pada' reng saki' pun dipebeyi' le' Yesus ketiko nyoe.
40014015	Jedi dah ujong ari ponyoe tei' murit Yesus mat manu ngomóng ken iyo. "Arong tue," jie, "mat jewoh nar ken pada' kampong," jie sidoe. "Ari pun dah na' malam dah. Boh kau nyuroh pada' reng rami tue bepulang-pulangam, to' iyo ke' pada' kampong loboh nun semadie gola' sidoe mampu moli jolu kei sego direte," jie murite.
40014016	Pie Yesus nyamute, "Noe sa'am sidoe disuroh pulang," jie. "Boh kamam ngunyo'e jolu kei sego," jie.
40014017	Pie samut murite, "Yeng do di kami ngat ge' roti limo gie ken ikan duwo ko'," jie.
40014018	Lalu jie Yesus, "Ta'am kitue," jie.
40014019	Dah nyoe iyo nyuroh pada' reng rami nyeh dudo' di arong yeng berumput panci. Dah reng rami dudo' tei' dah nyoe diamie Yesus roti limo gie ken ikan duwo ko' nyeh. Lalu iyo pun nengkadah ke' serugo, besukor beterimoe kaseh ke' Apa'e. Dah besukor beterimoe kaseh ke' Apa'e tei' lalu roti nyeh dipocahe, dah dipocahe diunyo'e ke' pada' murite, lalu murite ngembilinge ke' pada' reng rami.
40014020	Pada' reng rami pun mat makan sekonyáng-konyáng poruteam. Jedi dah lopas reng makan tei' dah nyoe pada' murit Yesus pun ngumpol kesiso kepocah roti ken ikan nyeh; dah dikumpole tei' poe gei' do duwo belas taya' ponoh agei', kesisoe.
40014021	Sedang reng rami yeng makan tei' ento' reng lelaki tuwo ja' limo ribu ko'; bolum ngawum pada' ana' binie yeng makan jum.
40014022	Jedi dah ngumpan pada' reng rami tei' dah nyoe Yesus nyuroh pada' murite gei' nayi' perawu nyeh betula' ke' seborang nun lo'e, nyo' iyo ngenjuwong sidoe di nun kaloe ponyoe, jie. Iyo si gei' dudi, go iyo gei' na' nyuroh pada' reng rami pulang ke' arong direte lo'e.
40014023	Lalu mátam, dah nyuroh pada' reng rami pulang nyeh tei' dah nyoe Yesus mendeki natai ento' iyo bedoa. Jedi dah malam tei' Yesus manseh bedoa bedireteam di natai nun.
40014024	Sedang perawu yeng bisei' pada' murite tei' dah jewoh dah deri derat, dah detang ke' tongah lompoe dah. Jedi dah di tongah lompoe tei' lalu perawu nyeh belungang belengi' tam gelumang diciyup le' angín deri adap. Mat belelah bejoreham pada' murit Yesus nyeh te'.
40014025	Jedi dah dini ari tei' Yesus pun bejelan di atas ayie manu ke' sidoe.
40014026	Dah ketawu murite ken jolu bejelan di atas ayie tei' sidoe mat tekeraya', lalu sidoe mangkas ontap, "Antu!" jie, lalu sidoe simah menciya' tam kegegola'e.
40014027	Pie Yesus lintus ngomóng ken sidoe, "Tenángam kam!" jie. "Akuam to'! Nang na' gola', kamei," jie Yesus.
40014028	Dah nyoe jie Petrus, "Mun mat den, Tuwowe," jie, "suroham aku bejelan di atas ayie jum nyo' ku manu ke' den," jie Petrus.
40014029	Samut Yesus, "Yo'am kitue." Dah nyoe Petrus mat turun deri lem perawu nyeh lalu bejelan di atas ayie manu ke' Yesus.
40014030	Pie dah merati pada' gelumang bosai tam buwowe tei' temosie gola'e, lalu becocat-cocat tengolam. Ngaso ponyoe tei' lalu Petrus pun mangkas ontapam, "Tulong ge' aku tue, Tuwowe," jie.
40014031	Yesus pun lintus ngenjepaie lalu jie Yesus, "Mat bolum togap kepecayo kau, Petrusei," jie. "Ngopai go kau tumang aming?" jie Yesus.
40014032	Dah nyoe sidoe duwo nyeh tei' nayi' ke' lem perawu. Dah nayi' ke' lem perawu nyeh semorie sap! tedoham buwowe nyeh te'.
40014033	A, ken pada' murite lem perawu nyeh pun mat nyomah Yesus. "Kau mat Ana' Allaham," jie sidoe.
40014034	Jedi mátam. Dah detang ke' seborang lompoe tei' sidoe betamat di pantai Genesaret.
40014035	Jedi dah tekenal pada' reng Genesaret ken nyoe mat Yesus tei' mangko sidoe ngagah ngawohe ke' ulu ke' ilie di seruroh ateh nyoe ken Yesus dah do dah dinyoe. Ngaso ningo ken Yesus do dinyoe tei' pada' reng saki' pun ditaban dibeyie reng ke' Yesus.
40014036	Sidoe muhún mampalam mun borie Yesus nyeh sidoe na' nigue samang beju jubahe nyem. Lalu sopai pun yeng nigue samang bejue tei' mat beyi'am penyaki'e.
40015001	Jedi do beberopai ko' reng deri kelompok Parisi ken pada' ugar agama deri Yerusalem yeng manu ke' Yesus. Lalu jie sidoe nyingka' Yesus,
40015002	"Ngopai," jie "go pada' murit kau ngelangar setilah geyamo akei' puyang diret? Sidoe noe ngerinah adat pemeso' nunoe ator adat diret, poe," jie pada' ugar agama.
40015003	Pie Yesus nyamute, "Nyeh kam ge'e," jie, "ngopai go kam ngelangar jum, pie yeng dilangar kam ukum Allah die," jie. "Nyoe pun kelakar kei kam ngukoh setilah geyamo mensiyo nyem," jie.
40015004	"Contohe potue ne, caro kei kam nangkis pemadah Allah nyeh. Kin jie ukum Sen ino' apa' diret ca' dihormát. A, ge'em jie Sen sopai pun yeng menghina ngeremeh ino' apa'e ca' diukum mati.
40015005	Pie kam si mat layin nar ajar kam. Go jie kam mun reng dah bepadah ke' ino' apa'e ken jolu yeng ku ajen nyo' deduwan nyeh dah ku serah bisam dah ke' Allah, lalu noe sa'am iyo nulong ino' apa'e, jie kam.
40015006	Pie nyoe caro kam nangkis ngela' deri ukum Allah, sampai yeng deri Allah noe pakai, kelakar kam ngeyakin setilah geyamo mensiyo nyem.
40015007	"Kam mat alap-alape nyem nyomah ke' Allah," jie Yesus. "Mat konoe nar tijum Yesaya mie ke' hal kam. Go pemadah Allah ke' penijum Yesaya mie bungie potue:
40015008	Reng tue mugi Aku di bibere nyem, pie atie rangang ken Aku, jie Sen.
40015009	Sidoe nyomah ke' Aku pun caro memuloe nyem, jie Sen, go sidoe ngajar pada' pelator direte nyem, seolah-olah pelator pemadah Aku, jie Allah. (Yesaya 29:13) Mat konoe nar tijum Yesaya mie," jie Yesus.
40015010	Dah nyoe Yesus ngumpol reng rami, lalu iyo bepadah ke' sidoe, "Dingo beh kam," jie. "Itongam pemadah ku tue.
40015011	Noe iyo jolu disego peh yeng kei ngencelo mensiyo di adap Allah. Pie yeng ngencelo mensiyo di adap Allah nyeh ya'am omóng tutor direte yeng jat," jie Yesus.
40015012	Jedi dah kaloe ponyoe iyo dipanu le' pada' murite bangam. Lalu dah nyoe jie murite, "Nyeh tawu noe kau Guru, ken pada' reng Parisi nyeh ngamie ati tam omóng kau tadie?" jie.
40015013	"Ma'am," jie Yesus nyamute, "kam noe sa' menduli sidoam," jie. "Go sidoe mat keedah rumput nyem," jie Yesus. "Ibarat ke' umo din senika' jolu yeng noe seli ditanám le' Apa' ku di serugo nyeh langko' dicabut Sen kaliam.
40015014	Noe sa'am kam mendulie," jie Yesus. "Sidoe mat pengulu yeng butoe. Mun reng butoe ngiring pado betor butoe kin kededuwoe tecabur ke' lem tengkelubang," jie.
40015015	Dah nyoe jie Petrus, "Padaham ke' kami pai jie perbeso kau tadie," jie.
40015016	Lalu jie Yesus nyamute, "Wai, pengaji kam gei' tupal jum, poe," jie. "Noe tawu kam peh ken perbeso ku tadie?" jie Yesus.
40015017	"Jedi maksut perbeso ku tadie tei'," jie, "noe iyo jolu disego peh yeng kei ngencelo mensiyo di adap Allah. Go jolu disego kin tamoe ke' lem porut lalu keluwar nyem," jie.
40015018	"Pie yeng ngencelo mensiyo di adap Allah si ya'am jolu yeng dikosoh deri nyawoe, go nyoe kin mat tumoh deri atie.
40015019	Nyoam bungkong pada' kebeyat mensiyo yeng jat, ken kengkaji mensiyo yeng jat, demo ke' munoh betor, demo ke' butang beonga', demo ke' ngeroyal, demo ke' maling, demo ke' mempulah, demo ke'...maner ngendongéng betor opai.
40015020	Gewai tokoh nyoam yeng ngencelo mensiyo di adap Allah. Noe iyo makan ken jeri yeng noe bebeso' peh yeng ngenceloe di adap Allah," jie Yesus.
40015021	Dah nyoe Yesus sidoe ningal arong nyoe, ngerari direte ke' jewoh nun, ke' ateh kota Tirus ken Sidon.
40015022	Jedi detang kinun tei' iyo dipanu le' siko' reng betinoe deri suku benso Kanaan yeng diyam dinun; iyo noe iyo reng Yahudi. Jedi dah reng betinoe manu ke' Yesus tei' lalu iyo muhún mampal ontapam minta' tulong ke' Yesus. "Tuwowe! Buboh Daud! Tulong ge' aku tue, gola' do kekaseh kau, go ana' ku* saki' uyoham tam kesarong setan," jie.
40015023	Pie Yesus si ngojap nyem, cum iyo nyamute. Dah nyoe jie pada' murite, "Ditulong ja' beh iyo tue kei iyo pulangam; gei' noe teger ngaru diret nyem gewaie," jie.
40015024	Pie Yesus nyamut sidoe, "Aku diutus ke' deniyo tue pun to' ku nulong pada' engku diret ku reng Israel nyem, yeng keedah domo yeng sosat," jie.
40015025	Pie ningo paner Yesus bungi nyoe tei' lalu reng betinoe tei' manu ke' soma' kit lalu belutut di adap Yesus, muhún mampal agei'am ke' Yesus. "Tulong ge' aku, Tuwowei," jie.
40015026	Pie Yesus nyamute pakai perbeso. "Noe ken patut jolu yeng to' sego ana' biya' pie dirobut diunyo' ke' ana' kudo'," jie.
40015027	"Nyoe mátam, Tuwowei," jie reng betinoe nyeh. "Ja'e ana' kudo' ge'e, gei' nyego pelamur tuwowe," jie.
40015028	Lalu jie Yesus, "Kepecayo kau mat tungang soh," jie. "Mangko yeng dipinta' kau tadie mat dituntongam," jie. Tumas iyo bepaner bungi nyoe tei' lalu penyaki' ana' reng betinoe nyeh pun mat beyi'am.
40015029	Dah nyoe Yesus ningal arong nyoe bejelan nyusor kenaming Lompoe Galilea, lalu mendeki natai, dudo' dinyoam.
40015030	Jedi dah dudo' di natai tei' dah nyoe Yesus dipanu le' pada' reng rami yeng bejejiyoh naban reng timpang, reng cacat, reng butoe, reng bisue, pada' reng yeng beneko reno penyaki'e ditabane ke' iyo, lalu mat dipebeyi' le' Yesus.
40015031	Paling kangáp pada' reng rami merati gewai Yesus, tam pada' reng bisue ulehe bepaner, pada' reng timpang ulehe bejelan, pada' reng cacat pulang beras, pada' reng butoe pun mencináng. Nyoam reng rami nyeh mat kangápam meratie, lalu simah mugi Allah yeng disomah reng Israel.
40015032	Jedi dah nyoe Yesus madah murite nyurohe bekumpol ke' soma'e. Lalu jie Yesus, "Kaseh ku," jie, "ngaji pada' reng rami tue; dah tigo ari sidoe ngenjurut ningo pemadah ku. Pada' bokale pun bis dah. Ku noe nyamán ati ku na' nyuroh sidoe pulang gei' lapar porute. Ngorie ku," jie, "gola' do yeng pisan di tongah jelan," jie.
40015033	Samut murite tei', "Pi diret tue jewoh ken kampong," jie "di padang sunyei' tue; konai na' moli roti cukup nyo' reng menya' tue di arong sunyei' potue?" jie.
40015034	"Nyeh pai menya' roti kam?" jie Yesus. "Gei' tujoh gie agei'," samut sidoe, "ken ikan kekocit siko' duwo nyem," jie.
40015035	Dah nyoe Yesus nyuroh pada' reng rami nyeh dudo'.
40015036	Dah dudo' tei' lalu diamie le' Yesus roti tujoh gie ken ikan nyeh te'. Dah diamie iyo bedoa beterimoe kaseh ke' Allah. Dah bedoa roti ken ikan tei' dipocahe, lalu dibecare ke' murite. Tang ke' murite berue dibegi ke' reng rami.
40015037	Lalu reng rami nyeh makan sekonyáng-konyángeam. Jedi dah makan tei' dikumpolam le' murite kelobeh kepocah roti ken ikan nyeh. Kekumpol kelobeh gei' do tujoh taya' gei' yeng ponoh.
40015038	Sedang pemenya' reng yeng makan tei' ento' reng lelaki ja' empat ribu ko'.
40015039	Jedi mátam. Dah nyoe Yesus pun nyuroh pada' reng rami nyeh pulang. Dah reng rami nyeh pulang iyo si nayi' perawu, lalu bejelan ke' peloya' Magadan.
40016001	Jedi dah nyoe do deri kelompok reng Parisi ken deri kelompok reng Saduki, yeng manu ke' Yesus na' ngendugoe. Mangko sidoe nyuroh iyo mulah keenah keaneh kei ngembokti ke' sidoe ken kuwasoe mat deri Allahei noei.
40016002	Pie Yesus nyamute, "Pada' petanah petano ke' hal deniyo tue si ti ku tawu kam," jie Yesus. "Umpamoe kam mantau lamor di langi' des mato ari tengolam nyeh; a, jie kam, tanoe pagi na' beyi'.
40016003	A, mun kam mantau langi' silam des mato ari terobi' nyeh a, jie kam, tanoe ari na' ujan, tokohe. Jedi tekonoe ke' pada' petanah petano di deniyo tue si kam mat tawu kam ken retie. Pie tekonoe ke' petanah petano ke' hal gewai Allah des jemán tue si sungoh pun mat nyato nar nyeh pie tarah ke' noe tawu kam."
40016004	"Jedi tue kam," jie Yesus, "na' nyuroh aku mulah keenah keaneh nyo' petano ken kuwaso ku deri Allah," jie. "Menurute si kam dah jelas dah. Pie go kam lapis tue mat jat nar," jie. "Kam dah ningal Allah, na' po reng yeng noe mutu dah ken jodoe. Nyoam go kam minta' bokti agei'. Pie nyamán kam ngajie," jie, "cumam ku mulah petanah petano agei' nyo' kam, cuwali petanah na' po yeng tejedi ke' Yunus mie," jie Yesus. Dah nyoe Yesus ningal sidoe, lalu bejelan ke' arong layin die.
40016005	Jedi Yesus sidoe nayi' perawu lalu nyemorang lompoe agei'am. Murit Yesus tei' kelupoe meyie bokale.
40016006	Jedi dah nyoe jie Yesus nyingka' sidoe, "Awas beh kam!" jie. "Kam ca' ati-ati gola' kam tepalet pengemang roti deri reng Parisi ken reng Saduki nyeh," jie Yesus.
40016007	Pie ningo omóng Yesus bungi nyoe tei' lalu pada' murite betentanyoe pado sidoe; pai nin beh omóng Yesus ke' hal roti nyeh, jie. "Jangán iyo nyiner ke' hal roti nyeh tam bokal diret bis dah," jie sidoe.
40016008	Yesus pun tawue ken omóng sidoe nyeh te', dah nyoe jie Yesus nyingka' sidoe, "Kam si gei' malang nar kepecayo kam," jie. "Ngopai go kam manseh kamoh ke' hal roti, do cum nyeh?
40016009	Kam gei' bolum jelas peh ken kuwaso aku?" jie. "Dah kelupo dah peh, kam, ken gewai ku des ngumpan reng lelaki limo ribu ko' ken roti limo gie nyem? Kelobehe pun gei' pai taya' agei' yeng kam kumpol ketiko nyoe?
40016010	A, ken ku ngumpan reng lelaki empat ribu ko' kin ponyoe jum, ngat ken roti tujoh gie nyem, dah nyoe beropai taya' agei' kesisoe yeng kam kumpol nyeh?" jie Yesus.
40016011	"Pie gopai go kam bolum jelas?" jie. "Ku ngomóng ke' hal roti tadie," jie Yesus, "bedeke' ku kamoh tam cum beroti!" jie. "Pie jie ku tadie kam ca' ati-ati gola' tepalet pengemang roti reng Parisi ken reng Saduki nyeh," jie Yesus.
40016012	Dah nyoe berue murite pun mat jelase ken maksut Yesus tei' sidoe ca' ati-ati ke' hal pengajar reng Parisi ken reng Saduki nyeh; jedi noe iyo ke' hal pengemang roti peh.
40016013	Jedi Yesus tei' bejelan ken pada' murite, detang ke' peloya' soma' kampong Kaisarea Pilipi. Detang kinun lalu iyo betanyoe ke' murite. "Nyeh jie reng rami nyeh sopailah aku tue yeng didemo Ana' Mensiyo?" jie Yesus.
40016014	Samut sidoe, "Do reng yeng madah kau Yohanes Penyolam gola' ke' pai nawue tue bengki' idup. Do jum yeng madah kau penijum Elia mie yeng pulang ke' deniyo tue. Separoe jie gola' ke' penijum Yeremia yeng mati bengki' idup, atau pun penijum yeng layin," jie murite.
40016015	"Nyeh mun jie kam," jie Yesus, "aku tue sopailah?"
40016016	Samut Simon Petrus, "Kau mat Kristus, penulong yeng dijenyi le' Allah. Kau Ana' Allah yeng idup," jie.
40016017	Lalu jie Yesus nyingka' Simon, "Mat untong tuwaham kau, Simon, ana' Yona! Kau tawu nyoe pun noe iyo go dipadah le' mensiyo peh, pie diret Apa' kuam di serugo yeng madahe ke' kau," jie Yesus.
40016018	"A, jedi tue do jum yeng na' ku padah ke' kau, Simonei," jie Yesus. "Go aku kin ngenggelar kau Petrus, ya'am betu. A, pada' reng yeng pecayo ken aku, yeng didemo ku gereja ku, suroh ku togap kukoh di betu kalas tuam. Mat akuam yeng nyurohe togap kukoham; mangko pada' penguwaso deri Deniyo Reng Mati pun mat noe mampu ngalahe.
40016019	"Ibarat ke' lawang din ku langko' nyerah ke' kau kunci lawang Deniyo Allah yeng Beru, nyo' kau ngunang ngamie reng kei tamoe, kei na' reng berajo ke' Allah. Ke' hal gewai umát ku di deniyo tue pun, kau yeng behak mutuse. Go yeng diputus kam ditue pun maksute go dah diputus disah le' Allah di serugo nun," jie Yesus.
40016020	Dah nyoe Yesus bepadah ke' murite, nonga' sidoe nang na' bepadah lo'e ke' sopai pun ke' hal iyo mat Kristus, penulong yeng dijenyi le' Allah.
40016021	Jedi betongai ari nyoe pun Yesus mulai ngenjelas ke' murite ken pai yeng langko' tejedi ke' iyo. Go iyo, jie, mat ca' ke' kota Yerusalem; lalu dinyoe iyo langko' ca' ngerudu kesusah kesensare yeng bemacam bejenis pun deri tangán pada' ketuwo reng Yahudi, demo ke' pada' ketuwo pelayan, demo ke' pada' ugar agama pun. Sampai iyo, jie, mat ca' dibunoh, pie dah ari pengentigoe si iyo langko' bengki' idup agei'am, jie Yesus.
40016022	Jedi ningo paner Yesus bungi nyoe tei' Petrus pun ngaja' Yesus ke' pinger jelan, lalu nyacue Yesus ngomóng bungi nyoe te'. "Noe ken kau ca' mati, jera' kau, Tuwowei," jie. "Tentu Allah ngiyas kau gei' sempayo nyoe noe tejedi ke' kau," jie Petrus.
40016023	Pie dah nyoe Yesus meruso' ke' Petrus. "Rariam, Penggudo, deri tue," jie Yesus nyingka' Petrus. "Kau nonga' melempang gewai aku, mun omóng kau tokoh nyoe. Omóng bungi nyoe kengkaji mensiyo nyem, noe iyo deri Allah peh," jie.
40016024	Dah nyoe jie Yesus nyingka' pada' murite, "Sopai ja' yeng na' menjedi murit aku," jie, "mat ca' ningal kepenting direte, ken ca' relo nangong salipe, disensare na' po aku disensare.
40016025	Go berang reng yeng mementing keidup direte di deniyo tue si pengabise losi nayápam. Pie berang reng yeng noe mementing keidup direte tam iyo mementing aku si, reng nyoe tarah ke' tetomuam ke' idup yeng mat.
40016026	Jedi nang na' salah pileh. Pai ge' keuntonge mun reng buleh semuya' kekayo kesugeh di deniyo tue pie pengabise rohe losi nayápam? Nyoe kin ngerugi ngerusa' direteam! Lalu mun na' nobus mensiyo yeng dah telampoh ngemboros keidupe nyo' kepenting direte kotilah? Pada' kekayo kesugehe pun noe ken cukup. Mat telampau dah," jie Yesus.
40016027	"Jedi mat ca' jelasam ke' hal tue, kamei," jie Yesus. "Go aku yeng didemo Ana' Mensiyo," jie, "mat langko' bebeli' agei' ke' deniyo tue nyo' ku ngendecing pada' mensiyo. Kedetang ku gi mat agongam, bekuwaso, na' po Apa' ku yeng agong bekuwaso. Ken belo melekat pun langko' namah aku jum. Dah nyoe ku langko' ngendecing ken ngupah tiyap ko' mensiyo cuco' ken gewaie.
40016028	A, separo kam ditue pun mat langko' idup sampai merati keagong ken kuwaso aku des aku Ana' Mensiyo betongai disomah kei rajo," jie. "Nyoe mat-mátam, kamei," jie Yesus.
40017001	Jedi dah nyoe, dah nam ari ponyoe tei' dah nyoe Yesus ngaja' Petrus, Yakobus ken menyadie Yohanes nyeh nyo' sidoe tigo namah Yesus mendeki natai tingie.
40017002	Jedi dah detang kinun tei' temosie upo Yesus berubah cayoe di adap sidoe. Mukoe tampa' na' po mato ariam. Pekakase pun nyaca' bemalo puteh pepuwo, kontan tampa'am.
40017003	Tumas berubah cayo Yesus tei' temosie temeronyong penijum Elia ken penijum Musa, ngomóng ken Yesus dinyoe.
40017004	Jedi dah nyoe jie Petrus, "Tuwowe," jie, "untong naram soe go kami do ditue! Mun disuroh kau," jie, "ku na' ku mulah ponok tigo buwah nyo' nyomah ke' deduwan; sebuwah nyo' kau, sebuwah nyo' Kei' Musa, ken sebuwah nyo' Kei' Elia," jie Petrus.
40017005	Pie kebonóng Petrus ngomóng tei' temosie sok! sidoe diserudong le' románg yeng tampa'am, dah nyoe do kedingo suwaro yeng bebungi deri lem románg nyeh te'. "Tuam ana' Ku yeng paling Ku kaseh," jie. "Ku paling ayah ken iyo. Dingoam kam pemadah iyo," jie suwaro nyeh te'.
40017006	Jedi dah ningo bungi suwaro deri románg tei' murit Yesus yeng tigo ko' nyeh bap! tepesungkur tam abis kegegola'e.
40017007	Pie Yesus manu ke' sidoe lalu nigue sidoe. "Bengki'am, kamei," jie. "Nang gola'."
40017008	Dah nyoe murit Yesus nenguwa'; diperatie tei' cum dah reng layin dinyoe te'. Tingal siko' Yesus dam.
40017009	Jedi mátam. Des sidoe empat turun deri natai nyeh tei' Yesus mat bepadah ke' sidoe. "Nang na' madah ke' sopai pun," jie, "ken jolu yeng diperati kam tadie. Mun bolum aku Ana' Mensiyo mati bengki' idup agei' nyeh nang na' bepadah lo'e," jie Yesus.
40017010	Dah nyoe murite tigo ko' tei' betanyoe ke' Yesus. "Kaji kami si na' nunoe jie pada' ugar agama nyeh sepatute penijum Elia ca' ngulu Kristus, penulong yeng dijenyi le' Allah. Pie perati kami," jie, "bolum do Kei' Elia detang ngelaju tugase na' po yeng ditijum mie," jie.
40017011	Samut Yesus, "Nyoe si mátam, kamei. Elia mat ca' dolu deri Kristus, nyo' iyo memanci semuya' segeloe.
40017012	Pie yeng mat si Elia mat dah detang dah, kamei, pie reng noe tekenale ken iyo mat Elia. Jewoh na' tekenal, malah ken paie iyo mat dipempungah le' sidoe sekemawo' atieam," jie Yesus. "Jedi ponyoe jum ken aku yeng didemo Ana' Mensiyo nyeh, kamei. Aku mat langko' dipempungah le' sidoe jum," jie Yesus.
40017013	Dah nyoe murite pun jelase ken yeng dimaksut Yesus tadie ke' hal Elia nyeh poe Yohanes Penyolam.
40017014	Jedi mátam. Dah turun deri natai tei' Yesus sidoe betomu agei'am ken pada' reng rami yeng nan do ngenjurute. Dah nyoe do reng lelaki siko' yeng manu ke' Yesus lalu belutut di adap Yesus.
40017015	"Tuwowe," jie, "tulong ge' ana' ku tue," jie. "Iyo saki' saban; mat lelaham iyo ngidape, sampai erat iyo teperobah ke' lem api, pai noe ke' lem ayie. Mat lelah nar iyo ngidape," jie.
40017016	Jedi jie reng lelaki nyeh, "Daham ku meyie iyo tue ke' murit kau, nyo' sidoe ngembeyi'e, pie ngei'e beyi', noe mampu sidoe," jie.
40017017	Lalu jie Yesus nyingka' pada' reng rami ken pada' murite, "Parah nar kam lapis tue," jie. "Dah lamat dah aku do ken kam pie manseh potuam ati kam; cumam kepecayo kam. Mat koringam ati kam, poe. Gei' paiam lamat agei' aku ca' nantie gei' ati kam berubah?" jie Yesus. Lalu dah iyo bungi nyoe dah nyoe jie nyingka' reng lelaki nyeh te', "Tabanam kitue ana' kau," jie.
40017018	Lalu mátam, dah ana'e nyeh ditaban ke' Yesus tei' lalu Yesus pun nunong setan deri ana' biya' nyeh te'; dah ditunonge tei' setan nyeh pun mat keluwaram. Dah keluwar tei' ana' biya' nyeh pun sengkunyong beyi'am.
40017019	Jedi dah kaloe ponyoe, tingal Yesus ken murite bangam nyeh, lalu murite betanyoe ke' Yesus. "Gopai nin," jie, "go kami tadie nunong setan nyeh, bolei'e?" jie sidoe.
40017020	Lalu Yesus nyamute, "Tam kepecayo kam gei' malang," jie. "Pie mun mat dipakai si numo' pun kepecayo kam gei' malang nyeh pie manseh bekuwasoam. Ibarat ke' jolu din numo' pun kepecayo kam mosai igei' sensabi, pie manseh bekuwasoam. Mampu na' nyuroh gunóng begenset deri tue kinyoe pun. Mat na'e tuno' ke' kam. Kam semuya' uleh semuya' mampu sal ge' kam mat pecayo," jie Yesus. [
40017021	"Ja'e ke' hal setan nyeh tadie," jie, "kepecayo diret togap pun go setan tokoh nyoe mat noe mampu ditunong modasam, cuwali ken caro bedoa ken betara' noe makan," jie Yesus.]
40017022	Jedi mátam. Dah pagi lusoe ponyoe Yesus ken pada' murite bekumpol agei', di peloya' Galilea. Dah nyoe jie Yesus, "Aku yeng didemo Ana' Mensiyo nyeh," jie, "mat langko' diserah ke' pada' penguwaso,
40017023	ken sidoe langko' munoh aku. Pie dah ari pengentigo nyeh aku langko' disuroh Allah bengki' idup agei'am," jie. Jedi ningo omóng Yesus bungi nyoe tei' pada' murite mat susaham atie.
40017024	Dah nyoe Yesus ken murite detang ke' kampong Kapernaum. Detang kinun lalu Petrus dipanu le' reng yeng nageh duwit pajak ento' rumah kediyam Allah*. Pemenya' pajak nyeh duwo bingkap duwit perak. Jedi jie sidoe yeng nageh pajak nyeh tei', "Nyeh guru kau," jie, "ngembeyar noei pajak rumah kediyam Allah?" jie betanyoe ke' Petrus.
40017025	"Guru kami ngembeyar jum," samut Petrus. Jedi dah ningal omónge ken sidoe Petrus pun nayi' ke' lem rumah, betomu ken Yesus. Lalu Yesus die yeng betanyoe ke' Petrus. Jedi jie Yesus, "Nyeh engo kau koti, Simon, ke' hal ngembeyar pajak di deniyo tue. Sepatute sopailah yeng ca' meyar pajak ke' pada' rajo di deniyo tue? Ca' ana' rajoei, ca' urangei?" jie Yesus.
40017026	Jie Petrus, "Ca' urang." Samut Yesus, "I, ca' urangam. Ana' rajo kin lopas, dih?
40017027	Ja'e mun diret noe ngembeyar pajak tue, gola' sidoe salah tangap ngaji diret; jedi ma'am dibeyar pun. A, boh kau ngayel ja' ke' lompoe," jie Yesus. "Sal dah kau buleh siko' kaloe kau ngoba' nyawoe; dinyoam kau nomu duwit cukup nyo' kau ngembeyar pajak diret duwo. Nyoe ca' diamie kau, diunyo' kau ke' sidoe, beh?" jie Yesus nyingka' Petrus. Lalu mátam.
40018001	Jedi mátam. Dah nyoe pada' murit Yesus manu na' betanyoe ke' Yesus. Lalu jie sidoe, "Sopaiam yeng langko' bepangkat tingie des Allah disomah kei rajo di deniyo tue?" jie sidoe.
40018002	Dah nyoe Yesus pun ngamie nyapo siko' ana' biya' yeng do dinyoe, disurohe bediri kei iyo nyontohe di adap murite.
40018003	"Yeng mat si," jie Yesus, "mun kam noe berubah pemiker kam," jie, "kam langko' noe konoe kawum kaliam lem pada' berekat dolat Allah des Sen disomah kei rajo. Kam mat ca' renah ati na' po ana' biya'am.
40018004	Go sopai ja' yeng merenah direte na' po ana' biya' nyeh si iyoam yeng bepangkat tingie des Allah disomah kei rajo nyeh," jie Yesus.
40018005	"A, ken sopai ja' yeng nampan nerimoe begewol begelumo ken reng yeng paling beroh benso ana' biya' potue tam demo aku si mat samoam ken iyo nampan nerimoe akuam," jie Yesus.
40018006	"Pie kebelike," jie, "mun do reng yeng ngacau ngaru reng pecayo si ukume paling borat. Biyar pun reng pecayo yeng paling beroh pun, pie mun do reng yeng ngacau ngarue si mat paling boratam ukume. Manseh nyamán ge' mun betu bosai ditamat ke' liyere lalu iyo dilojang ke' lem lawut, deri pado iyo dibelas le' Allah tam iyo ngacau ngaru reng pecayo.
40018007	"Paraham deniyo tue, go nan do nyem jolu yeng kei nyangkut reng kei nyurohe bedoso. Jolu ge' deniyo tue mat jatam, mangko nan do nyem jolu yeng kei nyangkut reng; mat noe koloe noe. Pi mat paraham reng yeng nyuroh betore tesangkut, go ukume mat paling borat," jie Yesus.
40018008	"Mangko mun jeri kau atau pun kaki kau yeng to' meyie kau bedoso si coh ge' ditukong dibuwang kaliam," jie Yesus. "Go manseh nyamán kau idup begelumo ken Allah ken tuboh kau yeng timpang jerano deri pado dilojang ke' api yeng benyalo seora'-ora'eam ken tuboh kau yeng gei' pepak gonáp pun.
40018009	"A, ponyoe jum mun mato kau yeng to' meyie kau bedoso nyeh; coh ge' dicungkit dibuwang kaliam," jie Yesus. "Manseh nyamán kau idup begelumo ken Allah ken mato kau yeng butoe deri pado dilojang ke' lem lawut api ken mato kau yeng gei' moncas pun," jie Yesus.
40018010	"Ingátam kam, nang na' kam ngeremeh siko' pun deri engku aku yeng paling beroh pun," jie Yesus. "Go semalang ke' Apa' ku di serugo nun pun ge'e, noe koloe Sen ngeremehe, sa'am go kam. Sampai tiyap ko' engku aku mat do melekat yeng kei ngenjegoe; ken melekat nyeh pun rato-ratoe behak nan manu ngadap Allah kei nyampai penyadu engku ku ke' Sen," jie Yesus. [
40018011	"Mangko kam ati-ati nang na' ngeremeh engku aku yeng paling beroh pun. Go aku Ana' Mensiyo detang pun to' nulong nyelamát reng yeng sosat," jie Yesus.]
40018012	"A, contohe benso reng yeng benya' domoe. Jedi mun do reng ngingún domo seratus ko' nyeh, pie do siko' yeng meracau, yeng losi; lalu pai gewai tuwowe nyeh, engoe?" jie Yesus. "Tentu domo yeng benya' nyeh ditingale, diadue nyem iyo ngulam di natai nun nyo' tuwowe ngogoe domoe yeng siko' yeng losi nyeh, mat noe?
40018013	A, dah tomue kin iyo ayah bikaham ngajie. Malah ken paie paling ayah bikaham iyo ngaji yeng dah losi pie tue dah tomu agei'am, deri pado yeng benya' yeng renán yeng noe losi pun.
40018014	A, ponyoe jum ken Apa' diret di serugo nun. Kona' ati Sen si gei' sempayo siko' pun cum deri engku Sen yeng paling beroh pun yeng losi nayáp," jie Yesus.
40018015	Jedi jie Yesus, "Sal do betor kau yeng dah pecayo yeng bedoso," jie Yesus, "kau ca' negure caro besemuko. Pie kam bedenduwo nyem, caro besesulit. Mun iyo na' ningo kau, maksute kau dah ngerampas betor kau deri dosoe.
40018016	Pie umpamoe mun iyo ngei'e ningo kau, kau ca' meyie betor kau siko' duwo, dipanu agei'. Go mun na' ngesah kesalah urang ca' do saksi duwo tigo ko'.*
40018017	Pie mun iyo manseh ngei'e ningo kam duwo tigo nyeh, ca' dipadah ke' pada' umát gereja die. Kepepuwase, mun iyo ngei'e ningo pada' umát pun, kam ca' ngangape po kam ngangap reng yeng noe tekenal ken Allah, ken pada' reng penageh pajak nyeh*," jie Yesus. Nyoam pengajar Yesus ke' hal reng pecayo sege' bedoso.
40018018	"Jedi ke' hal gewai umát ku di deniyo tue," jie Yesus, "kam yeng behak mutuse. Go yeng diputus kam ditue pun maksute go dah diputus disah le' Allah di serugo nun," jie Yesus.
40018019	"A, tue mat penting jum ke' hal hak kam yeng pecayo nyeh," jie Yesus. "Jedi mun kam seati sepiker bedoa minta' tulong Sen di deniyo tue si, numo' pun ngat duwo ko' kam nyem yeng bedoa pie pasti dituntongam le' Apa' ku di serugo nun.
40018020	Go dinai do duwo tigo ko' kam nyem pie mun kam bekumpol bedoa tam pecayo ken demo aku si aku tetap nyeroto kam. Mangko Apa' ku pun mat nuntong ningo doa kam," jie Yesus.
40018021	Dah nyoe Petrus manu ke' Yesus, lalu betanyoe. "Tuwowe," jie, "ca' beropai kali aku ngampun betor ku mun iyo do salahe ken aku? Ca' sampai tujoh kali peh aku ngampune?" jie Petrus.
40018022	"Noe, noe iyo ngat bula' tujoh kaliam peh," jie Yesus. "Malah ken paie ca' tujoh puloh kali lipat kau ngampun betor kau!
40018023	Go ponyoe jum," jie, "sal ge' Allah disomah kei rajo," jie. Dah nyoe iyo madah sebuwah perempamo ke' hal koti keada'e sege' Allah disomah kei rajo. "Jedi," jie Yesus, "do siko' rajo. Dah nyoe kaji rajo tei' na' merati catat utang belo ana' buwahe, lalu na' diitonge.
40018024	Jedi des iyo merati catat utang nyeh, dibeyie ngadap ke' rajo siko' ana' buwahe yeng utange sampai bejejuta.
40018025	Pi iyo cum jolue nyo' ngembeyar utange. Mangko suroh rajo tei' deri iyo sampai ana' binie pun ca' dijuwal kei ulun reng, cukup ken rumah tangoe pai ca' dijuwal jum. Duwite asel sedena' seberumah dijuwal tei' nyo' ngembeyar utange, jie rajo.
40018026	"Susaham ati ana' buwahe ningo paner rajo bungi nyoe ken iyo. Lalu iyo nungkup di adap rajo, minta' muhún, simah minta' kekaseh rajo. Muhúnam, tuwowei, sabar lo'e, jie, nyo' ku besetiyar ngembeyar semuya'e, jie.
40018027	"Kaseham rajo meratie, lalu diapuse kaliam utange yeng paling bosai, noe sa' dibeyaram, jie.
40018028	"Pie, pailah. Dah pamus deri rajo tei' ana' buwah nyoe betomu ken kabane samo-samo ana' buwah rajo jum. Kabane tei' berutang ken iyo. Sikitam utange, ngat bereribu nyem. Pie tumas merati betore yeng berutang ken iyo tei', ditangkape, dijengengke, lalu, Beyaram utang kau ken aku, jie yeng siko' yeng gei' beruam diapus utange yeng paling bosai.
40018029	"Betore tei' nungkup lalu, Muhúnam, sabar lo'e, jie, nyo' ku besetiyar ngembeyare, jie.
40018030	"Pie ana' buwah yeng siko' nyeh ngei'e. Betore mat ditangkape, dipenjeroe, lopas noe lopas ca' dah pupus utange, jie.
40018031	"Pada' ana' buwah rajo yeng layin tei' merati jum gewai betore yeng siko'. Mat susaham sidoe meratie, lalu sidoe mat bepadah ke' rajo.
40018032	"Dah nyoe rajo beposan ke' ana' buwahe yeng diampune tadie ponyoe. Mat detangam ngadap rajo agei'. Lalu jie rajo nyingka'e, Kau ana' buwah yeng jat! jie. Utang kau yeng paling bosai ku apus ku, tam kau muhún dikaseh.
40018033	Menurute kau ca' ngaseh betor kau, po aku ngaseh kau. Pi kau cum kekaseh kau ken betor!
40018034	"Mat godiam rajo, mangko ana' buwahe disurohe dipenjero, disensare kerado' ke' dah dipupus utange.
40018035	"Ponyoe jum Apa' ku di serugo ken kam, mun kam noe ngelon betor, kamei," jie Yesus. "Kam ca' seputeh ati nan ngelon betor yeng besalah ken kam," jie.
40019001	Jedi mátam. Dah santo' Yesus ngajar reng bungi nyoe tei' lalu iyo ningal peloya' Galilea bejelan manu ke' peloya' Yudea di seborang Sungai Yordan.
40019002	Pada' mensiyo yeng ngenjurute pun mat paling rami nar, lalu yeng perelu ditulong dipebeyi' nyeh mat dipebeyi' le' Yesus.
40019003	Jedi dah nyoe Yesus dipanu le' reng deri kelompok Parisi yeng na' ngendugoe. Lalu jie sidoe, "Nyeh kengkaji kau ngelangar ukum noei mun reng semadi muwáng binie?" jie.
40019004	Dah nyoe Yesus nyamute, "Nyeh kam noe jelas peh ken tuju maksut Allah ke' hal reng bejodo nyeh? Pie tentu kam koloe beco di Kitap Allah, ken Sen yeng asal muloe ngado mensiyo mie mat ngado sepasang, selaki sebini.
40019005	Lalu dah diado Sen tei' jie Sen, Nyoam sebape sege' senika' reng lelaki bejodo nyeh iyo mat bepencar ken ino' apa'e, lalu ngumpol ke' jodoe, gei' sidoe sederah sedeginam, jie Sen. (Kejedi 2:24)
40019006	Maksute," jie Yesus, "yeng asale duwo ko' nyeh pie diangap menjedi siko'am. Mangko yeng dah dipadu le' Allah nyeh nang na' dipencar le' mensiyo," jie Yesus.
40019007	Lalu jie reng Parisi nyeh, "Nyeh mun ponyoe ngopai go jie ukum Kei' Musa mie reng mampu muwáng binie sal ge' diunyo'e ken surat* yeng sah?" jie sidoe.
40019008	Lalu jie Yesus nyamute, "Nyoe tam deri ati kam yeng bolei' dibongkeh urang nyeh ke; nyoam go Kei' Musa ngijin kam muwáng bini kam. Pie des Allah asal mulo ngado mensiyo mie si noe iyo tokoh nyoe peh.
40019009	Mangko jie ku sopai ja' yeng muwáng binie lalu bejodo ken bini yeng beru nyeh si iyo mat butang beonga', cuwali iyo sara' mie tam asale binie yeng butang beonga'," jie Yesus.
40019010	Jedi ningo paner Yesus bungi nyoe tei' jie murite, "Mun ponyoe si coh ge' noe sa' bejodo kaliam," jie sidoe.
40019011	Pie Yesus nyamute, "Noe iyo semuya' reng yeng mampu makai pemadah nyoe, cuwali iyo diunyo' kemampu deri Allaham," jie Yesus.
40019012	"Mat do reng yeng noe mampu bejodo tam iyo jerano cum napsue deri asal iyo diado mie pun. Do jum yeng noe mampu bejodo tam iyo mat dipulah reng jerano cum benapsu. A, do jum reng yeng noe bejodo tam iyo sengejo mileh noe bejodo tam na' bebas kit melayan Allah," jie Yesus. "Mangko sopai ja' yeng mat diborie Allah kemampu gei' iyo noe bejodo nyeh si kemampu nyoe mat ca' dipakai," jie Yesus.
40019013	Jedi mátam. Dah nyoe do reng yeng meyie ana'e ke' Yesus kei minta' didoa diberekate. Pie sidoe dicacue, ditonga' le' pada' murit Yesus.
40019014	Pie jie Yesus, "Aduam beh pada' ana' biya' nyeh manu ke' aku," jie. "Nang na' kam nonga'e. Go mat reng yeng tokoh ana' biya'ame' yeng langko' tekawum lem pada' berekat dolat Allah des Sen disomah kei rajo," jie Yesus.
40019015	Lalu mat doam Yesus nyampang jerie ke' pada' ana' biya' nyeh nyo' iyo ngendolate. Dah nyoe iyo pun mat ngelaju pejelane.
40019016	Jedi mátam. Dah nyoe Yesus dipanu le' siko' reng lelaki yeng gei' mudoe yeng na' betanyoe ke' iyo. Lalu jie reng lelaki yeng gei' mudoe nyeh, "Guru," jie, "gewai pailah yeng panci yeng ca' ku gewai gei' ku buleh idup yeng cum berudu mati?" jie.
40019017	Lalu samut Yesus, "Nyeh mun kau ngat ngangap ku guru nyem gopai go kau nanyoe aku ke' hal gewai yeng panci? Go kin ngat Allaham yeng panci. Tawu noe kau ken maksut omóng kau tue?" jie. "A, jedi ke' hal petanyoe kau tei'," jie, "mun kau na' buleh idup yeng cum berudu mati nyeh kau ca' tuno' taalo' ke' perentah Allah," jie.
40019018	"Perentah Sen yeng koti si?" jie reng mudoe nyeh. Lalu samut Yesus, "Kin jie ukum Musa, Nang munoh, nang butang beonga', nang maling, nang mempulah betor.
40019019	Ge'em ca' ngehormát ino' apa' kau, ken kau ca' ngaseh betor po ngaseh diret kau," jie Yesus.
40019020	Lalu jie reng yeng gei' mudoe nyeh, "Mun ja' ator ke' deng nyoe si," jie, "go ku nan tuno' nyem. Jolu pailah yeng gei' malang yeng ca' ku gewai?" jie.
40019021	Mangko jie Yesus, "Mun kau na' cum kekurang kemalang kau," jie, "kau ca' ngenjuwal pada' reto beno jento keraja' kau, lalu asele kau begi ke' pada' reng yeng bensat, kei kau diupah di serugo nun. Lalu dah nyoe kau bebeli' manu ke' aku, kei menjedi murit aku," jie Yesus.
40019022	Pie reng mudoe tei' ngaso ningo paner Yesus bungi nyoe tei' mat susaham atie, go iyo reng yeng paling kayo rayo. Sorote ngaji na' ngenjuwal pada' jolue. Ngaso ponyoe tei' iyo pun mat pulangam.
40019023	Dah nyoe jie Yesus nyingka' pada' murite, "Yeng mat si," jie Yesus, "reng kayo si mat maring nar na' nyomah Allah kei rajoe," jie.
40019024	"Manseh murah ge' binatang unta ngerudu lubang jerum deripado reng kayo na' tekawum des Allah disomah kei rajo, kamei," jie Yesus.
40019025	Jedi ningo paner Yesus bungi nyoe tei' mat kangápam pada' murite, lalu jie sidoe, "Mun ponyoe si mat mawáham kami tue, moe. Semalang ke' reng yeng diangap kami bujor benar pun ge'e, noe mampu ditulong diselamát, poe, sa'am go kami. Mat cum reng yeng mampu," jie pada' murite.
40019026	Pie Yesus mantau ke' sidoe lalu jie Yesus, "Mensiyo si mat cum kemampue na' nulong nyelamát direte pun. Ca' Allaham yeng nulong nyelamáte, go Allah si semuya' uleh semuya' mampu," jie Yesus.
40019027	Dah nyoe jie Petrus nyingka' Yesus, "Tauam," jie, "kami yeng dah menjedi murit kau. Kami si mat dah ningal semuya' segeno yeng do di kami tam kami na' ngenjurut kau. Nyeh pailah cagar yeng na' kami terimoe deri kau?" jie Petrus.
40019028	"Do mah gi ye'," samut Yesus, "untong tuwah diterimoe kam. Sege' dah deniyo tue dipulah beru nun gi akuam yeng didemo Ana' Mensiyo yeng kei rajo yeng agong yeng bekuwaso. Kam duwo belas murit ku pun langko' dudo' di pada' belai agong dinun nyo' kam merentah jum beroto ken aku. Kam kei akim pada' reng Israel yeng duwo belas benso gi.
40019029	"Pai tel agei'," jie Yesus, "sopai ja' yeng ningal pada' jolu di deniyo tue go pecayo ken aku pasti beuntong tuwah gi," jie Yesus. "Demo ke' rumah tangoe, demo ke' dulor menyadie, demo ke' ino' apa'e, demo ke' ana' uco'e, demo ke'...boneh genelo cuco' tanám kebun jenah. Pie mun ditingal reng go iyo pecayo ken aku si iyo dibelas kaseh seratus kali lipat. Pai tel agei' buleh jum idup yeng cum berudu mati," jie Yesus.
40019030	"Mat tebeli' deri pengaji mensiyo," jie Yesus. "Go reng yeng dikaji betore langko' noe ditingie gi, pie dah kesudahe iyoam yeng ditingie. Pie kebelike yeng ngangap direte pasti langko' ditingie pie iyo tarah ke' noe ditingie gi," jie Yesus.
40020001	Dah nyoe Yesus manseh nyamong panere. "Mat ponyoame' des Allah disomah kei rajo," jie Yesus, "Ku merempamoe ke' siko' tuwowe kebun angur," jie. "Jedi sempamoe do tuwowe kebun angur nyeh, dah nyoe iyo bengki' kolam nyama' ngogoe reng kei ngerejo kebune.
40020002	Jedi dah iyo nomu reng yeng relo kerejo tei' iyo pun nyereto ngupah sidoe ken duwit denari sebingkap, na' po kebiyaso upah reng kerejo seari ponyoe. Dah nyereto ponyoe tuwowe kebun nyeh pun mat nyuroh sidoe bekoyo bekerejo di lem kebune.
40020003	"Jedi dah mato ari nayi' tei' tuwowe kebun nyeh turun agei'am deri rumahe, lalu diperatie tei' di tongah temelayan kampong tei' gei' do reng yeng ngencogok, yeng cum gewaie.
40020004	Jedi jie tuwowe kebun nyeh, Na' noe kam kerejo di kebun angur aku, jie. Kaloe ku ngupah kam setimpal ken kerejo kam, jie. Lalu sidoe pun mat na'e.
40020005	"Jedi dah tongah ari kaloe, ponyoe agei'am tuwowe kebun nyeh te'; iyo nyuroh reng yeng ngencogok di temelayan kampong nyeh nyo' ngamie upah di kebune. A, ken dah mato ari cunong penuto' nyeh pun ponyoe jum.
40020006	Jedi dah pengudah kali iyo bejelan di temelayan kampong tei' dah na' ujong ari dah, pie manseh gei' doam iyo merati reng yeng ngencogok, yeng cum gewaie. Lalu jie tuwowe kebun nyeh, Ngopai, jie, go kam beari-ari ngencogok nyem, cum gewai kam? jie.
40020007	Lalu jie samut sidoe, Jolu ge' cum reng yeng nyuroh kami kerejo, jie. "Lalu jie tuwowe kebun nyeh, Bom, jie, mun kam na' kerejo di kebun aku pun, jie. Lalu sidoe pun mat na'e.
40020008	"Jedi mátam. Dah ujong ari ponyoe tei' tuwowe kebun nyeh nyuroh ana' buwahe ngembegi upah ke' pada' reng yeng kerejo kebune te'. Jedi jie tuwowe nyeh nyingka' ana' buwahe, Dikumpolam pada' reng yeng ngamie upah tadie, begiam pada' upahe ke' sidoe, betongai deri yeng dudi mansok tadie manu ke' reng yeng paling dolu, jie tuwowe kebun nyeh.
40020009	"Lalu mátam. Pada' reng yeng mulai kerejo des dah na' ujong ari tadie pun pie manseh diupah sebingkap siko'.
40020010	Jedi dah detang ke' giler sidoe yeng dolu kerejo tadie si kaji sidoe, a, kami si pasti benya' upah deri sidoe layin. Pie sidoe pun manseh sebingkapam jum upahe, na' po yeng dijenyi ken tuwowe kebun tadie.
40020011	Jedi ngaso ponyoe tei' pada' sidoe yeng dolu kerejo tei' begunau ken tuwowe kebun nyeh.
40020012	Ngopai, jie, go upah kami samo ken upah sidoe yeng paling dudi; sidoe kin kerejo sejamam. Tekonoe ke' kami beompas pulas beari-ari bejomor, jie sidoe yeng mansok dolu nyeh te'.
40020013	"Pie jie tuwowe nyeh nyingka' siko' reng yeng begunau nyeh, Ku si so ku cum kesalah aku ken kau, kaban kuei. Kau kin nyereto ken upah sedenari ento' seari pul.
40020014	Noe peh dah diunyo' ke' kau na' po yeng dijenyi diret tadie? Mun ponyoe amiam upah kau, lalu pulangam, jie tuwowe. Ku si, jie, mat tam kerelo ati diret kuam na' ngupah sidoe yeng dudi tadie samo ken kam.
40020015	Go duwit kin yeng akuam. Nyeh kaji kam aku noe behak peh ngurus duwit diret ku? Atau pai nawue go ati kam isin dengki nyem go ku buwar ati ken sidoe, jie tuwowe nyeh." Bungi nyoam perempamo Yesus.
40020016	"Mangko jie ku tadie," jie Yesus, "mat tebeli' deri pengaji mensiyo. Go reng yeng dikaji betore langko' noe ditingie gi pie dah kesudahe iyoam yeng ditingie. Pie kebelike yeng ngangap direte pasti langko' ditingie pie iyo tarah ke' noe ditingie gi," jie Yesus.
40020017	Jedi mátam. Yesus sidoe mat bejelan nuju ke' kota Yerusalem. Dah nyoe Yesus ngumpol murite duwo belas ko' bangam, lalu jie nyingka' sidoe,
40020018	"Dingo beh kam," jie. "Tue diret bejelan nuju ke' Yerusalem. Jedi dah detang kinun," jie, "aku Ana' Mensiyo langko' diserah ke' pada' ketuwo pelayan ken pada' ugar agama diret, yeng langko' mutuse ken aku ca' diukum mati.
40020019	Lalu aku langko' diserah sidoe ke' pada' reng noe Yahudi die, yeng cagar ngeolo'-olo' ngererujong ku ken melesah mempungah aku. Sampai pengabise aku disalip le' sidoe. Pie dah ari pengentigo nyeh Allah pun langko' nyuroh aku bengki' idup agei'am," jie Yesus.
40020020	Dah nyoe Yesus dipanu le' bini Sebedeus ken ana'e Yohanes ken Yakobus, murit Yesus. Dah nyoe ino'e nungkup di adap Yesus, na' minta' jolu ke' Yesus.
40020021	Jedi jie Yesus, "Na' pai den tei'?" Samut ino' Yohanes nyeh, "Ku," jie, "na' minta' ke' kau kei ana' ku duwo ko' tue dudo' siko' di kiboe siko' di kanán kau kei wakel kau, dah kau disah kei rajo gi," jie ino' Yohanes.
40020022	Pie jie Yesus nyingka' Yohanes sidoe, "Kam," jie Yesus, "noe tawu reti jolu yeng dipinta' kam," jie. "Kam na' merentah kei wakel ku, pie mampu peh kam ngerudu pada' kesensare yeng ca' dirudu le' aku sebolum ku merentah kei rajo?" jie. "Mampu," jie sidoe duwo.
40020023	Samut Yesus, "Yeng mat si kam pun ca' ngerudu kesensare na' po aku," jie. "Pi ke' hal sopai yeng dudo' di kiboe sopai yeng dudo' di kanán kei wakel aku gi," jie Yesus, "nyoe noe iyo aku peh yeng nitahe. Apa' ku die yeng nitah nyoe, dah dipampoh Sen dah nyo' reng yeng dipileh Sen," jie Yesus.
40020024	Jedi dah murite layin yeng sepuloh ko' tei' ningo pai yeng dipinta' le' sidoe duwo bemenyadie nyeh lalu mat isinam sidoe sepuloh.
40020025	Pie Yesus pun ngumpol pada' murite lalu madahe potue. "Kam nang kalut ke' hal pangkat," jie. "Yeng nan penting ngaji pangkat si pada' benso layin, yeng noe menduli Allah," jie Yesus. "Sidoe si ayahe merentah nyuroh betor; pada' rajoe kejam merentah rayate, ken pada' wakele pun sebetah iyo nyuroh pada' rayate kitue kinyoe. Nyoe begi reng yeng noe menduli Allah.
40020026	"Pie kam," jie Yesus, "nang na' ponyoe. Kebelike sopai yeng na' mimpin ca' melayanam.
40020027	Ken berang reng yeng na' diangap tingie ca' dolu merenah direte, mat ca' kei ulun betor.
40020028	"Contohe aku tuam, yeng didemo Ana' Mensiyo," jie Yesus. "Go aku pun detang noe iyo ento' dilayan peh. Kebelike," jie Yesus, "aku detang kei melayan, sampai nyerah diret ku kei mati, kei nobus reng benya' deri kuwaso Pengelakar," jie Yesus nyingka' murite.
40020029	Jedi mátam. Yesus sidoe ngelaju pejelane ke' Yerusalem ngelalu kota Yeriko. Dah ngelalu Yeriko tei' pada' reng yeng ngenjurut Yesus nyeh mat betetukue ramiam mensiyoe.
40020030	Jedi soma' Yeriko tei' poe do duwo ko' reng butoe yeng nan dudo' di pinger jelan, dah nyoe sidoe pun kedingoe ken Yesus do ngelalu sidoe dinyoe. Jedi ngaso kedingoe tei' sidoe yeng butoe tei' simah pera' perango nyapo Yesus. "Tuwowe, buboh Kei' Daud," jie, "tulong ge' kami tue," jie sidoe.
40020031	Pada' reng rami tei' nonga' reng butoe nyuroh sidoe ngojap nyem. Pie sidoe malah ken paie malar minta' tulong kin ontap-ontap nyapo. "Tuwowe, buboh Kei' Daud, tulong ge' kami tue," jie.
40020032	Dah nyoe Yesus tei' beronga' di tongah jelan lalu nengkuwau sidoe, nyurohe manu ke' soma'. Dah nyoe, "Na' pai perelu kam ken aku?" jie Yesus.
40020033	Lalu samut sidoe, "Kami na' mencináng, Tuwowei," jie.
40020034	Ningo panere bungi nyoe tei' Yesus mat kaseham atie, lalu diculete ke' mato sidoe duwo ko' nyeh te'. Tumas diculete tei' sidoe duwo pun lintus mencinángam. Lalu sidoe pun namah pada' reng rami ngenjurut Yesus jum.
40021001	Jedi mátam. Yesus sidoe gei' bejelan nuju ke' Yerusalem. Jedi dah soma' ke' Yerusalem tei' sidoe detang ke' senopang kampong Betpage, yeng aronge di tongah natai Buki' Saitun. Jedi dah nyoe Yesus ngutus murite duwo ko' nyo' kinun.
40021002	Jedi jie Yesus, "Boh kam ke' kampong di adap nun," jie. "Pas kam tomus kinun kaloe kam langko' merati keledai yeng ditamat ken ana'e. Jedi kam ca' mucel penamate lalu dibeyie kam kitue.
40021003	Jedi misale mun do reng nyacue kam, kam ca' nyamute potue: go Tuwowe perelu na' makaie, pie dah dipakaie kaloe si langko' dipulang kitue." Bungi nyoam posan Yesus ke' murite yeng duwo ko' te'.
40021004	Nyoe pun kei nuntong yeng ditulis le' penijum Allah nyomie yeng bungie potue,
40021005	Padaham ke' pada' reng di kota Sion, Ti beh kam! Rajo kam dah detang dah na' nulong kam. Iyo reng yeng lemah lemut suyo' sabar; bejelan pun pakai ana' keledai, binatang yeng selomo dipakai to' meyie beban reng nyem, (Masmur 118:22) jie penijum Sen mie.
40021006	Jedi mátam. Murit Yesus tei' mat turunam kinun ngamie keledai na' po yeng disuroh Yesus tadie ponyoe.
40021007	Keledai ken ana'e mat dibeyie ke' Yesus, lalu disolap sidoe ken beju jubahe. Yesus pun dudo' dinyoe melaju pejelane ke' Yerusalem.
40021008	Dah nyoe pada' reng rami yeng betetukue ngenjurut Yesus pun mat ngalu nyamut kedetang Yesus. Do yeng ngampar ngoma' beju jubahe di tongah jelan; do jum yeng mancong pada' dewun kayu yeng bekelopah, lalu dioma'e jum di tongah jelan.
40021009	Lalu pada' reng rami beyi' yeng ngulue beyi' yeng ngenjurute pun mat besesura' mugi Allah. "Tepugiam den, buboh Rajo Daudei," jie. "Tuam to' reng yeng detang atas demo Tuwowe! Detang dah! Mat Sénam yeng ngendolat ngemberekate," jie sidoe. "Tepugiam Allah yeng rajo tingie," jie pada' reng rami nyeh te'.
40021010	Jedi dah detang ke' kota Yerusalem tei' seruroh reng di Yerusalem nyeh kamoh iroh merati pada' reng rami yeng nyamut ngalu Yesus nyeh te'. Lalu jie sidoe, "Sopai beh yeng kam alu yeng kam samut nyeh?" jie.
40021011	Lalu pada' reng rami nyeh nyamute, "Yeng kami samut tue Yesus, penijum yeng tekemuko deri kampong Nasaret di peloya' Galilea," jie reng rami nyeh.
40021012	Jedi dah detang ke' Yerusalem tei' Yesus mat tamoe ke' kolong rumah kediyam Allah. Peratie tei' beisei' pada' reng yeng bedegang bebelo' dinyoe. Dah nyoe Yesus nunong pada' reng yeng bedegang nyeh te', deri reng yeng bejuwal sampai ke' pemolie pun. Pada' meja reng penukar duwit ken pada' bengku reng bejuwal pada' burong dero to' pesaling reng pun simah dibelungang belengi'e, dipebuwange deri nyoe.
40021013	Lalu jie Yesus nyingka' sidoe, "Kin ditulis di lem Kitap Allah mie bungie potue, Rumah Ku tue kusus nyo' reng bedoa, jie Sen.* Pie kam," jie Yesus, "gopai go rumah kediyam Allah tue kam guno nyo' kam ngerampok die," jie.
40021014	Jedi mátam. Dah nyoe pada' reng butoe ken pada' reng timpang nyeh manu ke' Yesus di rumah kediyam Allah, lalu Yesus pun ngembeyi' sidoe.
40021015	A, ken pada' ana' biya' yeng do di kolong rumah kediyam Allah pun teger besesura' mugi Yesus. "Tepugiam den, buboh Kei' Daudei!" jie sidoe. A, pada' ketuwo pelayan agama reng Yahudi, ken pada' ugar agama pun do jum dinyoe, merati pada' keenah keaneh yeng dipulah Yesus dinyoe, ken ningo pada' ana' biya' yeng mugie bungi nyoe, pie sidoe tei' godiam.
40021016	"Nyeh noe kedingo peh kau ken omóng ana' biya' nyeh, go kau pelebu nyem?" jie. "Kedingo ku," jie Yesus. "Ja'e go nyoe pun patutam. Mat konoe jum na' po yeng ditulis lem Kitap Allah mie yeng bungie potue: Ku langko' nyuroh pada' ana' biya' yeng kekocit die nyo' mugi Aku, (Masmur 8:2) jie Sen. Nyeh kam noe koloe peh beco Kitap Sen ke' hal nyoe?" jie Yesus.
40021017	Lalu Yesus mat ningal sidoe, pamus deri kota Yerusalem lalu bejelan ke' kampong Betania, dah nyoe iyo pun bemalam dinyoam.
40021018	Jedi dah pagie ponyoe Yesus ken murite bekolam nyama' turun na' bebeli' ke' kota Yerusalem. Jedi detang ke' tongah jelan tei' Yesus pun teraso lapar porute.
40021019	Jedi soma' jelan diperatie do sekayo' kayu buwah yeng bedemo ara. Jedi dipanue ke' soma', na' merati do noe buwahe. Pie dah merati ke' soma' tei' diperatie kontan dewune bangam, cumam buwahe. Dah nyoe Yesus nyumpah kayu nyeh te'. "Kayu ara tue, cumam kau bebuwah agei'," jie Yesus. Seroto bungi nyoe tei' kayu ara nyeh pun sap! ngojut ngerangkai kotai.
40021020	Jedi dah murit Yesus merati gewai Yesus tokoh nyoe kangápam sidoe. "Koti nin beh," jie, "go kayu ara tue semorie mampu sengkunyong ngerangkai kotai potue?" jie.
40021021	Lalu Yesus nyamute, "Kam," jie, "mat ca' pecayoam ken Allah. Nang na' kam tumang aming. Go mun kepecayo kam togap si," jie, "sa' beh na' nyuroh kayu tokoh tue ngerangkai kotai. Umpamoe mun na' nyuroh gunóng tue tepansang ke' lawut pun," jie, "mampu kam ye'. Na' Sen nulong kam," jie Yesus.
40021022	"Pai-pai pun yeng dipinta' kam mat langko' dituntongam sal ge' kam mat pecayo," jie Yesus.
40021023	Jedi mátam. Dah nyoe Yesus pun tamoe agei' ke' kolong rumah kediyam Allah lalu ngajar pada' reng rami dinyoe. Jedi ketengah iyo ngajar tei' lalu iyo dipanu le' pada' ketuwo pelayan ken pada' ketuwo reng Yahudi yeng layin, yeng na' nanyoe hak Yesus. Jedi jie sidoe nyingka' Yesus, "Deri nailah hak kau nyo' kau ngenggewai jolu tokoh tue? Sopailah yeng ngutus kau kitue?" jie sidoe.
40021024	Lalu samut Yesus, "Aku pun," jie, "do jum sutie yeng na' ku tanyoe ke' deduwan. Dah deduwan nyamut petanyoe aku si aku pun langko' nyamut deduwan, ngenjelas ken deri nai hak aku," jie Yesus.
40021025	"Jedi yeng na' ku tanyoe ke' deduwan tei' ya'am ke' hal hak Yohanes Penyolam mie. Menurut deduwan tue Yohanes Penyolam mie sopai yeng ngutuse nyo' iyo ngelaju tugase mie? Deri nailah hake mie nyo' iyo nyolam reng? Nyoe deri Allahei, deri mensiyoei?" jie Yesus. Lalu pada' ketuwo nyeh mat bepempaham pado sidoe. "Ne," jie, "diret tue semuya' uka' akang nyamute. Na' dipadah ken hak Yohanes deri Allah gola' iyo tue betanyoe ke' diret gopai go diret noe pecayo ken pemadah Yohanes mie, mun iyo mat diutus le' Allah.
40021026	Pi na' dipadah ken Yohanes cum hake ponyoe jum," jie, "diret gola' ken reng rami die. Go pengaji pada' reng rami kin Yohanes Penyolam mat penijum deri Allah," jie pada' ketuwo nyeh bepempaham pado sidoe.
40021027	Lalu jie sidoe nyingka' Yesus, "Kami," jie, "noe tawu kami ke' hal Yohanes Penyolam, hake asale deri sopai pun," jie. Lalu Yesus nyamut sidoe, "Mun bungi nyoe penyamut deduwan si," jie, "aku pun cumam ku madah ke' deduwan ken deri nailah hak aku nyo' ku ngenggewai semuya' tue," jie.
40021028	Dah nyoe Yesus nyuroh reng ngaji ke' hal pai tuju perempamo tue. Jedi jie perempamo Yesus, "Do siko' reng yeng berana' lelaki duwo ko'. Jedi dah nyoe jie apa'e nyingka' ana'e yeng jula', Kau ari tue kerejo kebun angur tona', jangei, jie.
40021029	Lalu jie ana' jula' nyeh te', Ma'am, na' ku, pa'ei, jie. Pie cumam iyo ngerejoe.
40021030	"Dah nyoe apa'e manu ke' ana'e yeng bunsu, nyurohe ponyoe jum. Pie jie samut ana'e yeng bunsu nyeh, Ah, ku keh ku, jie. Pie dah nyoe ana'e yeng bunsu nyeh tei' bebeta' pikeram, lalu iyo mat ngerejo kebun apa'e.
40021031	"Jedi yeng na' ku tanyoe ke' kam," jie Yesus, "ana'e yeng nailah, máte, yeng ngenggewai kona' kemawo' apa'e?" jie. Lalu sidoe nyamute, "Ana'e yeng bunsu," jie sidoe. Dah nyoe jie Yesus, "Nyoe si mátam, kamei," jie. "A, ponyoe jum pada' kam jemán tue," jie Yesus. "Go mat pada' reng penageh pajak ken pada' reng yeng ngeroyal yeng kaji kam pasti noe tekawum, pie sidoe die yeng konoe kawum yeng ngicap pada' berekat dolat Allah des Sen disomah kei rajo; kam cum," jie. "Nyoe si mat-mátam, kamei.
40021032	Go Yohanes Penyolam mie kin mat detang ke' kam nyo' madah jelan yeng mat yeng bujor yeng benar, pie kam ngei' kam ningoe. Pie tekonoe ke' pada' penageh pajak ken pada' reng royal si," jie Yesus, "mat na'e ningo; na'e pecayo. Pie kam numo' pun kam dah merati keidup sidoe yeng bebeta' piker ponyoe pie kam ngei' kam bebeta' piker, ngei' kam pecayo ken pai yeng dipadah Yohanes Penyolam mie," jie Yesus. "Mangko jie ku kam mat noe tekawum des Allah disomah kei rajo," jie Yesus.
40021033	Dah nyoe jie Yesus, "Dingo beh kam sutie tue agei' perempamo ku," jie. "Jedi do siko' tuwowe kebun angur yeng nanám angure. Jedi dah ditanáme tei' dah nyoe dipagare, dah dipagare tei' ditobo'e jum lubang betu (keedah losong) nyo' arong langko' kei ngiri' morah buwahe nyo' nguleh ayie angur nyeh gi. A, ken dipulahe jum rumah kocit jejengei' tingie keedah menara nyo' reng nungu kebune te'. Dah nyoe iyo pun mat ngupah beberopai ko' urang nyo' ngerejo ken nungu kebun angure. Lalu iyo pun bejelan ke' jewoh.
40021034	"Jedi lamat belamat, dah rekene jengkah angure bebuwah tei' dah nyoe tuwowe kebun pun nyuroh pada' ulune nyo' manu ke' reng yeng ngerejo kebune nun kei ngamie pembegi deri kebun angure nyeh nyo' tuwowe.
40021035	"Pie pada' reng yeng nungu kebun angur tei' jewoh beh na' ngunyo' pembegie ke' tuwowe, malah ken paie pada' ulun tuwowe yeng siko' tei' ditangkape, lalu yeng siko' dipangkonge, yeng siko' ditikame ken betu, ken yeng siko' tei' dibunohe kaliam.
40021036	"Jedi ngaso ponyoe tei' tuwowe kebun angur nyeh nyuroh ulune yeng layin die, yeng benya' kit deri yeng nyomie, ento' manu ke' kebun angure. Pie sidoe pun dipulahe ponyoe jum le' pada' reng yeng disuroh nungu kebune te'.
40021037	"Jedi pengabise ngaso tokoh nyoe ken ulune tei' lalu tuwowe kebun nyuroh ana' direteam nyo' manu ke' reng yeng ngerejo kebune, go so kengkaji tuwowe nyeh mun dah ana' direte si pasti na'e sidoe ngehormáte, na'e sidoe ningoe, kajie nun.
40021038	"Lalu mat kinunam ana' tuwowe nyeh te'. Pie dah detang kinun tei' lalu diperati le' pada' penungu kebun nyeh, lalu jie sidoe nyingka' betore, Ha, jie, iyoame' yeng cagar kei lileh nyawo tuwowe diret, jie. Yo' diret munohe kaliam, jie, gei' diret die yeng ngehak kebun tue, jie sidoe.
40021039	Lalu mátam, ana' tuwowe nyeh mat ditangkap le' sidoe, ditunonge deri kebun nyeh, sampai dibunohe," jie Yesus.
40021040	Dah nyoe Yesus pun betanyoe ke' pada' reng yeng ningoe. "Nyeh engo kam koti?" jie Yesus. "Dah tuwowe kebun pulang ke' nenggeri direte," jie, "pada' reng yeng ngerejo kebune langko' dipekotilah le' tuwowe nyeh, engoe?" jie Yesus.
40021041	Samut reng rami nyeh, "Pada' reng jat yeng ngerejo kebun nyeh pasti dibunoh le' tuwowe," jie, "lalu tuwowe kebun ngogoe reng layin nyo' ngerejo kebune, diserahe kebune ke' reng yeng na'e ngunyo' pembegi buwahe ke' iyo," jie sidoe.
40021042	-
40021043	Dah nyoe jie Yesus, "Mátam," jie. "Mangko jie ku kam ditue langko' diplah Sen tokoh nyoe jum; kam mat noe tekawum," jie Yesus, "des Allah disomah kei rajo (go kam nula' aku). Malah ken paie berekat dolat yeng asale diajen Sen nyo' kam mie pie langko' diunyo' Sen ke' suku benso layin die, yeng tingkah lakue cuco' ken reng yeng berajo ke' Allah. (Ibarat ke' reng yeng ngerejo kebun angur din iyo reloe nyerah buwahe ke' tuwowe nyeh)," jie Yesus. "Nyoe pun konoe jum," jie, "ken yeng ditulis lem Kitap Allah mie. Kam mat ca' ngajie, yeng kelar nan dibeco kam lem Kitap Sen yeng bungie potue, Do Betu yeng dibuwang le' pada' tukang rumah pie diamie Allah to' Betu yeng paling penting nyo' melaju rumah Sen. Nyoe mat gewai Tuwowe diret; mat kagumam diret meratie, (Masmur 118:22) jie Kitap Sen mie. [
40021044	Dah nyoe "Awas beh kam!" jie Yesus. "Go sopai ja' yeng jetue ningang Betu nyoe langko' remók rencam," jie. "Pai tel agei' sopai ja' yeng ditingange mat kepala'eam, luloh amoh, cum kedemáte," jie Yesus.]
40021045	Jedi pada' ketuwo pelayan ken pada' reng deri kelompok Parisi nyeh sie ningo perempamo Yesus tadie, go sidoe mat jelas ken perempamo nyoe pas konoe sidoam.
40021046	Jedi ngaso ponyoe tei' sidoe ngemoran na' nangkap Yesus, pie sidoe gola'e ken pada' reng rami die. Go pada' reng rami kin mat ngangap Yesus penijum deri Allaham.
40022001	Jedi dah nyoe Yesus ngomóng agei' ken pada' reng rami nyeh pakai perempamo. Jedi jie Yesus,
40022002	"Keada'e des Allah disomah kei rajo nyeh keedah siko' reng rajo yeng nyiyáp pesta nyo' ana'e sabat.
40022003	Lalu diunang diuware ke' pada' reng rami lo'e. Jedi dah siyap pada' jolu to' pesta nyeh tei' rajo pun nyuroh pada' ulune nyo' bepadah ke' pada' reng yeng dah diunang uware nyeh, gei' sidoe detang, go jolu pun dah siyap dah. Pie dah dipadah le' ulune tei' keh reng detang.
40022004	"Jedi ngaso ponyoe tei' rajo pun ngutus pada' ulune yeng layin die, nyurohe madah urang yeng diunange. Jedi jie posan rajo nyeh, Dingo beh kam, jie, pesta ku dah siyap dah. Sapi ku yeng nan ku timo' bekolam malam ari nyeh daham paroe. Ken nasei' ayie lawo' rompah pun dah siyap dah. Detangam kam ke' pesta ku tue, jie posan rajo nyeh.
40022005	"Pie pada' reng yeng diunang amie rajo tei' noe mendulie kaliam. Gola' yeng beumo, kumoam. Gola' yeng bedegang nyeh, gei' ngurus degange nyem.
40022006	A, ken pada' reng layin pun jewoh beh na' ngadap pesta nyeh; malah ken paie sidoe nangkap pada' ulun rajo yeng madah-madah sidoe nyeh, dipelesahe, sampai dibunohe kaliam.
40022007	"Jedi ngaso ponyoe tei' rajo nyeh mat paling godiam. Lalu iyo ngutus pada' serededue nyo' munah ranah pada' reng yeng munoh ulune. Sampai pada' kotae pun dipecucole kaliam.
40022008	"Jedi dah nyoe jie rajo nyingka' pada' ulune yeng gei' manseh. Pesta nyo' ana' ku sabat nyeh, jie, dah siyap dah, pie pada' reng yeng diunang diamie ku dolu mie mat noe patutam iyo ngadape, jie.
40022009	Mangko kam, jie rajo, ca' bejelan betatap ke' ulu ke' ilie ke' kiboe ke' kanán ngunang ngamie sopai ja' yeng ditomu kam nyo' ngadap pesta ana' ku, jie rajo.
40022010	"Jedi mátam, pada' ulune tei' mat bejelan betatapam ke' ulu ke' ilie ngunang ngamie sopai ja' yeng ditomue beyi' reng panci beyi' reng jat pun gei' ngadap pesta rajo. Sampai mat kental dingam rumahe tam pada' reng yeng ngabang ngadap pesta sabat ana' rajo nyeh te'.
40022011	"Jedi dah nyoe rajo pun nayi' ke' arong reng yeng ngadap pesta ana'e, na' merati pada' reng ngabange. Jedi dah nayi' tei' diperatie do siko' pengabang yeng noe nyaro' beju pesta (yeng dah disiyap le' rajo nyo' pada' pengabange.)
40022012	Dah nyoe iyo betanyoe ke' reng nyoe te'. Jedi jie rajo, Nyeh gopai go kau nayi' kitue noe nyaro' beju (yeng dah ku siyap nyo' pada' pengabang ku), kaban kuei? jie. Pie reng nyoe tei' mat noe tesamute; mat cum dedale.
40022013	"Mangko jie rajo nyingka' pada' ana' buwahe, Tangkapam reng nyoe, jie, pasongam kaki jerie, lojangam ke' luwar ke' arong sagam nun. Pada' reng di arong sagam nyoe serarat kesal ngiyal nentumau lolau nangisam, jie rajo." Bungi nyoam perempamo Yesus.
40022014	Dah nyoe Yesus manseh nyamong panere. "Mat benya'am reng yeng diunang diamie Allah, pie reng yeng mat dipileh Sen si mat sikitam," jie Yesus.
40022015	Jedi dah nyoe pada' reng deri kelompok Parisi nyeh bearau beamue na' ngenjorat Yesus ken omóng tutore.
40022016	Mangko sidoe ngutus beberopai ko' murit sidoe beroto ken pada' ana' buwah Rajo Herodes ge'em nyo' manu betanyoe ke' Yesus. Jedi dah nyoe jie sidoe nyingka' Yesus, "Guru," jie, "kami si tawu kami ken kau reng yeng bujor benar; ken kau nan teliti madah posan payit Allah yeng mat. Kau kin noe ngorie ke' hal kengkaji mensiyo, go kau mat noe ngembedo pangkat reng, beyi' tingie, beyi' beroh pun; kau ngeresudu' nyem madah yeng mat," jie sidoe nyingka' Yesus, pie go sidoe na' ngememanise nyem.
40022017	Lalu sidoe melaju panere ken Yesus. "Jedi boh kau madah ke' kami yeng máte. Jedi mun jie kau nyeh na' nunoe ukum adat diret si patut noe diret reng Yahudi ngembeyar pajak ke' rajo pemerentah Roma?" jie.
40022018	Pie Yesus kin tawue ken tuju jat sidoe yeng na' nganyore nyem. Lalu jie Yesus, "Ngopai go kam na' ngenjorat aku?" jie. "Alap-alape nyem kam betanyoe ke' aku," jie.
40022019	Dah nyoe jie Yesus nyingka' sidoe, "Ta' kitue duwit sebingkap," jie, "yeng to' reng ngembeyar pajak nyeh," jie. Lalu sidoe pun mat ngunyo' duwite sebingkap ke' iyo.
40022020	Dah nyoe jie Yesus, "Nyeh tue gemar sopai ken demo sopai di duwit tue?" jie.
40022021	Lalu sidoe nyamute, "Gemar Kaisar, rajo Roma," jie. Lalu jie Yesus, "Mun ponyoe si yeng engku Kaisar ca' dipulang ke' Kaisar; yeng engku Allah ca' dipulang ke' Allah," jie.
40022022	Jedi ningo penyamut Yesus bungi nyoe tei' mat kangápam pada' sidoe nyeh te', go mat konoe nar penyamut Yesus. Mangko Yesus ditingaleam dinyoe, noam sidoe nangkape; sidoe pun pulangam.
40022023	Pado ari nyoe jum Yesus dipanu le' beberopai ko' reng deri kelompok Saduki die, yeng na' betanyoe jum ke' iyo. Reng Saduki kin noe pecayo ken reng yeng dah mati langko' bengki' idup agei'; jie sidoe dah mati daham, cum bengki' idup agei', jie.
40022024	Jedi mátam, do deri sidoe yeng manu ke' Yesus. Lalu jie sidoe nyingka' Yesus, "Guru," jie. "Jie ukum Musa kin mun do reng lelaki yeng bejodo pie mati bolum berana' nyeh, menyadie iyo ca' bejodo ken kebelu omue nyeh kei reng lelaki nyeh buleh tampang deri buboh ampeh keremiji direte*," jie sidoe.
40022025	"Jedi potue ne gesahe. Poe do reng lelaki tujoh ko' yeng bemenyadie. Jedi omue yeng tuwo tei' bejodo, pie bolum iyo berana' nyeh temosie mati. Mangko adei' jurute mat bejodo ken kebelu omue nyeh.
40022026	Pie ponyoe jum, bolum iyo berana' nyeh temosie mati jum. Lalu adei' jurute yeng pengentigo pun bejodo jum ken kebelue nyeh, pie ponyoe jum, bolum iyo berana' nyeh mati jum. Sampai pengabise semuya' sidoe tujoh ko' bemenyadie tei' mat bejodo bisam ken kebelu omue nyeh te', pie bolum berana' tei' mat bemati-mati bisam.
40022027	Jedi kepepanyange kebelu omue nyeh tei' mat mati jum.
40022028	Jedi yeng na' kami tanyoe ke' kau tei'," jie reng Saduki nyeh, "potue ne. Jedi dah mensiyo bengki' idup agei' gi sopaiam deri sidoe tujoh ko' nyeh yeng mat kei laki reng belu nyeh, go sidoe tujoh ko' kin mat bejodo bisam ken iyo," jie sidoe nyingka' Yesus, (pie sidoe pun nyungkit-nyungkite nyem, go sidoe kin noe pecayoe ken reng yeng dah mati nyeh langko' idup agei').
40022029	Jedi samut Yesus tei', "Kengkaji kam si mat salah nar ke' hal tue, go kam noe jelas ken yeng ditulis lem Kitap Allah ge'em, ken kam noe jelas ken kuwaso Allah ge'em.
40022030	Jedi ke' hal bejodo atau noe gi," jie Yesus, "dah mensiyo bengki' idup agei' si keidup mensiyo langko' na' po keidup melekat di serugo nun; noe betumo' bejodo, noe belaki bebini.
40022031	A, ponyoe jum ke' hal mensiyo langko' bengki' idup agei' nyeh, mat salah jum pemiker kam," jie Yesus. "Boh kam ngaji yeng nan dibeco kam di lem Kitap Allah, yeng dipadah Sen mie ke' kam.
40022032	Kin jie lem Kitap Sen mie, Aku mat Allah yeng gei' disomah Abraham, Isak ken Yakub. Sedang diret kin tawu, Allah mat disomah le' reng idupam; noe ken Sen disomah le' reng mati. Jedi mun jie Sen Sen gei' disomah le' Kei' Abraham desiyan kin maksute Kei' Abraham mat idup agei'am, numo' pun desiyan daham ngerudu mati mie. Mun noe koti desiyan manseh nyomah ke' Allah? Mangko," jie Yesus, "kengkaji kam mat salah nar ke' hal tue," jie.
40022033	Jedi ningo pengajar Yesus bungi nyoe tei' pada' reng rami yeng ningoe pun mat kangápam, go semuya' pengajar Yesus tei' mat konoe bangam.
40022034	Jedi dah nyoe kedingo le' pada' reng deri kelompok Parisi nyeh pun ken reng deri kelompok Saduki nyeh tadie noe tesamute ke' Yesus. Mangko pada' reng deri kelompok Parisi nyeh bereroto manu ke' Yesus,
40022035	go kaji sidoe sidoe si mampu ngalahe, mangko sidoe na' ngendugoe jum. Jedi do siko' ugar agama deri kelompok Parisi nyeh lalu betanyoe ke' Yesus,
40022036	"Guru," jie, "semuya' ukum Allah," jie, "perentah Sen yeng nailah yeng paling penting?" jie.
40022037	-
40022038	Lalu jie Yesus nyamute, "Perentah Allah yeng paling utamo ken yeng paling penting si ya'am Kau ca' kaseh patoh ke' Tuwowe Allah kau seputeh ati sebeníng derah; pusat pemiker kau ca' ke' Allah bangam. (Ulang 6:5)
40022039	A, ken yeng keduwo nyeh paling penting jum," jie Yesus, "ya'am Kau ca' ngaseh betor po ngaseh diret kauam," Imamat 19:18) jie.
40022040	"Go semuya' ukum Musa ken semuya' pengajar penijum Allah yeng layin yeng bukan pun perentah Sen nyoame' yeng kei pungka' pangkale," jie Yesus.
40022041	Jedi nongah gei' do pada' reng Parisi yeng bekumpol dinyoe tei' lalu Yesus pun betanyoe ke' sidoe.
40022042	"Jedi lem kengkaji kam pada' ugar agama," jie Yesus, "Kristus penulong yeng dijenyi Allah mie na' detang nyeh ca' deri buboh ampeh sopailah?" jie. Lalu sidoe nyamute, "Ca' deri buboh Kei' Daud," jie.
40022043	Lalu jie Yesus, "Nyoe si mátame'," jie. "Pie mun Kristus segontang buboh Kei' Daud secaro mensiyo nyem si pie gopai go Kei' Daud pun be-Tuwowe ke' Kristus? Dingo beh kam tijum Kei' Daud des sen dikuwaso le' Roh Allah mie. Ketiko nyoe kin jie Kei' Daud bungie potue,
40022044	Allah Tuwowe mat do bepadah ke' Tuwowe ku. Lalu jie Allah nyingka' Tuwowe ku, Boh kau dudo' merentah di piya' kanán Ku lo'e, sampai Ku nyuroh pada' munsoh kau ca' tekempojal di beroh jempoe kaki kau, jie Sen.(Masmur 110:1)
40022045	Bungi nyoam tijum Kei' Daud mie te'. Jedi maksute Kei' Daud numo' pun sen akei' puyang Kristus nyeh," jie Yesus, "pie Kei' Daud manseh be-Tuwowe ke' Kristus, poe. Kiro Kristus ngat segontang buboh keturun Kei' Daud secaro mensiyo nyem si noe ken sen na' be-Tuwowe ke' buboh diret sen! (Pi poe pangkat Kristus mat lobeh tingie deri buboh Kei' Daud secaro mensiyo pun, dih?)" jie Yesus.
40022046	Jedi pada' reng yeng ningoe tei' mat cumam kei iyo nimpa' agei'. Mangko dah lopas nyoe mat cumam reng yeng bereni ngaju petanyoe agei' ke' iyo.
40023001	Jedi mátam. Dah nyoe Yesus ngomóng ken pada' reng rami ken pada' murit direte ge'em. Jedi jie Yesus,
40023002	"Na' nunoe ukum adat diret kin mat pada' ugar agama ken pada' reng kelompok Parisi nyeh yeng behak nyo' ngajar ukum Musa.
40023003	Mangko pai-pai pun yeng dipadah le' sidoe mun mat deri ukum Musa si mat ca' didingo ca' dipakai kam. Pie nang na' kam nunoe gewai ulah tingkah laku sidoe. Go sidoe noe nunoe pengajar direte pun.
40023004	Jolu ge' pengajare pun mat ditamah-tamahe nyem ken pada' pelatore yeng layin, sampai ibarat ke' pengoma' din mat borat nar, pie sidoe nyuroh betore die yeng ngoma'e. Tekonoe ke' direte si jewoh beh na' ngoma'e; ento' nulong ngangki' sikit pun kehe.
40023005	"Pada' gewai sidoe si," jie Yesus, "tujue pun gei' ngampa'-ampa' direte nyem di adap betore. Sidoe si alap-alape patoh nar! Ti beh, jemulaue ken pengobat jerie yeng ditulis ken pada' ukum Allah nyeh laba'-laba'am. A, jumai jubahe pun pekerumai panyang, nyo' iyo ngelelaga' des semeyang. Alap-alape nyem sidoe patoh!
40023006	Des bepesta nyeh sidoe nan ca' dolu dilayan; a, ken des semeyang nyeh sidoe nan ca' dudo' di arong yeng tekemuko.
40023007	Sidoe paling ayahe dialu disamut di adap reng rami, ayahe disapo reng Pa' Guru.
40023008	"Pie kam," jie Yesus, "noe tawu na' tokoh nyoe. Kam nang na' disapo Pa' Guru le' menyadie kam yeng seimán, go kam seimán kin semenyadiam; siko' akuam guru kam.
40023009	A, ken kam nang na' meningie gila' pemimpin kam pado mensiyo. Go ngat siko'am Apa' kam yeng paling tingie, ya'am Apa' kam di serugo nun.
40023010	Ge'em kam nang na' ngijin reng be-tuwowe ke' kam, go ngat siko'am Tuwowe kam, ya'am aku Kristus.
40023011	Pie kebelike reng yeng diangap paling penting deri kam pun mat ca' melayan betore.
40023012	Go sopai ja' yeng meningie direte langko' direnah. Pie berang reng yeng ngerenah direte si langko' ditingie dihormát," jie Yesus.
40023013	Dah nyoe iyo manseh nyamong panere ke' pada' ugar agama opai. "Paraham kam ugar agama ken kam Parisi!" jie Yesus. "Kam alap-alape nyem mimpin betor. Go reng yeng ingín na' dikawum des Allah disomah kei rajo nyeh pie kam tonga' kam pelempange. Ibarat ke' lawang din kam nan nokat lawang di adap reng gei' reng noe tamoe. Sedang kam pun noe tamoe; pada' reng yeng ingín na' tamoe pun pie ditonga' dipelempang kam jum, keedah kosoe merarang buwah. [
40023014	"Parah nar pada' kam ugar agama ken kam Parisi nyeh!" jie Yesus. "Alap-alape nyem kam ngajar betor kam. Kam ngelakar pada' reng betinoe belu ken bujo' rayue, sampai ngabis pada' jolue. Dah nyoe kam bedoa yeng panyang-panyang kei kam napo' ngelibue kesalah diret kam, gei' kam diangap reng panci. Mangko ukum kam mat rajo boratam," jie Yesus nyingka' sidoe.]
40023015	"Parah nar kam ugar agama ken kam reng Parisi nyeh!" jie Yesus. "Alap-alape nyem kam beagama. Kam bejelan betatap ke' ulu ke' ilie ke' deng nenggeri jewoh-jewoh pun, go kam ngemoran na' nyuroh reng noe Yahudi biyar siko' pun (kei mansok agama Yahudi,) kei menjedi murit kam. Pie dah do murit kam nyeh ketegal tam pengajar kam yeng salah nyeh murit kam kepala' jateam deri kam gurue pun! Sampai kepepanyange ukum murit kam di lawut api nyeh mat kepala' boratam," jie Yesus.
40023016	"Parah nar kam yeng ngajar ngulu betor kam pie diret kam pun butoe," jie Yesus. "Go jie pengajar kam mun reng bejenyi ke' hal pai pun, pie mun iyo nogap jenyie pakai demo rumah kediyam Allah si kepa' pun noe dituntonge jie kam noe pai-paiam. Pie mun iyo nogap jenyie pakai demo mas perak yeng do di rumah kediyam Allah si, jie kam jenyi nyoe sah, mat ca' dituntongam.
40023017	Pie pengajar kam ponyoe pun go kam mat guru yeng butoe, yeng ngentungal! Noe tawu peh kam ken rumah kediyam Allah nyeh lebeh penting deri mas ken perak yeng do di delame ? Go pada' mas perak opai kin go diangap suci bereseh pun tam iyo dipakai di lem rumah kediyam Sen; mun noe di rumah kediyam Allah kin noe ken suci bereseh.
40023018	"A, ponyoe jum mun reng bejenyi ke' hal pai pun, lalu jenyie na' ditogape pakai demo pesaling, atau pun pakai demo bedah pesaling. Jie lem pengajar kam kin mun reng yeng nogap jenyie pakai demo bedah pesaling nyeh pie kepa' pun noe dituntonge noe pai-paiam, jie kam. Pie mun iyo nogap jenyie pakai demo pesaling si jie kam sah, noe buleh dipungker.
40023019	Pie kam mat guru yeng butoam! Noe tawu peh kam ken bedah pesaling nyeh mat lebeh penting deri pesaling yeng do dinyoe? Go pesaling nyeh, go diangap suci bereseh pun entam iyo diunyo' ke' Allah di atas bedah pesaling nyeh; mun seli jolue kin noe ken suci bereseh.
40023020	"Mangko jie ku mun reng nogap jenyie pakai demo bedah pesaling nyeh maksute pada' pesaling yeng dicucol di atas bedah pesaling nyeh dah tekawum dah jum.
40023021	A, ponyoe jum rumah kediyam Allah. Reng yeng nogap jenyie pakai demo rumah kediyam Allah si maksute iyo nogap jenyie pakai demo diret Sénam, go Sen kin mat ngendiyam rumah nyoe.
40023022	A, ken reng yeng nogap jenyie pakai demo serugo pun maksute iyo nogape ken demo belai agong Allah tei'am, ken demo diret Sénam yeng dudo' di belai agong Sen," jie Yesus. "Kam si mat salah nar pengajar kam ke' hal penogap jenyi nyeh," jie.
40023023	"Parah nar kam ugar agama ken kam reng Parisi nyeh!" jie Yesus. "Go kam alap-alape nyem patoh ke' Allah. Go ukum Allah separoe teliti nar kam ngenggewaie, pie separoe ditingal, diperayan kam kaliam. A, benso ukum Sen ke' hal pekuleh peramu diret ca' bebegi jum ken Sen sepuloh satu, sebegi nyo' Sen, semilan begi nyo' diret. Ke' hal nyoe si kam teliti nar ngenggewaie," jie Yesus. "Sampai pada' rerempah sesoniam ken pada' dewun samal pun nan dibegi kam ke' Sen. Nyoe pun cuco'am ken ukum Sen. Pie tekonoe ke' ukum Sen yeng lebeh penting, benso diret ca' bujor benar, diret ca' ngaseh betor, ken ca' patoh ke' Allah nyeh si pie nyoe tarah ke' noe dipeduli kam kaliam. Menurute yeng nyoe ca' teliti digewai kam jum; a, ken yeng tadie pun nang na' diperayan dipelebu. Mat ca' samo digewai bisam," jie Yesus.
40023024	"Pie kam si," jie, "go mat pengulu yeng butoam! Tekonoe ke' yeng noe penting nyeh mat teliti nar kam ngenggewaie; pie yeng penting si mat diperayan kaliam. Ibarat ke' ayie din ayie nyo' kam insup mat teliti kam nyaringe gei' noe tetolan ke' ampas urase, pie temosie tetolan ke' binatang unta die!" jie Yesus.
40023025	"Parah nar kam ugar agama ken kam reng Parisi nyeh!" jie Yesus. "Kam alap-alape nyem patoh ke' Sen. Benso pingan mangkok kam si mat teliti nar kam ngemberesehe kam meso'e cuco' ken adat pemeso' kam, pie dah nyoe diisei' kam ken jolu yeng jat nyem. Go pada' jolu kam sego ken kam insup nyeh mat pekuleh kam ngerebotoh, go kam mat tamá' goma' nyem.
40023026	Kam reng Parisi nyeh mat pengulu yeng butoe! Menurute keidup kam," jie Yesus, "ibarat ke' pingan mangkok din boh delame dibereseh kam dolu, dah nyoe luware pun langko' bereseh jum," jie Yesus.
40023027	"Parah nar kam ugar agama ken kam reng Parisi nyeh!" jie Yesus. "Kam alap-alape nyem patoh ke' Sen. Pie kam mat keedah guwo tama' yeng dicat puteh. Luware si mat panciam, pie delame bisei' pada' kerakah ken pada' jolu buntau nyem.
40023028	Ponyoe jum kam. Kam alap ca' reng bujor benaram, pie ati pemiker kam serarat jat bangam; kam si mat layin di ati layin di biber," jie Yesus.
40023029	"Parah nar kam ugar agama ken kam reng Parisi nyeh!" jie Yesus. "Kam mat alap-alape nyem patoh ke' Sen. Kam mulah lungún tama' pada' penijum Allah mie, ken kam nanám bengko pada' reng yeng layin yeng idup bujor benar mie; alap-alape si kam ngehormát pada' penijum Allah mie.
40023030	Jie kam kira' kam yeng do di jemán pada' akei' puyang kam mie si noe ken do kam ngerubut desiyan munoh pada' penijum nyeh.
40023031	Pie nyoe pun ngembokti kesalah kam jum, go kam kin ngangkue ken kam mat keturun pada' akei' puyang kam mie yeng nan munoh pada' penijum nyeh.
40023032	Bom agei' kam na' melaju gewai jat akei' puyang kam nyomie!" jie Yesus.
40023033	"Kam mat keedah buboh ular! Mangko kam langko' diukum Allah ke' lawut api; noe ken lopas kam deri ukum Sen nyoe," jie Yesus.
40023034	"Mangko cagare," jie, "ku langko' ngutus pada' penijum, ken pada' guru, ken pada' reng yeng panai madah posan payit Allah, kei sidoe manu ke' kam. Pi kam langko' nula'e; sidoe separoe langko' digogoe disarie kam dinai-nai pun nyo' kam nangkape; ken separoe langko' dipelesah kam di rumah semeyang kam, ken separoe pun mat langko' dibunoh kam kali, malah ken paie dibunoh kam disalip pun," jie Yesus.
40023035	"Dinyoam kenyatoe ken kam mat nimun doso pada' akei' puyang kam mie. Mangko maksut Sen kam lapis tuame' yeng langko' nangong kicas doso tam derah pada' reng yeng bujor benar mie, yeng dibunoh reng deri asal muloe mie, betongai deri Abel yeng bujor benar, sampai ke' penijum Sakaria ana' Berekia yeng dibunoh kam reng Yahudi di arong suci pun, di antaro rumah kediyam Allah ken bedah pesaling mie.
40023036	Lalu kam pun mat nimun doso pada' akei' puyang kam mie, mangko kam lapis tuame' yeng langko' nangong kicas doso pada' keragam kejeya' nyoe ye'," jie Yesus.
40023037	Dah nyoe Yesus ngeromus isei' atie ngaji pada' reng di Yerusalem. "Kaseh ku nar ngaji yeng langko' tejedi ke' semuya' segeno kam di Yerusalem tue," jie Yesus. "Kam mat langko' diukum, go kamam yeng munoh pada' penijum ken mempungah pada' reng yeng ngelantar posan payit Allah pun. Mat kaseh ku nar ngaji ukum kam gi," jie. "Aku si mat ngemoran na' nulong kam yeng seli engku Allah, na' nyelinong kam keedah mano' ngukup ana'e, pie kam si mat ngei' kam ditulong.
40023038	Mangko so beh gi! Tam kam ngei' ditulong nyeh kam ku tingal ming kali, cumam nyo' pelinong kam agei'.
40023039	Padah ku cum pelinong kam," jie Yesus, "go dah tue si kam mat cumam merati aku agei'. Merati noe merati ku agei'," jie, "ca' dah kam ngalu nyamut aku na' po yeng ditulis di lem kitap Allah mie yeng bungie potue, Patutam kau tue dipugi, yeng detang atas demo Tuwowe, (Masmur 118:26) jie lem kitap Sen. A, mun dah bungi nyoe paner kam si," jie Yesus, "beruam kam Yerusalem merati ku agei'," jie.
40024001	Jedi mátam. Dah nyoe Yesus mat turun na' ningal rumah kediyam Allah. Lalu pada' murite manu ke' Yesus nyurohe merati agei' pada' gedong rumah kediyam Allah yeng paling panci nyeh.
40024002	Dah nyoe jie Yesus, "Nyoe si mátam," jie, "pada' gedong yeng diperati diret tue mat panciam. Pie dingo beh kam. Pada' gedong yeng diperati diret tue," jie, "dah nyoe gi langko' punah ranaham. Pada' dininge yeng dipulah deri betu bosai-bosai pun pie mat noe tawu ken pesene agei'; mat ruma' rora' pamar bokar bisam," jie Yesus.
40024003	Jedi dah kaloe ponyoe Yesus mendeki ke' penenongah natai Buki' Saitun lalu dudo' dinyoe. Dah nyoe iyo dipanu le' pada' murite bangam. Jedi dah nyoe jie sidoe, "Padaham ke' kami," jie, "ken sebilo semuya' tue langko' tejedi. Pailah kei tanoe, kei kami tawu ken kau dah na' bebeli' ke' deniyo tue agei' dah des pengudah deniyo tue gi?" jie murite.
40024004	Lalu jie Yesus nyamute, "Potue ne, kamei, dah nyoe gi. Kam mat ca' ati-ati, mat ca' jego dah nun gi, gei' kam noe tepengaroh.
40024005	Go mat benya' reng yeng cagar detang yeng ngangkue atas demo aku. Akuam Kristus, penulong yeng dijenyi le' Allah, jie sidoe, pie sidoe memuloe nyem. Pie pengabise mat benya' reng yeng langko' dikelakare.
40024006	A, ken cagare kam langko' ningo agah awoh pada' nenggeri nenggero beperang betempor beyi' jewoh beyi' soma' pun, pie sungoh pun ponyoe kam nang na' tekeraya'. Go semuya' jolu ke' deng nyoe mat dah ditentu le' Allah. Nyoe mat ca' tejedi sebolum jemán pengudah nyeh. Pie nyoe pun gei' bolum pengudahe nar, kamei.
40024007	Yeng langko' tejedi sebolume ya'am pada' nenggeri nenggero demo ke' pada' rajo demo ke' pada' pemerentah nyeh mat langko' lawan melawan. Pada' reng di deniyo tue langko' buyun menyasat, ken seruroh deniyo tue pun langko' simah begontar ditue dinyoe tam gempa bumi.
40024008	Pie semuya' nyoe pun sebujor gei' ketongaie nyem; ibarat ke' reng berana' din berue berodaiam," jie Yesus.
40024009	"Dah nyoe," jie Yesus, "pada' suku benso mat langko' risie ken kam go kam pecayo ken demo aku. Sampai kam langko' diserah ke' penguwaso nyo' kam dipangkong dipelesahe disakal dibunohe.
40024010	Ketiko nyoe si mat benya' reng yeng langko' ningal kepecayoe (tam iyo disensare), lalu yeng ningal kepecayoe tei' langko' risie siko' ken betore, sampai betore pun diserahe ke' pada' penguwaso jum.
40024011	A, ge'em langko' do benya' jum pada' penijum yeng memuloe madah direte penijum Allah, sampai benya' jum reng yeng dikelakare.
40024012	Pada' reng di deniyo tue langko' kin jat-jatam. Mangko benya' reng yeng asale kaseh ken aku pie pengabise kasehe langko' mansang ke' luntor.
40024013	Pie sopai ja' yeng teetate sampai ke' pengudahe gi mat langko' ditulong diselamát.
40024014	"A, ge'em ketiko nyoe agah panci ke' hal des Allah disomah kei rajo nyeh mat langko' dipadah di seruroh deniyo tue, gei' sempayo semuya' segeno suku benso mat tawu ken gesah gewai Allah. A, dah semuya' nyoe tejedi si berue mat jengkah pengudah deniyo tue," jie Yesus.
40024015	"Jedi mátam. Dah nyoe kam langko' merati jolu po yeng ditijum le' penijum Daniel nyomiam, ya'am jolu yeng paling dikerisie le' Allah, yeng temosie temeregam di arong suci yeng Sen didah. Rumah kediyam Allah pun mat dikotor dicemar le' jolu nyoe," jie Yesus. Jedi mátam. Pada' reng yeng ngembeco tue pun mat ca' panai ngalimáte gei' tawu ken tuju maksute.
40024016	Jedi jie Yesus, "Mun kam mat dah merati nyoe tejedi si mangko pada' reng di Yudea ca' rariam, betapo' ke' peloya' pada' gunóng nun. Nang ngaji jolu yeng layin.
40024017	Misale mun reng nongah do di co' loteng nyeh* mat ca' bebodap turun rari ja', nang na' ngaji bokal sangu opai," jie.
40024018	"A ponyoe jum misale mun do reng yeng nongah di umo tanáme, nang na' ngaji na' bebeli' ke' rumah to' ngamie pakai ingap opai. Pie mat ca' bekedibas rariam, puteh jempoe bebodap ke' peloya' pada' gunóng nun," jie Yesus.
40024019	"Kaseh ku ngaji pada' reng yeng nganong ken pada' reng yeng gei' nyusu ana'e yeng ca' ngerudu kesensare nyoe jum, jera'e," jie Yesus. "Go mat ugas ngeloham semuya' segenoe ketiko nyoe, sa'am go pada' reng yeng nganong ken pada' reng yeng gei' nyusu ana'e kekocit.
40024020	Mangko kam mat ca' bedoa minta' ke' Sen gei' nyoe noe tejedi des munsim colap atau pun des Ari Berenti Kerejo gei' cum peribate kam rari," jie Yesus.
40024021	"Go dah jemán pengudah nyoe gi si mat ngatam kesusah kesensare yeng langko' dirudu le' mensiyo di deniyo tue. Mat cum ngelobehe, semejak deri asal mulo deniyo tue mie sampai ke' ari tue, sampai ke' pemuntol jemán nun gi pun, pie mat cum melobehe kesusah kesensare yeng langko' dirudu le' semuya' segeno mensiyo des jemán pengudah tue gi.
40024022	Mun jemán nyoe noe dibatas Sen si mat cum mensiyo yeng bodan. Pi tam Sen gei' manseh ngaji pada' reng yeng dipileh kei engku Sen si, mangko Sen mutuse gei' jemán nyoe noe lamat.
40024023	-
40024024	"Mangko kam," jie Yesus, "mat ca' ati-ati bejegoam dah jemán pengudah nyeh. Go ketiko nyoe mat langko' do benya' penipu pengelakar yeng ngangkue direte Kristus, atau pun penijum Allah. Jedi mun kam do ningo reng yeng bepadah, Tau beh kam, tue ne, dah do dah Kristus, penulong yeng dijenyi le' Allah; atau pun jie yeng layin bepadah, Dingo beh kam, dinun ne, dah do dah Kristus; pie kam nang na' ningoe," jie Yesus. "A, ken sidoe langko' mulah pada' keenah keaneh petanah petano. Maksut sidoe kira' mampu si na' ngelakar na' nipu ngendeyo pada' reng yeng dipileh Allah to' engku diret Sen pun.
40024025	Pi ngopai ge' go semuya' tue ku padah ke' kam sebolum nyoe tejedi pun, gei' sempayo kam noe konoe kelakare.
40024026	Maksut aku kin mun do reng bepadah ken Kristus dah detang dah, go iyo dah meratie di padang puwang nun, atau pun Kristus do betapo' di arong iyo, misale, pie nang na' kam angar totar manue. Nang na' kam ningoe kaliam.
40024027	"Go yeng mat si," jie Yesus, "des aku Ana' Mensiyo mat detang nar si mat langko' maloe, diperati reng bisam, na' po keedah kengkitar yeng lang ler ke' kiboe ke' kanán; mat nyacas tampa' di langi' nun," jie.
40024028	Dah nyoe Yesus madah perbeso tue, "Dinai do bengkai jolu pasti kaloe do olang detang nyegoe," jie.
40024029	"Jedi dah lopas jemán kesusah kesensare nyeh si," jie Yesus, "dah nyoe temosie belo pada' penampa' di langi' yeng ugas agong tampa'e nyeh mat langko' tekuca' teguyu. Sampai pengabise mato ari mat padam, losi penampa'e. Ken bulan pun cumam cayoe; a, pada' bintang pun peterotah losi deri langi'.
40024030	Tumas pada' penampa' beguyu tei' dah nyoe mat do petanah yeng layin die di langi' nun, yeng ngenyato ken aku Ana' Mensiyo mat na' detang nar dah. Ken pada' suku benso di seruroh deniyo pun langko' nangis nentumau lolauam. Dah nyoe aku Ana' Mensiyo nyeh temosie mat detangam, turun di pada' románg di langi' nun. Dinyoe semuya' segeno mensiyo pun langko' merati kuwaso ku ken keagong ku yeng ugas ngatam.
40024031	Dah nyoe do bebungi sangkakala yeng paling ontap, nyo' ku ngutus pada' melekat ku kei ngamie ngumpol pada' reng yeng ku pileh nyo' engku diret ku; lalu mat dikumpoleam deri pemuntol deniyo sampai ke' pemuntol serugo pun. Siko' pun cum kelawong angín. Ponyoam kedetang aku gi," jie Yesus.
40024032	"Jedi ke' hal petanah petano jemán pengudah nyeh," jie Yesus, "perbeninge na' po kayu buwah. Benso kayu ara nyeh," jie Yesus, "diret kin tawu, mun kayu ara nyeh dah mulai nyopi' anto'e kin nyoe tanoe ari dah na' kemarau dah.
40024033	Jedi ponyoe jum ke' hal petanah petano yeng ku padah ke' kam tadie. Mun kam merati semuya' jolu yeng ku padah tadie dah tejedi si," jie Yesus, "maksute jemán pengudah nyeh mat noe dam lamat. Mat dah soma' nar dam
40024034	"Semuya' tue langko' tejedi pun," jie Yesus, "sebolum lapis tue bis mati*. Nyoe mat-mátam, kamei; pecayoam kam ken pemadah aku.
40024035	Go posan payit aku mat togap kukoham. Do langi' ken tanah tue mat langko' losi nayápam, pie posan payit aku si tan seora'-ora'eam," jie Yesus. .
40024036	"A, ke' hal arie ken pai pemayo ku langko' detang gi si," jie Yesus, "go ngat Apa' kuam yeng tawu. Siko' pun cum reng layin yeng tawu," jie Yesus. "Pada' melekat Sen pun noe tawue; a, ken aku ana' Sen pun mat noe tawu ku jum. Ngat siko' Sénam yeng tawu.
40024037	Pie keada'e des aku Ana' Mensiyo detang gi," jie Yesus, "mat na' po keedah des jemán Nuh nyomie; pada' mensiyo mat penggempang nyem.
40024038	Go ketiko nyoe kin sebolum deniyo dilamus nyeh cum mensiyo ngaji ken tue dah jengkahe dah iyo langko' diukum. Iyo ngat ngaji keidupe di deniyo tue nyem, benso betumo' bejodo berana' bebuwah, a, ngaji makan udape seari-ari nyem. Ngat nyoam lem kengkaji mensiyo di jemán Nuh nyeh, sampai ke' ari Nuh sedena' tamoe ke' lem topam nyeh.
40024039	Sidoe di luwar nyeh mat noe tawue ken nyoe dah jengkahe dah nyo' iyo diukum. Lalu temosie sap! deniyo pun mat dilamus ken ayie, lalu semuya' segeno reng yeng do di luwar topam nyeh mat punah ranah bisam. Jedi langko' tokoh nyoe jum yeng tejedi des aku Ana' Mensiyo detang gi," jie Yesus.
40024040	"Mat do mensiyo yeng bodan do yeng losi nayápam. Umpamoe mun do reng duwo ko' yeng kumo pas des aku detang; pie mun noe samo-samo engku aku si yeng siko' diamie yeng siko' ditingal.
40024041	A, ponyoe jum umpamoe mun do reng betinoe duwo ko' yeng nongah nuto' padi pas des ku detang, pie mun noe samo-samo engku aku si yeng siko' diamie yeng siko' ditingal," jie Yesus.
40024042	"Mangko kam mat ca' bejegoam," jie Yesus, "go kam noe tawu ken sebilo Tuwowe kam langko' detang," jie.
40024043	"Cubo diret ngaji contoh des tuwowe rumah dipaling reng ke' jolue," jie. "Kira' iyo tawu ken pai mayo malam pemaling langko' detang maling jolue kin tentu iyo mat siyap bejego, gei' sempayo rumahe noe diruma' dirongko reng.
40024044	A, ponyoe jum," jie Yesus, "kam mat ca' serarat siyapam, go aku Ana' Mensiyo gi detang noe mererema'; temosie detangam. Kam noe tawu sebilo aku langko' detang," jie Yesus.
40024045	Dah nyoe Yesus nyamong panere. Jedi jie Yesus, "Umpamoe do tuwowe rumah yeng na' mileh siko' pelayane kei ngurus ngator noyu merintu pada' ulun amo di rumahe, benso ngembegi jolu kei makan udape opai des tuwowe cum di rumah. Nyeh engoe ca' pelayan yeng kotilah yeng dipilehe? Noe peh ca' pelayan yeng mutu, yeng belubang pemikere, dih?
40024046	Jedi mun pelayan nyoe mat mutu ngenggewai tugase sampai ke' tuwowe pulang si," jie Yesus, "pasti pelayan nyoe didolat diberekat le' tuwowe nyeh.
40024047	Go mun iyo mat mutu des tuwowe nongah cum nyeh tuwowe pun langko' pecayoam ken pelayan nyoe, mangko iyo langko' nyurohe ngurus ngator pada' reto beno jento keraja'e yeng layin jum, nyo' iyo noyu merintue. Nyoe mat-mátam, kamei," jie Yesus.
40024048	"Pie koti umpamoe mun pelayan nyoe noe mutu, ati pemikere serarat jat nyem. Lalu kajie lem atie nun, A, entonge gei' suba' lamatam tuwowe ku dinun, jie.
40024049	Lalu iyo noe ngeleng-ngeleng ke' tugase tadie; pada' ulun amo nyeh jewoh na' ditoyu diperintue, malah ken paie dipempungahe nyem, dipelesahe. Lalu iyo teger beriyah berami makan minúm ken pada' kabane yeng gela' bemabo'-mabo' nyem gewaie.
40024050	Maksute kin pelayan nyoe mat noe mutu, noe tetungue ke' kedetang tuwowe nyeh. Dah nyoe temosie cus! detangam noe mererema'.
40024051	Mangko pelayane tei' pasti dibunohe kaliam le' tuwowe; maksute diukume beroto ken pada' reng layin yeng alap-alape nyem mutu. A, di arong nyoe kin reng serarat kesal ngiyal nentumau lolau nangisam," jie Yesus. "Mangko ku madah ke' kam, kam mat ca' bejegoam nungu kedetang aku," jie Yesus.
40025001	Jedi dah nyoe Yesus nyamong panere manseh makai perempamo ke' hal jemán pengudah nyeh. "Jedi keada'e des Allah dah na' disomah kei rajo nyeh," jie Yesus, "noe iyo semuya' reng yeng siyap nungu Sen," jie. "Pie keada'e langko' keedah reng dero sepuloh ko' yeng to' pengapi' kabane siko' yeng na' sabat. Jedi dah ujong ari tei' reng dero nyeh tei' mat rato-rato meyie pelitoe, sebuwah siko', lalu turun nyo' iyo nungu kedetang penganting lelaki nyeh.
40025002	-
40025004	Jedi di antaro reng dero sepuloh ko' tei' do limo ko' yeng belubang pemikere. Sidoe mat meyie persiyap binya' nyo' iyo ngisei' pelitoe mun dah cudor kaloe ponyoe. Pie dero yeng limo ko' tei' redo budu; pelitoe si dibeyie, pie cumam iyo ngaji na' meyie binya' nyo' persiyape.
40025005	"Jedi mátam. Pada' reng dero sepuloh ko' nyeh tei' tungu ketungu pie penganting lelaki nyeh bolum detang; sedang ari tei' dah manu ke' tolap malam dah. Jedi tam dah tolap malam nyeh tei' pada' reng dero sepuloh ko' nyeh mat kanto' matoe, lalu tekonyápam.
40025006	"Jedi dah tongah malam temosie do suwaro reng mangkas ontapam. Detang dah penganting lelaki, jie. Yo' tona' nyamute, jie.
40025007	"Jedi ningo suwaro bungi nyoe tei' pada' reng dero mat tekojut, lalu ngaci pada' pelitoe.
40025008	Pie dah nyoe jie reng dero limo ko' yeng budu nyeh tei', Ta' ge' binya' kam, jie, go pelito kami dah cudor dah.
40025009	Pie jie pada' reng dero yeng belubang pemiker nyeh, Noe, jie, noe tebegi kami, gola' binya' kami kurang mun dibegi ke' kam, jie. Boh kam moli ke' pedegang ja', jie reng dero yeng belubang pemikere te'.
40025010	"Jedi pada' reng dero yeng budu nyeh mat begogoe nyo' moli binya' ke' pada' pedegang, pie peningal sidoe ngogoe binya' ke' pedegang tei' penganting lelaki pun mat detangam. Lalu reng dero yeng limo ko' yeng meyie persiyape tadie mat lintus namah penganting lelaki nyeh tamoe nyo' ngadap pesta sabate. Dah sidoe tamoe tei' lawang pun ditokat reng.
40025011	"Jedi dah kaloe ponyoe mat detang jum pada' reng dero yeng limo ko' yeng noe siyap ken binya'e tadie ponyoe. Jedi dah detang tei' lalu sidoe nengkuwau deri muko lawang. O Tuwowe, jie, koba' ge' lawang nyo' kami tamoe, jie.
40025012	"Pie samut tuwowe, Ne, kam si noe kaban aku ye', jie. Lalu lawang pun mat noe dikoba'." Bungi nyoam perempamo Yesus.
40025013	"Mangko," jie Yesus, "kam mat ca' siyapam, go kam noe tawu pai mayo ken sebilo aku langko' detang gi," jie.
40025014	Dah nyoe jie Yesus, "Do jum perempamo layin ke' hal des Allah disomah kei rajo nyeh. Jedi do siko' tuwowe rumah yeng begerak deri rumahe nyo' iyo bejelan ke' jewoh. Sebolum iyo bejelan tei' iyo ngumpol ulun amoe, lalu pada' reto beno jento keraja'e diserahe ke' ulune to' sidoe ngenjegoe nongah iyo cum.
40025015	Lalu mátam, duwite tei' diserahe ke' ulune tigo ko', seukor kemampu nyo' sidoe ngenjegoe. Yeng siko' tei' diserahe ken duwit mas limo kantong*; yeng siko' tei' diserahe ken duwit mas duwo kantong, a, ken yeng siko' tei' diserahe jum ken duwit mas sekantong. Lalu mátam, dah nyoe tuwowe rumah pun mat turun na' bejelan ke' nenggeri jewoh.
40025016	"Jedi dah tuwowe rumah bejelan tei' mátam, reng yeng diunyo' ken duwit limo kantong tadie lintus dibungoe duwite, sampai mopah duwo kali lipat pemenya'e.
40025017	A, ken reng yeng diunyo' duwit duwo kantong tadie ponyoe jum, lintus dibungoe jum sampai mopah duwo kali lipat jum pemenya'e.
40025018	Pie yeng siko' tei' lintus ngali lubang lalu ditapo'e duwit tuwowe nyeh te', diporame ke' lem lubang nun.
40025019	"Jedi mátam. Lamat belamat nyeh tuwowe rumah nyeh mat pulangam. Dah detang tei' iyo manu na' mereso hal duwit yeng diserahe ke' pada' ulune.
40025020	Jedi ulune yeng siko' yeng diunyo'e ken duwit limo kantong nyomie ponyoe mat detang ngadap tuwowe, ken meyie duwite yeng dah menjedi sepuloh kantong nyeh. Dah nyoe jie ulun nyeh, Tuwowe, jie, duwit limo kantong yeng den serah ke' aku mie pie dah ku bungo dah; tue dah menjedi sepuloh kantong dah, jie.
40025021	Lalu jie tuwowe nyeh Sukoram, jie, kau poe mat ulun yeng panci ken mutu. Kau mat mutu makai jolu menyikit nyoe pun, jie, mangko tue ku nyerah jolu yeng paling penting agei'am ke' kau, jie. Yo' ngadap pesta aku, jie, nyo' beriyah berami ken aku, jie tuwowe nyeh.
40025022	"Jedi ponyoe jum ken ulune yeng diserahe ken duwit duwo kantong nyomie ponyoe, mat detang jum ngadap tuwowe. Lalu jie nyingka'e, Tuwowe, jie, duwit duwo kantong yeng den serah ke' aku mie pie dah ku bungo dah; tue dah menjedi empat kantong dah, jie.
40025023	Lalu jie tuwowe nyeh, Sukoram, jie, kau poe mat ulun yeng panci ken mutu. Kau mat mutu makai jolu menyikit nyoe pun, jie, mangko tue ku nyerah jolu yeng paling penting agei'am ke' kau, jie. Yo' ngadap pesta aku, jie, nyo' beriyah berami ken aku, jie tuwowe nyeh.
40025024	"Dah nyoe ulun yeng siko' die, ngadap tuwowe jum, yeng diunyo'e sekantong duwit mas nyomie ponyoe. Lalu, Tuwowe, jie. Ku tawu ku ken den reng yeng noe tawu na' salah melo. Den gela' na' makai tulang poloh urang. Den na' beuntong deri pengasel reng layin. Ibarat ke' umo din den nyuroh reng layin ngenggewaie kei den yeng ngicap asele.
40025025	Mangko duwit den serah ke' aku sekantong nyomie ku poram, gola' ku makaie, gola' noe berasel. A, jedi tue ne duwit den, jie ulune nyeh.
40025026	Lalu jie tuwowe nyamute, Ati kau mat jatam, jie. Kau reng pelesu, poe. Mun kaji kau aku mat na' beuntong deri pengasel reng layin, ken na' ngicap asel umo yeng noe digewai diret ku , jie,
40025027	ngopai go duwit ku noe diserah kau ke' tukang duwit, nyo' sidoe ngembungoe? Kira' diserah kau ke' tukang duwit si, jie, paling noe dah ku detang ku buleh untong bungoe, jie tuwowe.
40025028	"Dah nyoe jie tuwowe nyingka' pada' ana' buwahe, Diamiam duwit reng tue, diunyo' ke' reng yeng sepuloh kantong duwit tadie.
40025029	Go pungka' pangkale kin berang reng yeng dah do pekulehe nyeh mun mat dipakaie langko' ditamah pekulehe belobeh-lobeh. Pie kebelike berang reng yeng cum pekulehe, yeng do sikit di iyo pun pie mun noe dipakaie langko' diperoru kaliam, jie.
40025030	Lalu tuwowe nyeh manseh nyamong panere. Ulun tue pun, jie, cum gunoe. Lojang ja' ke' luwar ke' arong sagam nun. Dinyoam reng kesal ngiyal nentumau lolau nangisam, jie tuwowe." Bungi nyoam perempamo Yesus ke' hal ulun amo ken duwit tuwowe nyeh.
40025031	Dah nyoe Yesus manseh nyamong panere. "Kedetang aku Ana' Mensiyo gi," jie, "mat paling agongam, ditamah diseroto le' pada' melekat yeng ugas benya'am. Dah nyoe aku mat langko' dudo' di belai agong ku nyo' ku ngakim ngendecing semuya' mensiyo.
40025032	Semuya' pada' suku benso pun langko' dikumpol nyo' ngadap aku. Jedi dah dikumpol tei' dah nyoe aku langko' nyaringe mencar sidoe menjedi duwo begi, keedah penungu domo mencar kaming ken domoe.
40025033	Jedi yeng segerumpok yeng bujor benar tei' disuroh ku betungu di piya' kanán ku, ken segerumpok yeng layin tei' disuroh ku betungu di piya' kiboe ku," jie Yesus.
40025034	"Dah nyoe akuam yeng Rajo semuya' segeno nyeh langko' bepadah ke' pada' reng di piya' kanán ku, Yo' kituam kam yeng diberekat dolat Apa' ku. Tue dah jengkahe dah nyo' kam yeng berajo ke' Allah nyeh nerimoe semuya' segeloe yeng disiyap Sen deri asal mulo Sen ngado deniyo tue mie nyo' kam pada' lileh nyawo Sen.
40025035	Mat kamame' yeng diberekat dolat Sen, go kamam yeng ngaseh aku. Des ku lapar nyeh mat kamam yeng ngunyo' jolu kei sego ke' aku; des ku coko' insup nyeh kamam yeng ngunyo' ku ayie insup; des ku bejelan ke' jewoh nyeh kamam yeng nampan nerimoe ku;
40025036	ken des ku cum pekakas ku kamam yeng ngunyo' pekakas ke' aku; a, des ku saki' poníng nyeh kamam yeng noyu merintu aku; a, ken des ku dipenjero nyeh kamam yeng nan ngulang aku. Bungi nyoam ku nyingka' pada' reng bujor benar di piya' kanán ku gi," jie Yesus.
40025037	-
40025039	"Dah nyoe pada' reng bujor benar yeng di piya' kanán ku tei' langko' nyamut ku potue. Tuwowe, jie, dinai beh kami do merati den lapar? Dinai kami do merati den coko' na' insup? Ken sebilo beh kami do merati den jewoh deri arong diret den, demo ke' den noe bepekakas, demo ke' den saki' poníng, demo ke' ...den di penjero? So-so ku cum kami ngunyo' jolu ke' deng nyoe ke' den, demo ke' makan udap, demo ke' ayie insup, demo ke' pakai ingap. Kami si soe noe koloe nampan nerimoe den di rumah kami, demo ke' ngulang den di penjero opai. Mat cumam soe gewai kami tokoh nyoe ken den, jie sidoe.
40025040	"Pie aku yeng Rajo semuya' segeloe langko' nyamute, Do die kam nulong ngembentue aku ye'. Go dinai kam nulong ngembentue pada' menyadie ku yeng seimán, numo' yeng paling beroh nyeh pun, dinyoam kam mat nulong ngembentue aku, jie ku.
40025041	"Dah nyoe aku yeng Rajo semuya' segenoe langko' bepadah ke' pada' reng layin yeng di piya' kiboe ku. Kam ku tunong kaliam ke' api yeng benyalo seora'-ora'eam, yeng asale dipulah Sen nyo' Pengelakar ken pada' melekate. Pie kam tue pun ca' kinunam jum, go kam mat disumpah le' Apa' ku.
40025042	Go des ku lapar nyeh cum kam ngunyo' jolu kei sego ke' aku; des ku coko' na' insup nyeh cum kam ngunyo' ayie insup ke' aku.
40025043	Ken des ku jewoh deri arong diret ku nyeh keh kam nampan nerimoe aku; des ku noe bepekakas nyeh cumam kam ngunyo' pekakas ke' aku; a, ken des ku saki' poníng di penjero nyeh keh kam nyongo' ken noyu merintu aku, jie ku nyingka' sidoe.
40025044	"Dah nyoe jie sidoe di kiboe ku, Pie Tuwowe, jie, dinai kami do merati den lapar? Dinai kami do merati den coko' na' insup? Ken dinai kami do merati den noe bepekakas, demo ke' den jewoh deri arong den, demo ke' den saki', demo ke' den nongah di penjero? Go mun kami do merati den tokoh nyoe noe ken kami keh nulong den, jie sidoe.
40025045	"Pie aku langko' nyamute, Do ye' des kam keh nulong aku ye'. Go dinai kam ngei' nulong pada' engku diret ku yeng paling beroh pun dinyoam ngei' kam jum nulong aku, jie ku.
40025046	"Dah nyoe sidoe pun langko' diukum seora'-ora'eam, pie pada' reng yeng bujor benar si langko' idup seora'-ora'eam," jie Yesus.
40026001	Jedi mátam. Dah santo' Yesus madah semuya' nyoe ke' pada' murite tei' dah nyoe jie Yesus,
40026002	"Tue kin tingal duwo ari dam manu ke' Ari Raya Ngelalu. Tue dah jengkahe dah ken aku langko' diserah reng gei' disalip," jie Yesus.
40026003	Jedi ketiko nyoe pada' ketuwo pelayan agama Yahudi ken pada' ketuwoe yeng layin nyeh mat bekumpol di rumah pelayan agong yeng bedemo Kayapas.
40026004	Jedi sidoe bearau beamue nangkap Yesus caro besesulit lalu kajie nun dibunoh ja'.
40026005	Pie jie sidoe pado sidoe, "Nang na' des nongah reng rami ngalu pesta nyeh, gola' sidoe iroh, lalu ngamo' belo," jie pada' ketuwo.
40026006	Jedi mátam. Yesus tei' nongah do di kampong Betania, di rumah reng yeng bedemo Simon yeng nyomie ponyoe bokas saki' kusta.
40026007	Jedi Yesus sidoe tei' dudo' makan di rumah Simon. Kebonóng sidoe makan tei' do detang siko' reng betinoe yeng meyie tepayan kocit deri betu pualam, yeng bisei' binya' wangi yeng paling mahal. Jedi dah nyoe binya' nyeh tei' ditungang betinoe nyeh ke' kepalo Yesus.
40026008	Pie pada' murit Yesus nyeh redo risie merati perboko reng betinoe ponyoe te'. "Mawaham beh," jie sidoe, "rugi modasam binya' memahal nyoe dipakai noe menentu ponyoe.
40026009	Boh mun dijuwal; benya' ye' duwite ye', lalu duwite kei diunyo' ke' reng yeng bensat," jie murit Yesus.
40026010	Yesus pun kedingoe ken paner sidoe bungi nyoe te', lalu ditegure. "(Jediam beh jera'e,)" jie Yesus. "Ngopai go kam na' nyuroh atie susah? Teruhal yeng digewaie to' aku mat panciam.
40026011	A, ke' hal nulong reng bensat si nyoe panci jum. Ja'e go nan do kelorong kam nyo' nulonge, go pada' reng bensat kin nan do di antaro kam," jie Yesus. "Pi aku si noe; aku noe dam lamat na' ningal kam.
40026012	A, gewai iyo nungang binya' ke' kepalo ku pun," jie Yesus, "na' po yeng digewai reng nungang binya' ke' bengkai sebolum dipasar. Pie iyo tue nungange ke' aku sebolum ku mati pun. Mat panciam gewaie.
40026013	Mangko," jie Yesus, "dah agah panci dipadah dinai-nai pun di seruroh deniyo si gewai reng tue mat langko' dipadah jum, diingát dikenáng reng. Nyoe mat-mátam, kamei," jie Yesus.
40026014	Jedi mátam. Dah nyoe do siko' deri murit Yesus yeng keduwo belas ko' nyeh yeng bedemo Yudas Iskariot, manu ke' pada' ketuwo pelayan agama Yahudi.
40026015	Lalu jie Yudas nyingka' sidoe, "Nyeh beropaiam kebereni deduwan ngupah aku mun ku nyerah Yesus ke' deduwan?" jie. Lalu pada' ketuwo nyeh mat ngitong duwit perak tigo puloh bingkap pemenya'e, lalu duwit nyeh diserahe ke' Yudas.
40026016	Jedi mátam, betongai ari nyoe pun Yudas nan ngipoe kelengah nyo' iyo nyerah Yesus ke' sidoe.
40026017	Jedi mátam, dah manu ke' Pesta Roti yeng Noe Bepengemang* dah. Jedi ari kememerue pesta nyeh tei' murit Yesus tei' manu ke' Yesus lalu betanyoe, "Dinailah kami ca' berajen berano' jolu nyo' kau nyamut pesta Ari Raya Ngelalu kaloe?" jie.
40026018	Lalu Yesus nyamut sidoe, "Kam," jie, "ca' manu ke' rumah siko' urang di kota nun. Padaham ke' iyo ken aku langko' ngalu pesta di arong iyo, go dah nyoma'am jengkahe yeng ditepat le' Allah ke' hal aku guru kam. Dah bungi nyoe ken tuwowe rumah kaloe kam bererajen dinyoam," jie Yesus nyingka' murite.
40026019	Dah nyoe murite mat manu ke' reng di kota na' po yeng disuroh le' Yesus. Dah nyoe sidoe mat ngajen pada' jolu disego nyo' sidoe nyamut Ari Raya Ngelalu dinyoe.
40026020	Jedi dah ujong ari ponyoe tei' Yesus pun dudo' makan nyamut pesta nyeh ken pada' murite yeng duwo belas ko'.
40026021	Jedi kebonóng makan tei' jie Yesus nyingka' pada' murite, "Mat siko' deri antaro kam yeng langko' nyerah aku ke' munsoh ku," jie Yesus.
40026022	Jedi ningo omóng Yesus bungi nyoe tei' susaham ati pada' murite te', lalu sidoe begiler-giler betanyoe ke' Yesus, "Noe ken aku, dih, Tuwowe?" jie.
40026023	Samut Yesus, "Pie mat siko' deri antaro kamame', yeng ngencelup rotie ke' lem mangkok beroto ken aku tadie, yeng langko' nyerah aku ke' munsoh ku," jie.
40026024	"Yeng mat si, kamei," jie Yesus, "go aku Ana' Mensiyo nyeh mat ca' matiam cuco' ken yeng dah ditulis ke' hal aku lem kitap Allah mie. Pie mat parah nar reng yeng nyerah aku ke' munsoh ku. Manseh panci ge' mun iyo noe diado kaliam." jie Yesus.
40026025	Dah nyoe jie Yudas yeng langko' nyerahe tei', "Noe ken aku, dih, Guru?" Samut Yesus, "Nyoe jie kau nyeh."
40026026	Jedi kebonóng makan tei' dijepaie Yesus roti nyeh, lalu iyo bedoa, beterimoe kaseh ke' Apa'e. Dah nyoe dipocah-pocahe, dibecare ke' pada' murite. "Amiam kam," jie, "segoam. Tue tuboh aku," jie.
40026027	Dah nyoe dijepaie jum cawan bisei' ayie angur, lalu iyo bedoa beterimoe kaseh ke' Apa'e. Lalu dibilinge ke' sidoe. "Insupam, semuya' kam," jie.
40026028	"Go tue derah aku yeng cagar betumpah nyo' ngesah jenyi semayo Allah ken umát Sen. Go derah aku langko' betumpah nyo' reng benya', kei dosoe dielon," jie.
40026029	"Aku," jie Yesus, "cum ku nginsup agei' ayie angur tue lem jemán tue. Nginsup noe nginsup," jie, "ca' dah beriyah berami ken kam dah nyoe gi, dah nginsup ayie angur yeng beru ken kam des Apa' ku disomah kei rajo gi," jie Yesus nyingka' murite.
40026030	Jedi dah Yesus ken murite ngalu pesta tei' dah nyoe sidoe nyanyi lagu sekaran, lalu sidoe pamus turun ke' Buki' Saitun.
40026031	Jedi jie Yesus nyingka' murite, "Ne, malam tue pun semuya' kam langko' rari; aku ditingal kam ming ponyoam, des kam merati yeng langko' tejedi ke' aku kaloe," jie. Go kin jie lem Kitap Allah, Allah langko' mempungah penungu domo, dah nyoe pada' domo pun pencar temiyar. (Sakaria 13:7)
40026032	"Pi dah ku bengki' idup agei'," jie Yesus, "aku langko' ke' Galilea, bejenjuwong ken kam dinun," jie.
40026033	Pie jie Petrus, "Gola' sidoe layin nyeme' yeng ningal kau, dah merati yeng tejedi ke' kau kaloe," jie. "Pie numo' kau ditingal le' pada' sidoe layin nyeh pie aku si cum ku ningal kau kaliam," jie Petrus.
40026034	Pie jie Yesus, "Do die," jie, "kau ningal aku kaloe ye'," jie nyingka' Petrus. "Malah ken paie bolum mano' tengkuko' kaloe kau dah nyangkal aku tigo kali," jie.
40026035	Samut Petrus, "Kepa' pun ku ca' mati ken kau si ku noe ku nyangkal kau peh," jie Petrus. Lalu pada' murit Yesus yeng layin pun ponyoe jum bungie, cumam sidoe na' nyangkal Yesus, jie sidoe.
40026036	Jedi dah nyoe sidoe detang ke' arong demo Getsemani. Jedi jie Yesus nyingka' pada' murite benya', "Kam," jie, "dudo' ditue lo'e. Ku na' bedoa dinun."
40026037	Lalu iyo meyie Petrus ken ana' Sebedeus yeng duwo ko' nyeh kei namahe. Dah nyoe paling na' so disogalam atie, dibelun tam kesusah kegedoh.
40026038	"Ati ku," jie, "so ancor luloh po kapor pali'am," jie, "na' so na' matiam. Kam," jie, "betungu ditue lo'e, bejego ken aku, sementaro ku bedoa," jie Yesus nyingka' sidoe tigo.
40026039	Iyo tei' manu ke' jewoh kit, dah nyoe bedoa, besonsam ke' tanah tam kesusah atie. "Apa' ku," jie, "mun do alore, ku muhúnam gei' kesensare tue disiseham deri aku, pa'ei. Pie nang na' Den nunoe kemawo' aku. Tunoam pai yeng Den kemawo'," jie.
40026040	Dah nyoe iyo bebeli' ke' murite tigo ko' nyeh, diperati le' Yesus tei' sidoe dah tidor dah. Jedi jie Yesus nyingka' Petrus, "Ne, sejam pun mat noe mampu peh kam bejego ken aku?" jie.
40026041	"Pie kam mat ca' jego, gei' kam noe kalah sege' digudo. Roh kam si," jie, "do keingíne na' ngelaku yeng panci, pi kemampu kam cum, go tuboh kam mat lomah."
40026042	Dah nyoe iyo manu agei' ke' ujong kit, bedoa na' po iyo tadie ponyoe. "Apa' ku," jie, "mun cum alor nyo' nangkis kesensare tue cuwali aku ngerudue," jie, "aku relo, paji Dénam," jie Yesus.
40026043	Dah nyoe bebeli' agei' ke' Petrus sidoe, pie sidoe tei' tidor agei'am, go kanto'am matoe.
40026044	Lalu ditingale agei'am, bedoa ketigo kalie, po iyo bedoa tadiam.
40026045	Dah nyoe iyo bebeli' agei' ke' Petrus sidoe, lalu, "Ne, manseh tidor nyem gewai kam, poe. Ti beh! Tue dah jengkahe kei Ana' Mensiyo ca' diserah ke' reng bedoso.
40026046	"Bengki' die," jie, "yo' diret manu ke' sidoe dinun. Ti beh, do dah reng yeng langko' nyerah aku," jie Yesus.
40026047	Jedi gei' ketengah iyo ngomóng tei' mat detangam Yudas, siko' deri murite duwo belas ko' nyeh. Yeng namah Yudas tei' pada' reng rami yeng meyie pada' kelewang ken pementonge. Go sidoe kinun pun go disuroh le' pada' ketuwo pelayan Allah ken pada' ketuwo reng Yahudi.
40026048	Yudas yeng na' nyerah Yesus tei' tadie ponyoe dah bepakat dah ken reng rami nyeh. Jie Yudas, "Tang kinun sopai ja' yeng ku ciyum kaloe, nyoame' urange yeng ca' ditangkap," jie Yudas.
40026049	Jedi mátam, detang kinun Yudas tei' lintus manu ke' Yesus. "Guru," jie, na' po reng nyamut gelumo mansa'e. Lalu diciyume le' Yudas.
40026050	Pie jie Yesus, "Pai gewai kau kitue, kaban kuei?" Tumas bepaner bungi nyoe tei' Yesus pun dicogap reng, dikerebo' ditangkap le' pada' reng rami nyeh.
40026051	Temosie siko' tamah Yesus tei' ngencabut kelewange lalu pak! mangkah ulun pelayan agong yeng do dinyoe nyo' nangkap Yesus; sampai rimpong kelinange.
40026052	Lalu jie Yesus, "Jediam," jie. "Disarongam kelewang kau nyeh. Kam noe sa' beperang. Go reng yeng beperang pun mati beperang," jie.
40026053	"Ku si," jie, "mun na' ngelawane ku minta' tulong Apa' ku," jie, "Sen pasti copat ngutus pada' melekat Sen bereribu gei' nulong diret tue. Tawu ku ye', minta'e ye'," jie Yesus.
40026054	"Pi mun ponyoe," jie, "pada' tijum ke' hal aku yeng ditulis di lem Kitap Allah nyeh noe tetuntong. Teruhal dah ditijum dah lem Kitap Allah ken semuya' tue ca' tejedi ke' aku," jie Yesus.
40026055	Dah nyoe jie Yesus nyingka' pada' reng rami nyeh, "Aku poe reng jat nar," jie, "go kam nangkap aku ca' bekelewang ca' bepementong. Teruhale aku milang ari dudo' ngajar di rumah kediyam Allah; kam pun nan do ningo aku dinun. Gopai go selomo keh kam nangkap aku dinun?
40026056	"Ja'e semuya' tue tejedi pun," jie Yesus, "go mat ca' dituntong yeng ditulis pada' penijum di lem Kitap Allah mie." Dah nyoe ngaso Yesus ditangkap nyeh pada' murite pun rariam, ditingaleam Yesus dinyoe.
40026057	Jedi dah nyoe Yesus dibeyie le' reng yeng nangkape tei' kei ngadap Kayapas, pelayan agong lem agama reng Yahudi nyeh. Pada' ugar agama ken pada' ketuwo reng Yahudi pun dah bekumpol bekaluam dinyoe.
40026058	Petrus si ngenjurut buntut deri jewoh, sampai ke' kolong rumah pelayan agong. Detang kinun tei' mat tamoe jum; dah tamoe tei' iyo mat dudo' ken pada' serededu nyeh, go na' merati pai yeng langko' tejedi ken Yesus.
40026059	Jedi dah nyoe Yesus mat dipecaro le' pada' ketuwo pelayan ken semuya' kelompok akim reng Yahudi. Sidoe teger ngengkorek ngogoe bokti kesalah Yesus, go kona' sidoe iyo ca' diukum mati. Pada' saksi pememuloe pun disurohe jum besaksi nyo' mempulah Yesus,
40026060	pie mat cum tetomu ke' bokti kesalah Yesus, numo' pun benya' reng yeng mempulahe. Jedi mátam, pengabise do reng duwo ko' reng layin yeng ngendudoh Yesus.
40026061	Jedi jie sidoe, "Reng tue do bepadah," jie, "ken iyo na' ngeruma' rumah kediyam Allah, pie iyo mampu mulahe agei' lem tigo ari nyem," jie sidoe duwo ko' nyeh.
40026062	Dah nyoe pelayan agong die bediri di adap betore yeng mencaro Yesus, lalu jie nyingka' Yesus, "Nyeh kau noe kau nyangkale peh, yeng disaksi sidoe ke' hal kau nyeh?" jie.
40026063	Pie Yesus si ngojap nyem. Pie pelayan agong manseh betanyoe ke' Yesus, "Nyeh kau mat Kristus, Ana' Allah peh?" jie. "Mun kau mat Ana' Allah nyeh kau ca' besumpaham demi demo Allah yeng idup," jie.
40026064	Lalu Yesus nyamute, "Mátam yeng jie den ye', mat akuame'," jie. "Malah ken paie deduwan langko' merati boktie yeng nyato nar gi, go dah nyoe gi deduwan langko' merati aku yeng didemo Ana' Mensiyo nyeh mat dudo' di serugo nun, di piya' kanán Allah Apa' ku yeng rajo kuwaso. Dinyoam ku mat disomah kei rajo beroto ken Sen. Dah nyoe aku langko' turun di lem románg (nyo' ku mencaro ngakim pada' mensiyo di deniyo tue)," jie Yesus.
40026065	Jedi dah ningo paner Yesus bungi nyoe tei' pelayan agong tei' lalu simah ngencabi' pekakas direte kengengiyal godie. Jie pelayan agong, "Dah noe begogoe agei' kesalahe, go iyo ngangap direte samo ken Allah!" jie. "Kam pun dah ningoe dah, ken iyo mat menghina ngeremeh Allah," jie pelayan agong nyingka' betore yeng mencaro Yesus.
40026066	Lalu jie pelayan agong nyeh, "Koti kam bebar benya' ngendecing kesalah reng tue?" jie. Samut sidoe, "Iyo ca' diukum matiam," jie.
40026067	Dah nyoe sidoe simah ngelujah muko Yesus, samel mempungahe, ken do jum yeng nampare
40026068	samel ngeolo'-olo'e. Matoe pun dikobat reng, lalu jie sidoe, "Ne," jie, "mun mat kau panai betijum," jie, "sopaiam di antaro kami yeng nampar kau nyeh, Kristusei?" jie pada' ketuwo ken pada' akim nyeh.
40026069	Petrus si gei' dudo' di luwar, di kolong rumah pelayan agong. Dah nyoe dipanu le' siko' pembentu betinoe. Lalu jie pembentue nyeh nyingka' Petrus, "Ne, kau pun nan namah Yesus deri Galilea," jie.
40026070	Pie Petrus tei' nyangkale di adap pada' sidoe. "Aku si," jie, "noe tawu ku ken reti omóng kau," jie.
40026071	Lalu iyo pun ngaleh ke' soma' lawang pagar kolong. Dah nyoe diperati le' reng betinoe yeng siko' nyeh, lalu jie reng betinoe nyingka' reng layin dinyoe, "Ne, iyo pun," jie, "do nyeroto Yesus deri Nasaret," jie.
40026072	Pie Petrus mat nyangkal agei'am, sampai besumpah bepadah ken iyo mat noe tekenale ken Yesus.
40026073	Jedi dah kaloe ponyoe dipanu jum le' reng yeng bediri nonton gewai dinyoe, lalu jie sidoe nyingka' Petrus, "Mátam ye', kau tue sekaban ken sidoe ye'," jie, "go boktie go tayoh paner kam mat samo," jie.
40026074	Pie Petrus tei' simah nyumpah direte; nyangkal mati-mati. "Aku tarah ke' noe tekenal ku ken reng nyoe," jie. Jedi tumas iyo bepaner bungi nyoe tei' mano' pun mat tengkuko'am.
40026075	Lalu iyo pun mat teringáteam ken yeng dipadah le' Yesus tadie ponyoe, go bolum mano' tengkuko' pun jie Yesus, Petrus langko' tigo kali nyangkale. Dah nyoe Petrus pamus keluwar lalu mengkawung nangis.
40027001	Jedi mátam. Dah kolam nyama' nyeh pada' ketuwo pelayan ken pada' ketuwo reng Yahudi yeng layin nyeh bekumpol bekalue to' mutus pecaro Yesus. Jedi keputus sidoe tei' Yesus ca' diukum mati, pie sidoe cum hake na' ngukume mati.
40027002	Mangko Yesus dipasong ke' jerie lalu ditaban le' sidoe deri nyoe, dibeyie sidoe nyo' ngadap gubernor Pilatus, dah nyoe Yesus mat diserah sidoe ke' gubernor.
40027003	Ngaso Yesus mat na' diukum mati nyeh Yudas yeng nyerah Yesus ke' munsohe tei' mat kesal iyo ngajie. Lalu duwit tigo puloh bingkap yeng rogo iyo nyerah Yesus nyeh dipulange ke' pada' ketuwo pelayan ken pada' ketuwo reng Yahudi yeng layin.
40027004	"Ku mat bedoso," jie Yudas nyingka' sidoe, "go ku nyerah reng yeng cum kesalahe, sampai iyo diukum mati," jie. Pie jie sidoe ketuwo, "Eis," jie, "kami noe ken menduli nyoe," jie. "Nyoe urus kauame'," jie.
40027005	Lalu Yudas nyeh diamure duwite ke' lantai rumah kediyam Allah, lalu pamusam iyo, turun, dah nyoe iyo ngenjeyel direte.
40027006	Jedi mátam, dah nyoe pada' duwit perak yeng diamur Yudas tadie dipiter dikumpol le' pada' ketuwo pelayan. Lalu jie sidoe nyingka' betore, "Nyeh kotilah ngaji duwit tue, jolu ge' duwit tue duwit tulo' nyawo. Mun diret paja' ke' lem bedah sumang kin maksute ngelangar ukum Allah," jie sidoe.
40027007	Mangko dah nyoe sidoe mutuse ken duwit nyoe dipakai sidoe nyo' moli sebidang tanah yeng kusus nyo' pada' tama' reng noe Yahudi. Tanah arong nyoe tei' asale tanah bokas reng mulah tepayan tanah.
40027008	Pie tam diboli ken duwit tulo' nyawo nyeh mangko arong nyoe didemo Tulo' Nyawo. Lalu demo nyoe sampai ari tue pun gei' manseh.
40027009	A, gewai pada' ketuwo pelayan ponyoe pun mat nuntong yeng ditijum le' Yeremia nyomie, yeng bungie potue. Jie Yeremia, Iyo dinilai pada' reng Israel nyeh ngat tigo puloh bingkap duwit perak nyem. Dah nyoe dah kesudahe duwit nyoe diamie sidoe,
40027010	dipakai sidoe nyo' moli sebidang tanah yeng bokas reng mulah tepayan tanah, cuco' ken perentah Tuwowe ke' aku mie, jie Yeremia nyomiam. (Sakaria 11:12-13, Yeremia 32:6-9)
40027011	Jedi mátam. Yesus mat ngadap gubernor Pilatus. Dah nyoe Pilatus nyerudi ke' Yesus ke' hal penomah pendudoh reng ke' hal iyo. Jedi jie gubernor Pilatus, "Jie sidoe kau madah diret kau rajo reng Yahudi. Nyeh kau mat rajo reng Yahudi peh?" jie. Samut Yesus, "Mátam yeng jie den nye'," jie.
40027012	Lalu pada' ketuwo pelayan ken pada' ketuwo reng Yahudi yeng layin nyeh rami ngendudoh Yesus di adap Pilatus. Pie Yesus cum iyo nyamute.
40027013	Dah nyoe jie Pilatus, "Dingo beh pada' penomah pendudoh sidoe ke' hal kau nyeh. Ngopai go ngei' kau nyamute?" jie.
40027014	Pie pada' pendudoh sidoe mat cum sepatah kato pun Yesus nyamute. Ngaso ponyoe tei' Gubernor Pilatus pun mat kangápam iyo meratie.
40027015	Jedi tiyap Ari Raya Ngelalu nyeh kebiyaso selomo Gubernor Pilatus tei' nan do ngelopas siko' reng yeng ditahane di penjero, nyo' nyenáng ati reng Yahudi. A, yeng nentu sopai yeng dipelopase mat reng Yahudiam.
40027016	Jedi ketiko nyoe tei' do reng di penjero nyeh yeng temensohor tam kejate; demoe Yesus Barabas.
40027017	Jedi mátam, ketengah Yesus gei' dipecaro di adap Pilatus tei' dah nyoe pada' reng Yahudi yeng rami pun mat bekumpol bekalue dinyoe jum (na' nyuroh Pilatus ngelopas siko' reng yeng ditahane, na' po ketongkah selomoam des Ari Raya Ngelalu). Jedi jie Pilatus nyingka' pada' reng rami nyeh, "Nyeh yeng nailah yeng ca' ku pelopas nyo' kam tawun tue: Yesus Barabasei, ke' Yesus yeng didemo reng Kristus, penulong yeng dijenyi le' Allahei?" jie Pilatus.
40027018	Bungi Pilatus ponyoe pun tam iyo na' ngelopas Yesus. Nyurohe na' ngelopas Yesus tei' go iyo tawu ken Yesus diserah ke' iyo pun noe tam kesalahe peh, pie tam pada' ketuwo pelayan nyeh isin dengki nyem.
40027019	A, ge'em ketiko Pilatus gei' dudo' di belai pengadele mencaro Yesus tadie ponyoe do jum posan binie ke' iyo. Jie posan binie, "Reng nyoe mat cum kesalahe; kau nang na' turut campor ngukume. Go aku beari-ari tue mat susaham tam mimpi ku ke' hal iyo," jie posan binie. Mangko kona' ati Pilatus pun mat na' ngelopas Yesus.
40027020	Pie pada' ketuwo pelayan ken pada' ketuwo reng Yahudi yeng layin tei' simah ngaca' ngarang pada' reng rami gei' sempayo sidoe minta' ke' Pilatus kei Barabas die yeng dipelopase; Yesus diukum mati ja'.
40027021	Jedi mátam, Pilatus mat betanyoe ke' pada' reng rami. "Nyeh sopailah máte yeng ca' ku pelopas nyo' kam, Yesusei, ke' Barabasei?" jie. Lalu jie sidoe nyamute, "Barabas," jie.
40027022	Lalu jie Pilatus, "Nyeh mun ponyoe ca' ku pekotilah ken Yesus yeng bedemo Kristus, penulong yeng dijenyi le' Allah tue?" jie. Pada' reng rami pun serentak nyamute, "Disalip ja' iyo!" jie.
40027023	"Pie ngopai iyo ca' disalip?" jie Pilatus. "Pailah kesalahe?" jie. Pie pada' reng rami nyeh kin ontap-ontap pangkas kayis pera' perango, "Disalip ja' iyo!" jie.
40027024	Jedi pengabise pengaso Pilatus tei' cum dah gunoe iyo minta' gei' Yesus yeng dipileh sidoe kei dipelopase; malah ken paie pada' reng rami nyeh kin iroh-iroh. Mangko Pilatus pun nyerah. Lalu iyo nyuroh reng ngamie ayie, dah nyoe iyo meso' jerie di adap pada' reng rami, tanoe iyo ngei' telibat tam gewai sidoe. "Tue tanoe," jie, "ken reng tue mati noe iyo go ketegal aku peh. Tue ketegal diret kamam," jie Pilatus.
40027025	Lalu samut pada' reng rami nyeh, "Ma'pusam!" jie. "Mun do ukum Allah ketegal tam kemati reng tue," jie, "kami ken pada' buboh ampeh kamiam yeng nangonge," jie sidoe.
40027026	Lalu mátam, Pilatus pun mat ngelopas nyerah Barabasam ke' pada' reng rami. Yesus si disurohe gei' dipelesah lo'e, dah nyoe mat diserahe gei' iyo disalip.
40027027	Dah nyoe Yesus dibeyie le' serededu gubernor kei tamoe ke' delam rumah gubernor. Detang ke' delam lalu ramiam pada' semuya' serededu bekumpol ngeliling Yesus dinyoe.
40027028	Dipucele le' sidoe pekakas Yesus, digentie ken beju jubah mirah, keca'e beju jubah ungu yeng dipakai kebiyaso le' rajo.
40027029	Dah nyoe sidoe ngenggolong labong akar durie, dikonoe ke' kepaloe, lalu jeri kanáne diunyo'e ken tungkat, ca'e iyo merentah rayate. Dah nyoe sidoe belutut di adape, seolah-olah nyomah ke' Yesus, pie ngeolo'-olo'e nyem. "Panyang umoram den, rajo reng Yahudi," jie sidoe, ca'ca'e besesungko ke' rajoe.
40027030	Simah dilujah le' sidoe, lalu dirobute tungkat di jerie, lalu dipererotu'e melentong ke' kepalo Yesus.
40027031	Dah kepepuwas sidoe meremayín ngererujonge dah nyoe dikerama'e beju jubah nyeh, lalu digenti semulo ken pekakas direte tadie. Dah nyoe diiring le' sidoe pamus, gei' disalip.
40027032	Jedi dah bejelan nuju ke' luwar kota tei' di tongah jelan namput betomu ken reng lelaki bedemo Simon,* yeng asale deri kota Kirene, di nenggeri Aprika. Lalu Simon deri Kirene tei' dipakso le' serededu ca' nangong salip Yesus.
40027033	Dah nyoe sidoe bejelan ke' arong demo Golgota. Golgota retie Kerakah Kepalo.
40027034	Jedi detang kinun Yesus bolum dipaku ke' salip tei' diunyo' le' serededu ken angur asam becampor ken jolu piyet*. Pie dah dikicap le' Yesus iyo bolei'e nginsupe.
40027035	Jedi mátam, dah nyoe sidoe mat nyalip Yesus. Lalu pekakas Yesus dibegi sidoe caro cabut uni.
40027036	Dah nyoe sidoe mat dudo'am dinyoe, di soma' salip Yesus nyeh, nyo' sidoe ngenjegoe.*
40027037	Jedi di tiyang salip Yesus nyeh piya' ke' atas kepaloe ditebeng papan, tulise: Tue Yesus, rajo reng Yahudi. Go ditulis ponyoe go nyoam yeng didudoh reng ke' hal iyo.
40027038	Jedi do jum duwo ko' reng perampok, disalip jum, beroto ken Yesus, siko' di kanán siko' di kiboe.
40027039	Arong nyoe kelelalu reng jum. Jedi dah nyoe sege' reng lalu ngerudu sidoe dinyoe reng yeng lalu tei' simah ngenjije' ngererujonge.
40027040	"Ne," jie sidoe, "jie kau nyomie kin kau na' ngeruma' rumah kediyam Allah, dah nyoe di lem tigo ari nyeh kau mampu mulahe agei', jie kau. Pie tue nulong diret kau pun noleh kau. Mun kau mat Ana' Allah," jie sidoe, "boh nulong diret kau. Turunam deri salip kau, mun kau Ana' Allah!" jie sidoe simah ngererujonge.
40027041	Ponyoe jum pada' ketuwo pelayan, ken pada' ugar agama, demo ke' pada' ketuwo reng Yahudi yeng layin yeng do dinyoe, simah ngeolo'-olo' Yesus jum.
40027042	"Ne," jie sidoe, "tekonoe ke' reng layin ditulonge, pi dah muwáh ke' direte noe mampue ngiyas langkang idonge," jie sidoe. "Kiroe," jie, "mun iyo mat rajo reng Israel dipelopasam direte deri salipe," jie. "Mun iyo mat turun si kami na' kami pecayo ken iyo," jie sidoe.
40027043	"Iyo kin pecayo ken Allah," jie sidoe, "malah ken paie kin madah direte Ana' Allah. Mun ponyoe si cubo dibokti le' Allah kaseh Sen ke' iyo, na' Sen noe Allah nulonge*," jie pada' ketuwo reng Yahudi nyeh.
40027044	Ponyoe jum bungi paner reng perampok duwo ko' yeng disalip beroto ken Yesus, teger ngejat menghinae jum.
40027045	Jedi dah tongah ari dah mato ari tingie tei' temosie lap! sagam gelemát, tigo jam pelamate, deri jam duwo belas sampai ke' jam tigo. Kontan sagam di seruroh nenggeri nyoe.
40027046	Dah nyoe dah jam tigo ke' deng nyoe Yesus bepangkas kayis, "Eli, Eli, lama sabaktani," jie lem paner direte. Retie, "Allah ku, O Allah ku, ngopai go Den merayan aku?" jie.
40027047	Jedi peningo separoe reng yeng do dinyoe tei' iyo nyapo penijum Elia. "Dingo beh," jie, "Iyo nyapo Kei' Elia, minta' tulong sen," jie.
40027048	Lalu siko' di antaro sidoe copat ngamie jolu keedah urat kumpai, dicelupe ke' lem ayie angur masam. Dah dicelupe dijola'e ken penjulo', na' ngunyo'e ke' Yesus gei' iyo nginsupe.*
40027049	Pie pada' betore tei' nonga'e. "Nang lo'!" jie. "Diret merati lo'e, na' noei Kei' Elia nulonge," jie.
40027050	Dah nyoe Yesus pun mangkas ontap agei'am, lalu nyerah nyawo direte, dah nyoe iyo mat matiam.
40027051	Jedi tumas iyo mati tei' semorie di Yerusalem nun rak! tebolah duwo deri atas ke' beroh bonáng tobal yeng kei dining di rumah kediyam Allah nun. Seruroh deniyo pun simah begontar, pada' betu kalas pun pocah bolah,
40027052	ken pada' tama' pun bis tebungkas tekabas. Benya' umát engku Allah yeng mati nyomie ponyoe bengki' idup agei'.
40027053	Sidoe mat pamus keluwar deri tama'e, pie bolum sidoe tamoe ke' kota Yerusalem yeng suci. Tamoe noe tamoe ke' kota Yerusalem nyeh dah tigo ari ponyoe, dah Yesus pun bengki' idup agei'. Reng rami pun mat benya' yeng merati pada' reng yeng bengki' idup agei' nyeh.
40027054	Jedi mátam te'. Pada' serededu ken kapten nyeh yeng gei' ngenjego Yesus disalipe tei' mat gupoham, merati tanah begontar ken pada' keenah keaneh layin yeng tejedi. "Adoh!" jie sidoe, "Iyo tue mat Ana' Allah!" jie.
40027055	-
40027056	Do jum dinyoe benya' reng betinoe yeng bediri ke' jewoh kit, merati ken nyaksi semuya' nyoe, benso Maria Magdalena, Maria ino' Yakobus ken Yusup; a, ken Ino' Yohanes ken Yakobus ge'em; apa' sidoe tei' Sebedeus. Deri nyomie ponyoe sidoe betinoe nan ngenjurut Yesus, ngeleladene di rumahe opai, betongai deri iyo kememerue mulai ngajar di Galilea nyomie. Lalu sidoe pun mat do dinyoe, meratie des Yesus mati.
40027057	Jedi do siko' reng kayo yeng bedemo Yusup, yeng asale deri kampong Arimatea di peloya' Yudea. Iyo dah menjedi murit Yesus jum. Jedi dah ujong ari ponyoe
40027058	Yusup tei' manu ke' Gubernor Pilatus, lalu minta' gei' bengkai Yesus nyeh diserah ke' iyo nyo' iyo masare. Lalu mátam, Pilatus pun mat madah ke' ana' buwahe kei bengkai Yesus diserah ke' Yusup.
40027059	Dah nyoe Yusup mat bebeli' ke' salip. Dah detang ke' salip tei' bengkai Yesus mat diturune le' Yusup deri salip nyeh. Lalu bengkai Yesus nyeh dibungkuse ken bonáng kayin linén yeng puteh bereseh,
40027060	dah nyoe diongkah le' Yusup ke' lem guwo yeng kusus nyo' tama'. Guwo nyeh tei' ditobo' reng deri lubang betu. Mat gei' bungas, bolum do dipakai. Kenaken si tama' nyeh dah disiyape kajie nyo' tama' direte, dah iyo mati, kaji Yusup; pie lalu dipakaie nyo' tama' Yesus. Jedi dah bengkai Yesus diongkah ke' lem guwo tei' Yusup pun ngembering betu bosai to' nudong lubang guwo nyeh. Dah nyoe iyo pun ningal arong nyoe.
40027061	A, Maria Magdalena ken Maria yeng siko' si betungu dudo' di senopang guwo tama' Yesus.
40027062	Jedi pagi ponyoe dah Ari Berenti Kerejo tei' pada' ketuwo pelayan ken pada' reng deri kelompok Parisi nyeh manu ke' Pilatus.
40027063	Lalu jie sidoe nyingka' Pilatus, "Pa' Gubernor," jie. "Kami tue teringát ke' paner reng pememuloe yeng dah mati nyeh des iyo gei' idup mie. Go menurut panere mie dah iyo mati tigo ari langko' na' pulang idup agei'.
40027064	Jedi kona' kami den ca' nyuroh reng ngenjego tama'e melamat tigo ari tue, gola' pai nawue murite na' maling bengkaie. Go sidoe si sege' dah dipalinge bengkaie tentu bepadah ken iyo dah bengki' agei'am dah. Ha, mun tejedi tokoh nyoe kin kepala' behayoam pemuloe iyo bengki' idup nyeh, deripado pada' omónge memuloe nyomie pun," jie sidoe nyingka' gubernor.
40027065	Lalu jie Pilatus, "Eis, semadie nyem beh," jie, "na' nyuroh serededu ngenjegoe setogap-togape pun," jie.
40027066	Lalu pada' ketuwo pelayan nyeh mat pegi ke' guwo tama' Yesus. Betu tudonge direntenge ken tali, lalu digegeloe sepiya' menyempiya', gei' nyato nar mun do reng ngarue. Lalu serededu nyeh disurohe bejego dinyoe.
40028001	Jedi mátam, dah lopas Ari Berenti Kerejo nyeh, dah na' bukoe tampa' ari Mingu* nyeh tei' Maria Magdalena ken Maria yeng siko' tei' bebeli' agei' ke' tama' Yesus, na' meratie.
40028002	Temosie terasoe tanah tei' begontar paling kuwat, go do melekat deri Tuwowe turun deri serugo manu ke' tama' Yesus. Iyo ngemberiing betu penudong deri ulo' lubang tama' Yesus nyeh lalu iyo dudo' ke' puco' betu nyeh.
40028003	Cayo melekat nyeh tei' lang ler po kengkitaram; ken pekakase puteh pepuwo.
40028004	A, pada' serededu yeng ngenjego tama' Yesus pun mat merati melekat nyeh jum; mat begegar begitikam, lalu bap! tepesungkur bepisan-pisan abis kegegola'e.
40028005	Pie jie melekat Tuwowe nyingka' Maria sidoe, "Nang gola', kamei. Go aku kitue pun tam ku tawu ken kam ngogoe Yesus yeng disalip reng.
40028006	Pie iyo cum dah ditue, kamei! Iyo dah bengki' agei'am dah, na' po yeng dipadahe nyomiam. Ti beh, tue ne arong reng ngongkah bengkaie, pie dah cum dah.
40028007	"Jedi kam," jie melekat, "ca' copatam bepadah ke' murite ken Yesus dah bengki' idup agei'am dah. Malah ken paie iyo na' dolu deri sidoe ke' Galilea nun, nyo' bejenjuwong ken sidoe dinun. Dinyoe doam sidoe betomu ken iyo," jie. "Aku melekat Tuwowame' yeng bepadah ke' kam," jie melekat nyeh.
40028008	Jedi ningo paner melekat bungi nyoe tei' Maria sidoe pun mat copat turunam lalu bebodap manu na' bepadah ke' pada' murit Yesus. Peraso sidoe tei' gola' becampor ken ayah bikah.
40028009	Jedi tang ke' tongah jelan tei' temosie betomuam sidoe ken Yesus die, lalu Yesus negure. Sidoe pun mat manu ke' adape lalu nungkup nyomah samel ngerangkue kakie.
40028010	Lalu jie Yesus nyingka' sidoe, "Nang gola', kamei. Kam ca' bepadah ke' pada' menyadie ku yeng seimán kei sidoe bejenjuwong ken aku di Galilea nun. Mun sidoe na' merati aku, aku mat doam dinun," jie Yesus.
40028011	Jedi kebonóng pada' betinoe gei' manu bepadah ke' murit Yesus ken iyo dah cum di tama'e tei', pada' serededu yeng ngenjego tama' Yesus tadie ke' kota jum. Sidoe ke' kota na' ngelapor ke' pada' ketuwo pelayan semuya' yeng tejedi tadie ponyoe di guwo tama' Yesus.
40028012	Lalu pada' ketuwo pelayan beposan bekumpol ken pada' ketuwo reng Yahudi yeng layin, ento' bepempaham. Pengabise pada' sidoe pemimpin mutuse ca' nyogok pada' serededu ken duwit pera' yeng benya', maksute gei' sidoe serededu ngendudoh murit Yesus.
40028013	Jedi jie pada' pemimpin reng Yahudi, "Kam ca' nyebar agahe ken bengkai Yesus dipaling murite; kam madahe ken sidoe detang tongah malam kebonóng kam tidor," jie.
40028014	"A, gola' kedingo le' Pa' Gubernor ken kam tidor des ngenjego tama' si kam noe sa' gedoh, go kami die moli ati sen," jie sidoe nyingka' pada' serededu.
40028015	Mat diterimoam serededu nyeh pada' duwit nyeh te', lalu mat digewaie po diposan le' pada' pemimpin reng Yahudi. Mangko sampai ari tue pun gesah nyoam yeng nan dicerito le' pada' reng Yahudi. Jie gesah sidoe bengkai Yesus dipaling murite, noe iyo bengki' idup agei' peh, jie.
40028016	Jedi murit Yesus sebelas ko' tei' bejelan ke' sebuwah natai di Galilea, nunoe posan Yesus ke' sidoe nyomie ponyoe.
40028017	Detang kinun tei' mat merati Yesus dinyoe, lalu sidoe nungkup nyomah ke' iyo; pie do di antaro kaban sidoe yeng kajie lem atie nun, "Mat Yesusei noei nyoe," kajie nun.
40028018	Dah nyoe Yesus manu ke' soma' sidoe, lalu jie Yesus, "Allah," jie, "dah nyerah semuya' kuwaso ke' aku, gei' aku mangkue meloh seruroh deniyo ken serugo pun.
40028019	"Mangko kam," jie Yesus, "ca' bejelan betatap manu ke' semuya' benso di seruroh deniyo, gei' sidoe dipejedi le' kam murit aku. Sidoe ca' disolam atas kuwaso demo Allah Apa', Allah Ana', ken Allah Roh.
40028020	"Kam ca' ngajar sidoe gei' tuno' taalo' ke' semuya' segelo perentah yeng ku padah ke' kam mie. "Ingát beh kam! Akuam yeng nan serarat nyeroto kam, sampai ke' pemuntol deniyo tue gi," jie Yesus.
41001001	Tue agah panci ke' hal Yesus Kristus, Ana' Allah. Jedi ketongaie mie
41001002	mat cuco' ken yeng ditulis le' penijum Yesaya mie. (Kin jie Allah nyingka' Ana' Sen ngelalu penijum Sen mie), Ti beh, Aku ngutus pelantar posan Ku kei ngulu kau, nyo' memparang jelan to' kau.
41001003	Iyo mat kuwang kawung elo engko bepadah di padang puwang nun: Pemparangam jelan kei Tuwowe, jie. Pebujoram jelan kei Sen, jie pelantar posan Ku. (Yesaya 40:3) Bungi nyoam tijum Allah mie.
41001004	Lalu mátam. Dah nyoe mat detangam Yohanes Penyolam cuco' ken yeng ditijum mie, ngajar di padang puwang nun, jewoh ken kota. Iyo bepadah ken mensiyo ca' disolam kei nano iyo bebeta' piker ke' hal dosoe, gei' dosoe mampu dielon.
41001005	Mat bederumam pada' reng rami manu ke' Yohanes nyeh di padang nun, deri segonáp peloya' Yudea ge'em, ken deri Yerusalem ge'em. Dah ningo pemadah Yohanes nyeh tei' pada' reng rami pun mat na'e ngangkue dosoe; nyeretoam sidoe ken pemadah Yohanes. Mangko sidoe mat disolam le' Yohanes di Sungai Yordan.
41001006	Pekakas Yohanes tei' ditonún deri bulu binatang unta; tali pingange deri kuli'. Pemakane bunta' ken madu.
41001007	Jedi posan yeng dilantar Yohanes tei' bungie potue. "Do siko' reng yeng langko' ngajar kam yeng dudi deri aku, pie iyo lobeh bekuwaso deri aku," jie. "Menurute aku nyo' mucel tali senale pun noe patut, sa'am na' ngelayane ngenggewai gewai yeng penting," jie.
41001008	"Aku nyolam kam ke' lem ayie, pie iyo si langko' nyolam kam secaro roh*," jie Yohanes.
41001009	Jedi mátam. Dah nyoe Yesus mat detang deri kampong Nasaret di peloya' Galilea, manu ke' Yohanes, lalu disolam le' Yohanes di Sungai Yordan.
41001010	Jedi dah disolam tei' ketengah nayi' ke' derat tei' diperatie semorie langi' tekoba', ken Roh Allah turun keedah burong dero manu ke' iyo.
41001011	Dah nyoe kedingo suwaro deri serugo, "Kau mat Ana' kekaseh Ku; mat paling ayah Ku ken kau," jie suwaro nyeh.
41001012	Jedi mátam. Dah Yesus disolam tei' lintus disuroh le' Roh Allah ca' ke' padang puwang nun.
41001013	Empat puloh ari empat puloh malam iyo teger digudo le' Pengelakar dinun, na' nyurohe bedoso, kaji Pengelakar nun. A, di padang nun bisei' pada' binatang utan nyem. Pie Yesus ditoyu diperintu le' pada' melekat Sen.
41001014	Jedi mátam. Lamat belamat Yohanes kin dipenjero. Dah nyoe Yesus pulang ke' peloya' Galilea, bejelan betatap dinyoe nyo' madah agah panci deri Allah.
41001015	"Tue dah jengkahe dah, yeng ditetap le' Allah deri nyomiam, yeng dah lamat ditantie dicinto reng," jie Yesus. "Sen dah na' disomah kei rajo dah! Mangko semuya' segeno mat ca' bebeta' piker ke' hal dosoe, ken ca' pecayo ken agah panci tue!" jie Yesus.
41001016	Jedi kebonóng iyo bejelan di pinger Lompoe Galilea nyeh diperatie do duwo ko' reng bemenyadie, ya'am Simon ken Andreas, ketengahe ngenjelo. Go sidoe pencarei'e udah-udah ngenjelo nyem.
41001017	Jedi jie Yesus nyingka' sidoe, "Yo' kam tamah aku, kei murit aku. Ku na' ngajar kam kei kam menjedi penjelo mensiyo die," jie.
41001018	Dah ningo Yesus ngaja'e bungi nyoe tei' sidoe pun na'e. Jeloe pun lintus ditingale dinyoam; sidoe pun ngenjurut Yesus.
41001019	Jedi ketengah melaju pejelane tei' Yesus merati Yakobus ken Yohanes. Sidoe duwo bemenyadie; apa'e demoe Sebedeus. Sidoe ketengahe nyulam jeloe lem perawue.
41001020	Dah nyoe sidoe pun disapo le' Yesus, diaja'e kei namahe to' murite. Mangko apa' sidoe ken pada' ana' buwahe pun ditingale ming lem perawue nyeh; sidoe duwo nyeh lintus ngenjurut Yesus jum.
41001021	Dah nyoe Yesus ken murite bejelan manu ke' kampong Kapernaum. Dah Ari Berenti Kerejo ponyoe Yesus pun tamoe ke' rumah semeyang reng Yahudi, lalu ngajar.
41001022	Pada' reng yeng ningo iyo ngajar tei' mat kangáp, go iyo ngajar ken caro bekuwaso, go nyoe hake. Noe iyo po pada' ugar agama peh.
41001023	Jedi ketengah iyo ngajar temosie detang reng siko' yeng kesarong setan, lalu tamoe ke' rumah semeyang,
41001024	teger bepangkas kayis, "Nang ngaru kami, Yesus deri Nasaret," jie. "Ku tawu ku dah ken kau nyeh," jie. "Kau reng suci bereseh yeng diutus le' Allah," jie. "Kau detang dah na' mempungah kami peh?" jie.
41001025	Pie Yesus tegas negure, "Diyam!" jie nyingka' setan nyeh. "Keluwaram kau deri reng tue."
41001026	Reng kesarong setan pun diompas ke' tanah lalu menggelasar; lalu setan tei' mat keluwaram deri tubohe samel menciya'.
41001027	Paling kangáp pada' reng rami nyeh meratie, lalu ngomóng-ngomóng ken betore, "Enah nar gewai guru yeng beru tue," jie. "Iyo mat bekuwaso nunong niteh antu setan pun! Na'e rari tuno' taalo' ke' iyo," jie reng benya' nyeh nyingka' betore.
41001028	Mangko berito gewai Yesus lokas tegempar, sampai tekemuko demoe di seruroh peloya' Galilea.
41001029	Dah nyoe Yesus sidoe ken Yohanes ken Yakobus tei' turun deri rumah semeyang. Dah turun tei' lintus nayi' ke' rumah Simon ken Andreas.
41001030	Mentuwo betinoe Simon tei' domám, noe bengki'-bengki'. Jedi dah Yesus nayi' ke' rumah tei' lalu iyo dipadah le' sidoe ken mentuwo Simon nyeh domám.
41001031	Lalu dipanue le' Yesus, dijepaie jerie, ditulonge bengki'. Temosie beyi'am domáme, iyo pun bengki'am, lalu iyo ngeleladen Yesus sidoe.
41001032	Jedi ujong ari ponyoe dah mato ari ngelangar gunóng tei' mat ramiam reng naban pada' reng yeng saki' ken reng yeng kesarong setan nyeh ke' Yesus.
41001033	Pada' reng kampong Kapernaum tei' bederum bekumpol di muko lawang di adap rumah Simon.
41001034	Lalu Yesus pun ngembeyi' pada' reng saki' ken nunong setan deri pada' reng yeng dikesarong le' setan. Pie pada' setan nyeh tei' disuroh Yesus ca' ngojap nyem. Go setan nyeh mat tawu ken sopai Yesus, pie mat didah le' Yesus setan nyeh bepadah ke' hal iyo.
41001035	Jedi dah nyoe, gei' dini ari ponyoe Yesus bengki' tidor, lalu turun deri rumah, manu ke' arong sunyei', lalu bedoa dinyoe.
41001036	Pie dah nyoe digogoe le' Simon sidoe.
41001037	Dah betomu ken Yesus tei' jie Simon sidoe, "Ne, pada' reng rami dah ngogoe kau agei'am dah dinun."
41001038	Pie jie samut Yesus, "Diret," jie, "noe tawu na' renán di kampong tue," jie. "Diret ca' betatap ke' sekitar kampong layin jum, nyo' ku madah posan Allah dinyoe jum. Go nyoam gewai ku detang ke' deniyo tue pun," jie, "nyo' ku madah posan payit Sen ke' pada' kampong halamán yeng layin jum."
41001039	Lalu mátam, sidoe mat bejelan betatap di seruroh peloya' Galilea, ngajar di pada' rumah semeyang reng Yahudi, ken nunong setan deri pada' reng yeng kesarong setan nyeh.
41001040	Jedi dah nyoe Yesus dipanu le' siko' reng saki' kusta*, penyaki' kuli' yeng behayo nar. Lalu dah detang ke' adap Yesus tei' reng saki' nyeh belutut, ngemoran minta' tulong. Jie iyo nyingka' Yesus, "Mun den na' nyuroh penyaki' ku tue beyi' si pasti uleh den," jie.
41001041	Kaseham Yesus meratie, lalu ditigue samel bekato, "Ku na' ku nulong kau," jie Yesus. "Beyi'am penyaki' kau."
41001042	Tumas paner Yesus bungi nyoe tei' penyaki' reng nyoe pun mat beyi', losi; sikit pun cumam penyaki' di kuli'e, licingam tubohe.
41001043	-
41001044	Jedi dah iyo beyi' penyaki'e tei' iyo lintus disuroh Yesus ca' ningal sidoe to' manu ke' rumah kediyam Allah. Jie Yesus nyingka'e, "Tue," jie, "kau ca' manu ke' pelayan Allah lo'e, nyo' iyo mereso kuli' kau, gei' iyo merati ken penyaki' kau dah beyi'. Ge'em kau ca' ngerinah pesaling pembereseh na' po disuroh le' Kei' Musa mie, nyo' ngembokti ke' reng rami ken penyaki' kau mat dah beyi' dah. Pie nang na' madah ke' sopai pun ken aku yeng ngembeyi' kau," jie Yesus. Mat tegasam iyo nonga'e,
41001045	pie reng nyoe tei' kebelike dah ningal Yesus nyeh teger digesahe dinai-nai pun, dibeba' bekaue ke' ulu ke' ilie. Sampai pengabise Yesus mat nolehe detang tomus ke' pada' kampong po selomo. Iyo tepakso ca' mokap di luwar kampong di arong sunyei', gei' noe dikerumún pada' urang. Pie sungoh pun ponyoe pada' mensiyo pun manseh bederum manu ke' iyo deri nai-nai pun.
41002001	Dah nyoe noe dam lamat ponyoe Yesus pun pulang ke' Kapernaum, lalu agah iyo dah pulang dipadah reng ke' ulu ke' ilie.
41002002	Mangko pada' reng rami bederum bekumpol di rumahe, tumpat keyayat tam pada' mensiyo, sampai noe muwát di delam, ke' deng muko lawange ke' deng luwar pun bisei' mensiyo. Lalu Yesus pun madah posan payit Allah ke' sidoe.
41002003	Jedi ketengah iyo ngajar tei' semorie detang reng empat nangong siko' reng timpang, na' manu ke' Yesus.
41002004	Pie tam tumpat keyayat reng rami nyeh mat noe mampu deri lawang na' manu ke' Yesus, lalu sidoe nayi' ke' atas atap die, dipucele atap nyeh mulah lubang disenopang Yesus. Dah dipulah lubang nyeh tei' lalu diulore ke' beroh reng timpang nyeh ken tikare.
41002005	Jedi diperati le' Yesus ken sidoe mat pecayoam ken kuwaso iyo. Lalu jie Yesus nyingka' reng timpang, "Dah dielon dah, jangei," jie, "doso kau."
41002006	Jedi do jum di antaro reng rami nyeh pada' ugar agama Yahudi yeng detang ningo Yesus ngajar jum. Pie ningo paner Yesus bungi nyoe sidoe tei' ngaji lem atie nun,
41002007	"Es," jie, "somong nar reng nyoe. Iyo menghina ngeremeh Allah, go iyo ngangap direte samo ken Allah. Noe ken mampu iyo ngelon doso reng; ngat siko' Allaham yeng tawu ngelon doso," jie sidoe lem atie nun.
41002008	Pie Yesus tei' sengkunyong tawue ken ati sidoe tokoh nyoe. Lalu jie nyingka' sidoe, "Gopai go ati kam tokoh nyoe?
41002009	-
41002010	"Kaji kam aku noe bekuwaso ento' ngelon doso reng, dih? Nyoe pun maring dibokti, go noe awas ken mato diret. Pie potue ne ku ngemboktie ke' kam omóng ku tadie. Jedi diret kin tawu ken ngat Allaham yeng tawu ngelon doso reng. Ken ngat Allaham jum yeng tawu ngembeyi' reng caro bekato nyem. A, jedi mun aku yeng didemo Ana' Mensiyo mampu ngembeyi' reng tue, maksute aku bekuwaso ento' ngelon dosoe jum, mat noe?" Dah nyoe jie Yesus nyingka' reng timpang nyeh,
41002011	"Bengki'am kau," jie, "tangongam tikar kau nyeh, bom na' pulang bediret kau pun," jie.
41002012	Seroto ningo omóng Yesus bungi nyoe reng timpang pun sengkunyong beyi', jogaram, lalu bengki', ditangonge tikare, lalu mat pamus bejelan di adap pada' reng rami. Kangápam reng rami meratie, lalu sidoe mat mugi Allah. Jie reng rami nyeh, "Tarah ke' noe koloe diret merati gewai tokoh tue!" jie.
41002013	Dah nyoe Yesus turun agei'am, lalu bejelan soma' Lompoe Galilea. Pada' reng rami manu bekumpol ke' soma' iyo, lalu iyo pun ngajar pada' sidoe, madah posan payit Allah.
41002014	Dah iyo ngajar dah nyoe iyo bejelan agei'am di pinger Lompoe Galilea. Dinyoe iyo merati reng lelaki demo Lewi, ana' Alpeus, yeng tugase ngumpol nageh pajak pemerentah. Iyo nongah dudo' di pos penageh pajak. Jedi jie Yesus nyingka' Lewi, "Yo'," jie, "tamah aku, kei murit aku," jie. Lintus Lewi pun ditingaleam gewaie di nyoe, lalu mat namah Yesus.
41002015	Jedi kaloe ponyoe Yesus pun makan di rumah Lewi. Do jum benya' penageh pajak pemerentah, ken reng layin ge'em, reng yeng dihina, yeng diangap jat le' pada' reng kelompok Parisi nyeh. Mat benya' reng tokoh nyoe nan namah Yesus, ningo iyo ngajar. Jedi mátam te', malam nyoe pun pada' reng nyoe tei' rami dudo' makan ken Yesus ken murite di rumah Lewi.
41002016	Jedi do jum pada' ugar agama deri kelompok Parisi nyeh. Lalu diperati le' sidoe Yesus tei' makan ken reng diangap le' sidoe hina, ken pada' penageh pajak ge'em, yeng dihinae jum. Lalu jie reng Parisi nyingka' murit Yesus, "Gopai beh," jie, "go reng nyoe gela' makan ken pada' penageh pajak ken pada' reng layin yeng jat-jat ponyoe?" jie.
41002017	Yesus pun ningo omóng sidoe, lalu nyamute pakai perbeso. "Noe iyo reng jogar peh yeng perelu ditentamo," jie, "pie reng saki' die. Aku pun," jie, "detang ke' deniyo tue nyo' ngunang ngamie pada' reng bedoso die, noe iyo pada' reng bujor benar peh," jie nyingka' pada' reng Parisi.
41002018	Jedi mátam. Ketiko nyoe do deri murit Yohanes ken reng kelompok Parisi nyeh yeng nongah betara' noe makan. Dah nyoe do reng betanyoe ke' Yesus. "Konoe ke' pada' murit Yohanes ken murit kelompok Parisi si do betara' noe makan," jie. "Pie ngopai nin beh," jie, "go murit kau si noe betara'?"
41002019	Lalu Yesus nyamut sidoe caro betanyoe. "Umpamoe des kelelotong reng pesta sabat nyeh patut noe mun pada' pengabange betara' noe makan? Kin noe patutam; malah ken paie beriyah beramiam pada' pengabange, sementaro penganting lelaki nyeh gei' do ken sidoe. Mat noe buleh pengabange betara' noe makan!
41002020	Pie langko' do jum jengkahe des penganting lelaki nyeh langko' diamie dirobut deri sidoe. Dah nyoe si do pada' kabane yeng betara'," jie Yesus. "Jedi ponyoe jum murit ku ken aku," jie.
41002021	(Dah nyoe iyo nyamong panere pakai perempamo yeng layin die.) Jedi jie Yesus, "Noe ken do reng nampal beju lamat makai bonáng yeng gei' beru, dih? Go bonáng yeng beru kin dah ditopas kaloe nyusut, lalu pengabise cabi'e tadie kin bosai-bosai.
41002022	A, ponyoe jum ken ayie angur yeng gei' beru, yeng gei' bolum popah nyeh. Noe ken disaling reng ke' lem kantong kuli' yeng lamat yeng dah korue nyeh. Go mun ayie angur nyeh dah popah kin kantong nyeh pasti melotus, lalu kededuwo nyeh rugi modasam. Ayie angur pun bis tumpah modas, ken kantonge pun pocah bolah. Pi yeng konoe si ayie angur yeng beru nyeh mat ca' disaling ke' lem kantong kuli' yeng beru jum," jie Yesus.
41002023	Jedi mátam, dah nyoe Yesus bejelan ken murite, ngerudu kebun genum. Jedi samel bejelan murite ngeropai genum nyeh*. Sedang nyoe ari Saptu, Ari Berenti Kerejo.
41002024	Lalu, "Ti beh," jie pada' reng Parisi nyingka' Yesus. "Gopai go pada' murit kau ngelangar ukum agama diret? Ari tue kin Ari Berenti Kerejo; gewai tokoh nyoe kin noe buleh," jie.
41002025	Samut Yesus, "Nyeh Kei' Daud mie pun ge'e," jie, "do jum sen ngelangar ukum agama diret jum, ketiko sen ken pada' kaban sen susah lapar nyomie. Kam ugar agama si tentu do jum beco gesah nyoe, engo ku," jie Yesus.
41002026	"Nyoe kin tejedi lapis Kei' Abiatar, pelayan agong di rumah kediyam Allah mie," jie Yesus. "Jedi Kei' Daud kin entam sen lapar mat tamoe ke' arong kediyam Allah, lalu disego sen roti yeng dah diunyo' reng kei pesaling ke' Allah. Dibegi sen jum ken pada' kaban sen. Teruhal na' nunoe ukum agama diret kin roti nyoe noe buleh disego semadi urang; ngat ento' disego pada' pelayan Allah bangam. Pie cum kam nyalah gewai Kei' Daud, engo ku. Konai kam na' nyalah aku tam gewai murit ku des Ari Berenti Kerejo nyeh?" jie Yesus.
41002027	"A, pai tel agei' Ari Berenti Kerejo pun," jie Yesus, "dipulah ento' menjedi berekat begi mensiyo, noe iyo mensiyo yeng dipulah ento' mementing Ari Berenti Kerejo peh.
41002028	Aku Ana' Mensiyo pun mat Tuwowe semuya' segeloe; akuam yeng nentu pai yeng patut digewai des Ari Berenti Kerejo pun," jie Yesus.
41003001	Dah nyoe Yesus nayi' agei'am ke' rumah semeyang. Dinyoe tei' poe do reng yeng mayus jerie sepiya'.
41003002	Pada' reng kelompok Parisi do jum, pie sidoe teger ngengkorek ngogoe kesalah Yesus nyem. Go kaji sidoe mun iyo ngelangar ukum sidoe si sidoe langko' nuntut mencaroe, mangko sidoe meratie, gola' iyo na' membeyi' reng mayus des Ari Berenti Kerejo.
41003003	Lalu jie Yesus nyingka' reng mayus, "Bediriam kau, di adap reng rami tue." Lalu reng mayus pun mat bediriam.
41003004	Dah nyoe jie Yesus nyingka' pada' reng rami nyeh, "Nyeh na' nunoe ukum agama diret si des Ari Berenti Kerejo," jie, "gewai pailah yeng buleh digewai? Gewai panciei, gewai jatei? Nulong betorei, mempungah betorei?" Pie sidoe ngojap nyem, kehe nyamut, (tam sidoe pun tawu ken gewai panci yeng ca' digewai, pie ngei' sidoe nyereto nyentuju ken Yesus).
41003005	Yesus pun godie mantau pada' sidoe; susaham atie go sidoe mat koran atie, ngei'e sidoe berubah. Dah nyoe jie Yesus nyingka' reng mayus nyeh tei', "Lontaram jeri kau," jie. Tumas dilontare lintus mat beyi'am jerie te'.
41003006	Lalu pamusam pada' reng Parisi, lintus bepempakat ken pada' ana' buwah rajo Herodes, bearau beamue na' munoh Yesus.
41003007	Jedi dah nyoe Yesus ken pada' murite ningal arong nyoe, bejelan ke' daerah soma' lompoe. Reng yeng ngenjurute deri peloya' Galilea pun mat paling rami. Sa'am go reng deri Galilea, pie pada' reng deri peloya' Yudea pun do,
41003008	deri Yerusalem pun do, deri Idumea pun do, deri peloya' seborang nun Sungai Yordan pun do, ken deri daerah Tirus ken Sidon pun do. Mat paling ramiam pada' reng yeng manu ke' Yesus tam dah ningo gesah ke' hal pada' gewaie.
41003009	Jedi ngaso mensiyo rami ponyoe tei' Yesus pun nyuroh murite ngajen perawu kei kediyam iyo ngajar, gola' konoe dudu pada' reng rami kaloe ponyoe.
41003010	Go pada' reng rami nyeh besesenét begegepet; ken pada' reng saki' pun bedudu mendudu manu ke' soma' Yesus. Sidoe rami nyeh na' nigue iyo gei' penyaki'e beyi', go dah benya' dah reng yeng dipebeyi'e.
41003011	(Pada' reng yeng kesarong setan pun dibeyie jum ke' Yesus.) Sege' pada' setan merati Yesus tei' pada' reng yeng konoe saronge tei' mat tepesungkur di adape lalu mangkas kayis, "Kau mat Ana' Allah!" jie.
41003012	Pie Yesus nan tegasam nonga' pada' setan nyeh bepadah ke' reng rami bungi nyoe.
41003013	Dah nyoe lamat belamat Yesus mendeki natai, lalu diaja'e kinun pada' reng yeng dipilehe. Jedi sidoe yeng diaja'e mat namahe ke' natai.
41003014	Dah nyoe ditunyo'e reng duwo belas ko', didemoe pelantar posane. Maksut iyo sidoe kei namahe, lalu na' diutuse jum kei madah agah panci,
41003015	ken dikuwaso jum le' Yesus gei' sidoe mampu nunong pada' setan.
41003016	Jedi yeng dipilehe tei' Simon, yeng digelare jum Petrus;
41003017	Yakobus ken Yohanes, yeng bemenyadie. Apa'e tei' Sebedeus. Gelar sidoe duwo Gontu, go semongát sidoe kuwat.
41003018	Dah nyoe Andreas; Pilipus; Bartolomeus; Matius; Tomas; Yakobus, ana' Alpeus; Tadeus; Simon Patriot;
41003019	ken Yudas Iskariot, yeng pengabise nyerah Yesus ke' munsohe. Sidoe duwo belas ko' nyeh yeng dipileh le' Yesus kei pelantar posane.
41003020	Dah nyoe Yesus nayi' ke' rumah reng, lalu ponyoe agei'am, bederum agei'am pada' reng rami bekumpol manu ke' iyo. Sampai Yesus ken pada' murite noe sompat makan pun entam kebenya' urang yeng nan do dinyoe.
41003021	Jedi dah pada' seberumahe ningo ke' hal Yesus nyeh sidoe pun turun deri arong direte, manu kinyoe na' ngamie Yesus. Tam jie reng iyo dah gilo dah.
41003022	A, ken pada' guru agama Yahudi yeng detang deri Yerusalem pun bepadah ken Yesus dikesarong le' Beelsebul, jie. Nyuroh iyo mampu nunong setan kin, jie, tam iyo dikuwaso le' kepala' pada' antu setan nyeh, jie sidoe.
41003023	Dah nyoe Yesus nyuroh sidoe ningo penjelase. "Noe ken koti Pengelakar na' nunong direte," jie. Dah nyoe iyo makai perempamo.
41003024	"Sempamoe," jie, "pada' urang sebuwah nenggeri beregu bekelompok lalu beperang betempor pado sidoe nyem. Pengabise kin noe bodan nenggeri nyoe.
41003025	"A, ponyoe jum reng yeng beseberumah. Mun iyo nan bekelayi pado lem rumah nyoe kin mempungah direte; pengabise noe bodan jum seberumah nyoe," jie Yesus.
41003026	"Jedi ponyoe jum Beelsebul. Mun aku mat nunong setan makai kuwaso Beelsebul si maksute Beelsebul beperang pado direte; demoe iyo mempungah direte nyem. Pie mun ponyoe maksute kuwasoe langko' losi lenyápam, mat noe? Noe ken iyo na' tokoh nyoe.
41003027	"Pie yeng mat si potue. (Mun setan mampu ditunong," jie, "maksute go do yeng lobeh bekuwaso deri kepala'e pun yeng behak bekuwaso.) Contohe potue, kamei. Misale mun do tuwowe rumah yeng gegah bereni yeng ngenjego rumahe," jie, "kin noe ken mampu reng semadie ngeruma' rumah ken ngerampas pada' reto beno berang kiyada'e, dih? Cuwali ja' tuwowe yeng gegah bereni nyeh mampu ditamat dipasong reng yeng lebeh gegah bereni deri iyo pun. Mun iyo mat ditamat dipasong reng yeng gegah bereni deri iyo nyeh si mampu die reng nyoe ngeruma' ken ngerampas pada' jolue," jie Yesus.
41003028	"Jedi kam mat ca' ati-ati ngaji gewai aku," jie Yesus. "Go pada' doso mensiyo yeng layin, gola' iyo menghina ngeremeh pado mensiyo pun pie manseh tawu dielon le' Allah,
41003029	cuwali ja'," jie, "reng menghina ngeremeh Roh Allah. Doso nyoe noe tawu na' dielon le' Allah, cum diapus Sen seora'-ora'eam," jie Yesus.
41003030	Go iyo kin dikuwaso le' Roh Allah, pie jie reng Parisi tadie iyo kesarong setan.
41003031	Jedi dah nyoe mat detangam ino' Yesus ken pada' menyadie lelakie nyeh (na' ngamie Yesus). Sidoe gei' diyam di luwar, nyuroh reng manu ke' delam nyo' madah iyo.
41003032	Yesus kin dikeliling pada' reng rami yeng dudo' dinyoe ningo iyo. Jedi jie reng yeng madahe, "Ino' kau ken pada' menyadie lelaki kau do di luwar, na' ngogoe kau," jie.
41003033	Samut Yesus tei', "Nyeh kaji kam sopailah ino' ku ken menyadie ku yeng mat?" jie.
41003034	Dah nyoe iyo ngelinga' ke' segonáp sidoe yeng dudo' ngeliling iyo. "Reng tuam to' yeng ku angap ino' ku ken pada' menyadie ku yeng mat," jie.
41003035	"Go sopai ja' yeng ngenggewai kona' kemawo' Allah nyeh iyoam yeng ku angap menyadie ku ken ino' ku yeng mat," jie Yesus.
41004001	Jedi mátam. Dah nyoe Yesus ngajar reng rami agei'am, di pinger lompoe. Mat rami nar pada' reng yeng bekumpol ngeliling Yesus na' ningo iyo ngajar; mangko Yesus ngaleh ke' perawu, dudo' di perawu die, geluna' gelenóng di soma' pantai. Pada' reng rami yeng ningoe tei' bediri di derat di pinger pantai lompoe.
41004002	Lalu Yesus pun ngajar benya' renoe ke' sidoe pie kontan pakai perempamo. Jedi perempamo yeng sutie yeng dipadahe tei' bungie potue.
41004003	"Dingo beh kam," jie Yesus. "Do reng siko'," jie, "yeng na' ngamur bonehe, pie noe iyo semuya'e yeng tejedi.
41004004	Boneh yeng diamure tei' separoe do yeng gegar di tongah jelan, lalu pada' burong pun pederodok manto'e, sampai bis.
41004005	A, yeng separoe boneh nyeh gegar ke' tanah yeng bisei' kerangán betu; tanahe lipisam. Belantang si mat copatam, go tanah nyeh lipis,
41004006	pie dah ari beyi', dah mato ari tingie si lantange layuam, lalu rangkai kotai go cum urate.
41004007	A, separoe boneh nyeh gegar ke' tanah yeng bisei' pada' rampue durie. Lalu dah rampue durie nyeh mansang, boneh yeng belantang panci tadie ponyoe nayóng tam rampue durie, lalu cum bebuwah.
41004008	Pie do jum boneh yeng jetue ke' arong tanah lolohe. Dah belantang mat paling joboh; dah iyo bebuwah nyeh berinasam. Mat belipat genoam; do yeng 30 kali lipat, do yeng 60 kali lipat, do jum," jie Yesus, "yeng sampai 100 kali lipat genoe," jie.
41004009	Dah nyoe jie Yesus, "Semuya' segeno, kelinang mat ca' ningo," jie.
41004010	Jedi dah kaloe ponyoe, dah tingal iyo ken pada' murite bangam, dah nyoe murite yeng duwobelas ko' ken murite yeng layin yeng ngenjurute tei' betanyoe ke' Yesus ke' hal pada' perempamo nyeh tadie.
41004011	Jedi jie Yesus, "Kam si," jie, "diborie kemampu nyo' kam tawu ken risi'-risi' Allah, koti keada'e des Sen disomah kei rajo. Pie sidoe layin yeng noe nunoe aku si dipadah ke' hal nyoe kontan pakai perempamo nyem. Sidoe mat noe tawue ken risi'-risi' Allah.
41004012	Nyoe pun cuco' ken yeng ditulis lem Kitap Allah nyomie, yeng bungie potue, Go sidoe kepa' pun serarat merati pie mat sebujor meratiam, tarah ke' noe tekalimáte; kepa' pun serarat ningo pie sebujor ningoam, tarah ke' noe tawue ken retie. Kira' sidoe awas ken ningo si gola' na'e sidoe bebeta' piker bebeli' ke' Allah, gei' sempayo dosoe dielon, jie. (Yes 6:9-10)
41004013	Lalu jie Yesus, "Nyeh kam noe tawu kam peh ken reti perempamo nyeh tadie? Mun noe tawu ken reti perempamo tue," jie, "koti na' ngaji ngalimát yeng layin, kamei?"
41004014	"Jedi reng yeng ngamur boneh nyeh," jie Yesus, "keedah reng yeng madah posan payit Allah.
41004015	A, ken arong tongah jelan yeng diamur ken boneh tadie, nyoe keedah mensiyo yeng separoe, yeng ningo posan payit Allah, pie tumas iyo ningoe lintus detangam Pengelakar, ngerampas ngerobut posan payit Sen deri atie.
41004016	A, arong kerangán betu yeng konoe gegar boneh tadie si nyoe keedah ati separo mensiyo yeng ningo posan payit Allah jum. Dah sidoe ningoe si lintus diterimoeam, mat ayah bikaham sidoe ningoe.
41004017	Pie posan payit yeng didingoe noe nyorap ke' lem atie, keedah lantang yeng noe beurat delam, mat noe lano. Jedi sal ge' ngerudu kesusah, sal ge' disensare reng tam sidoe ningo posan payit Allah si lalu sap! sidoe nyeraham.
41004018	"A, lalu arong tanah yeng bisei' rampue durie yeng konoe gegar boneh tadie tei' nyoe keedah reng yeng ningo posan payit Allah pie cum asele, noe bebuwah. Ningo si ningo,
41004019	pie dah nyoe sidoe nan kamoh ngaji keidupe di deniyo tue, ken sidoe dikelakar tam keingíne na' menjedi kayo, ken keingíne to' semuya' segelo yeng layin ge'em. Mangko posan payit Allah mat telinsam telimasam tam pada' kekamoh deniyo tue. Lalu mat cumam bebuwah.
41004020	"Pie tanah yeng arong lolohe tei'," jie Yesus, "nyoe keedah reng yeng ningo posan payit Allah, lalu mat na'e nerimoe, na'e makaie. Sidoe mat berinasam buwahe. Asele pun benya' lipate: do yeng 30 kali lipat, do yeng 60 kali lipat, ken do yeng sampai 100 kali lipat genoe," jie Yesus.
41004021	Dah nyoe jie Yesus, "Mun reng meyie pelito ke' arong yeng sagam kin dileta'e di tongah ruwang. Noe ken pelito nyeh diserangkong ken gentang atau pun diongkah ke' beroh pempangong, dih?
41004022	Ponyoe jum ke' hal yeng nyomie gei' risi'-risi' Allah; mat ca' dipadaham, kamei. Go semuya' segelo yeng asale seolah-olah ditapo' nyeh pie pengabise maksut Sen ca' dikoba'. Sipat pai pun yeng asale risi'-risi' Sen nyeh pie pengabise maksut Sen cagar dibeba' bekau ke' reng rami.
41004023	Semuya' segeno, kelinang mat ca' ningoam," jie Yesus.
41004024	"Ge'em yeng didingo kam mat ca' dipakai. Go semingkin kam makaie semingkin langko' dijelas ke' kam ken reti pemadah ku ke' kam*.
41004025	Go berang reng yeng dah buleh nyeh langko' disuroh Allah belobeh-lobeh pekulehe, mun iyo makai yeng do di iyo. Pie berang reng yeng noe buleh si yeng sikit yeng do di iyo pun langko' diperoru kaliam, tam iyo noe makaie," jie Yesus.
41004026	Dah nyoe jie Yesus, "Des Allah disomah kei rajo si," jie, "mat diret Sénam yeng ngenggewaie. Benso boneh yeng diamur reng di udase.
41004027	Boneh yeng dah diamur reng kin diadue nyem, cum gewaie to' nyurohe belantang. Iyo begegiyo ngenggewai jolu layin po selomoam: dah malam mokap tidor, dah siyang bengki', ngenggewai jolu po selomoam. Pie boneh yeng diamure tei' mat belantang ken mansangam, numo' pun reng yeng ngamure mat noe tawu koti caro iyo belantang nyeh.
41004028	Mat belantang bedireteam deri lem tanah nyeh: betongai ngenyenjerum, lamat belamat nganong, lalu pengabise mat bebuwaham.
41004029	Dah mansa' padie mat lintus digotame, go dah jengkahe dah," jie Yesus. "Pie nyurohe sampai menjedi si mat Allaham."
41004030	Jedi jie Yesus, "Nyeh engo kam koti keada'e des Allah disomah kei rajo? Ku na' merempamoe gei' kam jelas ngajie. Jedi des Allah disomah kei rajo kin
41004031	keada'e keedah kam ngamur igei' komang di umo kam. Igei' komang* kin paling soniam,
41004032	pie dah iyo belantang kin mansang, kin joboh-joboh, bosai tingie, bepampang beedan, sampai pada' burong pun ulehe besarang belinong dinyoe," jie Yesus.
41004033	Mat bemacam berenoam perempamo tokoh nyoe yeng dipakai le' Yesus to' ngajar reng rami, seukor kemampu sidoe to' ningoe.
41004034	Iyo nan ngajar reng rami pakai perempamo nyem. Pie nongah des iyo do ken pada' murite bangam si nan dijelase nyem semuya'e ke' sidoe.
41004035	Jedi dah ujong ari ponyoe Yesus na' nyemorang Lompoe Galilea. Jedi jie nyingka' pada' murite, "Yo'am diret ke' seborang nun."
41004036	Jedi pada' reng rami nyeh ditingale dinyoe, lalu murite namah Yesus, nayi' perawu arong iyo dudo' tadie ponyoe des iyo ngajar, na' nyemorang ke' seborang lompoe. Pada' perawu layin pun do jum dinyoe.
41004037	Jedi mátam, dah nayi' perawu tei' dah detang ke' penenongah lompoe nyeh semorie siyut! jie buwowe yeng paling ontap. Gelebar gelebur jie gelumang yeng paling bosai, nyerangkong perawu nyeh, sampai na' karamam.
41004038	Pie Yesus si diyam di buntut perawu, tidoram, kepaloe bebental. Lalu simah digora'e le' pada' murite. "Guru," jie sidoe, "noe menduli peh kau ken diret na' mati lomas tue?"
41004039	Jedi Yesus pun bengki', lalu nonga' nedoh buwowe nyeh. Dah nyoe jie Yesus nyingka' gelumang, "Jediam! Ngomas die!" Lalu sap! tedoham buwowe, gelumang pun ngomasam, tenángam lompoe nyeh.
41004040	Dah nyoe jie Yesus nyingka' murite, "Gopai go kam gola'? Cum peh kepecayo kam?" jie Yesus.
41004041	Pie sidoe mat gupoham, lalu jie nyingka' betore, "Sopai nin beh máte reng tue," jie, "go buwowe ken pada' gelumang pun na'e tuno' taalo' ke' iyo?" jie sidoe.
41005001	Dah nyoe Yesus ken murite mat detang ke' seborang Lompoe Galilea nun, ke' nenggeri reng Gerasa.
41005002	Lalu Yesus pun nayi' ke' derat. Tumas nayi' ke' derat tei' temosie dipanu le' siko' reng lelaki yeng kesarong setan, detang deri pada' tama'.
41005003	Go reng kesarong setan nyeh nan serarat mokap di tama' nyem. Cum siko' pun reng tawu ngukohe, na' masonge ken rantai bosi pun.
41005004	Puwas dah reng masong kaki jerie ken rantai bosi pun, pie iyo nan ngeroso nyem, rantai bosi pun petelunting. Urang nyeh paling kuwat, noe tawu reng dah ngukohe.
41005005	Jedi milang ari siyang malam betatap begoyap nyem gewaie, pai noe deng tama', pai noe deng buki'. Sampai betentureh direte ken betu pun, ken bepangkas kayis.
41005006	Jedi mátam. Dah Yesus nayi' ke' derat tei' reng nyoe gei' di jewoh nun, pie tumas iyo merati Yesus tei' lintus bebodap manu ke' Yesus, lalu belutut di adap Yesus.
41005007	-
41005008	Jedi jie Yesus, "Pamusam, setan, deri reng tue." Pie temosie setan nyeh mangkas kayis, "Yesus, Ana' Allah yeng rajo kuwaso! Nang ngaru aku! Besumpaham ke' Allah kei kau noe mempungah aku," jie setan nyeh.
41005009	Jedi Yesus betanyoe, "Sopai demo kau?" Samute, "Demo ku Bereribu, tam kami pun benya'."
41005010	Lalu setan nyeh pun simah minta' gei' iyo noe ditunong ke' jewoh, ke' nenggeri layin.
41005011	Jedi poe di natai soma' sidoe tei' do pada' kaban bebi yeng diingún, yeng nyungkal dinyoe.
41005012	Lalu jie pada' setan nyingka' Yesus, "Tunong ja'," jie, "kami ke' kaban bebi dinun, gei' kami nyarong ke' bebi," jie.
41005013	Jedi mat borie le' Yesus, ma'am, jie. Lalu mat peketocus pada' setan keluwar deri reng nyoe, nyarong ke' pada' bebi die. Temosie pada' bebi nyeh pegerudus! ngerurus kenaming tingie nyeh bung! ngencabur ke' ayie, lalu mati lomas. Pemenya' bebi nyeh tei' do duwo ribu ko'.
41005014	Dah nyoe pada' penungu bebi nyeh lintus rariam, lalu bepadah ke' ulu ke' ilie di kampong di pedukoh, ngenggesah bebi nyeh mati. Lalu pada' reng rami pun bejejiyoh manu merati kinun,
41005015	bekumpol ke' soma' Yesus. Diperati le' pada' sidoe tei' reng yeng tadie kesarong pada' setan, pie tue temosie dudo' tetugu ponyoam. Iyo bepekakas po reng selomoam, kengkajie pun dah mencono dah jum. Gola'am pada' reng rami meratie.
41005016	Lalu diceritoe le' reng yeng meratie tadie ponyoe pai yeng tejedi ke' reng kesarong setan, ken pada' bebi nyeh.
41005017	Dah ningo gesah nyoe pada' reng rami pun muhún mampal ke' Yesus gei' Yesus rariam deri nyoe, nang na' diyam di kampong sidoe.
41005018	Lalu mátam. Yesus mat nayi' ke' lem perawu agei'am, na' ningal arong nyoe. Lalu reng bokas kesarong setan muhúnam ke' Yesus, na' tamah jum.
41005019	Pie didahe le' Yesus. Jie Yesus, "Kau noe sa' tamah aku," jie. "Kau ca' pulang ke' waris wala' kawum kerabat kau," jie, "bepadah ke' sidoe gewai Allah Tuwowe kau nyo' kau, ken madah ke' sidoe caro Sen ngaseh nulong kau," jie Yesus.
41005020	Ningo paner Yesus bungi nyoe tei' reng bokas kesarong setan mat turunam, lalu bejelan betatap di seruroh peloya' kelompok kota yeng demoe Sepuloh Kota. Iyo beagah beawoh ken gesah direte dipebeyi' le' Yesus. Kangápam pada' reng yeng ningoe.
41005021	Jedi mátam. Dah nyoe Yesus nayi' ke' perawu nyeh lalu nyemorang lompoe agei'am. Dah detang ke' seborang, dah nayi' ke' derat tei' dah nyoe mat bederum pada' reng rami bekumpol ngeliling iyo di pantai lompoe nyeh.
41005022	Dah nyoe iyo dipanu le' siko' pemimpin umát reng Yahudi yeng bedemo Yairus. Dah Yairus merati Yesus tei' iyo belutut di adap Yesus,
41005023	simah muhún mampal minta' tulong Yesus. "Tulong ge' aku tue," jie. "Go ana' kekaseh ku saki'; mat ngatam penguyohe. Minta' kau manu ke' rumah aku, nyo' kau nigue iyo, gei' penyaki'e beyi', gei' iyo idup," jie.
41005024	Lalu mátam, Yesus mat namah Yairus nuju ke' rumahe. Ken pada' reng rami pun ngenjurut jum, mat besesenét begegepet ngeliling Yesus.
41005025	Jedi di antaro pada' reng rami nyeh do siko' reng betinoe yeng saki'; penyaki'e tei' nan detang bulan noe berenti-renti; dah duwo belas tawun dah pelamate iyo ngidape.
41005026	Iyo dah puwas ngerudu betentamo ke' benya' dokter (yeng bemacam bejenis pada' tentamo nyeh), sampai beabis-abis pada' reto benoe pun. Pie jewoh na' beyi'; malah ken paie kin uyoh-uyoham penyaki'e.
41005027	Iyo tei' dah ningo dah agah berito ke' hal kuwaso Yesus, mangko iyo mat manu ke' Yesus deri belekange, belelinong di penenongah pada' reng rami nyeh, lalu ditigue beju jubah Yesus.
41005028	Go kajie lem atie nun, "Mun aku nigue bejue pun beyi'am penyaki' ku," kajie nun. Lalu mat ditigue.
41005029	Tumas iyo nigue beju Yesus tei' temosie beyi'am; noam iyo bederah agei'. Iyo pun terasoe ken penyaki' di tubohe dah noam dah.
41005030	Jedi tumas iyo ditigue tei' Yesus pun tawue ken do kuwasoe yeng keluwar deri direte nyo' ngembeyi' urang. Lintus iyo bepusing belekang lalu betanyoe ke' pada' reng rami, "Sopai beh," jie, "yeng nigue beju ku?" jie.
41005031	Pie samut pada' murite tei', "Konai kau na' betanyoe sopai yeng nigue beju kau, guruei? Perati beh pada' reng rami tue, mat besesenét begegepet ngeliling kau!"
41005032	Pie Yesus si teger ngelinga' ke' kiboe kanáne na' merati sopai yeng nigue iyo tadie ponyoe.
41005033	Dah nyoe reng betinoe tei' tawue ken yeng dimaksut Yesus tei' mat iyoam, go iyo tawu ken iyo dah beyi', mangko iyo mat begegar begitikam manu ke' Yesus, lalu tepesungkur di adape, ngangkue madah semuya'e ke' Yesus.
41005034	Ningo panere bungi nyoe tei' dah nyoe jie Yesus, "Sukoram, buei*; penyaki' den beyi' pun tam den pecayo ken kuwaso aku," jie. "Kiroe den serarat sehat segaram; penyaki' den pun cumam mulang agei'," jie Yesus.
41005035	Jedi ketengah Yesus gei' ngomóng ken reng betinoe nyeh tei' do reng yeng detang deri rumah pemimpin umát tadie, bepadah ken ana'e dah mati dah. "Cum dah gunoe na' ngamoh ngalut guru nyeh," jie sidoe.
41005036	Pie Yesus si noe menduli omóng sidoe. Malah ken paie iyo bepadah ke' pemimpin umát nyeh, "Noe sa' kau gedoham, beh? Mutuam kau pecayo ken aku," jie.
41005037	Iyo pun nyuroh reng layin noe sa' ngenjurut iyo, cuwali Petrus, Yakobus ken Yohanes, menyadie Yakobus nyeh. Lalu sidoe manseh nuju ke' rumah pemimpin umát.
41005038	Jedi dah detang ke' rumah pemimpin umát tei' diperatie tei' dah iroh dah reng dinun, pada' reng rami dah perengkawung betetangis.
41005039	Yesus si tamoe ke' rumah nyeh lalu jie nyingka' reng nangis nyeh, "Nyeh gopai go kam perengkawung iroh potue? Ana' biya' nyeh bede ke' mati; iyo tidor nyem," jie Yesus.
41005040	Pie pada' reng rami nyeh diketawoe nyem paner Yesus, diolo'-olo'e. Dah nyoe pada' reng rami nyeh disuroh Yesus keluwar. Dah disurohe keluwar tei' lalu ino' apa' ana' biya' nyeh ken murite tigo ko' yeng namahe tei' dibeyie Yesus ke' delam, ke' ketidor ana' biya' nyeh te'.
41005041	Dah tamoe ke' delam tei' dah nyoe Yesus ngenjepai ngangki' jeri ana' biya' nyeh, lalu jie Yesus nyingka'e lem paner direte*, "Talita kum!" jie. Retie tei', "Bengki'am, tung."
41005042	Tumas bungi nyoe tei' ana' biya' nyeh pun keduwas bediri lintus bejejelan lem kamar nyeh. Mat tebelonga'am sidoe yeng meratie tei'. Ana' biya' nyeh tei' betinoe; umore duwobelas tawun.
41005043	Jedi dah nyoe Yesus tegasam nonga' sidoe; nang dipadah ke' hal iyo ngembeyi' ana'e nyeh ke' sopai pun, jie. Dah nyoe iyo nyuroh sidoe ngeleladen jolu kei sego nyo' ana' biya' nyeh te'.
41006001	Jedi dah nyoe Yesus pun turun deri nyoe lalu pulang ke' kampong direte.* Murite yeng tigo ko' nyeh ken pada' murite layin pun namahe kinun.
41006002	Jedi dah detang ke' kampong direte tei' dah ari Saptu* nyeh iyo ngajar di rumah semeyang reng Yahudi. Mat ramiam reng yeng ningo iyo ngajar nyeh te'; semuya' sidoe kangápam ningoe teruhale iyo reng dinyoam. "Dinai nin beh," jie sidoe, "iyo nomu pengentawu tokoh tue? Sampai mampu iyo ngajar Kitap Allah potue, ken mampu mulah pada' keenah keaneh yeng dipulahe di pada' kampong layin nyeh?
41006003	Teruhal iyo kin tukang kayu nyem; ino'e Maria, diret dituam. A, adei'e Yakobus ke' deng nyoam, demo ke' Yoses, Yudas ken Simon; kin reng dituam; a, ken menyadie betinoe pun gei' do jum ditue. Dinai iyo buleh pengentawu tokoh nyoe?" jie pada' reng rami nyeh. Sidoe mat risie nar ken iyo, ngei'e sidoe nerimoe iyo.
41006004	Lalu jie Yesus nyingka' sidoe, "Reng penijum selomo nan dihormát diterimoe dinai-nai pun, cuwali di nenggeri direte. Pada' waris wala'e demo ke' pada' seberumahe pun mat ngei'e nerimoe ngehormát penijum deri kampong direte," jie Yesus.
41006005	Mangko tam iyo noe diterimoe dihormát le' sidoe mat nolehe iyo makai kuwasoe nyo' mulah keenah keaneh na' po yeng dipulahe di pada' kampong layin nyeh; ngat duwo tigo ko' reng nyem yeng disampange ken jerie, dipebeyi'e ke' penyaki'e.
41006006	Iyo pun paling eran ngaji pada' reng di kampong direte ngei'e pecayo. Jedi dah nyoe Yesus mat bekeliling bejelan betatap ngajar di pada' kampong halamán di peloya' nyoe.
41006007	Lalu iyo ngumpol murite yeng duwobelas ko' nyeh tei', dah nyoe diutuse kei nempoh nuju ke' pada' kampong layin. Sidoe disurohe turun duwo-duwo ko' seregu, ken dikuwasoe jum nyo' mampu nunong pada' setan.
41006008	-
41006009	Jedi sebolum sidoe turun tei' doam posan Yesus; bungie potue. "Kam pegi bejelan," jie, "noe sa' meyie bokal sangu makan udap, demo ke' pakai ingap, demo ke' uwang duwit, demo ke'... beban bereno; noe sa'am meyie bokal pai-pai pun, cuwali tungkat di jeri senal di kaki kam.
41006010	Mun kam diterimoe di rumah reng ca' antang tetap dinyoam, nang na' bepinah bealeh, sampai kam ningal kampong nyoe.
41006011	Mun do kampong yeng ngei'e nerimoe kam yeng kehe ningo kam si arong nyoe ca' ditingal kaliam. Pada' debu di senal kam pun ca' ditoguram dinyoe, gei' sempayo sidoe jelas ken dosoe," jie Yesus.
41006012	Jedi mátam. Keduwo belas ko' murit Yesus nyeh mat turunam, bekeliling bejelan betatap di pada' kampong halamán. Sidoe mat madah ke' pada' reng yeng ningoe nyurohe bebeta' piker ke' hal dosoe,
41006013	lalu nunong pada' setan, ken malet binya' ke' pada' reng saki' nyeh lalu ngembeyi'e.
41006014	Jedi mátam te'. Pengabise agah ke' hal pada' gewai Yesus ken murite didingo jum le' Rajo Herodes, go demo Yesus dah temensohor dah. (Pie mat beseliseham pada' kengkaji reng ke' hal Yesus nyeh te'). Do yeng ngajie iyo Yohanes Penyolam yeng jie sidoe gola' disuroh Allah bengki' idup agei'. Nyoam go iyo bekuwaso mulah keenah keaneh tokoh nyoe, jie reng.
41006015	A, do jum yeng ngajie ken iyo penijum Elia mie yeng dah detang agei', na' po yeng dijenyi Allah nyomie; ken do reng layin ngajie ken iyo mat penijum yeng beru, na' po pada' penijum nyomiam.
41006016	Pie lem kengkaji Rajo Herodes si Yesus tei' mat Yohanes Penyolam yeng disurohe dibunoh dipancong ke' kepaloe nyomie ponyoe. Mangko kaji Herodes nyeh pasti Yohanes Penyolam dah bengki' idup agei'am.
41006017	Go kin mat Rajo Herodesam nyomie yeng nyuroh Yohanes Penyolam ditangkap ken dipenjero, tam binie Herodias mat risie ken Yohanes. Jedi potue ne gesahe. Herodias kin asale bini adei' rajo Herodes yeng bedemo Pilipus, pie dah nyoe dirobute le' rajo.
41006018	Mangko rajo nan diperingát le' Yohanes tam iyo ngelangar ukum Allah go iyo ngerobut bini adei'e.
41006019	Ngaso ponyoe binie sie nar ken Yohanes. Kenaken si kona'e na' dibunohe kaliam, pie didah le' rajo.
41006020	Go rajo kin gola'e ken Yohanes, tam iyo tawu ken Yohanes reng bujor benar yeng diutus le' Allah*. Mangko Yohanes ditoyu diperintu le' rajo (di lem penjero, gei' noe dibunoh le' binie). Rajo tei' ayaham ningo Yohanes ngajar, numo' pun pemikere kalut tobang tober des iyo ningoe.
41006021	Jedi mátam. Poe lamat belamat nyeh mat do kelorong panci nyo' binie Herodias nuntong arau amue, ketiko ari ulang tawun rajo nyeh. Jedi dah ari ulang tawune tei' pada' wakel rajo ken pada' komanan tentara ken pada' reng lelaki yeng tekemuko di Galilea nyeh mat diunang diamie rajo nyo' ngadap pesta ulang tawune.
41006022	Jedi ketengah sidoe bepesta tei' ana' Herodias yeng dero nyeh ngadap sidoe jum, lalu bejoget. Mat paling ayaham Rajo Herodes ken pada' reng yeng diunange meratie. Jedi ngaso ponyoe tei' lalu jie rajo nyingka'e, "Jolu pai pun yeng kau pinta' ke' aku, noe ku ngidahe," jie.
41006023	Sampai besesumpaham Rajo Herodes nyeh, "Jolu pai pun yeng kau pinta' ke' aku pasti ku unyo'e, kepa' begi duwo reto beno jento keraja' ku," jie rajo.
41006024	Mangko ana' Herodias yeng bejoget tadie pamus manu ke' ino'e, lalu betanyoe. "Jolu pailah yeng ca' ku pinta'?" jie. Samut ino'e, "Ca' minta' kepalo Yohanes Penyolam," jie.
41006025	Ningo panere bungi nyoe tei' ana'e pun copat bebeli' manu ke' rajo. Lalu jie nyingka' rajo, "(Jolu layin cum ku minta'," jie.) "Unyo' ja' ke' aku kepalo Yohanes Penyolam, dibeyie kitue ke' lem talam. Na' tuam to'," jie.
41006026	Ningo omónge bungi nyoe tei' Rajo Herodes nyeh sap! susaham atie, (mat kesalam ken jenyie tadie), pie entam dah telampoh besesumpah di adap pada' reng diunang nyeh kajie mat noe tawu na' ngela'e.
41006027	Mangko iyo mat nyuroh serededue yeng siko' nyo' ngamie kepalo Yohanes. Serededue pun mat lintus ke' penjero, nu-kong kepalo Yohanes,
41006028	dah nyoe iyo bebeli' ke' rajo nyenting talam yeng bisei' kepalo Yohanes nyeh. Dah dibeyie ke' pesta nyeh mat diunyo'e ke' ana' Herodias. Iyo pun ngunyo'e ke' ino'e.
41006029	Dah ningo agah nyoe tei' lalu pada' murit Yohanes manu ke' penjero ngamie bengkaie, dah nyoe dipasare di guwo. (Jedi mátam, ningo agah ke' hal Yesus tadie ponyoe mangko kaji Rajo Herodes nyeh Yesus mat Yohanes Penyolam yeng dah mati bengki' idup agei'am.)
41006030	Jedi mátam te'. Dah nyoe pada' pelantar posan Yesus yeng diutuse bejelan betatap ke' pada' kampong layin nyomie ponyoe tei' mat pulang agei' ke' Yesus. Sidoe bekumpol ngeliling Yesus lalu bepadah ken semuya' yeng digewaie ken diajare lem pejelane.
41006031	Pie di arong nyoe nan bisei' urang yeng pulang mansang tamoe pamus; mat cum berudu sunyei'. Sampai Yesus sidoe noe sompate makan pun. Jedi ngaso ponyoe tei' jie Yesus nyingka' sidoe, "Yo' diret bangam ngaleh ja' ngogoe arong sunyei', nyo' kam berenti lo'e," jie.
41006032	Lalu sidoe mat nayi' perawu na' ngogoe arong sunyei' kit; yeng nayi' tei' Yesus ken pada' murite bangam.
41006033	Pie reng yeng merati sidoe turun tei' mat tekenale ken sidoe, lalu pada' reng rami deri pada' kampong di peloya' nyoe bederumam bebodap manu ke' arong yeng dituju le' Yesus sidoe, sampai reng rami nyeh dolu detang deri Yesus sidoe pun.
41006034	Jedi dah detang ke' derat tei' diperati Yesus tei' mat ramiam pada' mensiyo yeng dah bekumpol dinyoe. Kaseham Yesus meratie, go sidoe mat keedah pada' domo yeng cum penungue. Lalu Yesus pun mulai ngajar reng rami dinyoe. Lamatam iyo ngajar sidoe.*
41006035	Jedi dah ujong ari ponyoe pada' murite pun manu ngomóng ken Yesus. "Arong tue mat jewoh nar ken pada' kampong, ari pun dah na' malam dah," jie.
41006036	"Boh kau nyuroh reng rami tue bepulang-pulang moli jolu kei sego ke' pada' pedukoh ken pada' kampong loboh nun, semadie gola' sidoe mampu molie. Go ditue kin mat cumam jolue," jie murite.
41006037	Pie samut Yesus, "Boh kamam ngunyo'e jolu kei sego," jie. Samut murite tei', "Nyeh ca' kami peh bejelan betatap ke' kampong ngogoe jolu kei sego reng menya' tue?" jie. "Koti nin beh. Jolu ge' nyo' reng menya' tue ento' moli roti ja' ca' duwo ratus bingkap duwit perak*," jie murite.
41006038	Lalu jie Yesus, "Nyeh roti yeng do di kam si pai pemenya'e? Pantauam lo'e." Dah dipantau sidoe tei', dah nyoe dipadahe ke' Yesus. "Do roti limo gie ken ikan duwo ko'," jie sidoe.
41006039	Jedi dah nyoe Yesus nyuroh pada' reng rami dudo' begerumpok-gerumpok, di arong yeng berumput panci.
41006040	Reng rami pun mat dudo' panci, do yeng 50 ko' segerumpok, do yeng 100 ko' segerumpok.
41006041	Jedi dah reng dudo' panci tei' dah nyoe Yesus ngamie roti limo gie ken ikan duwo ko' nyeh tadie, lalu iyo nenguwa' nengkadah ke' serugo, besukor beterimoe kaseh ke' Apa'e, dah nyoe roti nyeh dipocahe, diunyo'e ke' murite gei' dibilinge ke' reng rami. Ponyoe jum ken ikan duwo ko' nyeh te', mat dibecar-becare jum ke' segonáp urang.
41006042	Pada' reng rami mat makan sekonyáng poruteam.
41006043	Dah nyoe pada' murit Yesus ngumpol kesiso kepocah roti ken ikan nyeh. Dah dikumpole tei' poe gei' do duwobelas taya' ponoh agei', kesisoe.
41006044	Sedang reng rami yeng makan tei' ento' reng lelaki tuwo ja' reng limo ribu ko'.
41006045	Jedi mátam. Dah ngumpan reng rami tei' Yesus pun nyuroh murite lintus nayi' perawu yeng tadie nyo' nyemorang ke' kampong Betsaida nun lo'e, nyo' bejenjuwong ken iyo dinun kaloe ponyoe, jie. Iyo si gei' dudi, jie, go iyo gei' na' nyuroh pada' reng rami pulang ke' arong direte lo'e.
41006046	Jedi mátam. Dah bepencar ken reng rami tei' Yesus pun mendeki natai nyeh ento' bedoa.
41006047	Jedi dah malam tei' perawu yeng bisei' pada' murite tadie ponyoe detang di penenongah lompoe. Yesus si gei' tingal bedireteam di derat.
41006048	Diperati Yesus sidoe tei' belelah bejoreham ngendeyong perawue go ditempoh buwowe ontapam. Jedi dah dini ari ponyoe tei' Yesus pun bejelan di atas ayie manu ke' sidoe. Dah detang ke' soma' perawu nyeh tei' iyo tei' na' lalu nyem,
41006049	-
41006050	pie diperati pada' murite iyo bejelan di atas ayie. Tekeraya'am sidoe, menciya', mangkas, tam kegola'e; kaji sidoe iyo tei' antu. Pie Yesus lintus ngomóng ken sidoe, "Tenángam kam! Akuam to'! Nang na' gola', kamei," jie.
41006051	Dah nyoe iyo pun nayi' ke' lem perawu to' namah sidoe. Dah iyo nayi' tei' semorie sap! angín pun tedoham. Pada' murite pun tebelonga' tebelokam merati kuwasoe nyuroh angín tedoh ponyoe.
41006052	Go sidoe mat noe jelase ken kuwaso Yesus, numo' pun gei' berue sidoe merati yeng digewai Yesus ke' hal roti tadie ponyoe. Ati sidoe gei' tupalam.
41006053	Jedi mátam te'. Dah detang ke' seborang tei' sidoe betamat di pantai Genesaret. Perawu sidoe dikukoh dinyoe.
41006054	Tumas sidoe nayi' ke' derat tei' reng dinyoe mat tekenale ken Yesus.
41006055	Ngaso ponyoe sidoe bederum bebodap bejelan betatap bepadah ke' seruroh peloya' nyoe. Lalu dinai reng ningo agah awoh Yesus do nyeh dinyoe pada' reng yeng saki' poníng rodang rungue nyeh ditangong reng di co' tikare, dibeyie ke' Yesus.
41006056	Kinai Yesus bejelan kinyoam reng meyie pada' reng saki' nyeh, ke' deng pedukoh, ke' deng kampong loboh, ke' deng nai-nai pun, reng saki' nyeh mat dibeyie, diongkah reng di penenongah kampong gei' penyaki'e dipebeyi' le' Yesus. Sidoe muhún mampal mun borie Yesus sidoe na' nigue samang beju jubahe nyem. Go sopai ja' yeng nigue nyeh pun penyaki'e mat beyi'am.
41007001	Jedi dah nyoe do reng deri kelompok Parisi demo ke' pada' ugar agama Yahudi layin yeng detang deri kota Yerusalem, manu na' betomu ken Yesus.
41007002	Lalu diperati le' sidoe tei' murit Yesus paroe do yeng makan ken jerie yeng cemar. Sidoe noe ngerinah adat pemeso' nunoe caro setilah pada' sidoe kelompok Parisi, mangko diangape cemar.
41007003	Go reng Yahudi, semingkin reng Parisi nyeh cum makan cuwali bebeso' lo'e caro teliti nar nunoe adat setilah geyamo akei' puyange.
41007004	A, detang belenyo pun pada' jolu kei sego nyeh nan ca' dikerinah pakai adat pemeso' lo'e, berue disego. Paling benya' setilah geyamo bukan layin, keturun deri akei' puyange, yeng ditunoe sidoe. Demo ke' beso' pemeso' pada' cawan, demo ke' pada' tomóng, demo ke' pada' pekakas temego opai pun.
41007005	Jedi ngaso murit Yesus noe nunoe setilah bebeso' tei' lalu jie pada' ugar agama nyingka' Yesus, "Ngopai," jie, "pada' murit kau makan ken jeri cemar? Ngopai go sidoe ngei'e nunoe setilah geyamo akei' puyang diret?" jie.
41007006	Jie Yesus nyamut sidoe, "Kam," jie, "mat alap-alape nyem nyomah ke' Allah! Mat konoe nar tijum Yesaya mie ke' hal kam nyeh. Go pemadah Allah ke' penijum Yesaya mie bungie potue, Reng tue mugi Aku di bibere nyem, pie atie rangang ken Aku, jie Sen.
41007007	"Sidoe nyomah ke' Aku pun caro memuloe nyem, go sidoe ngajar pada' pelator direte, seolah-olah pelator pemadah Aku,* jie Allah. "Mat konoe nar tijum Yesaya mie.
41007008	"Go kam," jie Yesus, "pemadah Allah kam pelene nyem, pie paling patoh ken setilah geyamo mensiyo."
41007009	Dah nyoe iyo manseh nyamong panere. "Kam," jie, "mat panai nar nangkis pemadah Allah kelakar kei kam ngukoh ke' setilah mensiyo nyem.
41007010	"Contoh caro kam nangkis pemadah Allah nyeh potue," jie Yesus. "Kin jie ukum Allah yeng dipadah ke' Musa nyeh ino' apa' diret ca' dihormát. Ge'em jie Sen sopai ja' yeng menghina ngeremeh ino' apa'e ca' diukum mati," jie Yesus.
41007011	"Pi kam si layin nar ajar kam. Go jie kam mun reng keh nulong ino' apa'e iyo ca' madah pada' jolue korban ja', maksute dah diajen nyo' Allah. Lalu mat cum iyo nulong ino' apa'e.
41007012	Dah jolue dipadahe korban si kam pemimpin ngidahe nulong ino' apa'e pun.
41007013	Ponyoam kam nangkis ngela' deri ukum Allah, sampai yeng deri Allah noe pakai, kelakar kei kam ngeyakin setilah geyamo mensiyo nyem. Benya' ye' macam contohe gewai kam tokoh nyoe, noe iyo semacamam kejedie," jie Yesus.
41007014	Dah nyoe Yesus ngumpol reng rami, lalu bekato ke' sidoe, "Dingo beh kam rami," jie, "itongam pemadah ku tue.
41007015	Noe iyo jolu disego peh yeng kei ngencelo mensiyo di adap Allah. Pie yeng ngencelo mensiyo di adap Allah nyeh ya'am omóng tutore yeng jat, yeng terobi' deri atie," jie Yesus. [
41007016	"Semuya' segeno, kelinang mat ca' ningoam," jie.]
41007017	Dah nyoe iyo ningal pada' reng rami, tamoe ke' lem rumahe. Lalu ditanyoe le' murite pai retie perbesoe tadie.
41007018	"Wai, pengaji kam gei' tupal jum, poe. Noe tawu kam peh ken perbeso ku tadie?" jie Yesus. "Jedi maksut perbeso ku tadie," jie, "noe iyo jolu disego peh yeng ngencelo mensiyo di adap Allah.
41007019	Go jolu disego noe iyo tamoe ke' lem ati peh, pie tamoe ke' lem porut lalu keluwar nyem," jie Yesus. Maksut Yesus bungi nyoe tei' iyo madah ken semuya' jolu kei sego beyi' bangam, cum yeng mali, cum yeng ngencelo diret.
41007020	Dah nyoe jie Yesus, "Yeng ngencelo mensiyo di adap Allah," jie, "yeng tumoh deri atie nun.
41007021	Go deri ati mensiyo terobi' pada' pengaji yeng jat. Nyoam bungkong pada' kebeyat mensiyo yeng jat, demo ke' ngeroyal, demo ke' maling, demo ke' munoh betor, demo ke' butang beonga',
41007022	demo ke' ramang di mato, demo ke' ngelakar, demo ke' idup merajo lelo, demo ke' dengki, demo ke' maner ngendongéng, demo ke' somong, demo ke' noe tawu mileh jat ken panci, demo ke'...pada' kebeyat jat bemacam bejenis pun.
41007023	Pada' gewai tokoh nyoe kin bungkonge ati mensiyo, deri pemikere nun; nyoam yeng kei ngencelo mensiyo di adap Allah. Noe iyo jolu deri luwar peh," jie Yesus.
41007024	Jedi dah nyoe Yesus turun deri nyoe bejelan ke' ateh kota Tirus. Dah detang kinun iyo numpang di rumah reng. (Maksut iyo tei' na' mokap dinyoe bedireteam lo'e); kona' ati iyo gei' reng rami nyeh noe tawu ken iyo do dinyoe, pie mat noleh na' betapo'.
41007025	-
41007026	Malah ken paie iyo lintus dipanu le' siko' reng betinoe yeng ana'e* kesarong setan. Reng betinoe nyeh tei' reng Yunani, asale deri peloya' Penisia di nenggeri Siria. Noe iyo reng Yahudi peh. Jedi dah reng betinoe nyeh ningo ken Yesus do dinyoe tei' iyo pun lintus manu ke' Yesus, lalu tepesungkur di adape, muhún mampal ke' Yesus gei' iyo nunong setan nyeh deri ana'e.
41007027	Pie Yesus nyamute pakai pantun perbeso. Jedi jie Yesus, "Mat noe patutam mun jolu to' sego ana' biya' nyeh pie dirobut diunyo' ke' ana' kudo'. Kin ana' biya' yeng ca' diumpan dolu," jie perbeso Yesus.
41007028	"Nyoe mátam, Tuwowei," jie reng betinoe nyeh. "Pie ana' kudo' ge'e, gei' do nyego pelamur ana' biya' nyeh," jie.
41007029	Samut Yesus, "Tepatam penyamut kau tei'. Mangko doam ku nuntong yeng kau pinta' tadie; setan nyeh dah ditunongam deri ana' kau. Bom kau na' pulang pun," jie.
41007030	Lalu reng betinoe nyeh mat pulangam. Dah detang ke' rumahe tei' diperatie ana'e tei' mat ngalai panci di pempangong; mat noam iyo dikesarong setan agei'; dah rari dah.
41007031	Dah nyoe Yesus ningal ateh Tirus bejelan ngelalu ateh Sidon, niti jelan yeng ngerudu peloya' Sepuloh Kota, sampai detang ke' daerah Lompoe Galilea.
41007032	Dinyoe do reng manu ke' iyo meyie reng bisue. Sidoe muhún mampal gei' Yesus nyampang jerie ke' reng bisue nyeh te', gei' penyaki'e beyi'.
41007033	Jedi reng bisue nyeh tei' ditaban Yesus ke' pinger kit, jewoh kit ken reng rami, dah nyoe tunyo'e dicuco'e ke' kelinang reng bisue nyeh. Dah nyoe iyo ngelujah ke' tunyo' direte, lalu tunyo'e yeng dilujahe tei' ditigue ke' lidah reng bisue nyeh te'.
41007034	Dah nyoe iyo nengkadah ke' serugo lalu menderam, lalu jie nyingka' reng bisue lem paner direte*, "Epata!" Retie tei' "Tekoba'am!"
41007035	Tumas Yesus ngomóng bungi nyoe tei' kelinang reng bisue nyeh mat bepeningoam; lidahe pun mengkipatam; uleheam iyo bepaner panci.
41007036	Jedi dah ngembeyi' reng nyoe Yesus pun nonga' sidoe ngenggesah ke' hal iyo ngembeyi'e, nang na' diagah diawoh ke' sopai pun. Pie kebelike semingkin dikedidahe le' Yesus semingkin diagah diawoh dibeba' dibekau le' sidoe rami nyeh.
41007037	Go pada' reng rami mat ngatam pengerane. "Mat panci nar semuya' gewai reng tue," jie sidoe ke' hal Yesus. "Sampai nyuroh reng bisue tawue dah ngomóng; kelinang reng bengal pun mampu ningo," jie sidoe.
41008001	Jedi mátam. Dah nyoe noe dam lamat nyeh sekali agei'am do pada' reng rami bekumpol ngenjurut Yesus. Lamat belamat nyeh bokal sidoe pun bis dah. Jedi Yesus ngumpol pada' murite, lalu jie Yesus,
41008002	"Kaseh ku," jie, "ngaji pada' reng rami tue; dah tigo ari sidoe ngenjurut ningo pemadah aku. Pada' bokale pun bis dah.
41008003	Pie ku noe nyamán ati ku na' nyuroh sidoe pulang gei' lapar porute. Ngorie ku gola' do yeng pisan di tongah jelan, go separoe kin mat detang deri jewoham," jie Yesus.
41008004	Samut murite tei', "Pi diret tue jewoh ken kampong," jie, "di padang sunyei' tue. Konai na' moli roti cukup nyo' reng menya' tue di arong sunyei' potue?" jie.
41008005	"Nyeh pai menya' roti kam?" jie Yesus. Samut sidoe tei', "Gei' tujoh gie agei'."
41008006	Jedi dah nyoe Yesus nyuroh pada' reng rami nyeh dudo'. Dah dudo' tei' diamie le' Yesus roti yeng tujoh gie nyeh. Dah diamie lalu iyo bedoa beterimoe kaseh ke' Allah. Dah bedoa tei' roti nyeh dipocahe, lalu dibecare ke' pada' murite gei' dibilinge, lalu mat dibilingam le' pada' murite ke' reng rami.
41008007	Jedi poe do jum ikan kekocit siko' duwo; lalu Yesus beterimoe kaseh tam ikan nyeh jum, dah nyoe disurohe dibiling jum ke' pada' reng rami te'.
41008008	Dah dibilinge tei' pada' reng rami pun mat makan sekonyáng-konyángeam. Jedi dah reng makan tei' dikumpoleam le' murit Yesus kelobeh kepocah roti ken ikan nyeh. Kekumpol kelobehe tei' do tujoh taya' agei' yeng ponoh.
41008009	Sedang pemenya' reng* yeng do dinyoe empat ribu ko' ke' deng nyoe. Jedi mátam. Dah pada' reng rami makan tei' dah nyoe mat disuroh Yesus pulang.
41008010	Dah nyoe iyo ken pada' murite nayi' perawu pegi ke' ateh Dalmanuta.
41008011	Jedi dah nyoe do deri kelompok reng Parisi yeng manu ke' Yesus, na' becencugeh ken iyo. Sidoe na' ngendugo Yesus, mangko sidoe nyurohe mulah keenah keaneh kei ngembokti ke' sidoe ken kuwasoe mat deri Allahei noei.
41008012	Susaham Yesus (ngaji ati sidoe yeng koring tokoh nyoe;) mat ngeloham, sampai menderam. Lalu jie Yesus, "Konai pada' kam jemán tue gei' minta' na' merati keenah keaneh?" jie Yesus. "Pie nyamán kam ngajie," jie, "cumam ku mulah petanah petano pai-pai pun nyo' kam. Nyoe mat-mátam, kamei," jie.
41008013	Dah nyoe iyo ningal sidoe, nayi' perawu nyeh agei'am, lalu nyemorang ke' seborang nun.
41008014	Jedi mátam. Murit Yesus tadie ponyoe kelupoe meyie bokale nyo' di tongah jelan; tingal ge' sigie dam rotie; mat cum bokale layin di lem perawu nyeh te'.
41008015	Jedi dah nyoe jie Yesus, "Awas beh kam!" jie. "Kam ca' ati-ati gola' kam tepalet pengemang roti deri reng Parisi ken pengemang roti Herodes," jie.
41008016	Lalu sidoe betentanyoe beruning (pado sidoe, pai nin beh retie, jie, omóng Yesus ke' hal pengemang roti nyeh). "Engo ku gola' ke' nyiner hal roti nyeh tam bokal roti diret dah cum dah," jie sidoe.
41008017	Yesus pun tawue ken omóng sidoe, dah nyoe jie Yesus, "Nyeh gopai go kam manseh kamoh ke' hal roti, do cum nyeh? Gei' bolum jelas peh kam (ken kuwaso aku)? Bolum tetangkap peh kam? Gei' tupal peh ati kam?" jie Yesus.
41008018	"Mato kam si do, pie poe noe awas; a, ken kelinang kam pun do, pie poe noe ningo," jie. "Nyeh dah kelupo kam dah peh yeng digewai ku tadie?
41008019	Cubo ge' kam ngajie. Des ku mocah roti limo gie nyo' ku ngumpan reng limo ribu ko' mie, gei' pai taya' agei' kelobehe kam ngumpol kesisoe?" jie Yesus. Samut sidoe, "Gei' duwo belas taya' agei'," jie.
41008020	"A, des ku mocah roti yeng tujoh gie nyeh, nyo' ku ngumpan reng empat ribu ko' nyeh, gei' pai taya' agei' kelobehe, des kam ngumpol kesisoe?" jie Yesus. Samut sidoe, "Gei' tujoh taya' agei'."
41008021	Lalu jie Yesus, "Pie manseh gei' bolum jelas peh kam? Ku ngomóng ke' hal roti tadie bedeke' ku kamoh tam cum beroti," jie Yesus. "Nyoe perempamo ku nyem," jie.
41008022	Jedi dah Yesus sidoe detang ke' Betsaida tei' do reng yeng meyie reng butoe manu ke' Yesus, maksute na' minta' gei' ditigue le' Yesus gei' penyaki'e beyi'.
41008023	Lalu Yesus ngenjepai jeri reng butoe nyeh, lalu ngiringe ke' luwar kampong nyeh. Dah nyoe iyo ngelujah ke' mato reng butoe nyeh, lalu ngenculet matoe. Dah nyoe jie Yesus, "Awas lum kau merati jolu?"
41008024	Reng butoe pun ngeleng ke' kiboe ke' kanán. "Awas," jie. "Pie ne," jie, "pada' kayu nyeh bejelan. Engo ku mensiyo," jie.
41008025	Dah nyoe Yesus ngenculet matoe agei'am. Dah diculete tei' lalu mato reng butoe nyeh mat mencinángam, mat awaseam ken jolu, mat moncas nar pemantaue te'.
41008026	Dah nyoe Yesus pun nyuroh reng bokas butoe nyeh pulangam, nang na' bebeli' ke' kampong Betsaida kei bepadah ke' reng dinyoe, jie Yesus.
41008027	Jedi mátam. Yesus ken pada' murite ngelaju pejelane ke' pada' kampong di ateh Kaisarea Pilipi. Jedi di tongah jelan tei' dah nyoe Yesus betanyoe ke' murite. Jie Yesus, "Nyeh jie reng rami nyeh aku tue sopailah?" jie.
41008028	Samut sidoe, "Do reng yeng madah kau Yohanes Penyolam, gola' pai nawue tue iyo bengki' idup agei'. Do jum yeng madah kau penijum Elia mie yeng pulang ke' deniyo tue. Do jum yeng madah kau penijum yeng layin, yeng bengki' idup agei'," jie pada' murite.
41008029	"Nyeh mun jie kam," jie Yesus, "aku tue sopailah?" Samut Petrus, "Kau mat Kristus, penulong yeng dijenyi le' Allah," jie.
41008030	Lalu Yesus nonga' sidoe gei' sidoe nang na' madah ke' sopai pun ke' hal iyo.
41008031	Jedi betongai ari nyoe pun Yesus ngajar ke' murite ke' hal yeng ca' tejedi ken iyo. Go iyo yeng didemo Ana' Mensiyo, jie, ca' benya' ngerudu kesensare. Cagare iyo ca' ditula' ditentang le' pada' ketuwo reng Yahudi, demo ke' pada' ketuwo pelayan, demo ke' pada' ugar agama pun. Sampai iyo, jie, mat ca' dibunoh, pie dah ari pengentigoe si iyo langko' bengki' idup agei'am, jie Yesus.
41008032	Iyo madahe ke' sidoe caro berojang lantas. Ningo paner Yesus bungi nyoe tei' Petrus pun ngaja' Yesus ke' pinger jelan. Lalu iyo nyacue Yesus jediam ngomóng tokoh nyoe madah ken iyo ca' mati.
41008033	Pie Yesus meruso' ke' Petrus, ngadap ke' pada' murite layin die, dah nyoe iyo nunong Petrus. "Rariam, Penggudo, deri tue," jie Yesus nyingka' Petrus. "Omóng kau bungi nyoe kengkaji mensiyo nyem, noe iyo deri Allah peh," jie Yesus.
41008034	Dah nyoe Yesus nyapo pada' reng rami ken pada' murite kei manu ke' soma' iyo nyo' ningo pemadahe. "Sopai ja' yeng na' menjedi murit aku," jie Yesus, "ca' ningal kepenting direte, ken ca' relo nangong salipe, disensare na' po aku disensare.
41008035	"Go reng yeng mementing keidup direte di deniyo tue si pengabise losi nayápam. Pie berang reng yeng noe mementing keidup direte ento' kei iyo mementing aku ken mementing agah panci ku si, reng nyoe tarah ke' tetomuam ke' idup yeng mat.
41008036	"Jedi nang na' salah pileh. Pai ge' keuntonge mun reng buleh pada' semuya' kekayo kesugeh di deniyo tue pie pengabise rohe losi nayápam? Nyoe kin ngerugi ngerusa' direteam.
41008037	Lalu mun na' nobus mensiyo yeng dah telampoh ngemboros keidupe nyo' kepenting direte kotilah? Pada' kekayo kesugehe pun noe ken cukup. Mat telampau dah.
41008038	"Paling jat pada' kam reng Yahudi lapis tue," jie Yesus. "Kam dah ningal Allah, na' po reng yeng noe mutu ken jodoe. "Mangko sopai ja' yeng ngei'e ngangkue aku ken ngei'e nerimoe pengajar ku tengkalo tue si," jie Yesus, "aku pun ngei' ku ngangkue iyo dah Ari Pengudah deniyo tue gi. Go aku yeng didemo Ana' Mensiyo," jie Yesus, "mat langko' bebeli' agei' ke' deniyo tue, nyo' ku ngendecing pada' mensiyo. Kedetang aku gi mat agongam, bekuwaso, po Apa' ku yeng agong bekuwaso. Belo melekat yeng suci bereseh pun namah ku jum kei pelayan aku dah nyoe gi," jie Yesus. "Lalu sopai ja' yeng dah telampoh noe ngangkue aku," jie Yesus, "aku pun noe ku ngangkue iyo dah ku detang gi," jie.
41009001	Dah nyoe jie Yesus, "Separo kam yeng do ditue pun," jie, "mat langko' idup sampai kam dah merati ketongaie Allah disomah kei rajo, des kuwaso Sen mat nyatoam. Nyoe mat-mátam, kamei," jie Yesus.
41009002	Jedi dah nyoe, dah nam ari ponyoe Yesus tei' ngaja' Petrus, Yakobus ken Yohanes nyo' namahe mendeki natai tingie. Dinyoe mat sunyei'am, ngat sidoe empat bangam. Jedi dah detang kinun tei' temosie upo Yesus berubah cayoe di adap sidoe.
41009003	Pekakase nyaca' nampa' bemalo puteh pepuwo. Mat cumam reng di deniyo tue yeng mampu nopas pekakas memuteh nyoe!
41009004	Tumas berubah cayo Yesus tei' temosie temeronyong penijum Elia ken Musa mie, ngomóng ken iyo di adap murite tigo ko'.
41009005	Dah nyoe jie Petrus, "Guru," jie, "untong naram soe go kami do ditue! Mun potue," jie, "koti mun kami mulah ponok tigo buwah nyo' nyomah deduwan; sebuwah nyo' kau, sebuwah nyo' Kei' Musa ken sebuwah nyo' Kei' Elia," jie Petrus.
41009006	Pie omónge bungi nyoe tei' semerang kecok sal keromus nyem, jera'e, noe tawu ca' koti omónge pun pelintang tam ati sidoe tigo nyeh mat gupoh nar.
41009007	Jedi kebonóng Petrus ngomóng tei' temosie sok! sidoe diserudong le' románg, dah nyoe do kedingo suwaro yeng bebungi deri lem románg. "Tuam ana' Ku yeng paling Ku kaseh," jie. "Dingoam kam pemadah iyo."
41009008	Dah nyoe temosie diperati sidoe tei' cum dah reng layin dinyoe; tingal siko' Yesus dam.
41009009	Jedi des turun deri natai nyeh Yesus bepadah ke' sidoe kei nang na' dipadah ke' urang jolu yeng diperati le' sidoe tadie. Mun iyo yeng didemo Ana' Mensiyo bolum bengki' deri mati nyeh nang na' dipadah lo'e, yeng sidoe merati di natai nyoe, jie Yesus.
41009010	Sidoe pun bediyam, cum dipadahe ke' urang pun, pi nan diruning pado sidoe. "Pai ge' retie," jie, "reng bengki' deri mati?" jie.
41009011	Dah nyoe sidoe betanyoe ke' Yesus, "Kaji kami si na' nunoe jie pada' ugar agama nyeh sepatute penijum Elia ca' ngulu Kristus, penulong yeng dijenyi le' Allah. Pie perati kami," jie, "bolum do Kei' Elia detang ngelaju tugase na' po yeng ditijum mie," jie.
41009012	-
41009013	Samut Yesus, "Nyoe si mátam, kamei. Elia mat ca' dolu deri Kristus, nyo' iyo memanci semuya' segeloe. Pie yeng mat si Elia mat dah detang dah, kamei. Dah dituntong dah yeng ditulis di lem Kitap Allah nyomie ke' hal iyo. Pie reng noe tekenale ken iyo mat Elia. Jewoh na' tekenal, malah ken paie sidoe yeng jat pun dah mempungahe seukor kona' kemawo' atie ken iyo," jie Yesus. "A, tue," jie, "aku pun na' betanyoe ke' kam," jie Yesus. "Jedi mun semuya' segeloe dah dipepanci Yohanes Penyolam tei' engo kam gopai go jie lem Kitap Allah nyeh ken Ana' Mensiyo nyeh manseh ca' ngerudu kesensare, ca' dihina dikerisie reng? Boh kam ngajie," jie Yesus.
41009014	Jedi mátam. Yesus sidoe mat turun deri natai bebeli' ke' pada' murit layin nyeh. Dah detang ke' pada' murit layin nyeh perati sidoe pada' murit nyeh dikopong keliling pada' reng rami. Di antaro reng rami nyeh do pada' ugar agama yeng becencugeh ken murit Yesus.
41009015	Jedi dah pada' reng rami merati Yesus tei' mat eranam sidoe, lalu bebodap manu nyamut Yesus.
41009016	Jedi jie Yesus, "Nyeh jolu pai jolu dicencugeh kam?"
41009017	Lalu siko' reng di antaro pada' reng rami nyeh nyamute. "Guru," jie. "Ku tadie meyie ana' ku nyo' dipebeyi' le' kau. Penyaki'e kesarong setan yeng nyurohe bisue.
41009018	Des iyo menendetang nyeh tubohe terompas ke' tanah tam setan nyeh, nyawoe bepupue, gigie mengkeret, tubohe kojar korue. Jedi ngaso kau cum tadie aku nyuroh murit kau nunong setan nyeh, pie sidoe noe mampue," jie.
41009019	"Paraham kam lapis tue," jie Yesus nyingka' pada' reng rami ken murite. "Dah lamat dah aku do ken kam pie manseh potuam ati kam, cumam kepecayo kam. Gei' paiam lamat agei' aku ca' nantie gei' ati kam berubah?" jie Yesus. Lalu dah iyo bungi nyoe dah nyoe jie nyingka' reng lelaki nyeh tei', "Tabanam kitue ana' kau," jie Yesus.
41009020	Lalu mat dibeyiam. Tumas setan nyeh merati Yesus tei' temosie ana' biya' nyeh tei' disurohe temengkoji kojar korue, lalu bap! terompas ke' tanah, bebering puting; nyawoe pun bepupue.
41009021	Jedi jie Yesus betanyoe ke' apa'e, "Nyeh dah pai lamat ana' biya' tue ngidape?" "Lamat dah! Deri kebiya'e miam," jie apa'e.
41009022	"Mat dah puwas dah setan nyeh ngensaronge lalu ngompase, pai noe ke' lem api, pai noe ke' lem ayie, na' munohe. Kiro kau mampu na' nyuroh kau die nulong kena' tue, gola' do kekaseh kau," jie apa'e.
41009023	Samut Yesus, "Nyeh gopai go jie kau kiro kau mampu? Ku si semuya' uleh semuya' mampu sal ge' reng pecayo," jie Yesus.
41009024	Lintus apa' ana' biya' nyeh pun ontap nyamut Yesus, "Ku pecayo, Tuwowei! Tulong ge' kepecayo ku yeng gei' malang tue," jie.
41009025	Jedi perati Yesus tei' kin benya'-benya' reng rami nyeh yeng bederum bebodap manu kinyoe, mangko iyo copat nunong setan nyeh te' (sebolum reng rami detang kinyoe). Jedi jie Yesus nyingka' setan nyeh, "Dingo beh setan, kau yeng nyuroh reng bisue nyeh," jie Yesus, "ku nyuroh kau rari deri reng tue. Jediam kau nyarong ke' iyo agei'," jie Yesus.
41009026	Tumas ningo omóng Yesus bungi nyoe tei' setan nyeh pun menciya'; ana' biya' pun menggelasar ugas ngatam pelelahe, dah nyoe pengabise setan nyeh mat rariam. Ana' biya' nyeh ngalai ngelelomaham, na' po bengkai reng matiam; mat benya'am reng yeng madah ken iyo dah mati dah.
41009027	Pie Yesus si ngenjepai jerie, lalu ngangki'e. Lalu mat bediriam ana' bujang nyeh te'.
41009028	Jedi dah Yesus nayi' ke' lem rumah nyeh, dah tingal iyo ken murite tei' dah nyoe ditanyoe le' murite. "Gopai nin," jie, "go kami tadie nunong setan nyeh, bolei'e?" jie.
41009029	Samut Yesus, "Setan yeng tokoh nyoe mat noe mampu ditunong modasam cuwali ken caro bedoa," jie.
41009030	Jedi dah nyoe Yesus ken murite ningal ateh nyoe, lalu bejelan ngerudu peloya' Galilea. Kona' iyo gei' reng rami noe tawu ken iyo do dinyoe,
41009031	go iyo na' ngajar murite duwo belas ko' bangam ke' hal iyo cagar na' mati. Jedi jie nyingka' murite, "Aku," jie, "yeng didemo Ana' Mensiyo tue cagar diserah ke' pada' penguwaso, lalu sidoe pun langko' munoh aku. Ja'e dah tigo ari ponyoe si," jie, "aku bengki' idup agei'am."
41009032	Pada' murite si kangápam ningoe, pai ge' reti tijum Yesus nyeh, kajie nun, pie na' betanyoe ke' Yesus pun noe berenie.
41009033	Jedi Yesus tei' bejelan ken murite. Dah nyoe sidoe detang ke' kampong Kapernaum, lalu nayi' ke' rumah. Dah nayi' tei' lalu jie Yesus nyingka' murite, "Jolu pai," jie, "kam cencugeh di tongah jelan tadie?" jie Yesus.
41009034	Pie sidoe ngojap nyem, kehe sidoe madahe, tam sidoe becencugeh sopai yeng tingie sopai yeng beroh pangkate antaro sidoe.
41009035	Lalu Yesus pun dudo' dinyoe kei ngajar. "Dingo beh kam," jie nyingka' sidoe duwo belas. "Sopai ja' yeng na' tingie pangkate," jie, "iyo ca' ngenilai direte yeng paling beroh, ca' melayan semuya' pada' betor," jie Yesus.
41009036	Dah nyoe Yesus nyapo siko' ana' biya', disurohe bediri di adap sidoe, lalu dirangkue le' Yesus. Dah nyoe jie Yesus nyingka' sidoe,
41009037	"Sopai ja' yeng nampan nerimoe begewol begelumo ken reng yeng beroh benso ana' biya' potue tam demo aku pun samoam ken iyo nampan nerimoe begewol begelumo ken aku, nilaie," jie Yesus. "Sedang sopai yeng nampan nerimoe begewol begelumo aku," jie, "samoam ken iyo nampan nerimoe begewol begelumo ken Apa' ku, go Sénam yeng ngutus aku," jie Yesus.
41009038	Jedi dah nyoe jie Yohanes, "Guru," jie. "Kami do merati reng siko' yeng nunong setan pakai demo kau, pie kami nonga'e, go iyo kin noe semurit ken kami," jie.
41009039	-
41009040	Pie samut Yesus, "Nang na' kam nonga'e," jie, "go sopai pun yeng noe belawan ken diret mat nulong diret. Mun reng mulah keenah keaneh pakai demo aku kin noe ken dah kaloe ponyoe iyo ngejat menghina aku die. Iyo kin nulong diret," jie Yesus.
41009041	"Ponyoe jum ken sopai pun yeng nulong kam tam kam engku aku. Biyar sikit pun iyo nulong kam, benso ngunyo' ayie insup secawan ja', pie mun digewaie tam kam engku aku Penulong yeng dijenyi Allah nyeh* si pasti diupah Allah gi. Nyoe mat-mátam, kamei.
41009042	(Pie kebelike mun reng ngacau ngaru reng pecayo si ukume paling borat.) Numo' pun reng pecayo yeng paling beroh pun, pie mun do reng yeng ngacau ngarue mat paling borat ukume. Manseh nyamán ge' betu bosai ditamat ke' liyere lalu iyo dilojang ke' lem lawut, deripado iyo dibelas le' Allah tam iyo ngacau ngaru reng pecayo nyeh. ("Manseh nyamán sensare di deniyo tue deripado bepencar ken Allah gi.)
41009043	Mangko mun jeri kau yeng to' meyie kau bedoso si coh ge' jeri kau ditukong dibuwang kaliam. Go manseh nyamán idup begelumo ken Allah ken tuboh yeng timpang jerano deripado dilojang ke' lawut api yeng benyalo seora'-ora'eam ken tuboh kau yeng gei' pepak genáp. [
41009044	Go api dinyoe mat cum berudu padam, ken ulat yeng nyego isei' reng pun mat noe tawu konyáng.]
41009045	A, mun kaki kau to' meyie kau bedoso nyeh ponyoe jum, coh ge' kaki kau ditukong dibuwang kaliam. Manseh nyamán idup begelumo ken Allah ken kaki yeng timpang jerano deripado dilojang ke' lawut api ken tuboh kau yeng gei' pepak genáp. [
41009046	Go dinyoe api nyeh mat cum berudu padam, ken ulat yeng nyego isei' reng pun mat noe tawu konyáng.]*
41009047	A, mato pun ponyoe jum. Mun mato kau yeng to' meyie kau bedoso nyeh coh ge' dicungkit kaliam. Manseh nyamán tekawum des Allah disomah kei rajo gi ken mato yeng butoe deripado dilojang ke' lawut api ken mato kau gei' moncas.
41009048	Go api dinyoe mat cum berudu padam, ken ulat yeng nyego isei' reng pun mat noe tawu konyáng," jie Yesus.
41009049	"Go semuya' reng dilaboh ken api keedah jolu kei sego dilaboh ken geram," jie.
41009050	"Geram kin mat do gunoe, pie mun dah telampoh tabar si noe tawu disuroh masing agei'. Mangko mat ca' idup damai siko' ken betor, kamei, samo serukui seati sepikeram," jie Yesus.
41010001	Dah nyoe Yesus ningal arong nyoe, bejelan ke' peloya' Yudea lalu nyemorang Sungai Yordan. Pada' reng rami pun bederum manu ke' iyo agei'am, lalu iyo pun ngajar reng rami nyeh na' po selomoam.
41010002	Jedi dah nyoe do reng deri kelompok Parisi yeng detang na' nguji ngendugo Yesus. Jedi jie sidoe, "Nyeh lem kengkaji kau ngelangar ukum noei mun reng muwáng binie?" jie.
41010003	Jedi samut Yesus, "Nyeh koti bungie perentah Kei' Musa mie ke' hal nyoe?" jie.
41010004	Samut sidoe, "Jie Kei' Musa si mun dah dipulah surat sara' yeng sah nyeh si buleh reng muwáng binie," jie.
41010005	Pie jie Yesus, "Nyuroh Kei' Musa nulis perentah nyoe nyomie si," jie, "go deri ati kam yeng bolei' dibongkeh urang.
41010006	Noe go kemawo' Allah tokoh nyoe peh. Go deri asal muloe nyomiam mensiyo dipulah Sen sepasang, selaki sebinie.
41010007	Nyoam sebape sege' reng lelaki bejodo nyeh iyo mat bepencar ken ino' apa'e, lalu ngumpol ke' jodoe,
41010008	gei' sidoe sederah sedeginam, jie lem kitap Sen mie. (Kejedi 2:24) Maksute yeng asale duwo ko' nyeh pie diangap menjedi siko'am.
41010009	Mangko yeng dah dipadu Allah nang na' dipencar le' mensiyo," jie Yesus.
41010010	Jedi dah pulang ke' rumah kaloe ponyoe pada' murit Yesus nyeh betanyoe ke' Yesus ke' hal sara'.
41010011	Jedi samut Yesus, "Mun reng lelaki muwáng binie lalu bejodo ken bini beru nyeh iyo mat butang beonga' teradap binie yeng lamat nyeh.
41010012	Ponyoe jum ken reng betinoe; berang reng yeng muwáng lakie lalu bejodo ken laki beru nyeh maksute iyo mat butang beonga'," jie Yesus.
41010013	Jedi mátam. Nan do reng yeng meyie ana' biya'e ke' Yesus gei' iyo nyampang jerie ke' ana'e kei ngemberekate. Pie sidoe dicacue ditonga' le' pada' murit Yesus.
41010014	Dah diperati Yesus ken murite nonga' reng meyie ana' biya' nyeh mat mereruwapam ati Yesus. "Aduam pada' ana' biya' nyeh manu ke' aku!" jie Yesus. "Nang na' kam nonga'e! Go mat reng yeng tokoh ana' biya' nyeme' yeng langko' tekawum lem pada' dolat berekat Allah des Sen disomah kei rajo," jie Yesus.
41010015	Pie reng yeng ngei'e renah ati nyomah ke' Allah na' po ana' biya' si iyo mat noe konoe kawum ken umát Allah. Nyoe mat-mátam, kamei," jie Yesus.
41010016	Dah nyoe iyo mat ngerangkue ngolo' pada' ana' biya' nyeh, lalu nyampang jerie ke' tiyap ko' ana' biya' nyeh, lalu ngemberekat dolate.
41010017	Jedi Yesus tei' turun na' bejelan. Dah turun lalu do reng bebodap manu ke' iyo. Urang nyeh belutut di adap Yesus dah nyoe betanyoe, "Guru panci! Pailah yeng ca' digewai ku," jie, "kei ku buleh idup yeng cum berudu mati?"
41010018	"Nyeh mun kau ngat ngangap aku guru nyem, gopai go kau ngendemo aku panci?" jie Yesus. "Go kin ngat Allaham yeng panci. Tawu noe kau ken maksut omóng kau tue?.
41010019	"A, jedi ke' hal petanyoe kau nyeh," jie, "mun kau na' buleh idup yeng cum berudu mati si," jie, "kau ca' tuno' ke' perentah Allah, ya'am nang munoh, nang butang beonga', nang maling, nang mempulah betor, nang ngelakar betor, ca' ngehormát ino' apa' kau," jie Yesus.
41010020	Lalu jie reng nyoe, "Ku si," jie, "deri kebiya' ku mie pun nan tuno'am ke' pada' ukum nyoe, guruei," jie.
41010021	Paling kaseh Yesus mantau reng nyoe, lalu jie nyingka'e, "Pie sutie agei' yeng ca' kau gewai. Kau ca' pulangam lo'e," jie, "juwalam pada' reto beno jento keraja' kau; lalu asele kau becar ke' pada' reng bensat, kei kau diupah di serugo nun. Dah nyoe kau bebeli' manu ke' aku, kei menjedi murit ku."
41010022	Pie ningo paner Yesus bungi nyoe tei' reng kayo nyeh berubaham mukoe, mat susaham, go iyo reng yeng paling kayo rayo. Sorote ngaji ngenjuwal pada' jolue. Ngaso ponyoe tei' iyo pun mat pulangam.
41010023	Dah nyoe Yesus tei' ngelinga' ke' pada' murite, lalu jie nyingka'e, "Paling maring reng kayo na' nyomah Allah kei rajoe!" jie.
41010024	Kangápam pada' murite ningo panere bungi nyoe, lalu diulange agei' le' Yesus, "Mat maring nar, kamei, na' konoe kawum des Allah disomah kei rajo.
41010025	Manseh ge' murah binatang unta ngerudu lubang jerum deripado reng kayo na' tekawum des Allah disomah kei rajo," jie.
41010026	Mat kangápam pada' murite ken pengajar Yesus ponyoe. "Mun ponyoe si mat mawáham kami tue, moe. Semalang ke' reng yeng diangap kami bujor benar pun ge'e, noe mampu ditulong diselamát, poe, sa'am go kami. Mat cum reng yeng mampu," jie pada' murite.
41010027	Yesus mantau ke' sidoe lalu nyamute, "Mensiyo si mat cum kemampue na' nulong nyelamát direte, pie Allah si cum arong itong Sen noleh. Mat ca' Allaham yeng nulong nyelamát mensiyo, go Allah si semuya' uleh semuya' mampu," jie Yesus.
41010028	Dah nyoe jie Petrus, "Tauam, Tuwowei," jie. "Kami si mat dah ningal semuya' segeno yeng do di kami tam kami na' ngenjurut kau," jie.
41010029	-
41010030	Samut Yesus, "Mang pun," jie, "mangko kam pun langko' untong tuwaham dibelas kaseh jum. Go sopai ja' yeng ningal pada' jolue di deniyo tue tam iyo pecayo ken aku ken na' madah agah panci si pasti beuntong gi," jie Yesus. "Do die iyo ngerudu kesusah kesensare di deniyo tue; nyoe tentue. Pie pai-pai pun yeng ditingale," jie Yesus, "demo ke' rumah tangoe, demo ke' dulor menyadie, demo ke' ino' apa'e, demo ke' ana' uco'e, demo ke'...boneh genelo cuco' tanám kebun jenah opai, pie mun ditingal reng go iyo pecayo ken aku ken na' madah agah panci si mat dibelas kaseh seratus kali lipat di deniyo tue pun, demo ke' rumah tangoe, demo ke' dulor menyadie, demo ke' ino' apa'e, demo ke' ana' uco'e, demo ke'...boneh genelo cuco' tanám kebun jenah opai. Pai tel agei' buleh jum idup yeng cum berudu mati," jie Yesus. "Nyoe mat-mátam, kamei; pecayoam ken pemadah aku.
41010031	Mat tebeli' deri pengaji mensiyo, dih? Go reng yeng dikaji betore langko' noe ditingie gi, pie dah kesudahe iyoam yeng ditingie. Pie kebelike yeng ngangap direte pasti langko' ditingie pie iyo tarah ke' noe ditingie gi," jie Yesus.
41010032	Jedi mátam. Yesus sidoe mat ngelaju pejelane na' ke' Yerusalem. Yesus tei' bejelan dolu kit deri sidoe. Pada' murite si kagum ngaji Yesus manseh berenie na' ke' Yerusalem, ken pada' reng layin yeng ngenjurute pun sebenare gola'e ngajie, ngorie gola' iyo nomu behayo di Yerusalem, kajie nun. Jedi dah nyoe sekali agei'am Yesus ngumpol murite yeng duwo belas ko'; bekumpol sidoe bangam. Iyo na' ngenjelas ke' sidoe pai yeng langko' tejedi ke' iyo gi.
41010033	"Tue," jie Yesus, "diret bejelan nuju ke' Yerusalem. Jedi dah detang kinun aku Ana' Mensiyo langko' diserah ke' pada' ketuwo pelayan ken pada' ugar agama diret, yeng langko' mutuse ken aku ca' diukum mati. Lalu aku langko' diserah sidoe ke' pada' reng noe Yahudi die,
41010034	yeng cagar ngeolo'-olo' ngererujong aku, yeng langko' ngelujah ken melesah ku. Sampai pengabise aku dibunoh le' sidoe. Pie dah tigo ari nyeh aku pun langko' bengki' idup agei'," jie Yesus.
41010035	Dah nyoe Yesus dipanu le' murite Yohanes ken Yakobus, ana' Sebedeus. "Guru," jie sidoe. "Do yeng kami na' minta' ke' kau," jie.
41010036	"Na' pai kam?" jie Yesus.
41010037	Samut sidoe, "Dah kau diagong disah kei rajo gi kami na' dudo' siko' di kiboe siko' di kanán kau kei wakel kau," jie sidoe.
41010038	Samut Yesus, "Kam noe tawu ken reti jolu yeng dipinta' kam," jie. "Kam na' merentah kei wakel ku pie mampu peh kam ngerudu pada' kesensare yeng ngatam penyensaree yeng ca' dirudu aku, sampai mati na' po aku?" jie Yesus.
41010039	Lalu samut sidoe duwo nyeh, "Mampu," jie. Samut Yesus, "Yeng mat si kam mat cagar ca' ngerudu kesusah kesensare yeng ngatam penyensaree, na' po aku, kamei, sampai do deri kam yeng mati pun.
41010040	Pie ke' hal sopai yeng dudo' di kiboe ken di kanán aku kei wakel ku gi si nyoe mat noe iyo aku peh yeng nitahe," jie Yesus. "Apa' ku die yeng nitahe; dah dipampoh Sen dah le' Apa' ku nyo' reng yeng dipileh Sen," jie.
41010041	Jedi dah murite layin yeng sepuloh ko' tei' ningo jolu yeng dipinta' le' Yohanes ken Yakobus tei' sidoe mat isinam ken Yohanes sidoe.
41010042	Lalu dah nyoe Yesus ngumpol pada' murite ken madahe potue. "Kam nang kalut ke' hal pangkat," jie. "Yeng nan penting ngaji pangkat si pada' benso layin yeng noe menduli Allah. Sidoe si ayah merentah nyuroh betor; pada' rajoe kin kejam merentah rayate, ken pada' wakele pun sebetah iyo nyuroh pada' rayate kitue kinyoe. Nyoe begi reng yeng noe menduli Allah.
41010043	Pie kam," jie Yesus, "nang na' ponyoe. Kebelike sopai yeng na' mimpin ca' melayanam.
41010044	Ken berang reng yeng na' diangap tingie si ca' rajing ngelayan kemawo' semuya' segenoe.
41010045	"Contohe aku tuam, yeng didemo Ana' Mensiyo," jie Yesus. "Go aku detang pun noe iyo ento' dilayan peh. Kebelike," jie, "aku detang kei melayan, sampai nyerah diret ku kei mati, kei nobus reng benya' deri kuwaso Pengelakar," jie Yesus.
41010046	Jedi mátam. Yesus ken murite ken pada' reng rami yeng ngenjurute tei' detang ke' kota Yeriko. Jedi poe di Yeriko do siko' reng lelaki yeng butoe dudo' di pinger jelan, gewaie nan minta' duwit ke' urang yeng lalu. Demoe Bartimeus. Bartimeus tei' retie ana' Timeus. Jedi iyo dudo' di pinger jelan yeng dititi Yesus sidoe ari nyoe des sidoe ngelalu.
41010047	Dah nyoe kedingo Bartimeus ken agah Yesus deri Nasaret lalu dinyoe. Lalu iyo simah pera' perango nyapo Yesus, "Yesus buboh Daud," jie, "tulong ge' aku tue."
41010048	Pada' reng rami tei' nonga' reng butoe, nyurohe ngojap nyem. Pie iyo malah ken paie malar nyem minta' tulong kin ontap-ontap, "O buboh Daud," jie, "tulong ge' aku tue."
41010049	Yesus tei' beronga' di tongah jelan, lalu jie Yesus nyingka' reng rami nyeh, "Suroham reng butoe nyeh manu kitue," jie. Lalu mat disapoe le' sidoe, reng butoe nyeh te'. "Ha, can kau! Bengki'am, manuam, dah disapoe nyeh," jie.
41010050	Lintus dibinsaie kekebu'e cur! ngelumpat lalu manu ke' Yesus.
41010051	Jie Yesus nyingka'e, "Na' pai perelu kau ken aku?" Jie reng butoe nyeh, "Ku na' mencináng, guruei."
41010052	"Mun ponyoe," jie Yesus, "daham, moe. Bom, na' pulang pun," jie. "Dah beyi' dah kau ketegal kau pecayo." Temosie iyo mat mencinángam, dah nyoe iyo ngenjurut pejelan Yesus jum.
41011001	Jedi mátam te'. Yesus sidoe gei' bejelan nuju ke' Yerusalem. Dah soma' Yerusalem tei' sidoe detang ke' senopang kampong Betpage ken kampong Betania, yeng aronge di tongah natai Buki' Saitun, dah nyoe Yesus ngutus murite duwo ko' nyo' kinun.
41011002	Jedi jie Yesus, "Boh kam ke' kampong di adap diret nun. Pas kam tomus kinun kaloe kam langko' merati ana' keledai siko', ditamat reng, yeng bolum koloe ditayi' reng. Penamate ca' dipucel kam, lalu kam beyie kitue.
41011003	Jedi misale mun do reng nyacue ken ngopai go diamie kam, kam ca' nyamute go Tuwowe perelu na' makaie; pie dah dipakaie kaloe langko' dipulang kitue agei', noe diamie lalu." Bungi nyoam posan Yesus ke' murite yeng duwo ko' nyeh te'.
41011004	Lalu mátam, murit Yesus yeng duwo ko' nyeh mat turunam kinun. Tang kinun diperati sidoe mat do siko' ana' keledai yeng ditamat di soma' lawang rumah reng, di pinger jelan. Dah merati ana' keledai nyeh sidoe mat mucel penamate.
41011005	Jedi pada' reng yeng do dinyoe do betanyoe, "Pai gewai kam? Ngopai go kam mucel penamat ana' keledai nyeh?" jie.
41011006	Pie murit Yesus pun nyamute na' po yeng dipadah le' Yesus tadie ponyoe, lalu mat noam reng ngidahe.
41011007	Jedi dah diamie sidoe ana' keledai nyeh tei', mat dibeyie le' murite ke' Yesus, lalu disolap sidoe ken beju jubahe. Yesus pun dudo' dinyoe melaju pejelane ke' Yerusalem.
41011008	Dah nyoe pada' reng rami pun mat ngalu nyamut kedetang Yesus. Do yeng ngampar ngoma' beju jubahe di tongah jelan; do yeng mancong pada' dewun kayu yeng bekelopah deri kebune, dioma'e jum di tongah jelan.
41011009	Pada' reng rami beyi' yeng ngulue beyi' yeng ngenjurute besesura' mugi Allah. "Tepugiam Allah!"* jie sidoe. "Tuam to' reng yeng detang atas demo Tuwowe diret! Detang dah! Mat Sénam yeng ngendolat ngemberekate," jie.
41011010	"Kiroe iyo merentah na' po Rajo Daud nyomie," jie sidoe. "Tepugiam Allah yeng rajo tingie," jie pada' reng rami nyeh.
41011011	Jedi sejurus tei' mat detangam Yesus ke' Yerusalem. Dah detang ke' Yerusalem tei' iyo lintus ke' kolong rumah kediyam Allah. Dinyoe iyo ngat merati semuya' segeloe, pie tam ari dah malam nyeh dah nyoe iyo pamus bebeli' pulang ke' kampong Betania lo'e, ken murite duwo belas ko' nyeh.
41011012	Jedi mátam. Dah pagi ponyoe dah turun deri kampong Betania na' bebeli' ke' Yerusalem si Yesus pun teraso lapar porute di tongah jelan.
41011013	Jedi noe jewoh deri nyoe tei' diperati Yesus do sekayo' kayu ara yeng panci dewune, alap ca' bebuwah; dah nyoe dipanue ke' soma', na' meratie do noei buwahe. Pie dah merati ke' soma' tei' kontan dewune bangam, cumam buwahe. Ja'e go ketiko nyoe si kenaken mat bolum munsim buwah.
41011014	Pie dah nyoe jie Yesus nyingka' kayu nyeh tei', "Kayu ara tue cumam kau bebuwah agei'," jie. Pada' murite pun mat ningo Yesus madahe bungi nyoe.
41011015	Jedi mátam. Dah detang ke' Yerusalem Yesus pun tamoe ke' kolong rumah kediyam Allah. Peratie tei' bisei' pada' reng yeng bedegang bebelo' dinyoe. Dah nyoe Yesus nunong pada' reng yeng bedegang nyeh te', deri yeng bejuwal sampai ke' pemolie pun. Pada' meja reng penukar duwit ken pada' bengku reng bejuwal pada' burong dero to' pesaling reng pun simah dibelungang dibelengi'e.
41011016	Reng yeng pulang mansang meyie pada' jolue ngelalu kolong rumah kediyam Allah pun ditonga'e jum; didahe le' Yesus pulang mansang ngelalu kolong nyoe.
41011017	Dah nyoe Yesus pun ngajar pada' reng rami yeng do dinyoe. Jie Yesus, "Kin ditulis lem Kitap Allah mie yeng bungie potue: Rumah ku tue rumah kusus nyo' reng bedoa deri segelo benso di seruroh deniyo, jie Sen. (Yesaya 56:7) Pi kam," jie Yesus, "gopai go rumah kediyam Allah tue kam guno nyo' kam ngerampok die," jie. (Yeremia 7:11)
41011018	Jedi pada' ketuwo pelayan ken pada' ugar agama nyeh pun dah ningo jum ke' hal gewai Yesus nunong reng deri rumah kediyam Allah. Dah nyoe sidoe bekengkomong ken betore, ngogoe caro na' munohe, go pada' reng rami nyeh mat ayahe nar ningo pengajar Yesus, mangko pada' ugar agama nyeh gola'e ken iyo. Nyoam go pada' ketuwo nyeh ngogoe caro na' munohe.
41011019	Jedi dah nyoe dah malam ari tei' Yesus sidoe pamus agei'am deri kota Yerusalem.
41011020	Jedi mátam. Dah kolam pagie ponyoe, dah Yesus ken pada' murite bejelan bebeli' ke' Yerusalem nyeh diperati sidoe kayu ara yeng kemayie ponyoe mat dah ngerangkai kotai dah deri dewune sampai ke' urate pun.
41011021	Jedi Petrus ingáte ken omóng Yesus kemayie ponyoe nyumpah kayu nyoe, dah nyoe jie Petrus, "Guru," jie, "ti beh, kayu ara yeng kau sumpah kemayie, dah ngerangkai kotai dah," jie.
41011022	Samut Yesus, "Mun kam na' tokoh nyoe gewai kam si kam mat ca' pecayo ken Allaham," jie.
41011023	"Nyoe mat-mátam, kamei. Go mun kam mat pecayo ken Sen si pai-pai pun yeng dipinta' disuroh kam langko' dituntongam. Umpamoe mun kam na' nyuroh gunóng tue tepansang ke' lawut pun. Mun noe tumang aming lem ati nun, ken mun kam togap yakin ken yeng disuroh kam langko' tejedi si Allah pun mat nuntonge.
41011024	Mangko jie ku kam mat ca' yakin, ca' pecayo ken pai-pai pun yeng dipinta' kam lem doa kam mat langko' dituntong, mangko mat dituntongam, kamei.
41011025	A, ge'em des kam bedoa mat ca' ngelon lo'e kesalah betor, mun do kesalahe ken kam, gei' sempayo Apa' kam di serugo nun ngelon doso kam jum. [
41011026	Go mun kam noe ngelon betor kam si Apa' kam di serugo pun langko' noe ngelon kesalah kam,]" jie Yesus nyingka' murite.
41011027	Jedi dah detang agei' ke' Yerusalem nyeh Yesus pun peleser di kolong rumah kediyam Allah. Dah nyoe iyo dipanu le' pada' ketuwo pelayan ken pada' ugar agama ken pada' ketuwo layin ge'em.
41011028	Jedi jie sidoe nyingka' Yesus, "Deri nailah hak kau nyo' kau ngenggewai jolu tokoh tue? Sopai yeng ngutus kau kitue?" jie sidoe.
41011029	Samut Yesus, "Aku pun," jie, "do jum sutie yeng na' ku tanyoe ke' deduwan. Dah deduwan nyamut petanyoe aku si aku pun langko' nyamut deduwan, ngenjelas ken deri nai hak aku," jie Yesus.
41011030	"Jedi yeng na' ku tanyoe ke' deduwan tei' ya'am ke' hal hak Yohanes Penyolam mie. Menurut deduwan tue Yohanes Penyolam mie sopailah yeng ngutuse nyo' iyo ngelaju tugase, engoe? Deri nailah hake mie nyo' iyo nyolam reng? Nyoe deri Allahei deri mensiyoei?" jie Yesus.
41011031	Lalu pada' ketuwo agama nyeh bepempaham pado sidoe. "Ne," jie sidoe, "diret semuya' uka' akang na' nyamute. Na' dipadah hak Yohanes deri Allah gola' iyo tue betanyoe ke' diret, ngopai go diret noe pecayo ken pemadah Yohanes mie, (mun iyo mat diutus le' Allah).
41011032	Pie na' padah Yohanes cum hake sa'am, gola' jum," jie. Go pada' pemimpin kin gola'e ken reng rami, go reng rami kin pecayo ken Yohanes mat penijum yeng diutus le' Allah.
41011033	Jedi ngaso ponyoe jie sidoe nyamut Yesus, "Kami," jie, "noe tawu kami ke' hal Yohanes," jie, "hake deri sopai pun," jie. Lalu samut Yesus, "Mun bungi nyoe penyamut deduwan," jie, "aku pun cumam ku madah ke' deduwan ken deri nailah hak aku nyo' ku ngenggewai semuya' tue," jie.
41012001	Dah nyoe Yesus ngomóng ken sidoe pakai perempamo. "Jedi," jie, "do siko' tuwowe kebun angur yeng nanám kebun angure. Jedi dah ditanáme tei' dipagare, dah dipagare tei' ditobo'e jum lubang betu (keedah losong) nyo' arong langko' kei ngiri' morah buwahe nyo' nguleh ayie angur nyeh gi. Dah ditobo' lubang betu tei' dipulahe jum rumah kocit jejengei' tingie keedah menara nyo' reng ngenjego kebune te'. Dah nyoe iyo pun mat ngupah beberopai ko' urang to' ngerejo ken nungu kebun angure te'. Lalu iyo pun bejelan jewoh.
41012002	Jedi lamat belamat dah rekene jengkah angure bebuwah nyeh tuwowe kebun nyeh nyuroh siko' ulune pulang nyo' manu ke' reng yeng ngerejo kebune nun, kei ngamie pembegi deri kebun angure nyo' tuwowe.
41012003	Pie reng yeng ngerejo kebun nyeh jewoh na' ngunyo' pembegie, malah ken paie ulun nyeh tei' ditangkap le' sidoe, lalu dipangkonge, dah nyoe disurohe pulang bedan sele nyem.
41012004	Jedi ngaso cum buleh ulun nyeh tei' lalu tuwowe nyeh pun nyuroh ulune yeng siko' die (nyo' manu ke' reng yeng ngerejo kebune te'. Pie dah diperati le' sidoe tei' lalu) ulun nyoe dipulahe ponyoe jum, dipempungah le' sidoe, dipelentonge ke' kepaloe, dihinae.
41012005	Jedi dah nyoe tei' ponyoe agei'am, tuwowe nyeh te'; mat ngutus ulune yeng layin die nyo' manu kinun, pie yeng nyoe si sengkunyong dibunohe kali. Mat benya' nar ulun tuwowe nyeh yeng disuroh le' tuwowe manu ke' reng yeng ngerejo kebun angur nyeh te', pie ponyoe bisam; pai noe dipangkonge, pai noe dibunohe pun.
41012006	"Pengabise tingal siko' dam yeng bolum disuroh le' tuwowe kinun, ya'am ana' tungal direteam. Mangko kepepanyange tuwowe kebun nyeh mat nyuroh ana' tungal direte nyo' manu ke' penjego kebun nyeh. Go so kengkaji tuwowe nyeh mun ana' direte si pasti na'e sidoe ngehormáte, na'e sidoe ningoe, kajie nun.
41012007	"Lalu mat kinunam ana' tungal nyeh te'. Pie dah detang kinun tei' dah diperati le' pada' reng yeng ngerejo kebune tei', lalu jie sidoe, Ha, jie, iyoame' yeng cagar kei lileh nyawo tuwowe diret. Yo' diret munohe kaliam, gei' diret die yeng ngehak kebun tue, jie sidoe.
41012008	Lalu mat ditangkap le' sidoe ana' tungal nyeh te', dibunohe, bengkaie dibuwang sidoe deri kebun nyeh te'," jie Yesus.
41012009	Dah nyoe Yesus pun betanyoe ke' pada' reng yeng ningoe. "Nyeh engo kam koti?," jie Yesus nyingka' reng rami nyeh. "Dah tuwowe kebun pulang ke' nenggeri direte, pada' reng yeng ngerejo kebune dipekoti le' tuwowe nyeh, engoe?" Dah nyoe iyo yeng nyamut petanyoe direte. "Noe peh dibunohe," jie Yesus, "lalu kebun angure diserahe ke' reng layin die," jie
41012010	"Nyoe kin dah dipadah di lem Kitap Allah nyomie. Kam pun mat ca' ngajie, yeng kelar nan dibeco kam lem Kitap Sen, yeng bungie potue, Do Betu yeng dibuwang le' pada' tukang rumah pie diamie Allah to' Betu yeng paling penting nyo' melaju rumah Sen.
41012011	Nyoe mat gewai Tuwowe diret; mat kagumam diret meratie, (Mas 118:22-23) jie lem kitap Sen mie," jie Yesus.
41012012	Dah nyoe pada' ugar agama nyeh ngemoran na' nangkape, go sidoe pun tawu ken perempamo Yesus tadie pas konoe sidoam. Pie entam sidoe gola'e ken pada' reng rami nyeh mangko Yesus ditingale lo'e, bolum ditangkape, lalu sidoe pun bepulang-pulangam.
41012013	Jedi dah nyoe pada' ketuwo agama ngutus beberopai ko' reng deri kelompok Parisi ken beberopai ko' ana' buwah Herodes nyo' manu ke' Yesus betanyoe ke' iyo, pie tujue go na' ngenjorate ken omóng tutore, kajie nun.
41012014	Jedi mátam, dah manu ke' Yesus nyeh jie sidoe tei', "Guru," jie, "kami si tawu ken kau reng bujor benar, ken kau nan teliti madah posan payit Allah yeng mat. Kau kin noe ngorie ke' hal kengkaji mensiyo, go kau mat noe ngembedo pangkat reng, beyi' tingie, beyi' beroh pun; kau ngeresudu' madah yeng mat nyem," jie sidoe nyingka' Yesus, pie go sidoe na' ngememanise nyem. Lalu sidoe manseh nyamong panere. "Jedi boh kau madah ke' kami yeng máte," jie. "Jedi na' nunoe ukum adat diret si patut noe diret reng Yahudi ngembeyar pajak ke' rajo di Roma nun?
41012015	Ca' dibeyarei noei?" jie. Pie Yesus kin tawu ken sidoe alap-alape nyem betanyoe, noe go na' tawu peh. "Gopai," jie, "go kam na' ngenjorat aku?" jie. Dah nyoe jie, "Ta' kitue duwit kam sebingkap, nyo' ku meratie," jie.
41012016	Lalu sidoe pun mat ngunyo'e duwite sebingkap ke' iyo. Dah nyoe jie Yesus. "Nyeh tue gemar sopai, ken demo sopai, di duwit tue?" jie. Samut sidoe, "Gemar Kaisar, rajo Roma," jie.
41012017	"Mun ponyoe," jie Yesus nyingka' sidoe, "yeng engku Kaisar ca' dipulang ke' Kaisar, yeng engku Allah ca' dipulang ke' Allah," jie. Lalu sidoe yeng ningoe pun mat kangáp nar ken penyamut Yesus, go mat konoe nar penyamute.
41012018	Jedi mátam. Dah nyoe beberopai ko' reng deri kelompok Saduki die manu na' betanyoe ke' Yesus. Reng Sakudi kin noe pecayo ken reng yeng dah mati langko' bengki' idup agei'. Jie sidoe dah mati daham, cum idup agei'. Jedi mátam. Do deri antaro sidoe yeng manu ke' Yesus. Dah nyoe jie sidoe betanyoe ke' Yesus.
41012019	"Guru," jie, "ukum adat yeng ditulis le' Kei' Musa nyo' diret kin do bepadah, mun do reng lelaki bejodo pie lalu mati bolum do berana' nyeh," jie, "menyadie iyo nyeh ca' bejodo ken kebelu omue nyeh, kei reng lelaki nyeh buleh tampang deri buboh ampeh keremiji direte," jie sidoe.
41012020	"Jedi potue ne gesahe. Poe do reng lelaki tujoh ko' yeng bemenyadie. Jedi omue yeng tuwo tei' bejodo, pie bolum iyo berana' nyeh iyo pun mat matiam.
41012021	Mangko adei' jurute tei' bejodo ken kebelu omue nyeh, pie dah nyoe adei' jurut nyeh tei' tup! mati jum, bolum iyo berana'. Dah nyoe adei' jurut iyo pun bejodo jum ken kebelu omue nyeh te'; pie ponyoe jum.
41012022	Sampai pengabise sidoe tujoh ko' bemenyadie mat bejodo bisam ken kebelu omue nyeh te', pi bemati-mati bisam, cum berana' bisam. Lalu dah nyoe kebelu omue nyeh tei' mat mati jum.
41012023	Jedi yeng kami na' betanyoe ke' kau tei'," jie sidoe, "potue ne. Jedi dah mensiyo bengki' idup agei' gi sopai," jie, "yeng mat kei jodo kebelu nyeh, di antaro sidoe tujoh ko' nyeh, go sidoe tujoh ko' nyeh kin bejodo bisam ken iyo," jie sidoe betanyoe ke' Yesus, (pie sidoe pun nyungkit-nyungkite nyem, go sidoe kin noe pecayoe ken reng yeng dah mati nyeh langko' idup agei').
41012024	Jedi samut Yesus, "A, ditue kin jelas nar ken kam mat salah kengkaji kam, go kam mat noe jelas ken yeng ditulis lem Kitap Allah ge'em, ken kam noe jelas ken kuwaso Allah ge'em.
41012025	Jedi ke' hal bejodo atau noe gi," jie Yesus, "go dah mensiyo bengki' idup agei' gi keidup mensiyo langko' na' po keidup pada' melekat di serugo nun; noe betumo' bejodo, noe belaki bebini.
41012026	A, ponyoe jum ke' hal mensiyo dah bengki' idup agei' nyeh, mat salah jum pemiker kam," jie Yesus. "Boh kam ngaji yeng nan dibeco kam di lem Kitap Musa nyeh, ke' hal kayu bedurie yeng benyalo mie. Kin jie Allah nyingka' Kei' Musa deri kayu bedurie yeng benyalo nyeh, Aku mat Allah yeng gei' disomah le' Abraham, Isak ken Yakub, jie Sen.
41012027	Sedang diret kin tawu, Allah mat disomah le' reng idupam; noe ken Sen disomah le' reng mati. Jedi mun jie Sen Sen gei' disomah le' Kei' Abraham desiyan kin maksute go Kei' Abraham mat idup agei'am, numo' pun desiyan daham ngerudu mati mie; (mun noe koti desiyan manseh nyomah ke' Allah?) Mangko," jie Yesus, "kengkaji kam mat salah nar ke' hal tue," jie.
41012028	Jedi mátam. Do siko' ugar agama yeng ningo sidoe becencugeh ken Yesus ponyoe. Iyo ningo penyamut Yesus nyeh mat konoe nar. Mangko iyo pun manu ke' Yesus, na' betanyoe ke' iyo jum. Lalu, "Guru," jie, "perentah Allah pailah yeng paling penting yeng paling utamo?" jie.
41012029	Samut Yesus, "Perentah Allah yeng paling penting nyeh ya'am, Dingo beh reng Israel. Ngat Tuwowe, Allah diret, yeng mat Allah. Cum Allah yeng layin.
41012030	Kam ca' kaseh patoh ken Tuwowe Allah kam seputeh ati sebeníng derah. Pusat pemiker kam ca' ke' Allah bangam; semuya' keidup kam ca' mementing Allah. (Ulang 6:4-5)
41012031	Lalu yeng keduwo nyeh paling penting jum," jie Yesus, "ya'am Kau ca' ngaseh betor po ngaseh diret kauam. (Imamat 19:18) Mat cum perentah yeng penting deri nyoe," jie Yesus.
41012032	"Konoe nar, guruei, penyamut kau nyeh," jie ugar agama nyeh. "Mátam yeng jie kau nyeh: Allah mat siko'am; cum Allah yeng layin.
41012033	Diret mat ca' kaseh patoh ken Sen seputeh ati sebeníng derah; pusat pemiker diret ca' ke' Sénam; semuya' keidup diret ca' mementing Sénam. Ken diret ca' ngaseh betor po ngaseh diretam. Nyoe penting deri ngunyo' pesaling cucol yeng bemacam bejenis pun," jie.
41012034	Yesus pun ningo penyamut reng nyoe nyeh mat konoam. Lalu jie Yesus nyingka'e, "Nyoma'am kau tekawum jum ken reng yeng nyomah Allah kei rajo," jie. Dah lopas nyoe nyeh mat cumam reng yeng bereni betanyoe ke' hal pai pun ke' Yesus go nan kalah nyem reng yeng na' ngenjorate.
41012035	Jedi mátam. Yesus pun ngajar di kolong rumah kediyam Allah nyeh. Jedi jie Yesus nyingka' sidoe yeng do dinyoe, "Nyeh menurut jie pada' ugar agama diret si Kristus, penulong yeng dijenyi Allah mie na' detang nyeh ca' deri buboh ampeh Kei' Daud, mat noe? (Nyoe pun konoam, go Kristus mat buboh sen secaro mensiyo.) Pie konai sidoe na' segontang ngenilai Kristus buboh ampeh sen secaro mensiyo?
41012036	Dingo beh kam tijum Kei' Daud mie, des sen dikuwaso Roh Allah mie. Ketiko nyoe kin jie Kei' Daud bungie potue, Allah Tuwowe mat do bepadah ke' Tuwowe ku. Lalu jie Allah nyingka' Tuwowe ku: Boh kau dudo' merentah di piya' kanán Ku tue lo'e, sampai Ku nyuroh pada' munsoh kau kei tija' iri' kau, jie Sen. (Masmur 110:1)
41012037	Bungi nyoam tijum Kei' Daud mie te'. Jedi maksute Kei' Daud, numo' pun sen akei' puyang Kristus nyeh," jie Yesus, "pie Kei' Daud manseh be-Tuwowe ke' Kristus, poe. Kiro Kristus ngat segontang buboh keturun Kei' Daud secaro mensiyo nyem si noe ken sen na' be-Tuwowe ke' buboh diret sen! (Pie poe pangkat Kristus mat lobeh tingie deri buboh Kei' Daud secaro mensiyo pun, dih?)" jie Yesus. Reng rami nyeh pun mat ayah nar ningo pengajar Yesus.
41012038	Jedi dah nyoe jie Yesus, "Awas beh kam; nang na' kam nunoe gewai pada' ugar agama yeng gela' ngelelaga', yeng bejelan ngelalu pada' reng rami pakai beju jubahe yeng mewah. Sidoe ayahe dialu disamut di adap reng rami, disapo reng Pa' Guru.
41012039	Des semeyang nyeh sidoe nan ca' dudo' di arong tekemuko; a, ken des bepesta pun sidoe nan ca' dolu dilayan.
41012040	Sidoe si ngelakar pada' reng betinoe belu ken bujo' rayue, sampai ngabis pada' jolue. Dah nyoe sidoe bedoa yeng panyang-panyang, kei iyo napo' ngelibue kesalah direte, gei' diangap reng panci. Rajo boratam ukum sidoe gi," jie Yesus.
41012041	Jedi Yesus tei' do di rumah kediyam Allah, dudo' besenopang ken arong reng nyumang duwite. Mat benya' reng yeng nyumang duwit; reng kayo reng berado pun nyumang duwite benya' dinyoe.
41012042	Pie dah nyoe detang jum reng betinoe belu yeng bensat. Iyo nyumang duwo bingkap duwit sin yeng nilaie paling kocit.
41012043	Jedi merati gewai reng belu nyeh tei' Yesus pun nyuroh pada' murite ngitong ngajie jum. "Dingo beh kam," jie, "tue mat-mátam yeng ku padah ke' kam. Semuya'-muya' reng yeng nyumang ditue pie mun diitong manseh reng belu yeng bensat tue yeng paling benya' sumange.
41012044	Go reng layin numo' pun benya' iyo ngunyo'," jie Yesus, "pie manseh deri kelobeh jolue. Pie reng belu tue sungoh pun bensat pie iyo nontu duwite yeng do di iyo. Sampai cumam kesisoe nyo' iyo belenyo agei' kaloe pun," jie Yesus.
41013001	Dah nyoe Yesus sidoe turun deri rumah kediyam Allah. Ketengah sidoe turun tei' do siko' murite nyingka' Yesus, "Tau beh, Guru. Pada' gedong rumah kediyam Allah tue paling panciam, dih? Paling bosaiam pada' betue," jie.
41013002	Samut Yesus, "Mátam, diret merati pada' gedong tue mat paling panciam," jie. "Pie dingo beh kam. Pada' gedong yeng panci yeng diperati diret tue langko'e gi dipunah ranah bisam. Pada' betue yeng bosai-bosai pun pie mat noe tawu ken pesene agei'; mat ruma' rora' pamar bokar bisam," jie Yesus.
41013003	Jedi dah kaloe ponyoe Yesus ken pada' murite dudo' di tongah-tongah natai Buki' Saitun di senopang rumah kediyam Allah. Lalu Petrus, Yakobus, Yohanes ken Andreas bangam betanyoe ke' Yesus.
41013004	Jedi jie sidoe, "Padaham ke' kami ken sebilo semuya' nyoe langko' tejedi, guruei. Pailah kei tanoe kei kami tawu ken semuya' nyoe dah na' dituntong gi?" jie sidoe.
41013005	Jedi samut Yesus, "Potue ne, kamei, dah nyoe gi. Kam mat ca' ati-ati, ca' bejego, gei' kam noe tepengaroh.
41013006	Mat benya' nar reng yeng cagar detang ngangkue atas demo aku. Akuam Kristus, penulong yeng dijenyi le' Allah, jie sidoe pie sidoe mat memuloe nyem. Pie pengabise mat benya' reng yeng dikelakare gi.
41013007	A, ken cagare kam langko' ningo agah awoh pada' nenggeri nenggero yeng beperang betempor beyi' jewoh beyi' soma' pun, pie sungoh pun ponyoe kam nang na' tekeraya'. Go semuya' jolu ke' deng nyoe mat dah ditentu le' Allah. Nyoe mat ca' tejedi sebolum pengudah nyeh, pi nyoe pun gei' bolum pengudahe nar.
41013008	Yeng langko' tejedi sebolume ya'am pada' nenggeri nenggero demo ke' pada' rajo ken pada' pemerentah nyeh mat langko' lawan melawan. Ken pada' deniyo tue langko' simah begontar ditue dinyoe tam gempa bumi; a, ken pada' mensiyo pun langko' buyun menyasat . Pi nyoe pun sebujor gei' ketongaie nyem; kiro reng berana' nyeh berue berodaiam," jie Yesus.
41013009	"Kam si mat ca' jegoam. Go kam cagar serarat didudoh dipecaro le' pada' ketuwo, ken kam langko' dipempungah dipelesah le' pemimpin agama diret di rumah semeyang pun. Malah ken paie kam sampai diserah kei dipecaro di adap pada' gubernor ken pada' rajo pun, tam kam pecayo ken aku, pi nyoe pun kelorong gei' kam besaksi ke' sidoe ke' hal aku.
41013010	Go sebolum pengudahe gi agah panci kin mat ca' dolu dipadah ke' semuya' benso mensiyo lo'e. Jedi maksute nyoe pun dipakai Allah lem rencana Sen jum.
41013011	"A, sal ge' kam ditangkap dipecaro reng si kam nang na' ngorie ngaji pai nyo' kam nyamut panere. Dah jengkah kam ngadape si dikosoh pai ja' kato yeng diborie Sen ke' kam, go noe iyo kam peh yeng madahe, pie Roh Allaham yeng ngomóng ngelalu kam.
41013012	"A, ke' hal kam ditangkap opai gi," jie Yesus, "yeng langko' nyerah kam gei' kam diukum mati gi pun noe iyo urang peh, pie pada' waris wala' diret kamam: demo ke' dulor menyadie kam, demo ke' apa' kam, demo ke' ana' kam pun, yeng ngelango' ngelangar kam ino' apa'e, sampai diserahe ke' pada' ketuwo gei' diukum mati.
41013013	Pada' semuya' mensiyo mat langko' risie ken kam go kam murit aku," jie Yesus. "Pi kam ca' beetat nyem, go sopai ja' yeng teetate sampai ke' pengudahe si mat langko' ditulong diselamát," jie.
41013014	"Jedi dah nyoe kam langko' merati jolu yeng paling dikerisie le' Allah, yeng temosie temeregam di arong yeng Sen didah, sampai rumah kediyam Sen mat dikotor dicemar le' jolu nyoe," jie Yesus. Jedi mátam. Pada' reng yeng ngembeco tue mat ca' panai ngalimáte, gei' tawu ken tuju maksute. Jedi jie Yesus, "Mun kam dah merati nyoe si mangko semuya' segeno reng di Yudea ca' rariam, betapo' di peloya' pada' gunóng nun. Nang ngaji jolu yeng layin.
41013015	Mat ca' copat rariam; misale mun reng nongah do di co' loteng* nyeh mat ca' bebodap turun rari ja', nang ngaji bokal sangu opai," jie.
41013016	"A, ponyoe jum misale mun do reng yeng nongah di umo tanáme, nang na' ngaji na' bebeli' ke' rumah to' ngamie pakai ingap opai. Pie mat ca' bekedibas rariam, puteh jempoe bebodap, ke' peloya' pada' gunóng nun.
41013017	"Kaseh ku ngaji pada' reng yeng nganong ken pada' reng yeng gei' nyusu ana'e yeng ca' ngerudu kesensare nyoe jum, jera'e," jie Yesus. "Go mat ugas ngeloham semuya' segenoe ketiko nyoe, sa'am go pada' reng yeng nganong ken pada' reng yeng gei' nyusu ana'e kekocit.
41013018	Mangko kam mat ca' bedoa minta' ke' Sen gei' noe tejedi des munsim colap, gei' cum peribate kam rari,
41013019	go dah jemán pengudah nyoe gi mat ngatam kesusah kesensare yeng langko' dirudu mensiyo. Mat cum melobehe, semejak deri asal muloe mie des Allah mulah deniyo tue, sampai ke' ari tue, sampai ke' pemuntol jemán gi pun pie mat cum melobeh kesusah kesensare yeng langko' dirudu le' pada' mensiyo dah jemán pengudah tue gi.
41013020	Mun jemán nyoe noe dibatas Tuwowe waktue si mat cum mensiyo yeng bodan, mat bemati-mati bisam. Pie tam Sen gei' manseh ngaji pada' reng yeng dipileh kei engku Sen si, mangko Sen mutuse gei' jemán nyoe noe lamat.
41013021	-
41013022	Jedi mátam, kamei, mat ca' ati-atiam kam dah jemán pengudah nyeh. Go ketiko nyoe mat do benya' penipu pengelakar yeng ngangkue direte Kristus, atau pun penijum Allah. Jedi mun kam ningo reng yeng bepadah, Tau beh kam, tue ne, dah do dah Kristus, penulong yeng dijenyi le' Allah atau pun jie yeng layin madah, Ti beh kam, dinun ne, kamei, dah do dah Kristus, pie kam nang na' ningoe," jie Yesus. "Sidoe langko' mulah pada' keenah keaneh petanah petano. Maksut sidoe si kira' mampu na' nipu ngendeyo na' nari' pada' reng yeng dipileh Allah to' engku diret Sen pun.
41013023	Pi awas beh kam! Ngopai go semuya' tue dah ku padah ke' kam sebolum iyo tejedi pun, gei' sempayo kam noe konoe kelakare," jie Yesus.
41013024	-
41013025	"Jedi dah lopas jeman kesusah kesensare nyeh si," jie Yesus, "dah nyoe temosie pada' penampa' di langi' yeng ugas agong tampa' nyeh langko' tekuca' teguyu. Sampai pengabise mato ari mat padam, losi penampa'e; bulan pun cumam cayoe, ken pada' bintang nyeh peterotah losi deri langi'.
41013026	Dah nyoe pada' mensiyo langko' merati aku yeng didemo Ana' Mensiyo turun di pada' románg. Dinyoe pada' mensiyo langko' merati kuwaso ku ken keagong ku yeng ugas ngatam.
41013027	Dah nyoe ku langko' ngutus pada' melekat ku to' ngamie ngumpol pada' reng yeng ku pileh nyo' engku diret ku; lalu mat dikumpole deri pemuntol deniyo sampai ke' pemuntol serugo pun. Siko' pun cum yeng kelawong angín. Ponyoam kedetang aku gi," jie Yesus.
41013028	"Jedi, kamei, ke' hal tano jemán pengudah nyeh perbeninge kayu buwah, benso kayu ara nyeh," jie Yesus. "Diret kin tawu, mun kayu ara nyeh dah mulai nyopi' anto'e kin nyoe tanoe, ari dah na' kemarau dah.*
41013029	Jedi ponyoe jum ke' hal petanah petano yeng ku padah ke' kam tadie; mun kam merati semuya' jolu nyoe dah tejedi si maksute kin jemán pengudah nyeh mat noe dam lamat. Mat dah soma' nar dam.
41013030	Semuya' tue langko' tejedi pun," jie Yesus, "sebolum lapis tue* bis mati; nyoe mat-mátam, kamei.
41013031	Go posan payit aku mat togap kukoham; do langi' ken tanah tue si langko' losi nayápam, pie posan payit aku si tan seora'-ora'eam.
41013032	"A, ke' hal arie ken pai pemayoe ku langko' detang gi si," jie Yesus, "go ngat Apa' kuam yeng tawu. Siko' pun cum reng layin yeng tawu: pada' melekat Sen pun noe tawue; a, aku Ana' Sen pun mat noe tawu ku jum. Ngat siko' Sénam yeng tawu.
41013033	Mangko kam ca' nan siyapam. Ca' jego. Go kam mat noe tawu ken sebilo ku langko' detang.
41013034	Ibarat ke' tuwowe rumah din mun iyo na' bejelan ke' jewoh kin iyo nyuroh pada' ana' buwahe nyo' ngurus semuya' segeloe des iyo cum; tiyap ko' sidoe rato-ratoe diajen gewaie. A, reng yeng nungu lawang rumahe si iyo disurohe ca' nan siyap bejego.
41013035	Jedi ponyoe jum kam. Kam ca' nan bejegoam, go kam noe tawu bilo tuwowe rumah langko' detang, tah malam ariei, tah tongah malamei, tah dini ariei, tah bekolamei; kam si mat noe tawu kam.
41013036	Pie nang na' sampai aku temosie detang kam gei' kebonóng tidor.
41013037	Mangko ku madahe ke' semuya' segeno, na' po yeng ku padah ke' kam tue: kam ca' nan siyap, ca' bejegoam," jie Yesus..
41014001	Jedi tingal duwo ari dam manu ke' Ari Raya Ngelalu ken Pesta Roti yeng Noe Bepengemang. Jedi pada' ketuwo pelayan agama Yahudi ken pada' ugar agama nyeh gei' ngogoe kelorong caro besesulit nyo' nangkap Yesus kei dibunohe.
41014002	Pie jie sidoe pado sidoe nang na' ketengah reng rami ngalu pesta, gola' sidoe iroh, ngamo' belo.
41014003	Jedi mátam. Yesus tei' nongah do di kampong Betania, di rumah reng bedemo Simon yeng bokas saki' kusta. Jedi Yesus sidoe tei' dudo' makan di rumah Simon. Jedi kebonónge makan tei' do detang siko' reng betinoe yeng meyie tepayan kocit deri betu pualam, bisei' binya' wangi yeng paling mahal, yeng dipulah deri binya' ancit yeng murni. Jedi dah nyoe tepayan kocit nyeh dipukahe liyere, lalu binya'e ditungange ke' kepalo Yesus.
41014004	Pie do di antaro reng dinyoe yeng redo risie ken perboko reng betinoe nyeh, lalu sidoe begunau siko' ken betore. "Mawáham beh," jie sidoe, "rugi modasam binya' memahal nyoe dipakai noe menentu ponyoe.
41014005	Boh mun dijuwal; benya' ye' duwite ye'; sampai tigo ratus bingkap duwit perak. Kira' dijuwal kin duwite kei diunyo' ke' reng yeng bensat," jie. Mangko reng betinoe mat dicacue le' sidoe.
41014006	Pie jie Yesus, "Jediam beh, jera'e; noe sa' dicacue. Ngopai go kam na' nyuroh atie susah? Teruhal yeng digewaie to' aku tue mat panciam.
41014007	A, ke' hal nulong reng bensat si nyoe panci jum. Ja'e go nan do kelorong kam nyo' nulonge, go pada' reng bensat kin nan do nyem di antaro kam. Pie aku si noe; go aku noe dam lamat na' ningal kam.
41014008	A, reng tue pun," jie Yesus, "mat ngamie kelorong yeng do tue to' iyo melayan aku; iyo nungang kepalo ku ken binya' tue kin na' po yeng digewai reng nungang binya' ke' bengkai sebolum dipasar, pie iyo tue nungange ke' aku sebolum ku mati pun.
41014009	Mangko," jie Yesus, "dah agah panci dipadah dinai-nai pun di seruroh deniyo tue si gewai reng tue mat langko' dipadah jum, diingát dikenáng reng. Nyoe mat-mátam, kamei," jie Yesus.
41014010	Jedi mátam. Dah nyoe Yudas Iskariot, siko' deri murit Yesus yeng keduwo belas ko' nyeh, manu ke' pada' ketuwo pelayan agama Yahudi madah ke' sidoe ken iyo relo nyerah Yesus ke' sidoe.
41014011	Sidoe pun ayaham ningoe, lalu sidoe bejenyi ngupahe. Mangko Yudas pun ngipoe kelengah nyo' iyo nyerah Yesus ke' sidoe.
41014012	Jedi mátam, dah manu ke' Pesta Roti yeng Noe Bepengemang dah. Ari pertamoe nyeh kin ca' nyemeleh ana' domo kei nyamut Ari Raya Ngelalu. Jedi jie murit Yesus betanyoe ke' Yesus, "Dinailah kami ca' berajen berano' jolu nyo' kau nyamut pesta Ari Raya Ngelalu kaloe?" jie.
41014013	Lalu Yesus mat ngutus murite duwo ko'. "Kam," jie, "ca' ke' kota. Dah detang ke' kota kaloe kam langko' betomu ken siko' reng lelaki yeng nangong tepayan bisei' ayie; dah betomu kaloe kam ngenjurute
41014014	sampai ke' rumahe. Tang ke' rumahe kam pun tamoe, dah nyoe kam tanyoam ke' tuwowe rumah nyeh, posan guru tei' dinaiam ento' kamar temuwai yeng dah diajen kei iyo ken pada' murite ento' ngalu pesta Ari Raya Ngelalu.
41014015	Tuwowe rumah pun langko' ngantar kam ke' kamar bosai di loteng nun gei' kam merati aronge yeng lengkap ken pada' perabote. A, dinyoam kam ca' nyiyápe nyo' diret makan kaloe," jie Yesus.
41014016	Jedi ningo posan Yesus tei' mat turunam murite yeng duwo ko' nyeh. Dah detang ke' kota tei' mat pas cuco'am ken yeng dipadah le' Yesus tadie ponyoe. Sidoe pun ngajen jolu disego to' sidoe nyamut Ari Raya Ngelalu dinyoe.
41014017	Jedi dah ujong ari nyeh Yesus ken murite yeng layin* detang jum.
41014018	Jedi kebonóng sidoe dudo' makan tei' Yesus pun bepadah ke' sidoe, "Mat do siko' deri kam yeng dudo' makan ken aku ditue yeng langko' nyerah aku ke' munsoh ku," jie.
41014019	Pada' murite pun susaham ningo paner Yesus bungi nyoe, lalu sidoe begiler-giler betanyoe ke' Yesus, "Noe ken aku, dih, Tuwowe?," jie.
41014020	"Pie," jie Yesus, "mat siko' deri kam duwo belasame'," jie, "yeng ngencelup rotie ke' lem mangkok beroto ken aku tue," jie, "yeng langko' nyerah aku ke' munsoh ku.
41014021	"Yeng mat si, kamei," jie Yesus, "go aku Ana' Mensiyo nyeh mat ca' matiam cuco' ken yeng dah ditulis ke' hal aku lem Kitap Allah mie. Pie mat parah nar reng yeng nyerah aku ke' munsoh ku. Manseh panci ge' mun iyo noe diado kaliam mie, (deri pado ngerudu ukum yeng langko' dirudue tam iyo nyerah aku)," jie Yesus.
41014022	Jedi kebonóng makan tei' dah nyoe dijepaie Yesus roti nyeh, lalu iyo beterimoe kaseh ke' Apa'e. Dah nyoe roti nyeh dipocah-pocahe, dibecare ke' pada' murite. "Amiam kam," jie Yesus, "segoam; tue tuboh aku," jie.
41014023	Dah nyoe dijepaie jum cawan yeng bisei' ayie angur, lalu besukor beterimoe kaseh agei'am ke' Apa'e. Lalu dibilinge ke' pada' murite; semuya' sidoe pun mat nginsup deri isei' cawan nyoam.
41014024	"Tue," jie Yesus, "derah aku yeng cagar betumpah nyo' reng benya', kei ngesah jenyi semayo Allah ken umát Sen," jie.
41014025	"Aku pun," jie, "cumam nginsup agei' ayie angur tue lem jemán tue. Nyoe mat-mátam, kamei. Nginsup noe nginsup," jie, "ca' dah diret beriyah berami nun gi, dah nginsup ayie angur yeng beru des Apa' ku disomah kei rajo gi," jie Yesus nyingka' murite.
41014026	Jedi mátam. Dah makan pesta tei' dah nyoe sidoe nyanyi lagu sekaran; lalu sidoe pun pamus turun ke' Buki' Saitun die.
41014027	Jedi jie Yesus nyingka' murite, "Semuya' kam kaloe langko' rari: aku ditingal kam ming ponyoam," jie. "Go kin ditulis lem Kitap Allah mie yeng bungie potue, Aku, jie Sen, langko' mempungah penungu domo, dah nyoe pada' domo pun langko' pencar temiyar, jie Sen. (Sakaria 13:7)
41014028	Pi," jie Yesus, "dah ku bengki' idup agei' si aku langko' ke' Galilea, bejenjuwong ken kam dinun," jie.
41014029	Pie jie Petrus, "Aku si cum ku ningal kau, numo' pun kau ditingal pada' sidoe layin," jie.
41014030	Pie samut Yesus, "Do die kau ningal aku, malam kaloe ye'," jie nyingka' Petrus. "Malah ken paie bolum mano' tengkuko' duwo kali kaloe kau dah nyangkal aku tigo kali," jie.
41014031	Pie Petrus ngiyal bepadah, "Kepa' pun aku ca' mati ken kau pun pie ku noe ku nyangkal kau peh," jie. Pada' murite yeng layin pun ponyoe jum bungie, cumam sidoe na' nyangkal Yesus, jie.
41014032	Dah nyoe sidoe detang ke' arong demo Getsemani. Jedi jie Yesus nyingka' pada' murite yeng benya' nyeh, "Kam dudo' ditue lo'e. Ku na' bedoa dinun."
41014033	Lalu iyo meyie Petrus, Yohanes ken Yakobus nyo' namahe. Dah nyoe paling na' so disogalam atie, dibelun tam kesusah kegedoh.
41014034	"Ati ku," jie, "na' so ancor luloh po kapor pali'am," jie, "na' so na' matiam, kamei," jie. Dah nyoe jie, "Kam ca' betungu ditue lo'e, bejego ken aku sementaro ku bedoa," jie Yesus nyingka' sidoe tigo nyeh.
41014035	Iyo tei' manu ke' jewoh kit, dah nyoe benyonsam ke' tanah tam kesusah atie. Iyo bedoa minta' ke' Apa'e mun do alore gei' iyo dikiyas deri kesensare nyoe.
41014036	"Abba*, Apa' ku," jie, "Den semuya' uleh semuya' mampu. Siseham kesensare tue deri aku, Pa'ei. Pie nang na' Den nunoe kemawo' aku; tunoam pai yeng Den kemawo'," jie Yesus.
41014037	Dah nyoe iyo bebeli' ke' murite tigo ko' nyeh; diperati le' Yesus tei' sidoe dah tidor dah. Jedi jie Yesus nyingka' Petrus, "Dah tidor dah peh kam, Simon?," jie. "Noe mampu kam nar, poe, bejego sejam pun," jie.
41014038	"Pie kam mat ca' bejegoam, ken ca' bedoa, gei' kam noe kalah sege' digudo. Roh kam si do keingín na' ngelaku yeng panci, pie kemampu kam cum, go tuboh kam mat lomah," jie Yesus.
41014039	Dah nyoe iyo manu agei' ke' ujong kit, bedoa na' po iyo tadie ponyoe.
41014040	Dah nyoe iyo bebeli' ke' murite yeng tigo ko' nyeh; diperatie sidoe tigo ko' nyeh tidor agei'am, go mat kanto'am matoe. Sidoe pun rasoe, pie cum dedal ingele na' nyamut Yesus gopai go nan tidor nyem.
41014041	(Dah bedoa agei' ponyoe) dah nyoe iyo bebeli' ketigo kalie ke' sidoe tigo nyeh. Lalu jie Yesus nyingka' sidoe, "Ne, manseh ngalai tidor nyem gewai kam, poe," jie. "Jediam! Ti beh! Tue dah jengkahe dah kei aku Ana' Mensiyo nyeh ca' diserah ke' reng bedoso.
41014042	Bengki' die," jie, "yo' diret manu ke' sidoe dinun. Ti beh, dah do dah reng yeng langko' nyerah aku," jie Yesus.
41014043	Jedi ketengah iyo ngomóng tei' mat detangam Yudas, siko' deri murite yeng keduwo belas ko' nyeh. Yeng namah Yudas tei' pada' reng rami yeng meyie pada' kelewang ken pementonge. Nyuroh pada' reng rami namah Yudas nyeh tei' go disuroh pada' ketuwo pelayan ken pada' ugar agama ken pada' ketuwo reng Yahudi.
41014044	Jedi Yudas yeng na' nyerah Yesus tei' tadie ponyoe dah bepakat dah ken reng rami. Jie Yudas nyeh, "Tang kinun sopai ja' reng yeng ku ciyum kaloe, reng nyoame' urange yeng ca' ditangkap; dah ditangkap ati-atiam kam ngenjegoe," jie.
41014045	Jedi mátam, detang kinun tei' Yudas tei' mat lintus manu ke' Yesus. "Guru," jie. Lalu diciyume le' Yudas, na' po reng nyamut gelumo mansa'e.
41014046	Tumas diciyume tei' Yesus pun lintus dicogap reng, lalu dikerebo' ditangkap pada' reng rami.
41014047	Temosie siko' murit Yesus yeng bediri soma' nyoe noe mererema'e ngencabut kelewange lalu pak! mangkah ulun pelayan agong nyeh, sampai rimpong kelinange.
41014048	Dah nyoe jie Yesus nyingka' pada' reng rami nyeh, "Ngopai," jie, "go kam nangkap aku ca' bekelewang ca' bepementong? Poe aku tue reng jat nar," jie.
41014049	"Teruhale aku milang ari do ngajar di rumah kediyam Allah; kam pun nan do ningo aku dinun. Pi gopai go keh kam nangkap aku dinun? Ja'e tue tejedi pun go yeng ditijum lem Kitap Sen mie mat ca' dituntongam," jie Yesus.
41014050	Dah nyoe ngaso Yesus ditangkap nyeh pada' murite pun mat rariam, Yesus mat ditingale ming dinyoe.
41014051	Jedi do siko' reng bujang yeng namah ngenjurut Yesus yeng bekekebu' selamar kayin linén nyem. Dah nyoe do reng yeng ngencogap iyo jum, na' nangkape,
41014052	pi tecogap ke' kekebu'e nyem. Unán bujang nyeh mat rari telanyang; kayin linéne ditingale nyem.
41014053	Jedi dah ditangkap tei' Yesus dibeyie le' sidoe ke' rumah pelayan agong lem agama reng Yahudi. Pada' ugar agama demo ke' pada' ketuwo pelayan ken pada' ketuwo yeng layin pun dah bekumpol bekalue dinyoe.
41014054	Jedi Yesus dibeyie kinyoe. Petrus si ngenjurut deri jewoh, lalu iyo tamoe jum ke' kolong rumah pelayan agong. Iyo dudo' dinyoam ken pada' serededu penjego, bediyang soma' api.
41014055	Jedi dah nyoe Yesus mat dipecaro le' pada' ketuwo pelayan demo ke' semuya' kelompok akim reng Yahudi. Sidoe tei' ngengkorek ngogoe bokti kesalah Yesus, go kona' sidoe iyo ca' diukum mati, pi mat cum nomu boktie.
41014056	Pada' saksi pememuloe nyeh mat benya' nar yeng mempulah Yesus, pie tungkang tangking nyem, cum yeng senyucok belo saksie begesah.
41014057	Kepepuwase do yeng bediri besaksi, ngendudoh Yesus bungie potue.
41014058	"Kami si," jie sidoe, "do ningo iyo tue bepadah ken iyo langko' ngeruma' rumah kediyam Allah yeng dipulah le' mensiyo, jie. Dah diruma'e iyo jie mampu mulahe agei' lem tigo ari nyem, pie yeng noe dipulah le' mensiyo, jie." Ponyoam gesah saksie, pie sidoe memuloe, mempulah Yesus nyem.
41014059	Saksi sidoe pun tungkang tangking jum.
41014060	Pengabise pelayan agong die bediri di adap pada' betore yeng mencaro Yesus, lalu iyo betanyoe ke' Yesus. "Nyeh," jie, "kau noe kau nyangkal peh, yeng disaksi le' sidoe ke' hal kau nyeh?" jie pelayan agong.
41014061	Pie Yesus mat cum iyo nyamute sepatah kato pun, iyo ngojap nyem. Dah nyoe pelayan agong betanyoe agei' ke' Yesus, "Nyeh kau," jie, "mat Kristus Ana' Allah peh?" jie.
41014062	Lalu samut Yesus, "Mat akuame'. Malah ken paie pada' deduwan pun langko' merati boktie yeng nyato nar gi, go dah nyoe gi," jie Yesus, "deduwan cagar merati aku yeng didemo Ana' Mensiyo dudo' di serugo nun di sepiya' kanán Allah Apa' ku yeng rajo kuwaso. Dinyoam ku mat disomah kei rajo beroto ken Sen. Dah nyoe aku langko' turun di lem románg nyo' ku mencaro ngakim pada' mensiyo di deniyo tue,*" jie Yesus.
41014063	Jedi dah ningo paner Yesus bungi nyoe tei' pelayan agong tei' simah ngencabi' pekakas direte, kengengiyale atie tam Yesus ngangkue direte samo ken Allah. Jie pelayan agong, "Mun dah bungi nyoe," jie, "dah noe begogoe agei' kesalahe," jie.
41014064	"Kam pun dah ningo dah ken iyo mat menghina ngeremeh Allah," jie nyingka' betore yeng mencaro Yesus tei'. "Nyeh koti kam bebar benya' ngendecing kesalah reng tue?" jie. Sidoe pun nyamut serentakam, mutuse ken Yesus ca' diukum mati.
41014065	Dah nyoe separoe sidoe tei' teger ngelujah Yesus, lalu matoe dikobate ken bonáng, dah nyoe sidoe teger ninyue, samel ngeolo'-olo'e. Jie sidoe nyingka' Yesus, "Ne," jie, "sopaiam di antaro kami yeng ninyu kau tue? Kau kin panai betijum," jie. Pada' serededu penjego pun ramiam nampare jum.
41014066	Jedi mátam te'. Petrus si gei' dudo' di luwar, di kolong rumah pelayan agong. Dah nyoe siko' betinoe pembentue pelayan agong nyeh ngelalue.
41014067	Dah teperati ke' Petrus bediyang nyeh lalu iyo ngenjena' muko Petrus, lalu jie, "Ne, kau pun nan bekaban ken reng deri Nasaret nyeh, tau ku," jie.
41014068	Pie Petrus tei' nyangkale. "Ah, pai ge' maksut omóng kau nyeh?" jie. "Ku noe tawu ku ken omóng kau tue," jie. Lalu Petrus pun ngaleh ke' muko lawang pagar kolong.
41014069	Dah nyoe diperati agei'am dinyoe le' pembentue yeng siko' tadie, lalu jie pembentue nyeh nyingka' reng layin dinyoe, "Ha, reng tue pun bekaban ken sidoe jum," jie.
41014070	Pie Petrus tei' nyangkale agei'am. Dah nyoe noe dam lamat reng yeng bediri di soma' nyeh bungi nyoe agei'am nyingka' Petrus. "Mátam ye'," jie, "kau tue sekaban ken sidoe, go kau kin reng Galilea," jie.
41014071	Pie Petrus tei' simah nyumpah direte; "Aku tarah ke' noe tekenal kaliam ken urang yeng jie kam nyeh," jie.
41014072	Tumas iyo bepaner bungi nyoe tei' temosie mano' pun mat tengkuko' keduwo kalie. Lalu Petrus pun teringáteam ken yeng dipadah le' Yesus tadie ponyoe, ken iyo langko' tigo kali nyangkal Yesus sebolum mano' tengkuko' (duwo kali). Dah teringáte ken omóng Yesus tei' Petrus pun sap! nangisam.
41015001	Jedi mátam te'. Pas bukoe tampa' nyeh pada' ketuwo pelayan ken pada' ketuwo reng Yahudi yeng layin demo ke' pada' ugar agama ken semuya' kelompok akim nyeh bekumpol bekalue mutus pecaro Yesus. Keputus sidoe Yesus mat ca' dibeyie ngadap gubernor Pilatus; mangko Yesus dipasong ke' jerie, dibeyie sidoe deri nyoe, diserahe ke' gubernor.
41015002	Lalu mátam, dah ngadap Pilatus tei' Pilatus pun nyerudi ke' Yesus ke' hal penomah pendudoh reng ke' hal iyo nyeh. Lalu jie Pilatus, "(Jie sidoe kau madah diret kau rajo reng Yahudi. ) Nyeh kau mat rajo reng Yahudi peh?" jie. Samut Yesus, "Mátam yeng jie den nye', jie.
41015003	Pada' ketuwo pelayan nyeh simah ngendudohe, mat benya' nar gewai jat yeng digewaie, jie sidoe.
41015004	Pie Yesus cum iyo nyamut sepatah kato pun. Lalu Pilatus betanyoe agei'am ke' Yesus. "Dingo beh pada' penomah pendudoh sidoe ke' hal kau nyeh," jie. "Ngopai go ngei' kau nyamute?" jie Pilatus.
41015005	Pie sungoh pun ponyoe Yesus manseh kehe nyamut; iyo ngojap nyem. Ngaso ponyoe tei' Gubernor Pilatus mat kangápam iyo meratie.
41015006	Jedi tiyap Ari Raya Ngelalu nyeh kebiyaso selomo Gubernor Pilatus nan do ngelopas siko' reng yeng ditahane di penjero, nyo' nyenáng ati reng Yahudi. Yeng nentu sopai yeng dipelopase mat reng Yahudiam.
41015007	Jedi ketiko nyoe do siko' reng bedemo Barabas yeng nyomie ponyoe dipenjero ken pada' betore. Go des sidoe ngaca' ngarang reng rami to' ngelawan pemerentah nyeh mat doam iyo munoh reng. Mangko mat dipenjeroam Barabas nyeh.
41015008	Jedi mátam. Ketengah Yesus gei' ngadap Pilatus nyeh dah nyoe do pada' reng Yahudi yeng rami manu ke' Pilatus. Sidoe minta' gei' iyo ngelopas siko' reng yeng ditahane na' po ketongkahe selomoam des Ari Raya Ngelalu nyeh.
41015009	Jedi jie Pilatus nyingka' reng rami nyeh, "A, koti mun ku ngelopas rajo kam reng Yahudi to' kam? Na' noe kam?" jie.
41015010	Bungi Pilatus ponyoe pun tam iyo na' ngelopas Yesus. Nyurohe na' ngelopas Yesus tei' go iyo dah tawu ken Yesus diserah ke' iyo le' pada' ketuwo pelayan pun noe iyo tam kesalahe peh, pie tam sidoe isin dengki nyem. Mangko kona' Pilatus nyeh na' ngelopas Yesus.
41015011	Pie ngaso Pilatus na' ngelopas Yesus tei' mangko pada' ketuwo pelayan teger ngaca' ngarang pada' reng rami gei' nyuroh Barabas ja' dipelopas Pilatus.
41015012	Ningo peminta' reng rami gei' Barabas dipelopase lalu jie Pilatus, "Nyeh mun ponyoe ca' ku pekoti ken reng yeng didemo kam rajo reng Yahudi tue?" jie.
41015013	Pada' reng rami pun bepangkas kayis nyamute, "Disalip ja' iyo!" jie.
41015014	"Pi ngopai iyo ca' disalip?" jie Pilatus. "Pailah kesalahe?" jie. Pie pada' reng rami nyeh kin ontap-ontap pangkas kayis pera' perango, "Disalip ja' iyo," jie.
41015015	Jedi mátam, pengabise mat Barabasam yeng dipelopas Pilatus nyeh, entam iyo na' nyenáng ati reng rami. Yesus si disurohe gei' dipelesah lo'e, dah nyoe mat diserahe le' Pilatus gei' iyo disalip.
41015016	Jedi mátam. Dah nyoe Yesus dibeyie le' pada' serededu nyeh ke' delam rumah gubernor, ke' arong kediyam serededu yeng do di delam nyeh, lalu sidoe ngumpol pada' regue dinyoe.
41015017	Jedi Yesus disaro' sidoe ken beju jubah ungu*, keca'e jubah ungu yeng dipakai kebiyaso le' rajo. Dah nyoe sidoe ngenggolong labong akar durie, lalu dikonoe ke' kepaloe.
41015018	Dah dikonoe ke' kepaloe tei' dah nyoe sidoe bepangkas kayis ca'ca'e besesungko, "Panyang umoram den, rajo reng Yahudiei," jie.
41015019	Bepererotu'am sidoe simah melentonge ke' kepalo Yesus ken tungkate, ken simah dilujahe jum. Sidoe belutut di adape, seolah-olah na' nyomah iyo kei rajoe.
41015020	Dah kepepuwas sidoe meremayín ngererujonge ponyoe dah nyoe dikerama' le' sidoe beju jubah ungu nyeh lalu digentie semulo ken pekakas direte tadie. Dah nyoe iyo mat diiring le' sidoe pamus gei' disalipe.
41015021	Jedi ketengah bejelan nuju ke' luwar kota pada' serededu yeng ngiring Yesus tei' namput betomu ken reng lelaki yeng kememujore detang tomus ke' kota. Demoe tei' Simon; asale deri kota Kirene*. Iyo apa' Aleksander ken Rupus. Jedi ngaso betomu ken Simon di jelan nyeh pada' serededue ngempaksoe ca' nangong salip Yesus.
41015022	Dah nyoe Yesus mat dibeyie ke' arong demo Golgota. Golgota tei' retie Kerakah Kepalo.
41015023	Jedi detang kinun Yesus diunyo' sidoe ken ayie angur becampor ken binya' ancit*, pie iyo ngei'e.
41015024	Lalu mátam, dah nyoe sidoe mat nyalipe. Dah nyoe pekakase diamie, dibegie ke' pado sidoe. Sidoe cabut uni ento' buleh sereno deri pekakas Yesus.
41015025	Jedi pemayo ari iyo disalip tei' mato ari mancar, jam semilan bekolam.
41015026	A, yeng didudoh ke' hal iyo nyeh ditulis reng jum ke' ketukong papan; tulise tei': Tue Rajo reng Yahudi.
41015027	Do jum reng perampok duwo ko' yeng disalip beroto ken Yesus jum, siko' di kiboe siko' di kanáne. [
41015028	Lalu mat tuntongam yeng ditulis lem Kitap Sen nyomie yeng bungie potue, Iyo diangap reng sekabanam ken reng jat.]
41015029	Arong nyoe kelelalu reng jum. Jedi sege' reng lalu ngerudu sidoe dinyoe simah ngenjije' ngererujonge. "Ne," jie sidoe, "jie kau nyomie kin kau na' ngeruma' rumah kediyam Allah, dah nyoe di lem tigo ari nyeh kau mampu mulahe agei', jie kau.
41015030	Pie tue nulong diret kau pun noleh kau. Boh nulong diret kau, mun kau mampu. Turunam kau deri salip nyeh," jie.
41015031	Ponyoe jum pada' ketuwo pelayan ken pada' ugar agama nyeh, simah ngeolo'-olo'e jum. "Ti beh,", jie sidoe pado sidoe. "Tekonoe ke' reng layin ditulonge, pi dah muwáh ke' direte noe mampue ngiyas langkang idonge," jie.
41015032	"Kiroe," jie, "mun iyo mat Kristus, penulong yeng dijenyi le' Allah kei rajo reng Israel nyeh dipelopasam direte deri salipe nyeh, nyo' diret meratie. Mun iyo mat turun deri salipe si na' diret pecayo ken iyo," jie pada' ketuwo nyeh. Ponyoe jum bungi paner reng duwo ko' yeng disalip beroto ken iyo, teger ngejat menghinae jum.
41015033	Jedi mátam. Dah tongah ari dah mato ari tingie nyeh semorie lap! sagam gelemát di seruroh nenggeri nyoe, tigo jam pelamate, deri jam duwo belas sampai ke' jam tigo.
41015034	Dah jam tigo nyeh Yesus pun bepangkas ontap, "Eloi, Eloi," jie, "lama sabaktani," jie lem paner direte. Retie, "Allah ku, O Allah ku, ngopai go Den merayan aku?"
41015035	Jedi peningo separoe reng yeng do dinyoe tei' iyo nyapo penijum Elia. "Dingo beh kam," jie, "iyo nyapo Kei' Elia, minta' tulong sen," jie.
41015036	Lalu siko' reng lelaki dinyoe na' ngunyo'e ayie insup nyeh copat ngamie jolu keedah urat kumpai, lalu dicelupe ke' lem ayie angur masam. Dah dicelupe tei' dijola'e ken penjulo' ke' Yesus gei' iyo nginsupe. "Ti lo'," jie, "diret merati na'e noei Elia detang nurune deri salipe," jie.
41015037	Dah nyoe Yesus pun bepangkas agei'am lalu nyerah nyawo direte.
41015038	Tumas iyo mati tei' semorie di Yerusalem nun bonáng tobal yeng kei dining di rumah kediyam Allah nyeh rak! tebolah duwo deri atas sampai ke' beroh.
41015039	Jedi mátam, kapten pada' serededu yeng do bediri di adap salip Yesus nyeh mat merati Yesus nyerah nyawoe tokoh nyoe. Dah nyoe, "Adoh," jie kapten nyeh, "iyo tue mat Ana' Allah!" jie.
41015040	Do jum pada' reng betinoe yeng bediri ke' jewoh kit, merati ken nyaksi kemati Yesus nyeh, benso Maria Magdalena, ken Salome, a, ken Ino' Yoses ge'em, yeng seli demoe Maria jum. Ana'e yeng siko' tei' demoe Yakobus yeng Mudoe.
41015041	Deri nyomie ponyoe sidoe betinoe nan do ngenjurut Yesus, ngeleladene di rumahe opai, betongai deri iyo kememerue mulai ngajar di Galilea nyomie. A, benya' jum betinoe yeng layin, yeng namah Yesus ke' Yerusalem nyomie ponyoe, yeng do merati dinyoe des Yesus mati.
41015042	-
41015043	Jedi do siko' reng lelaki yeng bedemo Yusup, yeng asale deri kampong Arimatea di peloya' Yudea. Iyo tei' tekawum deri kelompok akim, mat dihormát le' pada' betore. Iyo pecayo ken jenyi Allah, mangko iyo nan arap nantie jengkah des Allah langko' disomah kei rajo di deniyo tue. Jedi mátam te'. Ketiko Yesus mati nyeh mat Ari Persiyap, kei reng besesiyap nyo' Ari Berenti Kerejo pagie ponyoe. Jedi dah ujong arie tei' Yusup berenie manu ngadap Pilatus; iyo minta' gei' bengkai Yesus diserahe ke' iyo gei' iyo masare.
41015044	Pie ningo omóng Yusup bungi nyoe tei' Pilatus kangáp ningo Yesus dah mati nyeh.* Mangko iyo beposan ke' kapten kei ngadap iyo; iyo na' nanyoe ke' kapten nyeh mat dah matiei bolumei Yesus.
41015045	Jedi ningo pemadah kapten ken Yesus mat dah mati nyeh mangko Pilatus pun mat ngemborie ke' Yusup gei' Yusup ngamie bengkai Yesus.
41015046	Dah nyoe Yusup moli bonáng linén lalu manu ke' salip nyeh. Dah detang ke' salip nyeh bengkai Yesus mat diturune, lalu dibungkuse ken bonáng linén nyeh tadie, lalu diongkahe ke' lem guwo yeng kusus nyo' tama', yeng ditobo' reng deri lubang betu. Dah nyoe iyo ngembering betu bosai to' nudong lubang guwo nyeh.
41015047	Jedi mátam. Maria Magdalena ken Maria ino' Yoses pun merati arong Yesus, des Yusup ngongkah bengkai Yesus nyeh.
41016001	-
41016002	Jedi mátam. Dah lopas Ari Berenti Kerejo nyeh, dah kolam nyama' ari Mingu* nyeh dah nyoe Maria Magdalena, ken Maria ino' Yakobus, ken Salome nyeh mat manu ke' tama' Yesus. Sidoe moli pada' rerempah nyo' ngulai ngarum bengkai Yesus cuco' ken adat pemasare. Ari pun gei' nyama'am, berue ge' na' bukoe tampa'am. Jedi di tongah jelan nuju ke' tama' nyeh
41016003	-
41016004	sidoe bekengkarang ngaji betu tudong tama' Yesus nyeh, mat bosai nar. "Koti nin beh," jie sidoe, "diret ngensete kaloe? Sopai nin nyo' tamah diret kaloe?" jie. Pie dah detang kinun tei' perati sidoe tei' poe betu tudong nyeh dah dibering reng dah deri guwo nyeh.
41016005	Mangko sidoe lintus tamoe ke' delam. Dah tamoe ke' delam tei' diperati sidoe do reng bujang yeng bepekakas puteh, dudo' di piya' kanán sidoe. Mat tekeraya'am sidoe betinoe meratie nyeh te'.
41016006	Pie dah nyoe jie reng bujang nyingka' sidoe, "Nang gupoh, kamei," jie. "Kam poe ngogoe Yesus reng Nasaret, yeng disalip reng. Pie iyo dah bengki' idup agei'am dah," jie. "Cum dah iyo ditue. Ti beh, tue ne arong reng ngongkah bengkaie, pie dah cum dah," jie.
41016007	"Pie kam ca' manu bepadah ke' murite lalu ke' Petrus ge'em ken Yesus dah ngulu sidoe ke' Galilea; sidoe ca' bejenjuwong kinun; dinyoe doam sidoe betomu ken iyo, na' po yeng dipadahe ke' sidoe nyomie," jie nyingka' reng betinoe nyeh.
41016008	Pie reng betinoe nyeh tei' paling tekojut merati melekat ponyoe, sampai begegar begitik, lalu kedubas pamus deri guwo nyeh bebodap rari deri nyoe. Lalu cumam sidoe bepadah pai-pai pun lo'e ke' reng siko' pun tam abis kegegola'e.* [
41016009	Jedi mátam te'. Dah kolam nyama' ari Mingu nyeh, dah kememerue Yesus bengki' idup agei' nyeh iyo nganyoe madah direte ke' Maria Magdalena. Maria Magdalena tei' yeng nyomie dikesarong setan tujoh ko', pie Yesusam yeng nunong setan nyeh.
41016010	Jedi mátam, Yesus manu ke' Maria. Dah nyoe Maria pun mat manu bepadah ke' pada' kaban kerabate yeng kebonóng berato berayi.
41016011	Dicerito le' Maria nyeh tei' ken Yesus mat dah bengki' idup agei', jie Maria, ken iyo pun dah merati Yesus tadie ponyoe, pie sidoe benya' nyeh manseh noe pecayoe.
41016012	Dah nyoe Yesus nganyoe direte jum ke' reng duwo ko' yeng kebonónge bejelan nuju ke' kamponge, pie kememerue sidoe meratie si sidoe bolum tekenale, tam upo Yesus mat layin deri selomo.
41016013	Pie dah tekenale tei' sidoe duwo pun bebeli' ke' Yerusalem bepadah ke' pada' murit Yesus yeng layin, pie pada' murite yeng benya' tei' manseh noe pecayoe jum ken pemadah sidoe duwo ko' nyeh te'; kajie noe ken ado bengki' idup agei'.
41016014	Pengabise Yesus mat nganyoe direte ke' murite yeng sebelas ko' nyeh kebonóng sidoe makan beroto. Iyo nyacue sidoe sebelas nyeh tam ngemoran nar sidoe noe pecayo; atie mat koran; sengei'-ngei'eam pecayo ken pemadah reng yeng dah merati ken iyo bengki' idup agei'. Mangko sidoe mat dicacue le' Yesus.
41016015	Jedi mátam. Dah nyoe Yesus beposan ke' pada' murite yeng bungie potue. "Kam," jie, "ca' bejelan betatap ke' seruroh deniyo, nyo' madah agah panci ke' semuya' segeno mensiyo.
41016016	Sopai ja' yeng pecayo ken disolam mat ditulong diselamát, pie sopai ja' yeng noe pecayo mat langko' diukum Sen.
41016017	Kei petanah petano kuwaso ku, pada' reng pecayo langko' nunong pada' roh jat pakai kuwaso demo aku. Sidoe diunyo' kemampu kei iyo ngomóng ken paner dongéng yeng beru.
41016018	Sidoe diselinong deri behayo senika' jolu yeng biso bereni: gola' ngencogap ular biso pun pie noe dipanto'e, a, gola' konoe peracun peradah pun pie noe diidape kaliam. Ken mun sidoe nyampang jerie ke' reng saki' nyeh reng yeng saki' pun mat beyi'am penyaki'e," jie Yesus.
41016019	Jedi mátam. Dah lopas Yesus Tuwowe ngomóng ken sidoe bungi nyoe tei' lalu iyo pun terangki'am ke' serugo nun. Di nun iyo dudo' di piya' ke' kanán Allah, merentah kei rajo beroto ken Sen dinun.
41016020	Dah nyoe pada' murite mat bejelan betatap madah agah panci dinai-nai pun; a, Tuwowe diret pun mat bekoyo bekerejo seangki' seberangko ken sidoe. Sen pun nguwaso murite ento' mulah pada' keenah keaneh kei ngembokti ken posan payit Sen yeng dipadah le' sidoe nyeh mat-mátam.]*
42001001	Tue ku kirum ke' den pada' gesah yeng dah ku sunsun ken ku tulis. Kenaken si mat benya' reng yeng dah nulis ke' hal semuya' segeno yeng tejedi di peloya' Yudea tue mie, yeng kei nuntong pemadah Sen nyomiam.
42001002	Pada' reng yeng nulise pun mat pas po pada' gesah yeng dilantar dipadah ke' kami le' pada' reng yeng meratie ken mato kepalo direteam deri epune sampai ke' ujonge mie. A, sidoe yeng meratie pun manseh nan mutu besaksi madah posan payit Sen sampai ke' ari tue pun.
42001003	Jedi aku pun mat dah lamat dah neliti ngenjerumát semuya' gesah sidoe nyoe, mangko kaji ku ku na' nyunsun semuya' gesah nyoe caro teliti nar, ken nulise nyo' den, Teopilus yeng ku hormát.
42001004	Tuju maksut aku gei' sempayo ngatam keyakin den ken semuya' jolu yeng dah dipadah ke' den nyomie. Jedi tuam pungka' pangkal gesahe.
42001005	Jedi ketiko nyoe mie berajo ke' Herodes, di peloya' Yudea di nenggeri Israel tue. Jedi do siko' reng Israel demo Sakaria. Sakaria pelayan Allah deri regu pada' pelayan yeng didemo regu Abia. Bini Sakaria pun keturun Harun pelayan Allah mie. Demo binie Elisabet.
42001006	Sidoe duwo laki bini diangap Allah bujor, nan serarat patoh ken perentah Tuwowe sebulat ati.
42001007	Pi sidoe cum berana', go Elisabet manáng. Sidoe pun dah tuwo dah.
42001008	Jedi mátam. Dah nyoe Sakaria bekerinah ngenggewai jolu kei iyo melayan Allah di rumah kediyam Allah, go dah begiler agei' ke' regu iyo.
42001009	Dah nyoe nunoe adat pada' pelayan Allah nyeh becabut uni kei ngembegi tugas sidoe. Poe dah cabut uni tei' pas ke' Sakaria kei tamoe ke' rumah kediyam Tuwowe nyo' nyucol menyán wangi, des pada' umát bedoa. Lalu iyo pun mat tamoe.
42001010	Kebonóng iyo di delam, pada' umát Israel pun rami bedoa di kolong luwar, po selomo des reng nyucol menyán wangi.
42001011	Dah nyoe Sakaria ketengahe na' nyucol menyán wangi tei' temosie merati melekat Tuwowe temeronyong di sepiya' kanán bedah penyucol menyán wangi.
42001012	Tekeraya' Sakaria meratie, mat gola'e.
42001013	Pie jie melekat, "Nang gola', Sakaria," jie. "Ku kitue pun," jie, "go Allah dah ngabol doa kau, ken cinto kau na' berana' nyeh. Mangko bini kau Elisabet," jie, "cagar berana' siko' lelaki. Kau ca' ngendemoe Yohanes," jie melekat.
42001014	"Kam cagar ayah bikah, ken reng benya' pun beayah bikah jum, dah ana' kau do gi.
42001015	"Go iyo," jie melekat, "cagar dinilai le' Tuwowe bosai demoe. Cumam iyo minúm jolu biso seumor idupe, demo ke' ayie angur, demo ke' tuwa' ara' opai. Iyo cagar dikuwaso le' Roh Allah semeja' iyo do pun.
42001016	"Iyo," jie melekat, "cagar ngendorong benya' reng Israel sempayo bebeta' piker, bebeli' agei' ke' Allah Tuwowe yeng disomahe nyomie.
42001017	Iyo langko' gegah bereni, langko' bekuwaso na' po penijum Elia mie. Iyo cagar ngulu Tuwowe kei madah posan payit Sen. Tugase kei ngensaroe iban menantu ken reng tuwoe; reng somong pun cagar disurohe bebeta' piker kei tuno' taalo' ke' Allah na' po gewai reng bujor benar. Ponyoam iyo nyuroh ati umát Israel siyap, kei sidoe na'e ningo Tuwowe dah iyo detang gi," jie melekat nyingka' Sakaria.
42001018	Ja'e Sakaria betanyoe ke' melekat, "Koti na' ngemboktie ken pemadah den tue mátei noei," jie. "Jolu aku dah tuwo dah, bini ku pun ponyoe jum, konai kami na' berana'?" jie Sakaria.
42001019	Lalu jie melekat nyamute, "Go aku tue Gabriel, pelayan Allah yeng nan ngadap diret Sénam. Mat Allaham yeng nyuroh ku manu bepaner ken kau, kei madah agah panci tue ke' kau.
42001020	Mat pasti tejedi gi," jie melekat, "cuco' ken pemadah ku tadie, pas-pas ke' jengkahe. Pi entam kau noe pecayo," jie, "kau ku suroh bisue; noleh kau bepaner. Bepaner noe bepaner pun ca' dah semuya' posan ku tue dituntong gi," jie melekat. Lalu mátam.
42001021	Jedi kebonóng Sakaria gei' di delam nyeh pada' umát rami di kolong luwar nun gei' nantie iyo pamus. Sidoe pun kangáp ken iyo lamat nar lem rumah kediyam Allah.
42001022	Kepanyange dah iyo pamus tei' diperati sidoe mat nolehe bepaner, pie ngowai-ngowai ken jerie nyem, go mat bisue. Lalu sidoe pun tawue ken iyo do mantau jolu enah lem rumah kediyam Allah.
42001023	Jedi dah nyoe dah santo' tugase melayan di rumah kediyam Allah tei' Sakaria pun pulang ke' rumahe.
42001024	Dah nyoe lamat belamat binie mat nganong. Ngaso nganong iyo mokap nyem di rumahe, limo bulan pelamate.
42001025	"Ha, tuam to' Tuwowe dah nulong aku," jie Elisabet. "Sénam yeng ngingát ngaseh aku. Go Sen dah melosi ayip kererawoe ku tam ku manáng mie," jie Elisabet.
42001026	Jedi mátam. Dah Elisabet nganong nam bulan Allah pun nyuroh melekat Sen yeng bedemo Gabriel manu ke' kampong Nasaret, di peloya' Galilea, di nenggeri Israel.
42001027	Go dinun do reng dero bungas yeng bedemo Maria. Maria betunáng ken reng bedemo Yusup, deri buboh Rajo Daud.
42001028	Jedi melekat mat manu ke' Maria. Dah nyoe, "O Maria, kau didolat berekat Tuwowe," jie melekat. "Sen nyeroto kau!" jie.
42001029	Kangápam Maria ningo paner nyoe, lalu jie lem atie nun, "Pai ge' retie paner bungi nyoe?"
42001030	Jedi jie melekat, "Nang gola', Mariaei, go kau mat didolat berekat Allaham.
42001031	Kenyatoe go kau tue cagar nganong, cagar ngado ana' lelaki. Kau ca' ngendemoe Yesus.
42001032	"Iyo langko' agong, jabate Ana' Rajo Tingie," jie melekat. "Go Allah Tuwowe langko' ngangkue iyo kei rajo, po akei' puyange Rajo Daud nyomie,
42001033	malah ken paie pada' keturun Yakub nyeh dipangkue pelohe seora'-ora'eam. Iyo nan serarat kei rajo reng Israel seora'-ora'eam."
42001034	Dah nyoe jie Maria nyingka' melekat, "Koti tue na' menjedi, go aku noe koloe bejonyang tidor ken reng lelaki?"
42001035	Samut melekat, "Kau nganong tue gi," jie, "go kuwaso Roh Allaham, noe iyo caro mensiyo peh, pie tam kegegah kebereni Allah yeng rajo agong yeng cagar nyelinong kau. Mangko ana' yeng cagar diado kau nyeh disebut suci bereseh; iyo mat Ana' Allah.
42001036	"A, omo kau Elisabet pun ge'e," jie, "dah nganong jum, numo' pun iyo dah tuwo. Kin jie reng iyo manáng, pie tue dah nam bulan kanonge.
42001037	Go Allah uleh bangam, cum arong Sen ngitong noleh," jie melekat.
42001038	Jedi "Ma'am, ku relo ku," jie Maria. "Aku tue pun go ulun Tuwowe. Kiroe mat tejedi ke' aku cuco' ken pemadah den nyem." Lalu melekat pun pamus pulangam.
42001039	Dah nyoe Maria pun bekeropa' turun na' ngulang omoe Elisabet, yeng diyam di sebuwah kampong di arong pada' gunóng di peloya' Yudea.
42001040	Detang ke' rumah Sakaria sidoe iyo pun nayi'am, nyapo omoe Elisabet.
42001041	Tumas kedingo Elisabet ken bungi suwaro Maria tei' ana' suwange pun melelunyoe lem kanonge nun. Lalu Elisabet pun dikuwaso le' Roh Allah,
42001042	dah nyoe iyo besesura', "Allah dah ngendolat kau lobeh deri pada' betinoe layin," jie Elisabet, "ken ana' suwang kau didolat Sen jum.
42001043	Aku pun mat so dihormát nar," jie, "go kau ino' Tuwowe ku na' ngulang aku.
42001044	Seroto ku ningo suwaro kau tadie ana' suwang ku melelunyoe lem kanong ku nun tam ayahe.
42001045	Kau mat beuntong tuwah beayah bikah go kau pecayo ken jenyi Tuwowe ke' kau na' dituntong Sen," jie Elisabet nyingka' Maria.
42001046	Lalu jie Maria, "Ati ku mat mugi Tuwowe, madah keagong Sen,
42001047	"Semongát ku beayah bikah tam Allah, Penulong Penyelamát ku.
42001048	"Go Sen mat ngingát aku, numo' aku ulun Sen yeng hina nyem. Mangko betongai ari tue pun pada' mensiyo turun temurun langko' ingát ken dolat yeng diborie Sen ke' aku.
42001049	"Go Allah mat rajo kuwasoam, suci bereseh demo Sen, mat gegah bereni beenah-enah pada' gewai Sen ken aku.
42001050	"Sen nan ingát ken pada' reng yeng taát ken Sen; kaseh Sen mat ngawum pada' reng yeng tuno' ke' Sen sampai turun temurun seora'-ora'eam.*
42001051	"Kegegah kebereni Sen mat nyato dah; Sen dah ngerebecau pada' reng somong yeng meningie direte.
42001052	"Pangkat pada' rajo dirampas Sen, pie reng noe bepangkat dianyo' Sen.
42001053	"Pada' reng bensat meretat didolat berekat Sen sesabas-sabase, tekonoe ke' reng kayo rayo ditunong bedan sele.
42001054	"Sen dah nulong umát Sen Israel, go Sen nan serarat ngingát ngaseh diret reng Israel.
42001055	"Sen nuntong jenyi semayo Sen ke' akei' puyang diret nyomie, ya'am ke' Abraham ken buboh ampeh sen turun temurunam." Nyoam nyanyi Maria.
42001056	Jedi mátam. Maria pun diyam ken Elisabet sidoe kurang lobeh tigo bulan, dah nyoe iyo pulang ke' rumah direte.
42001057	Jedi dah nyoe dah bulan perana' Elisabet tei' iyo pun berana', ngado ana' lelaki.
42001058	Lalu pada' kaban kerabat waris wala'e pun samo uwas ati jum, dah ningo agah Elisabet berana' nyeh, ayah bikah jum go Tuwowe dah ngendolat Elisabet ponyoe.
42001059	Jedi dah lapan ari umor ana' biya' nyeh tei' reng rami detang ngabang iyo disunát. Dah disunát lalu kona' sidoe na' ngendemoe Sakaria, go nyoe demo apa'e,
42001060	pie jie ino'e, "Noe! Iyo ca' didemo Yohanes."
42001061	"Eis," jie sidoe, "gopai go na' didemo Yohanes? Cum waris kau bedemo Yohanes."
42001062	Dah nyoe sidoe ngowai-ngowai ke' apa' icit, nanyoe ana'e ca' pai demoe.
42001063	Apa'e minta' alat tulis, dah nyoe ditulise ken icit nyeh ca' didemo Yohanes. Kangáp sidoe benya' nyeh.
42001064	Sakaria pun tumas iyo nulis tei' tup! beguyap nyawoe, mengkipat lidahe, uleheam bepaner. Seroto ulehe bepaner iyo pun besukor mugi Allah.
42001065	Dah ningo agah kejedi nyoe mat iroh reng sekamponge, dah nyoe ditampong reng jum di segonáp ateh pada' gunóng di peloya' Yudea.
42001066	Senika' reng yeng ningoe pun ngaji-ngajie. Kaji sidoe biya' Yohanes langko' reng pai kepepanyange gi. Go iyo gei' beru diado pun mat nyato dah ken kuwaso Tuwowe nyelinong iyo.
42001067	Jedi apa' Yohanes nyeh dah ulehe bepaner tei' dikuwaso le' Roh Allah, lalu iyo betijum madah posan payit Allah.
42001068	"Patut Allah, Tuwowe diret reng Israel, dipugi," jie, "go Sen dah detang nulong umát Sen, kei nobuse," jie.
42001069	"Sen dah nanán siko' Penulong Penyelamát yeng bekuwaso, buboh ulun Sen Daud.
42001070	Sen pun dah bejenyi nyomiam, ditijum ngelalu pada' penijum yeng melayan Sen nyomie.
42001071	Tijume ya'am diret langko' dipelopas le' Sen deri pada' munsoh, deri gongam pada' reng yeng risie ken diret.
42001072	Sen mat dah nuntong jenyi Sen nulong ngendolat akei' puyang diret. Noam Sen kelupo ken jenyi semayo deri diret Sénam ke' desiyan; nan ingát Sen.
42001073	"Go Sen besumpah ken Abraham, akei' puyang diret,
42001074	bejenyi na' ngelopas diret tue deri gongam munsoh diret, gei' diret bebas nyomah Sen ken ati tenáng amán lapang luwah.
42001075	Maksut Sen ngelopas diret nyeh kei diret nyomah Sen caro bujor benar seputeh ati sebeníng derah kerado' ke' mati," jie Sakaria.
42001076	Dah nyoe jie Sakaria nyingka' icit, "A, kau pun," jie nyingka' ana'e, "cagar diutus Allah kei pelantar posan Sen yeng rajo agong. Go kau," jie, "cagar ngulu Tuwowe, memparang jelan kei iyo.
42001077	Caro kau memparang jelane go kauam yeng madah ke' umáte ken sidoe cagar ditulong diselamát, go doso sidoe cagar dielone.
42001078	Go Allah tona'," jie, "mat paling kaseh sayang melas ati Sen. Nyoam go Sen netap siko' Penulong Penyelamát kei tona'. Penyelamát nyeh cagar detang laksano mato ari terobi' di langi'.
42001079	Dah terobi' nyeh mat tampa'am pada' reng yeng diyam di arong sagam, yeng noe timu rajang di belekang. Tampa' pun kei kakie nyamán bejingkang di jelan lapang, kei idupe tenáng amánam."* Bungi nyoam Sakaria nijum samel mugi Allah.
42001080	Lalu mátam. Biya' Yohanes kin bosai-bosai tubohe, rohe pun kin togap-togap. Dah bosai nyeh iyo diyam bedirete di padang puwang nun, di arong sunyei', manu ke' jengkahe iyo nongai gewaie ngelantar posan Allah ke' reng Israel.
42002001	Jedi ketiko nyoe mie rajo yeng bedemo Kaisar Agustus yeng paling bekuwaso di deniyo. Jedi lamat belamat iyo merentah semuya' rayate kei cacah jiwa.
42002002	Cacah jiwa yeng kememerue tue betongai ketiko Kirenius kei gubernor di nenggeri Siria mie.
42002003	Jedi tam cacah jiwa nyeh semuya' urang ca' pulang ke' kampong direte nyo' ngencatat demo direte.
42002004	Jedi mátam. Dah nyoe Yusup pun turun jum, nyo' ngencatat demo direte di kampong asale. Iyo turun deri kampong Nasaret di peloya' Galilea, manu ke' kampong Betlehem, di peloya' Yudea. Go iyo ke' kampong Betlehem tei' go akei' puyange Rajo Daud mie reng Betlehem, jedi Yusup pun pulang ke' kampong akei' puyange.
42002005	Iyo ca' ngencatat demo direte dinun, ken seberumahe Maria yeng nganong.
42002006	Jedi detang kinun mat tumpat keyayat mensiyo yeng detang kei ngencatat demoe. Na' numpang diyam di rumah urang pun tarah ke' noe muwát, sedang Maria nyeh dah bulan perana'e dah.
42002007	Lalu mat teberana'am; mat lelaki, ana' jula'e. Dibelute ken bonáng, diongkahe ke' lem tebelengkue, go sidoe mat numpang ponok binatang nyem.
42002008	Jedi di soma' Betlehem do reng penungu domo. Sidoe malam arie nungu domoe di padang nun.
42002009	Jedi malam nyoe pun kebonónge nungu domo nyeh tei' temosie do temeronyong melekat Tuwowe. Keagong Allah bemalo puteh pepuwo manyah di arong penungu domo. Paling tekeraya' sidoe meratie.
42002010	Pie jie melekat, "Nang gola', kamei. Go aku tue," jie, "detang na' madah agah yeng paling panci, agah yeng langko' nyuroh ayah bikaham pada' semuya' mensiyo.
42002011	Go Penulong Penyelamát kam," jie, "dah diado dah, ari tue tei'am, di kampong Daud. Iyo mat Tuwowe kam, Kristus, penulong yeng dijenyi le' Allah.
42002012	Kei ngemboktie ke' kam ken pemadah ku tue mat-mat si do tanoe: kam cagar betomu ken siko' icit dibelut ken bonáng, diongkah lem tebelengkue," jie melekat.
42002013	Semorie belo melekat beribu-ribu ko' detang namah yeng siko' tadie, mugi Allah jum.
42002014	"Tepugiam Allah di serugo yeng paling tingie," jie sidoe. "Di deniyo tue pun tenáng amánam pada' mensiyo yeng dikaseh Sen."
42002015	Dah nyoe belo melekat rari pulang ke' serugo nun. Dah pulang tei' pada' penungu domo nyeh bereraja' ken betore, "Yo' diret ke' Betlehem merati jolu pai jolue yeng dipadah Tuwowe tadie."
42002016	Lalu sidoe bekereropa'am turun manu ke' Betlehem, kampong Daud. Detang kinun betomuam ken Maria ken Yusup ken icit. Icit tei' mat dipegelai lem tebelengkue.
42002017	Dah diperati sidoe tei' lalu pada' penungu domo pun ngagahe ke' ulu ke' ilie pemadah melekat ke' hal icit nyeh.
42002018	Kangápam pada' reng yeng ningo gesah pada' penungu domo.
42002019	Maria pun ngaji hal nyoe lem atie nun, nan diingáte nyem.
42002020	Dah nyoe pulangam penungu domo ke' padang nun. Sidoe mugi Allah, ngagong demo Sen, ngaji jolu diperatie ken didingoe. Mat cuco'am ken pemadah melekat ke' sidoe.
42002021	Jedi mátam, dah umor icit lapan ari nyeh iyo disunát. Dah nyoe iyo mat didemo Yesus, nunoe pemadah melekat ke' ino'e mie, bolum iyo nganong pun.
42002022	Jedi mátam. Dah cukup arie cuco' ken Ukum Musa tei' Yusup ken Maria pun mat turun ke' kota Yerusalem, go na' ngerinah adat pembereseh* dinun. Dibeyie jum icit Yesus. Maksut sidoe na' nyerah Yesus ke' Allah Tuwowe,
42002023	go nunoe jie lem Ukum Allah Tuwowe nyeh reng lelaki jula' mat diangap engku Tuwowe*. Jedi maksut sidoe na' nyerah Yesus ge'em,
42002024	na' meyie pesaling ge'em, ento' ngerinah adat pembereseh kei Maria. Pesaling tei' nunoe ukum Allah Tuwowe sepasang burong cekukur atau pun duwo ko' ana' burong dero. Jedi sedena' tigo mat turunam ke' kota Yerusalem. Detang kinun lalu sedena' nayi' ke' rumah kediyam Allah.
42002025	Jedi di kota Yerusalem do siko' urang yeng bedemo Simeon. Simeon tue reng yeng bujor benar, reng yeng tuno' taalo' ke' Allah. Iyo serarat nantie kedetang Penulong Penyelamát yeng langko' nulong reng Israel. Roh Allah pun nan serarat nyeroto Simeon.
42002026	Roh Allah pun daham madah ke' Simeon ken iyo mati noe mati ca' dah merati Kristus, penulong yeng dijenyi le' Tuwowe. Mangko Simeon nan nantie kedetang Penulong Penyelamát nyeh.
42002027	Jedi mátam. Pas Yusup sedena' nayi' ke' rumah kediyam Allah nyo' nyerah Yesus tei' Simeon pun disuroh le' Roh Allah ca' detang jum ke' rumah kediyam Allah.
42002028	Lalu mátam. Dah detang ke' rumah kediyam Allah tei' Simeon pun ngerangkue icit nyeh, dah nyoe mugi Allah. Jie Simeon,
42002029	"Tuwowe," jie Simeon, "tue dah dituntong Den dah jenyi Den ken aku mie. Mangko gola' Den na' ngencabut aku ulun den deri deniyo tue nyo' ku pulang ke' Den pun, sukoram," jie Simeon.
42002030	"Go aku dah merati ken mato kepalo diret ku dah Penulong Penyelamát deri Den,
42002031	malah ken paie Den langko' ngemboktie ke' semuya' mensiyo di seruroh deniyo ken icit tue mat Penulong Penyelamát yeng diborie le' Den.
42002032	Iyo tue kei penampa' nyo' pada' reng yeng noe reng Yahudi, ento' nanyoh jelan yeng mat ke' sidoe, ge'em iyo langko' kei keagong umát Den reng Israel." Nyoam doa Simeon.
42002033	Jedi ino' apa' Yesus kangápam ningo doa Simeon ke' hal ana'e.
42002034	Lalu Simeon pun bedoa nyo' sidoe jum, minta' kei Allah ngendolat sidoe. Dah nyoe jie Simeon nyingka' Maria, ino' Yesus, "Ana' biya' tue tugase dah dititah dah le' Allah," jie Simeon. "Langko' do benya' reng yeng munor deri Tuwowe, ken benya' jum reng yeng bebeli' ke' Tuwowe, entam ana' biya' tue. Iyo," jie Simeon, "keedah petanah petano deri Allah, pie iyo langko' ditentang reng, ngei' reng nerimoe.
42002035	Mangko ati kau pun," jie Simeon nyingka' Maria, "langko' susah sontok gi, na' so ditikam kelewang," jie. "Pie kedetang icit tue pun," jie, "maksute kei isei' ati pada' mensiyo pun nyato, na'e noei mensiyo nerimoe Allah." Nyoam tijum Simeon.
42002036	-
42002037	Jedi do jum siko' penijum reng betinoe, yeng bedemo Hana. Apa'e Panuel, keturun deri suku Aser. Hana tei' dah tuwo nar dah, dah 84 tawun umore. Asale bejodo tujoh tawun pelamate, dah nyoe lakie pun mati, lalu iyo idup belu. Iyo serarat nan do di rumah kediyam Allah, nan melayan Allah siyang malam pun, serarat bedoa ken betara' noe makan, gewaie.
42002038	Jedi mátam. Pas kebonóng Simeon gei' betijum ke' hal Yesus tei' Hana pun manu ke' Simeon sidoe. Lalu Hana pun bedoa, beterimoe kaseh ke' Allah. Dah nyoe iyo bepadah ke' pada' reng di Yerusalem yeng nan nantie Penulong Penyelamát nyeh ken Penulong Penyelamát dah detang dah.
42002039	Jedi mátam. Dah santo' Yusup ken Maria ngerinah semuya' segelo yeng dipadah lem ukum Tuwowe nyeh dah nyoe sedena' pun pulang ke' Nasaret, ke' kampong diret sedena', di peloya' Galilea.
42002040	Ana' biya' nyoe pun mansang kin bosai-bosai, kin joboh-joboh. Iyo mat panai ceredei' belubang pemikere. Nan serarat dikeayah dikemudal Sen nyem le' Allah.
42002041	Jedi milang tawun reng tuwo Yesus bejelan ke' kota Yerusalem kei nyamut Ari Raya Ngelalu*.
42002042	Jedi ketiko umor Yesus dah duwo belas tawun nyeh iyo pun tamah reng tuwoe. Sedena' tigo bejelan ke' Yerusalem kei nyamut Ari Raya Ngelalu po selomoam.
42002043	Jedi mátam, dah lebar ari raya nyeh tei' reng tuwo Yesus pun turun na' pulang. Yesus si gei' diyam di Yerusalem, pie reng tuwoe noe tawue.
42002044	Sidoe pulang pun bekaban rami, jedi kaji sidoe iyo do di pada' kaban yeng sepejelan nyeh. Jedi nungkas ari bejelan, dah nyoe, dah ujong arie tei' Yesus pun digogoe le' reng tuwoe, gola' do di pada' warise, gola' do di pada' kabane,
42002045	pi cum tomue. Ngaso cum tomu lalu bebeli' ngejar ke' Yerusalem ngogoe dinun.
42002046	Kepepuwase tei' dah lusoe ponyoe tomu di rumah kediyam Allah die. Yesus tei' dudo' di penenongah pada' guru agama Yahudi, ningo sidoe ngajar, ken betentanyoe ke' sidoe. Sidoe pun do yeng betanyoe ke' iyo.
42002047	Semuya' reng yeng ningoe pun kangápam go iyo mat panai nar, konoe nar iyo samut menyamut ken pada' guru agama nyeh.
42002048	Pie reng tuwoe dah puwas ngogoe sampai tigo ari nyeh tecengángam merati iyo do dinyoe besesamut ken pada' guru agama. Lalu jie ino'e nyingka' Yesus, "Nyeh gopai go kau tokoh tue ken kami, jang? Go kami apa' kau paling gedoh ngogoe kau," jie ino'e.
42002049	Samut Yesus, "Deduwan ngogoe aku peh?" jie. "Pie menurute deduwan tawu ken aku ca' do ditue, di rumah Apa' ku; gopai go deduwan ngogoe ke' layin?" jie Yesus.
42002050	Pie reng tuwoe si noe tawue ken pai retie penyamute tokoh nyoe.
42002051	Dah nyoe Yesus pun pulangam ken reng tuwoe, ke' kampong Nasaret. Iyo tetap tuno' taalo' ke' sidoe. Ino'e si nan ingáte nyem semuya' yeng dah tejedi nyeh, nan dikajie lem atie nun.
42002052	Jedi Yesus pun kin lamat kin bosai, rohe pun mansang ke' togap. Beyi' Allah beyi' mensiyo pun ayah ken iyo.
42003001	-
42003002	Jedi lamat belamat Allah madah posan payit Sen ke' Yohanes, ana' Sakaria, di padang puwang nun, jewoh deri kota. Ketiko nyoe Rajo Tiberius dah limo belas tawun pelamate merentah kei rajo di Roma. Ento' gubernore di nenggeri Yudea nyeh ya'am Pontius Pilatus; a, ken di peloya' Galilea nyeh berajo ke' Herodes. Peloya' Iturea ken Trakonitis nyeh berajo ke' Pilipus, menyadie Herodes, ken peloya' Abilene nyeh berajo ke' Lisanias ketiko nyoe. Ento' pelayan agong agama reng Yahudi nyeh ya'am Hanas ken menantue Kayapas. * Jedi mátam. Ketiko nyoe Allah mat madah posan payit Sen ke' Yohanes di padang nun.
42003003	Mangko Yohanes mat bejelan betatap di seruroh ateh sungai Yordan bepadah ken semuya' segenoe ca' disolam nyo' nano iyo bebeta' piker ke' hal dosoe, gei' dosoe mampu dielon.
42003004	Nyoe kin cuco' ken yeng ditulis le' penijum Yesaya lem kitap sen mie, yeng bungie potue: Do reng kuwang kawung elo engko bepadah di padang puwang nun bungie potue: Pemparangam jelan kei Tuwowe, jie. Pebujoram jelan kei Sen.
42003005	Pada' natai ken buki' ca' ditumpor; pada' parong ca' ditemok; jelan yeng pengko' keleyo' ca' dibontas, ken jelan yeng cobang cobong ca' diratoam.
42003006	Mangko semuya' segeno mensiyo langko' merati koti caro Allah nulong nyelamáte, jie Yesaya mie.
42003007	Jedi mátam, Yohanes mat nan madah posan payit Allah di padang nun. Pada' reng rami pun bejejiyoh manu na' disolam le' Yohanes. Pie Yohanes si tawue ken separoe mat bolum bebeta' piker, mangko jie Yohanes nyingka' sidoe, "Ha, pada' buboh ular, poe, yeng panai rari deri behayo. Nyeh kaji kam," jie, "mun kam disolam kam noe dikegodie diukum Allah peh gi? Pi noe kene! Sopai yeng madah kam tokoh nyoe?
42003008	Mun kam mat dah bebeta' piker si ca' do gewai ulah tingkah laku kam to' boktie. Ibarat ke' kayu din mun idup mat ca' bebuwah. Nang na' ngarape kam dipelopas deri ukum Sen tam kam buboh ampeh Kei' Abraham," jie Yohanes. "Allah si," jie, "tentu langko' nuntong jenyi Sen ke' Kei' Abraham nyo' ngendolat ngemberekat buboh ampeh sen, pie Allah si uleh Sen mulah buboh ampeh Kei' Abraham yeng layin die. Noe sa' dituntong ke' kam tue pun. Mun Sen na' si mampu Sen mulah keturun Kei' Abraham deri pada' betu tue pun, to' didolat diberekat Sen. Nyoe mat-mátam. Jedi kam," jie Yohanes, "mat ca' bebeta' pikeram mun kam na' diberekat dolat Sen, ken kam dipelopas deri ukum Sen.
42003009	Go Sen dah na' ngelaju ukum Sen dah. Ibarat ke' nobang kayu din beliyong dah diayun dah ke' betang kayu. Jedi senika' kayu yeng noe bebuwah panci si langko' ditobang lalu dilojang ke' lem api," jie Yohanes.
42003010	Lalu jie pada' reng rami nyeh, "Mun ponyoe pailah yeng ca' digewai kami?" jie.
42003011	Samut Yohanes, "Umpamoe mun kam do beju duwo lamar, yeng selamar ca' diunyo' ke' betor yeng cum bejue. A, ken mun kam do jolu kei sego di kam, ca' dibegi jum ke' betor yeng cum jolu kei segoe," jie Yohanes.
42003012	Jedi do jum pada' penageh pajak pemerentah*, yeng manu ke' Yohanes na' disolam. Lalu sidoe pun betanyoe ke' Yohanes, "Guru," jie, "mun reng tokoh kami tue pai yeng ca' kami gewai?" jie.
42003013	Samut Yohanes, "Kam ca' bujor benaram. Nang na' nageh urang lobeh deri jatah yeng ditetap le' pemerentah," jie.
42003014	Do jum pada' serededu yeng betanyoe jum ke' Yohanes. "Benso kami tue, pailah yeng ca' digewai le' kami?" jie. Samut Yohanes, "Kam merentah reng nang na' benga'. Ken nang na' kam makan sogok. Kam ca' sabasam ken geji yeng do di kam," jie Yohanes.
42003015	Jedi mátam. Dah ningo pengajar Yohanes nyeh pada' reng rami kajie nun pasti dah na' detangam Kristus, penulong yeng dijenyi le' Allah. Gola' ke' pai nawue Yohanes tuam Kristus, kajie nun.
42003016	Pie Yohanes si mat doam iyo ngenjelas ke' hal direte. "Ku noe ku Kristus peh, kamei. Pie mat do," jie Yohanes, "siko' reng yeng langko' ngajar kam yeng bekuwaso deri aku," jie. "Menurute aku nyo' mucel tali senale pun mat noe patut, sa'am go na' ngenggewai gewai yeng penting. Gewai aku mat nyolam kam ke' lem ayie, pie iyo si langko' nyolam kam secaro roh, to' ngunyo' Roh Allah ke' kam; a, ken separo kam disolame ke' lem api die.
42003017	Ibarat ke' padi din capane dah dijentinge dah, kei iyo ngembereseh pada' semuya' padie sampai bereseh bisam. Yeng dah bereseh nyeh langko' diongkahe ke' lem bedahe, pie pada' rumán ampoe si langko' dicucole ke' lem api yeng noe tepadam seora'-ora'eam," jie Yohanes.
42003018	Nyoam caro Yohanes ngemberansang ken negur pada' reng rami gei' sidoe bebeta' piker. Mat benya' caro iyo negur ngemberansang reng ken madah agah panci ke' sidoe.
42003019	Sampai rajo Herodes pun ditegure jum le' Yohanes tam kelakue ken Herodias. Teruhal Herodias tei' bini menyadie direteam. Pada' keragam kejeya'e yeng layin pun ditegure jum le' Yohanes. (Pie numo' pun ponyoe Herodes si sa' beh na' bebeta' piker),
42003020	malah ken paie manseh kin betetanya' atie jat, sampai Yohanes ditangkape dipenjeroe.
42003021	Jedi des pada' reng rami gei' manu ke' Yohanes nyo' disolame sebolum iyo dipenjero nyeh Yesus pun disolame jum. Jedi dah Yesus disolam tei' kebonóng iyo bedoa tei' semorie langi' pun tekoba',
42003022	lalu Roh Allah pun turun deri langi' ngingap ke' iyo. Upoe po burong dero. Lalu do suwaro deri serugo yeng bepadah. "Kau mat Ana' kekaseh Ku; Ku mat paling ayah Ku ken kau," jie.
42003023	-
42003038	Jedi mátam. Des Yesus nongai gewaie iyo beumor sekitar 30 tawun. Kaji reng Yesus beapa' ke' Yusup. Yusup beapa' ke' Eli, beakei' ke' Matat, beakei' guyo' ke' Lewi, beakei' buyue ke' Malki, beakei' puyang ke' Yanai. Yanai beapa' ke' Yusup layin urange, beakei' ke' Matica, beakei' guyo' ke' Amos, beakei' buyue ke' Nahum, beakei' puyang ke' Hesli. Hesli beapa' ke' Nagai, beakei' ke' Maat, beakei' guyo' ke' Matica, beakei' buyue ke' Simei, beakei' puyang ke' Yosek. Yosek beapa' ke' Yoda, beakei' ke' Yohanan, beakei' guyo' ke' Resa, beakei' buyue ke' Serubabel, beakei' puyang ke' Sealtiel. Sealtiel beapa' ke' Neri, beakei' ke' Malki, beakei' guyo' ke' Adi, beakei' buyue ke' Kosam, beakei' puyang ke' Elmadam. Elmadam beapa' ke' Er, beakei' ke' Yesua, beakei' guyo' ke' Elieser, beakei' buyue ke' Yorim, beakei' puyang ke' Matat. Matat beapa' ke' Lewi, beakei' ke' Simeon, beakei' guyo' ke' Yehuda, beakei' buyue ke' Yusup, beakei' puyang ke' Yonam. Yonam beapa' ke' Elyakim, beakei' ke' Melea, beakei' guyo' ke' Mina, beakei' buyue ke' Matata, beakei' puyang ke' Natan. Natan beapa' ke' Daud, beakei' ke' Isai, beakei' guyo' ke' Obed, beakei' buyue ke' Boas, beakei' puyang ke' Salmon. Salmon beapa' ke' Nahason, beakei' ke' Aminadab, beakei' guyo' ke' Admin, beakei' buyue ke' Arni, beakei' puyang ke' Hesron. Hesron beapa' ke' Peres, beakei' ke' Yehuda, beakei' guyo' ke' Yakub, beakei' buyue ke' Isak, beakei' puyang ke' Abraham. Abraham beapa' ke' Terah, beakei' ke' Nahor, beakei' guyo' ke' Serug, beakei' buyue ke' Rehu, beakei' puyang ke' Peleg. Peleg beapa' ke' Eber, beakei' ke' Salmon, beakei' guyo' ke' Kenan, beakei' buyue ke' Arpaksad, beakei' puyang ke' Sem. Sem beapa' ke' Nuh, beakei' ke' Lamek, beakei' guyo' ke' Metusalah, beakei' buyue ke' Henok, beakei' puyang ke' Yared. Yared beapa' ke' Mahalaleel, beakei' ke' Kenan, beakei' guyo' ke' Enos, beakei' buyue ke' Set, beakei' puyang ke' Adam. Adam beapa' ke' Allah.
42004001	Jedi mátam. Yesus mat dikuwaso le' Roh Allah. Jedi dah nyoe iyo ningal ateh Sungai Yordan, lalu diiring le' Roh Allah
42004002	ke' ateh padang puwang nun. Dinyoe iyo digudo le' Pengelakar yeng na' nyurohe bedoso; empat puloh ari empat puloh malam pelamate iyo digudo nyeh. Cumam iyo makan melamat nyoe te'. Jedi dah empat puloh ari pelamate tei' iyo pun mat teraso laparam porute.
42004003	Dah nyoe jie Pengelakar nyingka' Yesus, "Kau kin Ana' Allah," jie. "Boh kau nyuroh pada' betu tue menjedi roti, kei sego kau," jie.
42004004	Pie, "Noe," samut Yesus, "go ditulis lem Kitap Allah bungie potue, Mensiyo idup pun noe iyo engkas tam jolu disego peh," jie Yesus. (Ulang 8:3)
42004005	Dah nyoe iyo ditaban le' Pengelakar ke' arong yeng tingie, lalu rap! awasam pada' nenggeri nenggero di seruroh deniyo tue.
42004006	Lalu jie Pengelakar, "Pada' kekayo kesugeh semuya' nenggeri nenggero tue, ken kuwaso nyo' merentah semuya' segenoe," jie, "mat dah diserah ke' akuam. Mangko aku pun mat behak nyerahe ke' sopai yeng cuco' ken kona' kemawo' aku. Tue pun aku langko' nyerahe ke' kau," jie.
42004007	"Mun kau na' belutut nyomah ke' aku si," jie, "semuya' segeloe mat to' engku diret kauam," jie Pengelakar.
42004008	Pie samut Yesus, "Noe," jie, "go dah ditulis lem Kitap Allah mie yeng bungie potue, Kau ca' nyomah ke' Tuwowe, Allah kau; ca' patoh engkas ke' diret Sénam, " jie Yesus. (Ulang 6:13)
42004009	Jedi iyo ditaban dibeyie le' Pengelakar ke' kota Yerusalem, lalu disurohe bediri di puco' bubong rumah kediyam Allah. Dah nyoe jie Pengelakar, "Kau kin Ana' Allah," jie. "Boh kau ngelumpat ke' beroh nun. Mun kau mat Ana' Allah kin kau noe beronso," jie; "tentu Allah ngiyas kau.
42004010	Go kin ditulis lem Kitap Allah mie yeng bungie potue, Belo melekat disuroh Sen nulong kau, gei' ngenjego kau.
42004011	Sidoe nyamut kau gei' kau noe beronso bemalo; kaki kau pun noe ningang betu," (Masmur 91:11-12) jie Pengelakar. "Ngelumpatam," jie. "Kau kin noe beronso," jie.
42004012	Pie samut Yesus, "Noe," jie, "go ditulis lem Kitap Sen mie bungie potue, Nang na' nguji Tuwowe, Allah kau," jie Yesus. (Ulang 6:16)
42004013	Jedi mátam, dah bemacam bejenis penggudo Pengelakar nyeh lalu Pengelakar pun ningal Yesus, rariam; iyo nantie kelorong layin die nyo' iyo ngenggudoe agei', kajie nun.
42004014	Jedi mátam. Yesus mat pulang ke' peloya' Galilea. Roh Allah pun nan nguwasoe. Agah berito gewai Yesus pun tegempar ke' segonáp nenggeri nyoe.
42004015	Jedi iyo betatap ngajar di pada' rumah semeyang reng Israel; pada' reng yeng ningo pengajare pun mat mugi iyo.
42004016	Lamat belamat dah nyoe pulang ke' kampong Nasaret die, kediyam iyo gei' biya' mie. Jedi dah ari Saptu tei' iyo pun ke' rumah semeyang, po selomoam. Nongah semeyang lalu iyo bediri na' beco posan payit Allah.
42004017	Diunyo' le' pelayan buko' yeng ditulis penijum Yesaya mie, kei iyo ngembecoe. Lalu dibintare buko' te', nomu beco tijum Yesaya yeng bungie potue:
42004018	Roh Allah Tuwowe renán di aku, tam mat akuam yeng dipileh le' Allah kei madah agah panci ke' reng bensat, kei ngelopas reng dipeulun le' Pengelakar, kei nulong reng butoe gei' mencináng, ge'em kei nulong reng yeng dipempungah le' munsohe.
42004019	Ku diutus kei madah ken tue mat jengkahe Allah Tuwowe na' nulong ngendolat umát Sen. (Yesaya 61:1-2) Nyoam tijum Yesaya yeng dibeco le' Yesus.
42004020	Jedi dah iyo ngembecoe tei' Yesus pun digilinge agei' buko' nyeh tei', diunyo'e ke' pelayan nyeh. Dah nyoe iyo pun dudo', go iyo na' ngajar. Pada' umát di rumah semeyang tei' nelomát ke' iyo bisam, na' ningo panere.
42004021	Dah nyoe jie Yesus nyingka' sidoe, "Mat tuntongam, ari tue tei'am, tijum yeng ku beco tadie," jie Yesus. Lalu iyo ngajar nerange ke' sidoe.
42004022	Pada' umát nyeh pun mugi pengajar iyo. Kangápam sidoe ningo iyo ngomóng panci-panci ponyoe, go mun ditinyau ke' apa'e si Yusup nyem, reng sekampong ken sidoe.
42004023	Dah nyoe jie Yesus nyingka' sidoe, "Ne, pasti kam na' madah perbeso diret ke' aku, go jie perbeso tei' Dokter ca' tawu ngembeyi' direte. Maksut kam na' nyuroh aku ngenggewai keenah keaneh di kampong diret ku tue, na' po kam ningo ku ngenggewai di peloya' Kapernaum. Nyoam kona' kam," jie Yesus.
42004024	"Pi yeng mat si," jie Yesus, "(kira' pun ku mulah keenah keaneh si manseh ngei' kam pecayo ken aku, go) nan kikeh reng nerimoe ngehormát penijum deri nenggeri direte," jie.
42004025	"Benso penijum Elia mie. Jedi ketiko nyoe kin tigo tawun setengah cum ari ujan, sampai buyun pada' mensiyo di segonáp nenggeri Israel tue. Pasti benya' reng belu yeng bensat di Israel tue ketiko reng buyun nyeh.
42004026	Pi Kei' Elia yeng seli deri Israel tue pun noe disuroh Allah nulong reng Israel peh. Sen disuroh Allah nulong siko' reng belu di nenggeri layin die, di kota Sarpat, di peloya' Sidon nun.
42004027	"A, ponyoe jum penijum Elisa mie, yeng seli deri nenggeri diret Israel tue jum. Ketiko nyoe mie mat benya' reng Israel yeng bepenyaki' kusta yeng uyoh. Pie reng Israel yeng saki' kusta nyeh siko' pun cum yeng ditulong le' Kei' Elisa. Yeng ditulong sen ngat siko' Naamanam, reng deri nenggeri Siria die, noe iyo reng Israel peh," jie Yesus nyingka' sidoe yeng sekampong ken iyo.
42004028	Ningo panere bungi nyoe ugas godiam pada' umát di rumah semeyang te'.
42004029	Temosie sidoe rami nyeh bediri lalu sekali rap! nunong Yesus deri kamponge. Dah ditunonge lalu dibeyie le' sidoe ke' cabing natai soma' kamponge, go kampong nyoe di bunus, jedi kaji sidoe na' ngelojang Yesus ke' beroh.
42004030	Pi iyo si lopasam deri sidoe, dirudue ponyoam pada' reng rami nyeh, lalu kamponge nyoe ditingaleam le' Yesus.
42004031	Jedi mátam. Dah nyoe Yesus sidoe bejelan ke' kampong Kapernaum di peloya' Galilea. Jedi dah Ari Berenti Kerejo ponyoe iyo pun ngajar reng di rumah semeyang.
42004032	Mat kangápam pada' reng yeng ningo pengajare, go posan payit iyo mat bekuwasoam.
42004033	Jedi di rumah semeyang ari nyoe tei' poe do siko' reng lelaki yeng kesarong setan. Dah nyoe iyo bepangkas kayis ontapam,
42004034	"Adohai! Parah nar! Pai gewai kau kitue, ngaru kami, Yesus deri Nasaret? Ku tawu ku dah ken kau mat reng suci bereseh yeng diutus le' Allah," jie. "Kau detang tam dah na' mempungah kami peh?" jie.
42004035	Pi Yesus tegasam negur setan nyeh. "Diyam!" jie. "Keluwaram kau deri reng tue," jie. Tumas Yesus bungi nyoe semorie reng nyoe bap! jetue terompas di adap pada' reng rami tam kuwaso setan nyeh, pie noe die diderakoe; dah nyoe setan nyeh pun lintus keluwaram deri reng nyoe, lalu rari ningal iyo.
42004036	Pada' reng rami pun kangápam, lalu bepaner siko' ken betore, "Enah nar gewai guru yeng beru tue!" jie. "Iyo mat bekuwaso nunong merentah antu setan pun! Na'e rari tuno' taalo' ke' iyo," jie reng rami.
42004037	Mangko agah berito ke' hal gewai Yesus mat tegemparam di seruroh peloya' nyoe.
42004038	Jedi mátam. Dah nyoe Yesus turun deri rumah semeyang lalu nayi' ke' rumah Simon die. Poe mentuwo Simon yeng betinoe tei' domám kuwat noe bengki'-bengki' nyem, lalu sidoe minta' tulong Yesus.
42004039	Yesus pun mat manu, lalu iyo nyuroh domáme tedoh. Tumas disuroh le' Yesus tei' lalu domáme pun mat beyi'am. Iyo pun lintus bengki'am lalu iyo ngeleladen Yesus sidoe.
42004040	Jedi ujong ari, dah mato ari ngelangar gunóng nyeh mat benya' reng yeng naban pada' betore yeng saki' poníng rodang rungue ke' Yesus. Yesus pun nyampang jerie ke' tiyap ko' reng saki' nyo' iyo ngembeyi'e, lalu mat beyi'am pada' penyaki' reng.
42004041	Pada' setan pun ponyoe jum, bererariam deri pada' reng yeng disaronge. Samel rari pada' setan nyeh simah kuwang kawung bungie, "Kau mat Ana' Allah," jie. Pie Yesus tegas nyacue, nyurohe ngojap, go pada' setan kin tawue ken iyo mat Kristus, penulong yeng dijenyi le' Allah. Mangko didahe le' Yesus pada' setan nyeh bepadah ke' hal iyo.
42004042	Jedi mátam. Pagi ponyoe dah bukoe tampa' nyeh Yesus pamus deri kampong nyoe manu ke' arong yeng sunyei'. Pada' reng rami pun begoyau ngogoe Yesus; pengabise Yesus mat ditomu le' sidoe di arong sunyei' nyeh. Maksut sidoe na' ngidah Yesus rari deri kampong nyoe.
42004043	Pie jie Yesus, "Aku noe tawu na' renán di kampong tue. Aku ca' bejelan betatap ke' pada' kampong layin jum, nyo' ku madah agah panci ke' hal Allah des Sen disomah kei rajo. Ngopai ge' go aku diutus Sen ke' deniyo tue pun nyo' ku madah agah panci nyoe," jie Yesus.
42004044	Mangko iyo mat ngeresudu' madah agah panci di pada' rumah semeyang reng Yahudi di seruroh peloya' Yudea.
42005001	Jedi mátam. Dah nyoe Yesus tei' mat madah posan payit Allah di kenaming Lompoe Genesaret. Pada' reng rami pun bederum bededokut ngeliling iyo, na' ningo pengajare.
42005002	Jedi diperati Yesus tei' di pinger ayie do duwo buwah perawu yeng ditingal le' tuwowe dinyoe go tuwowe nyeh tei' kebonónge ngembereseh jeloe.
42005003	Jedi ngaso didudu le' reng rami nyeh Yesus pun ngaleh ke' perawu yeng engku Simon, lalu iyo minta' gei' perawu nyeh dijonyónge kit deri kenaming. Dah nyoe Simon pun mat ngenjonyóng perawu nyeh. Dah dijonyónge tei' Yesus pun mat dudo' dinyoe, dah nyoe iyo mat ngajar pada' reng rami yeng di derat nyeh.
42005004	Jedi dah santo' iyo ngajar reng rami nyeh dah nyoe jie Yesus nyingka' Simon, "Jonyóngam ke' tongah nun perawu kam, nyo' kam ngenjelo arong nun," jie.
42005005	Pie samut Simon, "Daham, Tuwowei, sampai nungkas malam kami belelah bejoreh ngenjelo, pi cum buleh. Ja'e mun disuroh kau Tuwowe kami si na' ku ngibar jelo ku agei'," jie.
42005006	Jedi mátam, Petrus sidoe mat ngibar jeloe na' po yeng disuroh le' Yesus. Tumas dikibare semorie perekijik, mat ponoh jelo nyeh te', sampai na' teroras.
42005007	Ngaso benya' buleh tei' lalu sidoe ngowai betore di lem perawu yeng sebuwah nyeh, minta' tulong sidoe. Dah detang pada' betore tei' semuya' sidoe ngencolo' ikan di lem jelo nyeh lalu diongkahe ke' lem perawu, sampai sarat perawu duwo buwah nyeh te' tam kebenya' ikan uleh jelo nyeh.
42005008	Jedi dah diperati Simon Petrus keenah keaneh nyeh tei' iyo pun tepesungkur di adap Yesus. "Nang na' begelumo ken aku, Tuwowei, go aku mat reng bedoso," jie.
42005009	Go iyo mat kagum merati pada' pekuleh ikan memenya' nyoe. Pada' ana' buwahe lem perawu pun kangáp jum meratie;
42005010	a, ponyoe jum peraso Yakobus ken Yohanes, ana' Sebedeus, yeng nan beregu ngenjelo ken Simon. Semuya' sidoe mat kagumam. Pie jie Yesus nyingka' Simon, "Nang gola', Simonei. Bedudo' ari tuam kam langko' ngenjelo mensiyo die," jie.
42005011	Lalu mátam, dah perawu nyeh ditari' sidoe ke' derat nyeh lalu semuya' segenoe ditingaleam le' sidoe nyo' sidoe ngenjurut Yesus.
42005012	Jedi mátam. Des Yesus nongah do di sebuwah kampong nyeh dah nyoe iyo dipanu le' siko' reng yeng tubohe tumpat keyayat tam penyaki' kusta; mat lelah nar iyo ngidape. Jedi dah teperati ke' Yesus tei' reng penyaki' kusta nyeh tei' bap! tepesungkur di adap Yesus, teger muhún mampal minta' tulong Yesus. "Tuwowe," jie, "mun den na' nyuroh penyaki' ku tue beyi' si pasti uleh den," jie.
42005013	Dah nyoe Yesus pun mat ngenjola' jerie lalu nigue reng saki' nyeh.* "Ku na' ku nulong kau," jie. "Beyi'am penyaki' kau," jie. Tumas iyo ngomóng bungi nyoe penyaki' kusta nyeh mat losiam deri reng nyoe te'.
42005014	Dah nyoe jie Yesus, "Tue," jie, "kau ca' manu ke' pelayan Allah di rumah kediyam Allah lo'e, nyo' iyo mereso kuli' kau, gei' iyo merati ken penyaki' kau dah beyi'. A, beyie jum pesaling nyo' ngerinah adat pembereseh kau na' po yeng disuroh le' Kei' Musa mie, nyo' ngembokti ke' reng rami ken penyaki' kau mat dah beyi' dah," jie Yesus. "Pie nang na' dipadah ke' sopai pun ken aku yeng ngembeyi' kau.”
42005015	Pie kebelike agah berito ke' hal Yesus nyeh semingkin tegemparam. Sampai pada' reng rami bederum bekumpol to' ningo iyo ngajar ge'em, ken to' iyo ngembeyi' penyaki'e ge'em.
42005016	(Yesus pun mat ngajar ken ngembeyi' pada' reng rami.) Pie erat jum iyo ningal reng rami nyo' iyo bedoa di arong yeng sunyei' kit.
42005017	Jedi mátam. Yesus mat bejelan betatap nyo' ngajar ken ngembeyi' pada' reng yeng saki'. Dah nyoe do pada' reng deri kelompok Parisi ken pada' ugar agama pun yeng detang ningoe jum, deri pada' kampong Galilea, deri peloya' Yudea, ken deri Yerusalem pun. Jedi dah manu ke' Yesus tei' sidoe dudo' ningo Yesus ngajar. Yesus pun nan do kuwaso Tuwowe nyo' iyo ngembeyi' reng saki' pun.
42005018	Jedi mátam. Kebonóng Yesus ngajar tei' do reng detang nangong reng siko' di tikare; urange timpang. Kaji sidoe na' tamoe ke' delam gei' sempayo reng timpang nyeh diongkahe di adap Yesus nyo' iyo ngembeyi'e.
42005019	Pie tam tumpat keyayat pada' reng rami nyeh mat noe mampu tamoe ke' delam, mangko sidoe nayi' ke' puco' atap die, lalu dipucele atap nyeh, dah nyoe reng timpang nyeh diulore ken tikare ke' beroh, di penenongah pada' reng rami, pas di senopang Yesus.
42005020	Jedi diperati Yesus tei' sidoe mat pecayoam ken kuwaso iyo. Lalu jie Yesus nyingka' reng timpang nyeh, "Dah dielon dah doso kau, jangei," jie.
42005021	Jedi ningo paner Yesus bungi nyoe tei' pada' reng Parisi ken pada' ugar agama nyeh do ngaji lem atie nun, "Somong nar reng tue!" kajie nun. "Iyo menghina ngeremeh Allah, go iyo ngangap direte samo ken Allah, poe. Noe ken mampue ngelon doso reng, ngat siko' Allaham yeng tawu ngelon doso," kaji sidoe nun.
42005022	Pie Yesus tei' tawue ken pemiker sidoe, lalu iyo nyamute, "Ngopai go pengaji kam tokoh nyoe?" jie.
42005023	-
42005024	"Kaji kam aku noe bekuwaso ento' ngelon doso reng, dih? Nyoe pun maring dibokti, go noe awas ken mato diret. Pie potue ne ku ngemboktie ke' kam omóng ku tadie. Jedi diret kin tawu ken ngat Allaham yeng tawu ngelon doso reng. Ken ngat Allaham jum yeng tawu ngembeyi' reng caro bekato nyem. A, jedi mun aku yeng didemo Ana' Mensiyo mampu ngembeyi' reng tue, maksute aku bekuwaso ento' ngelon dosoe jum, mat noe?" Dah nyoe jie Yesus nyingka' reng timpang nyeh, "Bengki'am kau," jie, "tangongam tikar kau nyeh, bom na' pulang bediret kau pun," jie.
42005025	Seroto ningo omóng Yesus bungi nyoe tei' reng timpang pun mat sengkunyong jogaram; iyo bengki'am, ditangonge tikar ketidore, lalu pulangam, samel mugi Allah.
42005026	Pada' reng rami yeng meratie pun mat kangáp; sidoe mugi Allah jum. Mat kagumam sidoe. "Enah nar jolu yeng diperati diret ari tue!" jie pada' reng rami.
42005027	Jedi dah nyoe Yesus turun bejelan agei'am. Lalu iyo merati siko' urang yeng bedemo Lewi, yeng tugase ngumpol nageh pajak pemerentah. Jedi Lewi tei' nongah dudo' di pos penageh pajak. Dah nyoe jie Yesus nyingka'e, "Yo' tamah aku to' menjedi murit aku," jie.
42005028	Dah ningo omóng Yesus bungi nyoe tei' Lewi pun lintus ditingaleam gewaie ngumpol pajak nyeh, lalu mat namah Yesus.
42005029	Dah nyoe Lewi ngunang ngamie pada' reng rami nyo' ngadap pesta di rumahe, nyo' iyo ngalu nyamut Yesus. Pada' kabane penageh pajak pemerentah, ken pada' reng layin pun ngabang jum.
42005030	Jedi pada' reng Parisi ken pada' ugar agama yeng sekelompok ken sidoe mat begunau ken pada' murit Yesus. "Gopai beh," jie, "go kam gela' segewol segelumo ken pada' reng jat nyeh? Makan samo pun na' kam, poe, ken pada' penageh pajak pun," jie.
42005031	Pie Yesus pun nyamut sidoe pakai perbeso. "Noe iyo reng jogar peh yeng perelu ditentamo, pie reng yeng saki' die.
42005032	Aku detang ke' deniyo tue pun," jie Yesus, "noe iyo nyo' ngunang ngamie reng bujor benar peh. Pi ku detang na' ngunang ngamie pada' reng bedoso die, gei' sidoe bebeta' piker," jie Yesus.
42005033	Jedi dah nyoe do reng betanyoe ke' Yesus. "Ngopai nin beh go murit kau noe koloe betara' noe makan? Sidoe nan bekumpol makan beriyah berami nyem, poe. Tekonoe ke' pada' murit Yohanes ken murit reng kelompok Parisi si na'e betara' noe makan, na'e sidoe ngerinah doae," jie sidoe.
42005034	Dah nyoe Yesus nyamut sidoe caro betanyoe. "Umpamoe des kelelotong reng pesta sabat nyeh patut noe mun pada' pengabange betara' noe makan? Kin noe patutam, dih? Malah ken paie beriyah beramiam pada' pengabange, sementaro penganting lelaki nyeh gei' do ken sidoe.
42005035	Pie langko' do jum jengkah des penganting lelaki nyeh langko' diamie dirobut deri sidoe. Dah nyoe si mat doam pada' kabane yeng betara'," jie Yesus. "Jedi ponyoe jum murit ku ken aku," jie.
42005036	Dah nyoe iyo nyamong panere pakai perempamo yeng layin die. "Cum reng yeng ngencarek bejue yeng beru nyo' nampal bejue yeng buro', dih? Go mun ponyoe kin samo rugi: yeng beru cabi' menyabi', a, yeng buro' pun noe tetampal, go bonáng beru kin noe cuco' ken yeng buro'.
42005037	A, ponyoe jum ken ayie angur yeng beru, yeng bolum popah nyeh. Noe ken disaling reng ke' lem kantong kuli' yeng lamat yeng dah korue nyeh. Go mun ayie angur yeng beru dah popah kin kantong lamat nyeh pasti melotus, lalu kededuwo nyeh rugi modasam. Ayie angur pun bis tumpah modas, ken kantong nyeh pun pocah bolah.
42005038	Pie yeng konoe si," jie Yesus, "ayie angur yeng beru mat ca' disaling ke' lem kantong kuli' yeng beru jum," jie Yesus.
42005039	"A, pie ke' hal ayie angur si reng yeng dah ngicap yeng lamat nyeh mat ngei'e nginsup yeng beru, go jie iyo ngat yeng lamat nyem yeng nyamán," jie. Nyoam perempamo Yesus.
42006001	Jedi mátam, dah nyoe Yesus sidoe bejelan ngerudu kebun genum reng. Samel bejelan tei' murite ngeropai genum nyeh, lalu disegoe. Sedang ari nyoe Ari Berenti Kerejo.
42006002	Jedi dah nyoe do pada' reng Parisi yeng betanyoe ke' Yesus, "Ngopai go pada' murit kau ngelangar ukum agama diret? Ari Berenti Kerejo kin gewai tokoh nyoe noe buleh," jie.
42006003	Pie Yesus nyamute, "Kei' Daud mie pun ge'e," jie, "do jum sen ngelangar ukum agama diret, ketiko desiyan lapar nyomie. Noe koloe peh kam ugar agama beco gesah nyoe?" jie Yesus.
42006004	"Kei' Daud kin entam sen lapar mie mat tamoe ke' arong kediyam Allah, lalu diamie sen roti yeng diunyo' reng kei pesaling ke' Allah, disego sen. Separoe dibecar sen ke' pada' kaban sen. Teruhal na' nunoe ukum agama diret kin roti nyoe noe buleh disego semadi urang; ngat ento' disego pada' pelayan Allah bangam," jie.
42006005	"(Pie cum kam nyalah gewai Kei' Daud, engo ku. Konai kam na' nyalah aku tam gewai murit ku des Ari Berenti Kerejo nyeh?) Hale aku Ana' Mensiyo mat Tuwowe semuya' segeloe; akuam yeng mutuse ke' hal pai yeng patut digewai des Ari Berenti Kerejo pun," jie.
42006006	Jedi mátam. Dah layin arie des Ari Berenti Kerejo agei' nyeh Yesus pun nayi' ke' rumah semeyang, lalu ngajar. Jedi kebonóng iyo ngajar tei' poe dinyoe do reng yeng mayus jeri kanáne.
42006007	Pada' reng kelompok Parisi ken pada' ugar agama do jum dinyoe, pie sidoe ngengkorek ngogoe kesalah Yesus. Mangko sidoe teliti meratie, gola' iyo ngembeyi' reng des Ari Berenti Kerejo. Kaji sidoe nun mun Yesus ngembeyi' reng des Ari Berenti Kerejo nyeh sidoe na' nuntut mencaroe.
42006008	Pie Yesus kin tawue ken arau amue sidoe, lalu jie Yesus nyingka' reng mayus nyeh, "Bediriam kau, di adap reng rami tue," jie. Lalu reng mayus pun bediriam.
42006009	Dah nyoe jie Yesus nyingka' pada' reng rami nyeh, "Tue ku betanyoe ke' kam. Jedi na' nunoe ukum agama diret si des Ari Berenti Kerejo," jie, "gewai pailah yeng buleh digewai? Gewai panciei, gewai jatei? Nulong betorei, mempungah betorei?" jie.
42006010	Dah nyoe Yesus pun merati ke' tiyap-tiyap sidoe rato-ratoe, gola' do yeng na' nyamute, pie sidoe ngojap nyem. Dah nyoe jie Yesus nyingka' reng mayus nyeh, "Lontaram jeri kau," jie. Dah ningo Yesus bungi nyoe tei' reng mayus pun mat ngelontar jerie; tumas dilontare jerie pun mat beyi'am.
42006011	Pie pada' reng kelompok Parisi nyeh rajo godiam ken Yesus, lalu sidoe bepempaham bepempakat siko' ken betore ke' hal Yesus; ca' dikotilah reng tue? jie.*
42006012	Lamat belamat dah nyoe Yesus mendeki natai to' iyo bedoa. Nungkas malam iyo mat bedoa ke' Allah.
42006013	Jedi dah bekolame ponyoe iyo ngaja' pada' murite to' manu ke' iyo, dah nyoe dipilehe duwo belas ko' yeng didemoe pelantar posane.
42006014	Yeng dipilehe tei' ya'am Simon yeng digelare jum Petrus, Andreas menyadie Simon, Yakobus, Yohanes, Pilipus, Bartolomeus,
42006015	Matius, Tomas, Yakobus ana' Alpeus, Simon Patriot,
42006016	Yudas ana' Yakobus bukan urange, ken Yudas Iskariot, yeng pengabise nyerah Yesus ke' munsohe.
42006017	Dah nyoe Yesus sidoe turun deri natai nuju ke' arong yeng lonah kit soma' kaki natai. Pada' murite yeng rami pun bekumpol dinyoe, ken pada' reng rami yeng layin pun mat benya' jum, beyi' deri seruroh peloya' Yudea, beyi' deri Yerusalem, beyi' deri peloya' Tirus ken Sidon di pantai lawut;
42006018	mat ramiam reng yeng bejejiyoh manu ke' Yesus, na' ningo iyo ngajar ken na' dipebeyi'e ge'em. Pada' reng kesarong setan pun mat dipebeyi'e le' Yesus.
42006019	Pada' reng rami nyeh mat dudu mendudu ken betore manu ke' soma' Yesus nyo' ngenjemele, go mat doam kuwaso di Yesus to' ngembeyi' semuya' segeno reng saki'.
42006020	Jedi dah nyoe Yesus ngelinga' ke' pada' murite, lalu jie, "Untong tuwah kam yeng cum bedeyo, go kam die yeng konoe kawum des Allah disomah kei rajo.
42006021	"Untong tuwah kam yeng gei' tue teraso lapar, go kam die yeng langko' sabas. "Untong tuwah kam yeng gei' tue susah sontok berato berayi, go kam die yeng langko' beayah bikah.
42006022	"Untong tuwah kam mun kam dikerisie reng, ditunong reng, dipehina dikejat dipempulah reng pun tam kam arap ken aku Ana' Mensiyo.
42006023	Pie kam mat ca' beayah bikah beriyah beramiam sege' dipulah reng tokoh nyoe, go upah kam dah Ari Kiyamát gi mat bosaiam. Kam mat langko' diupah beroto ken pada' penijum Allah nyomiam; desiyan kin nan dipehina dikejat reng jum mie. Malah ken paie reng yeng menghina ngejat kam tengkalo tue mat buboh ampeh reng yeng menghina ngejat desiyan nyomiam. Pie kam mat ca' ayah bikaham, go upah kam mat bosaiam.
42006024	"Pie parah nar kam yeng kayo rayo yeng mementing jolu di deniyo tue, go kam dah buleh dah jolu yeng dikeingín dikeayah kam. Dah nyoe gi cumam jolu yeng langko' diunyo' ke' kam.
42006025	"Parah nar kam yeng gei' tue sabas go nan do jolu kei sego nyem pie kam noe sadar ken kam mat perelu ken Sen, go dah nyoe gi kamame' yeng langko' beleloe. "Parah nar kam yeng segontang mementing ayah bikah di deniyo tue nyem, pie kam noe susah tam doso kam, go dah nyoe gi kam die yeng langko' ngaso susah sontok berato berayi.
42006026	"Parah nar kam yeng segontang ngaji na' nan dipugi semuya' urang. Awas! Kam na' po pada' penijum tiru peh? Pada' penijum tiru mie kin nan dipugi reng. Malah ken paie sidoe yeng mugi kam tengkalo tue mat samoam ken akei' puyange mie, yeng gela' mugi pada' penijum tiru mie," jie Yesus.
42006027	Jedi jie Yesus, "Tue posan ku ke' kam yeng na' ningo aku, ya'am kam ca' ngaseh reng yeng bemunsoh ken kam. Ca' melas panci ken reng yeng risie ken kam.
42006028	Ca' minta' ke' Allah gei' Sen ngendolat ngemberekat reng yeng nyumpah misoh kam. A, ge'em ca' bedoa nyo' reng yeng jat ken kam.
42006029	"Nang na' melas kejat reng. Umpamoe mun do reng nampar kumping kanán kau, ca' ngelinga' ke' kiboe to' iyo nampar kumping kiboe kau jum. A, ponyoe jum, mun do reng yeng ngerampas beju jubah kau nang na' ngidahe. Sekurang beju jubah; beju kau layin pun diunyo' jum.
42006030	"Mun do reng minta' tulong kau, ca' ditulongam. Lalu mun jolu kau dirampas reng pun ma'am, nang na' kau maksoe ca' dipulang.
42006031	"Tingkah laku yeng diret keingín deri betor, nyoam kei pasa' budi beso diret teradap betor.
42006032	"Kam mat ca' ngaseh munsoh kam. Go mun kam ngat ngaseh betor yeng samo ngaseh kam, nyoe noe iyo gewai enah peh; nang na' ngarape kam do upah deri Sen mun segontang ngaseh betor yeng kaseh ken kam. Go semalang ke' reng yeng noe menduli Allah pun ge'e, tawue jum ngaseh betore yeng samo kaseh ken iyo, sa'am go kam.
42006033	A, ponyoe jum mun kam ngat panci ken reng yeng panci ken kam; nyoe noe iyo gewai enah peh; nang na' ngarape kam do upah deri Sen mun gewai kam segontang panci ken betor yeng panci ken kam nyem. Go semalang ke' reng yeng noe menduli Allah pun ge'e, tawue jum panci ken betore yeng panci ken iyo nyeh, sa'am go kam.
42006034	Ponyoe jum mun kam ngat ngunyo' jolu ke' reng yeng engoe mampu melas ngunyo' jolu jum ke' kam; nyoe noe iyo gewai enah peh. Nang na' ngarape kam do upah deri Sen mun kam ngat ngunyo' jolu ke' reng yeng mampu melas kam gi. Semalang ke' reng yeng noe menduli Allah pun ge'e, tawue jum ngunyo' jolu ke' betore tam iyo ngarape pasti geram pulang takar.
42006035	"Pie kepanci kam ca' lobeh deri nyoe. Sa'am benso ngaseh betor yeng kaseh ken kam; reng yeng bemunsoh ken kam pun ca' dikaseh jum. Kam mat ca' panci ken reng yeng bemunsoh ken kam. Ken kam ca' nulong reng caro modas-modasam, nang na' ngaji ca' dibelase sikit pun. Mun gewai kam tokoh nyoe si upah kam gi mat mewaham. Go semalang ke' Allah yeng rajo tingie pun ge'e, Sen manseh ngaseh pada' reng yeng jat pun, yeng noe koloe beterimoe kaseh ke' Sen; mangko kam pun ca' ponyoe jum. Mun kam mat nunoe gewai Sen nyeh maksute mat nyato ken kam mat ana' Sen.
42006036	Kam mat ca' do kekaseh kam ken sopai pun, na' po Apa' diret do kekaseh Sen ken sopai pun," jie Yesus.
42006037	"Nang pedo memedo nyalah betor," jie Yesus, "mangko kam pun noe dipedo reng. Nang lokas semadie nyalah betor kam, mangko kam pun langko' noe semadie disalah betor jum. Pie ke' hal ngelon si kam ca' ngelon kesalah betor, mangko kesalah kam pun dielon jum.
42006038	Ge'em ca' buwar ken betor, mangko kam pun langko' diunyo' belobeh-lobeham, keedah geredoh yeng ngisei'e bekuca', lalu teonya' kental, sampai berabong. Memenya' nyoe diret ngunyo' memenya' nyoe jum diret nerimoe," jie Yesus.
42006039	Dah nyoe iyo nyamong panere manseh pakai perempamo. "Reng butoe kin noe mampu ngiring pado butoe, go kededuwo ko' nyeh kin pasti tepacok ke' tebiyang.
42006040	Mangko kam ca' ati-ati mun na' nulong betor. Mat ca' po akuam. Murit kin noe lobeh deri gurue, pie mun dah diajar teliti si murit pun pengabise po gurueam.
42006041	"Pie mun kam na' nulong betor si ca' mereso keidup diret kam dolo'e. Gopai go kam na' po jie perbeso, Kejemis kayu di mato betor ketawu, konoe ke' kayu temerugu di kelomer mato direte noe ketawue.
42006042	Panai nar kam, poe; kam mat jelas ken doso betor kam, pie ken doso diret kam noe ketawu kam. Kam alap-alape nyem bujor benar. Pie kam mat ca' mereso tingkah laku diret kamam, ca' dipepanci lo'e; dah nyoe berue kam nyelidik kelaku betor, nyo' kam nulonge," jie Yesus.
42006043	-
42006044	"Setiyap kayu kin ca' dikenal deri buwahe. Kam kin tawu ngembedo kayu buwah ken rumput bedurie! Noe koloe reng nguleh buwah manis deri rampue gedong, dih? A, ponyoe jum kayu yeng joboh, buwahe kin panci, mat noe koloe bebuwah jat, ken kayu yeng kodel noe koloe bebuwah panci, dih? Go buwah kayu kin poko' deri bungkonge, panciei jatei.
42006045	Jedi ponyoe jum mensiyo. Reng yeng panci si tingkah lakue pun panciam, go bungkonge mat deri ati pemikere yeng nan serarat mementing ngaji yeng panci. Pie reng jat si tingkah lakue pun jat, go bungkonge deri ati pemikere nun yeng nan ngaji yeng jat nyem. Go jolu yeng dikosohe mat tumoh deri atie," jie Yesus.
42006046	"Kam kin betuwowe ke' aku. Pie pai ge' gunoe kam betuwowe ke' aku," jie Yesus, "mun kam ngei' tuno' taalo' ke' aku?" jie.
42006047	Dah nyoe iyo madah perempamo tue. "Jedi," jie Yesus, "do benya' reng yeng manu ke' aku, yeng ningo posan payit ku lalu mat makaie.
42006048	Ku merempamo sidoe ken reng yeng siko' yeng na' mulah rumah. Jedi lubang pondasie dikalie delam, sampai jejak ke' betu kalas, gei' rumahe togap kukoh. Mangko dah ditumpu ayie pasang delam pun rumahe noe beguyap beguyu sikit pun, go mat togap kukoham," jie Yesus.
42006049	"Pi do jum benya' reng yeng ningo posan payit aku pie engkas ningoe nyem, mat noe makaie. Ku merempamo sidoe ken siko' urang yeng mulah rumah jum, pie iyo kehe ngali lubang pondasie; iyo ngeletak kipe sempanal dal di tanah nyem. Dah nyoe des ditumpu ayie pasang delam nyeh lalu gum! robaham rumahe, tebelengi' sampai tekabasam," jie Yesus.
42007001	Jedi mátam. Dah ngajar pada' reng rami nyeh dah nyoe Yesus sidoe turun ke' Kapernaum.
42007002	Dinyoe tei' poe do siko' ana' buwah kapten tentara yeng saki' uyoh, tingal penyawo di dedoe dam. Kapten nyeh mat paling melas kaseh ken ana' buwahe.
42007003	A, kapten nyeh dah koloe ningo ke' hal Yesus, mangko dah ana' buwahe saki' nyeh kapten pun nyuroh beberopai ko' ketuwo reng Yahudi to' manu ke' Yesus, minta' ke' Yesus gei' manu ngembeyi' penyaki' ana' buwah nyeh te'.
42007004	Jedi pada' ketuwo tei' mat manu ke' Yesus, ngemoran na' nyuroh Yesus nulong kapten nyeh. "Mat patutam mun kau nulong kapten nyeh," jie,
42007005	"go iyo mat panci budi besoe ken suku benso diret. Malah ken paie rumah semeyang di kampong kami pun dipulah ken duwit sumang deri iyoam," jie sidoe.
42007006	Lalu Yesus pun turun namah sidoe manu ke' rumah kapten nyeh. Jedi dah soma' ken rumah kapten nyeh tei' dah nyoe kapten nyeh nyuroh bereropai ko' kabane to' manu ke' Yesus kei madah posane. Jedi jie posan kapten nyeh ke' Yesus, "Tuwowe," jie, "ma'am noe sa' kalutam den detang ke' rumah aku. Go den mat noe patut ke' rumah aku.
42007007	Ento' betomu ken den pun so ku mat noe patut; ngopai ge' go ku nyuroh reng nyo' manu ke' den pun. Pie mun den mat na' nulong aku, den bekosoh deri jewoh ja', kei den nyuroh ana' buwah ku beyi'.
42007008	Aku kin tawu ke' hal nyuroh reng pakai caro bekato nyem, go aku pun tuno' ke' pemimpin aku, ken do jum ulun pesuroh ku yeng tuno' ke' aku. Aku kin nyuroh pada' pesuroh ku pun pakai caro bekato nyem; misale kinun jie ku; pesuroh ku pun kinunam. Atau kitue jie ku, mangko iyo pun manuam. Pai-pai pun yeng disuroh aku mat digewaie le' pada' pesuroh ku. (Mangko ku yakin, mun den pakai caro bekato nyem nyuroh ana' ku beyi' pasti beyi'am penyaki'e)," jie posan kapten.
42007009	Yesus pun kangápam ningo posan kapten nyeh te', go kapten nyeh mat yakin nar ken kuwaso Yesus, poe. Dah nyoe iyo bepusing ngadap ke' pada' reng rami yeng ngenjurute. Lalu jie Yesus, "Dingo beh kam, posan kapten nyeh. So ku di seruroh nenggeri Israel tue pun cum yeng nyamo kepecayo reng tue," jie.
42007010	Dah nyoe pada' reng yeng disuroh kapten nyeh nyo' manu ke' Yesus tadie ponyoe mat pulangam ke' rumahe. Diperati sidoe ana' buwah kapten pun mat jogar dah, pulang tiko po selomoam.
42007011	Jedi dah nyoe noe dam lamat nyeh Yesus bejelan ke' kampong Nain. Pada' murite ken pada' reng rami pun ngenjurute.
42007012	Jedi dah detang ke' kampong Nain tei' dah soma' ken pintu gerbange tei' diperatie do reng nangong bengkai reng mati, na' ditangong ke' tama' di luwar kampong. Urang yeng mati nyeh lelaki, ana' tungal siko' betinoe yeng belu. Pada' reng rami yeng sekamponge pun namah reng belu jum, ngantar bengkai ana'e ke' tama'e.
42007013	Jedi mátam. Yesus Tuwowe dah iyo merati reng belu nyeh mat kaseham, lalu jie nyingka' reng belu, "Nang nangis, beh," jie.
42007014	Dah nyoe iyo pun manu ke' soma', lalu nigue senseno' reng mati nyeh. Reng yeng nangonge pun berenti dinyoam. Dah nyoe jie Yesus nyingka' reng mati, "Jang, bengki' idupam kau."
42007015	Tumas Yesus bungi nyoe mat bengki' idup agei'am reng yeng mati tadie, lalu dudo'am, bepaner ken sidoe. Lalu jie Yesus nyingka' ino'e tei', "Tue ne, ana' den."
42007016	Merati kuwaso Yesus nyeh tang ke' gola'am pada' reng rami. Lalu sidoe ngagong demo Allah. Jie sidoe, "Penijum yeng rajo kuwaso dah manu dah ke' diret," jie sidoe. "Allah dah detang dah na' nulong diret, umát Sen," jie reng rami.
42007017	Lalu paner sidoe bungi nyoe ke' hal Yesus tesebaram ke' ulu ke' ilie di peloya' Yudea lalu ke' segonáp nenggeri nyoe.
42007018	Jedi mátam, do murit Yohanes bepadah ke' Yohanes ke' hal gewai Yesus.
42007019	Mangko Yohanes nyuroh murite duwo ko' manu ke' iyo. Dah manu ke' iyo disurohe le' Yohanes ca' manu ke' Yesus Tuwowe betanyoe, ken iyo mat reng yeng dijenyi le' Allah na' detangei, ke' manseh ca' nantie reng layinei yeng langko' kei nuntong jenyi Allah? jie Yohanes.
42007020	Lalu mátam, murit Yohanes nyeh mat manu betanyoe ke' Yesus. "Kami," jie sidoe, "disuroh Yohanes Penyolam ca' betanyoe ke' kau, go iyo mat na' tawu, kau mat reng yeng dijenyi Sen na' detangei, atau pun kami manseh ca' nungu kedetang reng layinei?" jie sidoe.
42007021	Jedi pas sidoe manu ke' Yesus tei' Yesus pun kebonónge ngembeyi' pada' reng yeng saki' poníng rodang rungue, demo ke' nunong setan, demo ke' ngembeyi' pada' reng butoe, opai.
42007022	Jedi dah nyoe jie Yesus nyamut murit Yohanes nyeh, "Bom," jie, "kam bebeli' ke' Yohanes ken padaham ke' iyo ken jolu yeng didingo ken jolu yeng diperati kam ken mato kepalo diret kamam. Mat cuco'am ken yeng ditijum ke' hal Kristus nyomiam. Gola' reng butoe mat dah mencinángam! Reng timpang pun dah bejelanam! Reng yeng bengal pun mat dah moncasam pendingoe! Reng yeng saki' kusta pun dah beyi'am! Reng yeng mati pun disuroh bengki' idup agei'am! A, ken agah panci pun mat diagah dicerito ke' pada' reng bensat, pas na' po yeng ditijum ke' hal Kristus yeng dijenyi le' Allah nyomie.
42007023	Mangko," jie Yesus, "padaham ke' Yohanes bungi tue: Mat untong tuwaham reng yeng yakin pecayo ken aku, yeng noe tumang aming kepecayoe, numo' pun iyo noe jelas ken yeng langko' tejedi ke' aku," jie Yesus.
42007024	Jedi ningo paner Yesus bungi nyoe tei' murit Yohanes pun mat bebeli'am pulang ke' Yohanes. Pie Yesus si manseh ngomóng ken pada' reng rami ke' hal des Yohanes madah posan payit Allah di padang nun mie. Lalu jie Yesus, "Nyeh des kam bejejiyoh ke' padang puwang nun mie," jie, "noe ken go kam jengkoe na' merati muntie buloh yeng diciyup angín nyem, dih?
42007025	Ge'em noe ken go kam na' merati reng yeng bepekakas panci mewah, engo ku, go kam bejejiyoh kinun mie. Go mun na' merati reng yeng kayo sugeh yeng bepekakas mirah merang itam puteh si gogoe ja' di rumah rajo.
42007026	Pi yeng nyuroh kam bejejiyoh ke' padang nun mie go kam na' merati penijum Allah, mat noe? Lalu mátam te', reng yeng kam perati di padang nun mat penijum Allahame'. Malah ken paie mat lobeh deri penijum yeng selomo pun, kamei, benso Yohanes.
42007027	Go mat ke' hal Yohanesam yeng ditulis mie di lem Kitap Allah des Sen ngomóng ken pelayan Sen yeng bungie potue, Ti beh, Aku ngutus pelantar posan Ku kei ngulu kau, nyo' iyo memparang jelan to' kau, jie Sen. (Maleaki 3:1)
42007028	"Jedi pada' penijum deri asal mulo nyomie pun*," jie Yesus, "pie mat cum yeng ngelebeh Yohanes Penyolam, kamei. Pie mun na' ngaji sopai mensiyo yeng untong tuwah si," jie Yesus, "yeng paling untong tuwah nyeh ya'am mensiyo yeng tekawum des Allah disomah kei rajo. Go des jemán Allah disomah kei rajo si numo' pun reng yeng paling renah pie manseh untong tuwah deri Yohanes Penyolam pun, tam iyo mat ngicap jemán yeng nan ditantie dicinto reng, des Allah disomah kei rajo," jie Yesus.
42007029	Pada' reng rami yeng ningo pengajar Yesus tei' mat ngangkue nyereto ken posan payit deri Allah mat-mátam, sampai ke' pada' penageh pajak yeng dihina reng pun, pie sidoe mat nyereto ken posan payit Allah, go sidoe mat dah disolam Yohanes mie.*
42007030	Pie tekonoe ke' kelompok pada' reng Parisi ken pada' ugar ukum agama si tarah ke' ngei'e nerimoe yeng direncana le' Allah ento' sidoe, go sidoe noe disolam le' Yohanes.
42007031	Jedi dah nyoe Yesus nyamong panere. Jedi jie Yesus, "Koti ku na' ngenggemar pada' kam lapis tue? Ku na' pakai perempamo nyo' ku jelas ngenggemar ati kam.
42007032	Jedi ku merempamo kam lapis tue ke' pada' ana' biya' yeng usi' bererami, pie nan noe sesaro' ken betore. Kami na' keca' beriyah berami nyeh keh kam; pie kami na' keca' berato berayi pun keh kam jum, jie ana' biya' nyeh nyingka' betore.
42007033	Jedi ponyoe jum kam tue, cerewet nar, semeraga' mato alang. Yeng digewai Yohanes Penyolam pun noe cuco' begi kam; pie yeng digewai le' aku pun ponyoe jum, noe cuco' jum begi kam. Benso Yohanes Penyolam mie, keidupe kin panto' sepengayisam, cumam iyo insup ayie angur, cumam iyo beriyah berami; lalu jie kam iyo bisei' setan.
42007034	A, tekonoe ke' aku Ana' Mensiyo si, aku gela' makan beroto bererami ken betor, lalu padah kam aku rangkoe, dipadah kam jum aku pemabo', gela' begelumo ken pada' penageh pajak ken pada' reng bedoso yeng layin ge'em, jie kam. Mat cum pengonoeam begi kam, go kam mat noe tawu, noe jelas des merati gewai Allah pun.
42007035	Pi pada' reng yeng belubang pemikere si," jie Yesus, "iyo mat ngangkue nyereto ken gewai Allah mat-mátam, beyi' yeng digewai le' Yohanes mie beyi' yeng digewai le' aku pun," jie Yesus.
42007036	Jedi mátam. Dah nyoe do siko' reng deri kelompok Parisi yeng bedemo Simon. Simon tei' ngunang ngamie Yesus kei makan di rumahe. Jedi mátam, Yesus pun mat nayi' ke' rumah Simon, lalu dudo' makan dinyoe.
42007037	Jedi di kampong nyoe tei' poe do siko' reng betinoe yeng tejemaro tam keragam kejeya'e yeng jat. Jedi reng betinoe nyeh tei' kedingoe ken Yesus do makan di rumah Simon. Ngaso kedingoe tei' iyo pun nayi' ke' rumah Simon jum, meyie tepayan kocit deri betu pualam, bisei' binya' wangi,
42007038	lalu mat manu ke' Yesus. (Yesus tei' dudo' unyor, kakie ke' belekang.) Jedi reng betinoe nyeh tei' bediri di belekang Yesus di piya' ke' kakie. Dah nyoe simah nangisam reng betinoe nyeh tei', sampai beloncam ayie matoe ngujoh kaki Yesus. Kaki Yesus pun dikesate ken buwo'e, simah diciyume, lalu ditungange ken binya' wangi tadie.
42007039	Jedi Simon reng Parisi yeng ngunang ngamie Yesus ke' rumahe tadie mat merati gewai reng betinoe nyeh, lalu kajie lem atie nun, "Engo ku reng tue noe iyo penijum, go mun iyo mat penijum si pasti tawue ken betinoe tue reng bedoso, pasti didahe nigue pun,"* kajie lem atie nun.
42007040	Pie Yesus si sengkunyong tawue ken pemiker Simon tokoh nyoe, lalu jie Yesus madahe. "Do yeng ku na' padah ke' kau, Simonei," jie Yesus. "Bom padaham, guru," jie Simon.
42007041	Dah nyoe Yesus madah perempamo. "Jedi do duwo ko' reng yeng berutang ke' reng bedegang. Yeng siko' tei' utange limo ratus bingkap duwit perak; yeng siko' tei' limo puloham.
42007042	Jedi kededuwo ko' sidoe nyeh tei' mat noe tetomue ke' jolu to' iyo ngembeyar utange. Ngaso ponyoe tei' diapus kaliam le' pedegang nyeh, utang sidoe duwo nyeh." Jedi dah nyoe jie Yesus, "Engo kau, Simon, sopai di antaro sidoe duwo nyeh yeng bosai melas kasehe ken reng yeng ngapus utang sidoe; yeng bosai utangei yeng kocit utangei?" jie Yesus.
42007043	Samut Simon, "Engo ku," jie, "reng yeng bosai utange yeng bosai melas kaseh." "Nyoe mátam, Simonei," jie Yesus.
42007044	Dah nyoe Yesus ngelinga' ke' reng betinoe nyeh te', pie manseh nyamong panere ken Simon. "Peratiam gewai reng tue, Simon," jie Yesus. "Des ku nayi' ke' rumah kau tadie cumam kau ngajen ayie nyo' ku meso' kaki* ku; pie reng tue mat meso' kaki ku ken ayie matoe, lalu dikesate ken buwo'e.
42007045	Ken ku detang tadie cumam kau ngenciyum aku, pie reng tue teger ngenciyum kaki ku die noe berenti-renti, semejak ku detang tadie pun.
42007046	Ken kau cumam nungang kepalo ku ken binya' yeng paling murah pun, pie reng tue mat nungang binya' sampai ke' kaki ku, ken binya' wangi yeng paling berogo.
42007047	A, pailah yeng nyato di lem gewai reng tue, Simon? Ngopai engoe go iyo kaseh nar ken aku? Tentu tam iyo jelas ken dosoe mie mat benya' nar, pie tue dah dielon dah. Nyoam go kasehe mat bosai. Pie reng yeng ngaji ken dosoe sikit yeng ca' dielon nyeh kasehe pun mat sikitam," jie Yesus.
42007048	Dah nyoe jie Yesus nyingka' reng betinoe nyeh, "Doso kau dah dielon dah," jie.
42007049	Lalu pada' temuwai yeng layin yeng ningoe tei' mat ngaji lem atie nun, "Sopailah reng tue yeng bekuwaso ngelon doso reng pun?" jie lem atie nun.
42007050	Pie Yesus manseh ngomóng ken reng betinoe nyeh, "Kau dah ditulong diselamát dah, tam kau pecayo. Kiroe mat tenáng amánam kau," jie Yesus.
42008001	Jedi Yesus mat bejelan betatap di pada' kampong halamán samel madah agah panci ke' hal jemán yeng nan ditantie dicinto reng, des Allah disomah kei rajo. Murite yeng duwo belas ko' pun nan namahe jum,
42008002	ken beberopai ko' betinoe yeng dah dipebeyi' ke' penyaki'e, ken yeng dah dipelopas deri kesarong setan, benso Maria yeng didemo Magdalena. Maria nyomie kin disarong setan tujoh ko', pie ditunonge le' Yesus.
42008003	A, ken do jum reng betinoe yeng bedemo Yohana, bini Kusa yeng termansok kaki tangan Rajo Herodes; a, ken Susana, ken benya' betinoe yeng layin yeng namah Yesus. Sidoe makai duwit direte nyo' iyo nulong ken ngongkos Yesus ken pada' murite.
42008004	Jedi mátam. Mat bejejiyoham pada' reng rami yeng manu ke' Yesus deri semuya' segeno kampong halamán. Dah nyoe Yesus ngomóng ken sidoe pakai perempamo.
42008005	Jedi jie Yesus, "Do reng siko' yeng na' ngamur bonehe, pie noe iyo semuya'e yeng tejedi. Boneh yeng diamure tei' separoe do yeng gegar di tongah jelan, lalu konoe tija' reng niti jelan nyoe; ge'em pada' burong pun detang pederodok manto'e sampai bis.
42008006	"A, yeng separoe boneh nyeh gegar di tanah yeng bisei' kerangán betu, pie lantange layuam, lalu ngerangkai kotai, tam kurang ayie di tanah lipis ponyoe.
42008007	A, separoe boneh nyeh gegar ke' tanah yeng bisei' pada' rampue durie. Belantang si na'e, pie dah rampue durie nyeh mansang, boneh yeng belantang panci nyeh pie nayóng tam rampue durie.
42008008	Pie do jum boneh yeng jetue ke' tanah yeng lolohe. Dah belantang mat joboham; dah iyo bebuwah mat berinasam, mat belipat genoam sampai seratus kali lipat," jie Yesus. Dah nyoe iyo bepaner ontap, "Semuya' segeno, kelinang mat ca' ningoam," jie.
42008009	Jedi dah kaloe ponyoe murit Yesus betanyoe ke' iyo pai reti perempamo ke' hal boneh nyeh.
42008010	Lalu disamut Yesus. "Kam si," jie Yesus, "diborie kemampu nyo' kam tawu ken risi'-risi' Allah, ke' hal keada'e des Sen disomah kei rajo. Pie sidoe layin yeng noe nunoe aku si dipadah ke' hal nyoe pakai perempamo nyem. Sidoe mat noe tawue ken risi'-risi' Allah. Nyoe pun cuco' ken yeng ditulis lem Kitap Allah mie yeng bepadah ken sidoe nan serarat merati, pie tarah ke' noe tekalimáte; sidoe nan serarat ningo nyem pi tarah ke' noe tawue ken retie, jie Sen.
42008011	"Jedi," jie Yesus, "maksut perempamo ku tadie potue. Boneh nyeh keedah posan payit Allah.
42008012	Jedi arong tongah jelan tei' nyoe keedah mensiyo yeng ningo posan payit Allah, pie tumas iyo ningoe lintus detangam Pengelakar, ngerampas ngerobut posan payit Sen deri atie. Maksut Pengelakar tei' gei' sidoe noe pecayo, gei' noe tawu ditulong diselamát.
42008013	A, arong kerangán betu tadie nyoe keedah reng yeng ayah bikaham nerimoe posan payit Allah yeng didingoe. Pie ibarat ke' tentanám din cum urate. Iyo pecayo pun sebentaram; sal ge' digudo reng lalu sap! iyo nyeraham.
42008014	A, lalu arong tanah yeng bisei' rampue durie yeng konoe gegar boneh tadie tei' nyoe keedah reng yeng dah ningo posan payit Allah, pie cum asele, noe bebuwah. Ningo si ningo, pie lamat belamat posan payit Allah telinsam telimasam tam pada' kekamoh deniyo tue, tam sidoe nan ngejar kekayo kesugeh ken kenyamán kesenáng di deniyo tue nyem. Lalu mat belangam; cum bebuwah.
42008015	Pie tanah yeng di arong lolohe tei' nyoe keedah reng yeng ningo posan payit Allah yeng atie panci, bujor benaram. Sidoe nan ingáte ken posan payit Sen, mat mutu makaie, mangko pengabise mat bebuwaham," jie Yesus.
42008016	Dah nyoe iyo madah perempamo layin. Jedi jie Yesus, "Noe ken reng mantong pelito lalu diserangkonge ken gentang, atau pun diongkahe ke' beroh pempangong, dih? Tentu mun reng mantong pelito dileta'e di tongah ruwang, gei' sempayo tampa'e awas to' reng tamoe.
42008017	A, ponyoe jum ke' hal yeng nyomie gei' risi'-risi' Allah. Go semuya' segelo yeng nyomie seolah-olah ditapo' nyeh pie langko' dikoba'. Ken sipat pai pun yeng nyomie gei' risi'-risi' Sen nyeh pie langko' dibeba' bekau ke' semuya' segeno, gei' semuya' reng tawu.
42008018	Mangko kam mat ca' telitiam ningo ken makaie, gei' mampu madahe gi. Go berang reng yeng dah buleh nyeh mun mat makaie langko' disuroh Allah belobeh-lobeh pekulehe. Pie berang reng yeng noe buleh si, yeng kajie pekuleh direte pun mat pie mun noe dipakaie langko' diperoru kaliam," jie Yesus.
42008019	Jedi dah nyoe ino' Yesus ken pada' menyadie lelakie nyeh detang kinun na' betomu ken Yesus, pie noe mampu detang ke' soma'e pelintang pada' tukue reng rami nyeh.
42008020	Dah nyoe do reng bepadah ke' Yesus, "Ino' kau ken pada' menyadie kau do di luwar, na' betomu ken kau," jie.
42008021	Pie samut Yesus, "Yeng ku angap ino' ku ken menyadie ku yeng mat si," jie Yesus, "ya'am sopai ja' yeng ningo posan payit Allah lalu makaie," jie.
42008022	Jedi dah nyoe Yesus ngaja' murite ke' seborang lompoe. "Yo' diret ke' borang nun lompoe nyeh," jie. Lalu sidoe mat nayi' perawu nyeh nuju ke' seborang.
42008023	Jedi kebonóng belayar tei' Yesus pun tepetidoram. Gei' di penenongah lompoe tei' semorie siyut! jie buwowe yeng paling ontap. Gelumang bosai pun nyerangkong perawu nyeh, sampai mat behayo nar sidoe.
42008024	Jedi ngaso dah behayo tei' murit Yesus pun ngenggora'e. "Guru! Guru!" jie. "Diret dah na' lomas dah!" jie sidoe. Yesus pun bengki'am, lalu iyo nonga' nedoh buwowe ken pada' gelumang yeng gelebar gelebur nyeh. Lalu semorie rap! tedoham buwowe; gelumang pun ngomasam. Mat tenángam lompoe nyeh te'.
42008025	Dah nyoe jie Yesus nyingka' murite, "Gopai go kam gola'? Bolum pecayo peh kam ken aku?" jie. Pie pada' murite gupoham, mat kangápam merati kuwaso Yesus nyeh te'. Lalu jie sidoe nyingka' betore, "Sopai nin beh máte reng tue," jie, "go pada' buwowe ken pada' gelumang pun na'e tuno' taalo' ke' iyo," jie sidoe.
42008026	Jedi mátam, dah belayar nyemorang lompoe tei' lalu Yesus sidoe pun mat detang ke' nenggeri reng Gerasa, di seborang nun Galilea.
42008027	Dah detang tei' sidoe mat nayi' ke' derat. Tumas sidoe nayi' ke' derat tei' Yesus dipanu le' siko' reng lelaki yeng dikesarong setan. Reng lelaki tei' asale reng kampong nyoam pie dah lamat dah mokap di pada' tama' nyem, ngei'e pulang ke' kampong; pengidupe mat telanyang anyau-anyau nyem.
42008028	-
42008029	Iyo mat erat dikesarong le' setan yeng mempungahe. Mangko koti-ti pun reng ngukohe, sampai dipasong ke' kaki ke' jerie ken rantai bosi pun pie mat noe tan tam nan uleh nyem iyo ngeroso, lalu setan nyeh nyurohe rari ke' arong sunyei' yeng cum mensiyo. Jedi mátam. Dah teperati ke' Yesus tei' reng yeng kesarong setan nyeh mat menciya', lalu tepesungkur di adap Yesus. Yesus pun nyuroh setan nyeh rari deri urang nyoe. Pie reng kesarong setan nyeh simah pangkas kayis, "Yesus, Ana' deri Allah yeng rajo tingie!" jie. "Nang ngaru aku! Aku muhún mampalam gei' kau noe mempungah aku," jie reng kesarong setan nyeh.
42008030	Jedi jie Yesus betanyoe, "Sopai demo kau tue?" jie. Samut urang nyoe, "Bereribu," jie, go mat benya' nar setan nyeh yeng nyarong ke' iyo.
42008031	Pada' setan pun simah muhún mampalam ke' Yesus gei' Yesus noe ngelabohe ke' tengkelubang selamang nyeh.*
42008032	Jedi di natai soma' sidoe tei' poe do pada' kaban bebi yeng paling benya' yeng diingún, yeng nyungkal dinyoe. Lalu pada' setan nyeh muhún ke' Yesus minta' dialeh ke' pada' bebi ja'. Yesus pun mat ngemborie, ma'am, jie.
42008033	Ngaso ponyoe tei' mat peketocus pada' setan keluwar deri reng nyoe, nyarong ke' pada' bebi die. Dah nyarong ke' pada' bebi nyeh lalu pegerudus! pada' bebi nyeh ngerurus kenaming tingie nyeh bung! ngencabur ke' ayie, lalu mati lomasam pada' kaban bebi nyeh te'.
42008034	Jedi mátam, dah merati kejedi tokoh nyoe tei' pada' penungu bebi nyeh rariam, bepadah ke' ulu ke' ilie di kampong di pedukoh.
42008035	Pada' reng rami pun mat bederum manu na' meratie kinun. Jedi dah detang ke' soma' Yesus tei' diperati sidoe tei' reng yeng bokas kesarong pada' setan nyeh mat dudo' tetugu ponyoam di soma' Yesus. Iyo pun bepekakas tokoh urangam dah; kengkajie pun dah menconoam dah jum. Mat cum dah pada' setan nyeh yeng nyarong ke' iyo. Ngaso ponyoe mat gupoham pada' reng rami yeng meratie.
42008036	Lalu pada' reng yeng meratie tadie ponyoe mat becerito ke' reng rami nyeh ke' hal koti keada'e sampai reng yeng kesarong setan nyeh dipebeyi'.
42008037	Dah nyoe pada' reng rami deri peloya' Gerasa nyeh ngemoran nyuroh Yesus ningal arong nyoe, tam abis kegegola' sidoe. Mangko Yesus pun mat nayi' ke' lem perawu nyeh lalu mat ningal arong nyoe.
42008038	Reng bokas dikesarong setan tadie si muhún mampal na' namah Yesus jum, pie didah le' Yesus. Jie Yesus,
42008039	"Kau noe sa' tamaham," jie. Kau ca' pulangam ke' kampong diret kauam, nyo' kau madah semuya' gewai Allah yeng dah tejedi ke' kau," jie Yesus. Ngaso ponyoe tei' reng yeng kesarong setan tadie pun mat pulangam, lalu ngeliling bejelajap di seruroh kota nyeh, beagah beawoh begesah becerito ken gesah direte dipebeyi' Yesus.
42008040	Jedi mátam. Yesus mat nyemorang agei' ke' seborang lompoe nyeh te'. Pada' reng rami pun ayah ngalue, go sidoe dah lamat dah nantie di nun.
42008041	Dah detang kinun tei' iyo dipanu le' siko' pemimpin umát reng Yahudi yeng bedemo Yairus. Yairus mat manu ke' Yesus lalu belutut di adap Yesus, simah muhún mampal gei' Yesus detang ke' rumahe,
42008042	go ana'e yeng tungal nyeh saki', mat ngatam penguyohe. Ana'e tei' betinoe, duwo belas tawun ke' deng nyoe umore. Jedi Yesus pun mat turun nuju ke' rumah Yairus. Pada' reng rami pun bejejiyoh ngenjurute, betetanát begegepet ngeliling Yesus.
42008043	Jedi di antaro pada' reng rami nyeh do siko' reng betinoe yeng saki'. Penyaki'e tei' nan detang bulan noe berenti-renti. Dah duwo belas tawun pelamate iyo saki' nyeh, pie cumam reng yeng tawu ngembeyi' penyaki'e.
42008044	Jedi mátam, dah nyoe reng betinoe nyoe tei' manu ke' Yesus deri belekange, belelinong di penenongah pada' reng rami, lalu dijemele samang jubah Yesus. Tumas dijemele tei' mat berentiam iyo bederah nyeh te'.
42008045	Dah nyoe jie Yesus, "Sopai beh yeng nigue beju ku?" jie. Pie cumam reng rami yeng ngangkue ken iyo mat nigue bejue, tam cum sidoe yeng merasoe. Dah nyoe jie Petrus, "Pada' reng rami tue betetanát begegepet ngeliling kau, guruei, konai kau na' betanyoe ken sopai yeng nigue beju kau?" jie Petrus.
42008046	Pie samut Yesus, "Pi mat doam, so ku, reng yeng sengejo nigue aku. Ku tawu tam ku ngasoe pun, kuwaso yeng keluwar deri diret ku," jie Yesus.
42008047	Jedi reng betinoe yeng ngenjemel beju Yesus nyeh tei' ngaso Yesus dah tawu tei' lalu begegar begitikam manu ke' Yesus lalu tepesungkur di adap Yesus, ken bepadah terus terangam di adap pada' reng rami nyeh ken gopai go iyo ngenjemel beju Yesus, ken begesah jum ken penyaki'e dah beyi' dah.
42008048	Lalu jie Yesus, "Sukoram, buei; penyaki' den beyi' pun tam den pecayo ken kuwaso aku. Kiroe den serarat sehat segaram," jie Yesus.
42008049	Jedi ketengah Yesus gei' ngomóng ken reng betinoe nyeh tei' semorie do reng yeng detang deri rumah pemimpin umát nyeh, bepadah ke' pemimpin ken ana'e dah mati dah. Mangko jie reng nyoe, "Cum dah gunoe na' ngamoh ngalut guru," jie.
42008050	Pie ningo paner sidoe bungi nyoe lalu Yesus ngomóng ken Yairus. "Noe sa' kau gedoham beh? Mutuam kau pecayo ken aku," jie. "Ana' kau pun langko' beyi'am," jie Yesus.
42008051	Jedi dah detang ke' rumah Yairus tei' pada' reng rami yeng ngenjurut Yesus nyeh didahe tamoe ke' delam cuwali Petrus, Yohanes, Yakobus, ken Yairus sidoe.
42008052	Reng di luwar tei' simah perengkawung betentangis berato berayi tam ana' biya' yeng mati nyeh te'. Lalu ditonga' le' Yesus. Jedi Yesus, "Jediam kam perengkawung betentangis!" jie. "Ana' biya' tue bede ke' mati; iyo tidor nyem," jie.
42008053	Pie ningo paner Yesus bungi nyoe pada' reng rami nyeh tei' diketawoe nyem, diolo'-olo'e nyem omóng Yesus nyeh te', go sidoe kin tawue ken ana' biya' nyeh mat dah mati dah.
42008054	Pie dah Yesus tamoe ke' delam nyeh dijepaie jeri ana' biya' nyeh, lalu jie Yesus, "Bengki'am, tung."
42008055	Temosie ana' biya' nyeh bepenyawoam po selomo, lalu keduwas bengki' bediri. Dah nyoe Yesus nyuroh reng tuwoe nyeh ngunyo' jolu kei sego ke' ana' biya' nyeh te'.
42008056	Mat tebelonga'am reng tuwoe meratie, pie Yesus nonga' sidoe gei' noe bepadah ke' sopai pun ke' hal gewai iyo nyeh tadie.
42009001	Jedi dah nyoe Yesus ngumpol murite yeng duwobelas ko' nyeh, lalu iyo nguwaso sidoe gei' sidoe mampu nunong pada' setan ken ngembeyi' pada' reng yeng saki'.
42009002	Dah nyoe iyo ngutus sidoe kei nempoh nuju ke' pada' kampong halamán nyo' madah agah panci ke' hal des Allah disomah kei rajo ge'em, ken nyo' sidoe ngembeyi' pada' reng yeng saki' poníng rodang rungue ge'em.
42009003	Posan Yesus ke' sidoe tei' bungie potue: ""Kam turun bejelan," jie, "noe sa'am kam meyie bokal sangu makan udap, demo ke' pakai ingap, demo ke' uwang duwit, demo ke' beban bereno, demo ke' tungkat semamu opai," jie Yesus.
42009004	"Jedi dah kam detang ke' rumah reng, mun do rumah reng yeng nerimoe kam, kam ca' antang tetap dinyoam, nang na' bepinah bealeh sampai ke' kam na' ngaleh deri kampong nyoe.
42009005	Mun do kampong reng yeng ngei' nampan nerimoe kam ponyoe jum; kam ca' ningal arong nyoe. Ken debu di senal kam pun ca' ditoguram dinyoe gei' sempayo sidoe jelas ken dosoe," jie Yesus.
42009006	Mangko keduwo belas ko' murit Yesus mat turunam; sidoe mat bejelan betatap di segonáp kampong halamán, madah agah panci ken ngembeyi' pada' reng yeng saki' dinai-nai pun.
42009007	Jedi mátam. Rajo Herodes pun ningo agah berito ke' hal gewai Yesus ken pada' murite. Lalu mat ngerebeyangam kengkajie, go pemadah reng ke' hal Yesus mat beseliseham reng madahe. Do yeng madah ken iyo tue Yohanes Penyolam pie tue dah bengki' idup agei'.
42009008	A, do jum yeng madah ken iyo penijum Elia yeng dah detang na' po yeng dijenyi Allah nyomie; a, do jum yeng madah ken iyo tue gola' pai nawue siko' deri penijum Allah nyomiam pie tue dah bengki' idup agei'.
42009009	Pie jie Rajo Herodes, "Kato ken Yohanes Penyolam go akuam dah nyuroh kepaloe ditukong mie. Lalu mat sopai nin beh máte reng nyoe? Go mat paling benya' nar keenah keaneh yeng ku ningo ke' hal iyo," jie Rajo Herodes nyeh. Lalu iyo pun nan ngogoe kelorong ingín na' betomu ken Yesus.
42009010	Jedi mátam. Pada' pelantar posan Yesus mat bebeli' manu ke' Yesus lalu bepadah ken semuya' yeng digewai le' sidoe. Dah nyoe Yesus naban sidoe bangam ke' kampong yeng bedemo Betsaida.
42009011	Pie dah kedingo pada' reng rami nyeh ken Yesus sidoe do dinyoe si pada' reng rami pun ngenjurute jum. Yesus pun nampan nerimoe reng rami nyeh panciam, lalu iyo bepadah ke' sidoe ke' hal jemán yeng nyamán senáng des Allah disomah kei rajo. Ge'em iyo ngembeyi' pada' reng yeng perelu ditulong.
42009012	Jedi mátam. Dah ujong ari ponyoe keduwo belas ko' murite tei' manu ke' Yesus, lalu jie sidoe, "Boh kau nyuroh pada' reng rami tue," jie, "nyo' numpang bemalam ke' pada' pedukoh ken pada' kampong loboh nun, kei iyo mampu bepencar-pencar ngogoe jolu kei segoe," jie, "go arong tue mat sunyei' nar, cumam jolu na' diboli pun," jie murite.
42009013	Pie Yesus nyamute, "Boh kamam ngunyo'e jolu kei sego," jie. Samut murite tei', "Yeng do di kami si tingal ge' roti limo gie ken ikan duwo ko'," jie, "cuwali ja' kau na' nyuroh kami betatap ke' deng nun moli jolu kei segoe; pie noe ken teboli kami nyo' reng memenya' tue," jie.
42009014	Go reng rami nyeh ento' reng lelaki tuwo ja' 5,000 ko'. Pie jie Yesus nyingka' murite, "Kam ca' nyuroh reng rami tue dudo' begerumpok-gerumpok; 50 ko' ke' deng nyoe segerumpok," jie.
42009015	Lalu murite pun mat nyuroh reng rami nyeh dudo' na' po yeng disuroh le' Yesus; mangko reng rami pun mat dudo'am.
42009016	Dah nyoe diamie Yesus roti yeng limo gie ken ikan yeng duwo ko' nyeh te'. Dah dijepaie iyo nengkadah ke' serugo besukor beterimoe kaseh ke' Apa'e. Dah besukor beterimoe kaseh ke' Apa'e tei' dah nyoe dipocahe roti ken ikan nyeh. Dah dipocah-pocahe diunyo'e ke' murite gei' murite ngembilinge ke' pada' reng rami.
42009017	Dah dibilinge tei' reng rami pun makan sekonyáng poruteam. Dah makan tei' pada' murite ngumpol kesiso kepocah roti ken ikan nyeh. Dah dikumpole poe gei' do duwobelas taya' ponoh agei' kesisoe.
42009018	Jedi dah nyoe Yesus bedoa di arong sunyei'. Pada' murite pun namahe jum. Dah nyoe jie Yesus betanyoe ke' pada' murite, "Nyeh mun jie reng rami nyeh sopailah aku tue?" jie.
42009019	Lalu sidoe begesah. Jie, "Do yeng madah kau Yohanes Penyolam gola' pai nawue tue bengki' idup agei'am. A, do jum yeng madah kau penijum Elia mie yeng pulang ke' deniyo tue. Do jum yeng madahe kau penijum yeng nyomie yeng bengki' idup agei'," jie sidoe.
42009020	"Nyeh mun jie kam," jie Yesus, "aku tue sopailah?" Samut Petrus, "Kau mat Kristus, penulong yeng dijenyi le' Allah," jie.
42009021	Lalu Yesus pun nonga' sidoe madah nyoe ke' sopai pun.
42009022	Go jie Yesus, "Aku Ana' Mensiyo nyeh mat ca' ngerudu benya' kesensare, langko' ca' ditula' ditentang le' pada' ketuwo diret, ken pada' ketuwo pelayan, ken pada' ugar agama diret. Malah ken paie aku mat ca' dibunoh reng, pie dah nyoe ku langko' bengki' idup agei' dah ari pengentigo nyeh," jie.
42009023	Dah nyoe jie Yesus nyingka' pada' reng rami, "Sopai ja' yeng na' menjedi murit aku," jie, "ca' ningal kepenting direte, ken ca' serarat relo nangong salipe, relo disensare na' po aku disensare. Iyo mat ca' mutu nunoe akuam.
42009024	Go reng yeng mementing keidup direte di deniyo tue si pengabise losi nayápam. Pie berang reng yeng noe mementing keidup direte ento' iyo mementing aku si tarah ke' tetomuam ke' idup yeng mat.
42009025	Nang na' salah pileh. Pai ge' keuntonge mun reng buleh pada' semuya' kekayo kesugeh di deniyo tue pie pengabise roh direte losi nayáp? Nyoe kin ngerugi ngerusa' direteam!
42009026	"Sopai ja' yeng ngei'e ngangkue aku ken ngei'e nerimoe pengajar aku tengkalo tue si," jie Yesus, "aku pun ngei' ku jum ngangkue iyo dah Ari Pengudah deniyo tue gi. Go aku Ana' Mensiyo," jie Yesus, "mat langko' bebeli' agei' ke' deniyo tue nyo' ku ngendecing pada' mensiyo. Kedetang ku gi mat agongam, bekuwaso, na' po Apa' ku yeng agong, bekuwaso. Belo melekat yeng suci bereseh pun mat namah ku jum dah nyoe gi. Lalu sopai ja' yeng dah telampoh noe ngangkue aku nyeh," jie Yesus, "aku pun noe ngangkue iyo dah ku detang gi," jie.
42009027	"A, separoe kam ditue pun mat langko' idup sampai merati ketongaie Allah disomah kei rajo. Nyoe mat-mátam, kamei," jie Yesus.
42009028	Jedi dah iyo ngajar ke' hal nyoe, dah sekitar semingu ke' deng nyoe Yesus ngaja' murite Petrus, Yohanes ken Yakobus bejelan mendeki ke' gunóng, kei bedoa dinun.
42009029	Detang kinun kebonónge bedoa tei' muko Yesus berubah cayoe. Pekakase nyaca' bemalo puteh pepuwo, mengkilat na' po kengkitar.
42009030	Tumas iyo berubah cayoe temosie temeronyong reng lelaki duwo ko' di soma' Yesus; poe mat penijum Musa ken penijum Elia.
42009031	Upo sidoe pun nyacas, temencorong, mat agongam. Sidoe ngomóng ken Yesus ke' hal kematie di Yerusalem gi, nyo' iyo nuntong kemawo' Allah.
42009032	Petrus sidoe tadie ponyoe mat ririe iyo tidor, pie temosie tekojut jogaram matoe, lalu sidoe merati jum keagong Yesus ken reng duwo ko' yeng bediri ken iyo.
42009033	Jedi dah sidoe duwo na' ningal Yesus tei' jie Petrus nyingka' Yesus, "Tuwowe, untong naram soe go kami do ditue! Mun potue," jie, "kami na' mulah ponok tigo buwah nyo' nyomah deduwan, sebuwah nyo' kau, sebuwah nyo' Kei' Musa ken sebuwah nyo' Kei' Elia," jie. Pie iyo ngomóng ngerebicok nyem, jera'e, noe tawue ken retie omóng direte pun.
42009034	Jedi kebonóng Petrus ngomóng bungi nyoe temosie sok! sidoe tei' diserudong le' kemoyang románg. Gupoham peraso sidoe.
42009035	Dah nyoe do kedingo suwaro yeng bebungi deri lem románg, "Tuam to'," jie, "Ana' Ku, Penulong Penyelamát yeng Ku pileh. Dingoam kam pemadah iyo."
42009036	Dah bungi nyoe suwaro deri lem románg nyeh tei' temosie tingal Yesus bedireteam yeng bediri dinyoe, Elia ken Musa dah cum dah. Jedi mátam. Murit Yesus yeng merati iyo diagong ponyoe pun cum bepadah ke' sopai pun ketiko nyoe, ke' hal yeng diperatie tei'; dipokape nyem lem atie nun.
42009037	Jedi pagi ponyoe dah Yesus sidoe turun deri natai nyeh pada' reng rami pun nyamute.
42009038	Lalu do reng siko' di antaro reng rami nyeh nengkuwau Yesus, minta' tulong. "Guru," jie. "Tulong ge' ana' ku tue, jera'e. Ngat siko' tuam ana' ku to'," jie.
42009039	"Penyaki'e tei' nan diaru setan. Des iyo menendetang nyeh iyo teciyak-ciyak menciya'; tubohe kojar korue, nyawoe bepupue. Nan serarat dikacau diaru le' setan nyeh, redo cum berudu tedoh.
42009040	Daham aku muhún ke' pada' murit kau tadie gei' iyo nunong setan nyeh pie mat ngei'e," jie reng nyoe.
42009041	Lalu jie Yesus, "Paraham kam lapis tue," jie. "Dah melamat tue aku do ken kam pie manseh potuam ati kam; cumam kepecayo kam. Gei' paiam lamat aku ca' nantie gei' ati kam berubah?" jie. Dah nyoe jie Yesus nyingka' reng lelaki nyeh tadie, "Tabanam ana' kau kitue," jie.
42009042	Jedi ketengah ana' biya' nyeh diiring reng ke' Yesus tei' temosie menendetang diaru le' setan nyeh; ana' biya' nyeh tei' bap! terompas ke' tanah, lalu kojar koruam. Pie Yesus nunong setan nyeh, lalu ngembeyi' penyaki'e, dah nyoe diserahe ke' apa'e agei'am.
42009043	Mat eranam pada' reng rami pun mantau kuwaso Allah yeng rajo agong. Pie ketengah pada' reng rami gei' suba' eran ngaji gewai Yesus nyeh tei' Yesus manseh ngamie kelorong nyoe nyo' iyo madah agei'am ke' pada' murite ke' hal kemati direte.
42009044	Jedi jie Yesus, "Dingo beh kam; ca' ingátam ken pemadah ku tue," jie. "Go aku yeng didemo Ana' Mensiyo mat langko' diserah ke' pada' penguwaso gei' diukume," jie Yesus nyingka' pada' murite.
42009045	Pie poe sidoe tarah ke' noe tawue ken pai retie paner Yesus nyeh te'; ibarat ke' jolu tei' din mat keedah jolu seolah-olah selinong bulu mano', mat noe tetangkape sidoe ke' retie. Sidoe pun gola'e betanyoe ke' Yesus ke' hal nyoe.
42009046	Jedi dah nyoe pada' murit Yesus becelaker ke' hal pangkate, sopai yeng langko' tingie pangkate des Yesus disomah kei rajo gi, jie sidoe.
42009047	Pie Yesus si tawue ken ati pemiker sidoe, lalu iyo ngamie nyapo siko' ana' biya' yeng do dinyoe, disurohe bediri di soma' iyo.
42009048	Jedi jie Yesus, "Dingo beh kam," jie. "Sopai ja' yeng nampan nerimoe begewol begelumo ken reng paling renah, benso ana' biya' potue pun, pie mun iyo nampan nerimoe nyeh tam demo aku si mat samoam ken iyo nampan nerimoe begewol begelumo ken aku jum," jie. "Sedang sopai ja' yeng nampan nerimoe begewol begelumo ken aku," jie Yesus, "samoam ken iyo nampan nerimoe begewol begelumo ken Apa' ku jum, go Sénam yeng ngutus aku kitue. Mangko jie ku yeng mat si reng yeng paling renah atiam yeng paling penting di antaro kam," jie Yesus.
42009049	Jedi mátam. Dah nyoe Yohanes do bepadah ke' Yesus. "Guru," jie, "kami do merati reng siko' yeng nunong setan makai kuwaso demo kau, pie kami nonga'e, go iyo noe semurit ken kami," jie.
42009050	Pie samut Yesus, "Nang na' kam nonga'e," jie, "go sopai pun yeng noe belawan ken diret kin maksute iyo nulong diret," jie.
42009051	Jedi mátam. Jengkah yeng ditentu nyo' Yesus dibeyie pulang ke' serugo nyeh dah kin soma'-soma'am. Mangko Yesus pun mutuse koti-ti pun keada'e iyo mat arus ca' ke' Yerusalem.
42009052	Jedi iyo ngutus beberopai ko' deri pada' pelantar posane kei dolu ngogoe arong di desa yeng langko' dilalue. Lalu sidoe pun mat turunam. Dah turun tei' sidoe detang ke' sebuwah kampong di peloya' Samaria, na' ngurus kei arong pengináp nyo' Yesus sidoe.
42009053	Pie reng di kampong nyoe ngei'e nerimoe Yesus sidoe, go sidoe tawu ken Yesus dah mutuse na' ke' Yerusalem.*
42009054	Jedi ngaso noe diterimoe dinyoe tei' murit Yesus yeng bedemo Yakobus ken Yohanes betanyoe ke' Yesus, "Nyeh kami ca' nurun api deri serugo kei merabis sidoe peh, Tuwowe?" jie.
42009055	Pie ningo panere bungi nyoe tei' Yesus bepusing ngadap sidoe lalu nonga'e.
42009056	Lalu pada' sidoe melaju pejelane ke' kampong layin die.
42009057	Jedi Yesus sidoe mat bejelan nuju ke' Yerusalem. Dah nyoe do reng siko' yeng manu ke' Yesus, lalu jie, "Ku," jie, "dah mutuse na' namah den konai-nai pun to' murit den," jie.
42009058	Pie samut Yesus, "Gola' arap-arape," jie, "go aku mat cum rumah tangoe ku di deniyo tue. Tekonoe ke' binatang utan* si do rumange; tekonoe ke' pada' burong pun ponyoe jum, do sarange. Pi aku Ana' Mensiyo si mat cumam rumah tangoe kediyam kedonoe ku di deniyo tue. Nyeh mat relo peh kau idup tokoh nyoe?" jie Yesus.
42009059	Jedi dah nyoe jie Yesus nyingka' siko' reng layin die, "Kau tamah aku ja' to' murit aku," jie. Pie samut urang nyeh, "Pi mun borie den ku gei' na' noyu merintu apa' ku lo'e.* Dah sen mati, dah santo' kerinah kemati sen si ku na' ku namah den, Tuwowei," jie.
42009060	Pie jie Yesus, "Ngerinah kemati apa' kau," jie, "diserah ke' waris wala' kau yeng bolum idup secaro roh. Ma'am biyar reng mati dikerinah le' reng mati. Yeng penting begi kau si kau ca' bejelan betatap madah ke' hal des Allah disomah kei rajo," jie Yesus.
42009061	Dah nyoe jie siko' reng yeng layin bepadah ke' Yesus, "Ku dah mutuse na' namah den nyo' murit den, Tuwowei. Pi ku gei' na' pulang lo'e na' bepadah na' besako beserebeno ken waris wala' ku," jie.
42009062	Pie samut Yesus, "Reng yeng ngenggewai umo si ca' mutu mantau ke' adape kei perimaie bujor. Ponyoe jum reng yeng na' berajo ke' Allah; mat ca' mutu ngaji melayan Sen nyem, mun noe si mat noe tawu dipakai Sen," jie Yesus.
42010001	Jedi dah nyoe Yesus Tuwowe netap murite tujoh puloh ko' nyo' bejelan duwo-duwo ko' seregu, diutuse kei ngulu iyo ke' tiyap kampong halamán yeng langko' dipanue.
42010002	Jedi jie Yesus, "Deniyo tue keedah umo yeng luwah, yeng sedang na' digotam dah, pie celoe mat sikitam reng yeng ngenggewaie. Mangko kam," jie, "ca' bedoa ke' Tuwowe umo nyeh, gei' Sen ngutus reng kei ngotam umo Sen," jie Yesus.
42010003	"Tue kam ca' turunam," jie. "Kam mat behayoam di deniyo tue, go kam keedah ana' domo dipelopas ke' pada' serigala yeng buwas. Pie nang gola' beh kam, go mat akuam yeng ngutus kam.
42010004	A, des kam turun kam noe sa' bebokalam," jie Yesus, "demo ke' pakai ingap, demo ke' uwang duwit, demo ke'...beban bereno opai. Ca' mutu ngaji tugas kam nyem. Nang na' reren same' di jelan to' ngomóng ken urang.
42010005	"Jedi mun kam na' numpang nayi' di rumah reng, padaham ke' tuwowe rumah nyeh, Kiroe rumah tue diberekat didolat le' Allah.
42010006	Jedi mun reng na' nerimoe berekat dolat Sen si dolat kam nyeh mat dituntong ke' reng nyoe; pie mun iyo ngei'e si, dolat kam mat noe dituntongam ke' sidoe.
42010007	Pi dinai kam diterimoe reng kam mat ca' antang renánam dinyoe, nang na' bepinah bealeh. A, gei' pun nang na' kam noe nyamán ati tam kam ngembeban tuwowe rumah nyeh; nang na' kam namang nyego jolu pai pun yeng diunyo'e ke' kam, go kam mat pelayan aku; mun pelayan kin mat patutam ca' ditoyu ditemongi diumpan dipatik.
42010008	"Jedi sipat kampong halamán yeng nampan nerimoe kam mat ca' diulang dijongo'. A, ken des kam nayi' ke' rumah reng ca' nampan nerimoe pai-pai pun yeng dilentang di adap kam; nang na' nampi'e; biyar jolu pai pun ca' disego nyem," jie Yesus.
42010009	"Tugas kam di tiyap kampong nyeh ca' ngembeyi' pada' reng saki' poníng rodang rungue; a, ken ca' bepadah ke' semuya' segenoe ken jengkah yeng ditantie dicinto reng des Allah disomah kei rajo nyeh mat soma' dam.
42010010	Pie mun do kampong yeng noe nampan nerimoe kam si, kam ca' bepadah ke' semuya' segenoe bungi tue,
42010011	Dingo beh kam: Jengkah Allah langko' disomah kei rajo mat dah soma'am to'. Pie tue kami nogur debu senal di kaki kami di kampong kam, gei' kam jelas ken doso kam go kam mat noe nerimoe posan payit Sen. Bungi nyoam kam bepadah ke' sidoe," jie Yesus.
42010012	Dah nyoe jie Yesus nyingka' murite agei', "Dingo beh kam," jie. "Dah Ari Kiyamát gi si pada' reng Sodom yeng paling jat mie pun pie manseh ringán kit ukum sidoe deri ukum sipat kampong yeng ngei'e nerimoe kam," jie Yesus.
42010013	Dah nyoe jie Yesus, "Parah nar," jie, "kam di kampong Korasim. Parah nar jum kam di kampong Betsaida! (Go kam dah merati benya' keenah keaneh yeng dipulah di adap kam, pi manseh ngei' kam bebeta' piker.) Tekonoe ke' kota Tirus ken Sidon yeng paling jat pun pie kiro dudo' dipulah keenah keaneh di arong sidoe na' po yeng ku pulah di adap kam si sidoe dinyoe pasti na'e lintus bebeta' pikeram; na'e sidoe nyaro' karong goni ken dudo' di atas abu kei nano kesusah atie tam dosoe.
42010014	Pie tekonoe ke' kam si ngei' kam, mangko dah Ari Kiyamát gi ukum kam langko' ugas boratam deri ukum reng kota Tirus ken Sidon pun.
42010015	"A, ponyoe jum kam di kampong Kapernaum," jie Yesus. "Pengaji kam si kam langko' dihormát ditingie setingie-tingieam, pi noe! Malah ken paie kam langko' ditunong direnah lalu pengabise menjedi tokoh ampas urasam," jie.
42010016	Dah nyoe Yesus nyamong agei' panere ken murite yeng diutuse. Jedi jie Yesus, "Berang reng yeng ningo kam samoam jum ken iyo dah ningo aku; pie berang reng yeng ngei'e ningo kam samoam jum ken iyo ngei'e ningo aku; ken berang reng yeng ngei'e ningo aku samoam jum ken iyo ngei'e ningo Apa' ku yeng ngutus ku kitue," jie Yesus.
42010017	Jedi mátam. Dah bejelan betatap ke' pada' kampong halamán nyeh murit Yesus yeng tujoh puloh ko' tadie mat bebeli' pulang ke' Yesus. Mat ayah bikaham ati sidoe, lalu jie sidoe bepadah ke' Yesus, "Pada' setan pun mat na'e tuno' ke' kami tam demo kau, Tuwowei," jie.
42010018	Samut Yesus, "Ku mat merati des Pengelakar ditunong deri serugo nun bekilap bedecar na' po kengkitaram," jie.
42010019	"Aku mat nguwaso kam kei kam ngalah semuya' kuwaso munsoh; kiro ular biso ken kalo nyeh ditija' diiri' kam; maksute kam noe kalah tam kuwaso munsoh kam.
42010020	"Pie yeng paling penting, kamei," jie Yesus, "noe iyo ja' ayah bikah ngaji tam pada' setan tuno' ke' kam," jie. "Kebelike kam ca' ayah bikah go demo kam dah ditulis dah di serugo nun," jie Yesus.
42010021	Tumas iyo bepaner bungi nyoe ken murite tei' lalu Roh Allah pun nyuroh ati Yesus ayah bikaham, lalu iyo pun ngomóng ken Apa'e. "Apa' ku," jie, "Den mat Tuwowe langi' ken tanah. Ku besukor beterimoe kaseh ke' Den, Pa'ei, go semuya' segelo tue mat diselinong Den deri reng yeng ngangap direte panai ceredei' belubang pemiker. Pie kebelike dipadah Den ke' reng yeng ngangap direte keedah ana' biya' kocitam (yeng perelu ditulong, yeng cum kepanai direte). Nyoe pun go mat cuco'am ken kona' kemawo' Dénam, Pa'ei," jie Yesus.
42010022	Dah nyoe jie Yesus nyingka' reng rami, "Aku," jie, "go semuya' segeloe dah diserah Sen dah ke' aku le' Apa' ku. Cum reng yeng tekenal ken aku ana' Sen cuwali Apa' ku. A, yeng tekenal ken Apa' ku pun ngat akuam, ana' Sen. Reng layin si cum yeng tekenal ken Sen, cuwali akuam yeng ngenale ke' Sen, tam keingín diret ku nyem," jie Yesus.
42010023	Dah nyoe iyo ngelinga' ke' murite lalu jie nyingka' murite bangam, "Mat ayah bikah untong tuwaham kam, go mato muko kam dah merati semuya' yeng tejedi tengkalo tue.
42010024	Sedang nyomie si," jie Yesus, "mat benya' penijum Allah demo ke' pada' rajo pun yeng ingín nar na' merati jolu yeng diperati kam tue, pi tarah ke' cum desiyan meratie. Mat ingín nar desiyan ningo yeng didingo le' kam tue, pie desiyan tarah ke' cum ningoe. Berue kam tuam to' yeng ningoe ken ngawase, mangko kam mat ayah bikah untong tuwaham," jie Yesus.
42010025	Jedi mátam. Dah nyoe Yesus ngajar reng rami agei'am. Ketengah iyo ngajar tei' do siko' ugar agama Yahudi yeng bediri betanyoe ke' iyo, na' nguji Yesus. Jedi iyo betanyoe ke' Yesus. "Guru," jie, "pailah yeng ca' digewai aku gei' ku nerimoe deri Allah idup yeng cum berudu mati?" jie.
42010026	Jedi Yesus nyamut lalu betanyoe, "Nyeh pai jie Ukum Musa ke' hal nyoe? Pai retie Ukum Musa yeng nan dibeco kau?" jie Yesus nyingka'e.
42010027	Samut guru agama, "Jie Ukum Musa: Kau ca' kaseh patoh ken Tuwowe, Allah kau, seputeh ati sebeníng derah. Pusat pemiker kau ca' ke' Allah bangam; semuya' keidup kau, kau ca' mementing Allah. Ge'em ca' ngaseh betor po kau ngaseh diret kauam," * jie ugar agama nyamut Yesus.
42010028	Jedi jie Yesus, "Nyoe si mátam, samut kau nyeh," jie. "Mun kau nunoe pemadah nyoe kau pasti idup," jie.
42010029	Kenaken si ugar agama nyeh tei' mat do reng yeng noe dikasehe, pie iyo manseh na' ngembokti kepanci direte. Mangko iyo betanyoe agei'am ke' Yesus, "Nyeh sopailah máte urang yeng ca' dikaseh aku?" jie.
42010030	Lalu Yesus pun nyamute potue. "Jedi," jie Yesus, "do siko' reng lelaki turun deri kota Yerusalem bejelan nuju ke' kota Yeriko. Temosie di tongah jelan iyo dikerupu le' pada' perampok. Simah dipangkonge, bejue dikerama'e, lalu pada' jolu yeng do di iyo diamie le' pada' perampok. Lalu iyo ditingale ming temenggengang beronso di tongah jelan.
42010031	"Dah nyoe kememujore do siko' pelayan agama Yahudi niti jelan yeng bisei' urang yeng dipempungah reng. Tumas merati reng beronso nyeh iyo nelingkong, kehe nulonge, noe kasehe.
42010032	"Jedi dah nyoe do jum siko' reng Lewi, wakel pada' pelayan di rumah kediyam Allah, niti jelan nyoe jum. Pie iyo ponyoe jum. Tumas teperati ke' reng yeng beronso nyeh iyo nelingkong jum. Kehe jum nulonge.
42010033	"Dah nyoe do siko' reng Samaria* die niti jelan nyoe jum, lalu diperatie mensiyo yeng beronso nyeh te'. Kaseh nar iyo meratie.
42010034	Dah nyoe dipanue, ditulonge, diberesehe belo ronsoe ken ayie angur. Dah diberesehe digulaie ken binya', dah nyoe dikobate. Dah dikobate pada' lukoe nyeh urang nyoe dianyo'e ke' atas binatang keledaie. Dah diongkahe ke' keledaie tei' lalu dibeyie ke' rumah sewo. Lalu ditoyue dinyoe malam nyoe.
42010035	"Jedi dah ari sebuwahe tei' reng Samaria nyeh ca' melaju pejelane, pie ditingale duwit perak direte duwo bingkap, diunyo'e ke' tuwowe rumah sewo, ento' ngongkos reng yeng beronso. Duwit tue, jie, ento' ongkos reng tue, beh? Pai-pai ja' yeng diperelue diunyo'am. Lalu mun do kekurange akuam yeng nyamonge, dah ku bebeli' kitue agei', jie reng Samaria nyingka' tuwowe rumah sewo nyeh."
42010036	Jedi dah Yesus ngenggesah cerito nyoe lalu iyo betanyoe ke' guru agama yeng betanyoe ke' iyo tadie. "Jedi lem pengaji kau," jie Yesus, "sopailah di antaro reng tigo yeng ngelalu reng beronso nyeh yeng mat ngaseh betore na' po ngaseh direte?" jie.
42010037	Samut guru agama nyeh, "Tentu yeng relo nulonge yeng mat kaseh ken betore." Lalu jie Yesus, "Konoam, kau pun ca' ponyoe jum."
42010038	Jedi dah nyoe Yesus ken murite tei' melaju pejelane ke' kota Yerusalem. Lem pejelane tei' detang ke' kampong sebuwah. Kampong nyoe kediyam reng betinoe bedemo Marta. Jedi Marta tei' ngaja' Yesus sidoe ke' rumahe, lalu sidoe pun nayi'.
42010039	Menyadie betinoe Marta demoe Maria. Jedi dah Yesus sidoe nayi' ke' rumah ken dudo' tei' lalu Maria pun dudo' bejonyang ken Yesus Tuwowe na' ningo omónge.
42010040	Pie Marta si busak besik ngenggewai jolu kei iyo ngeleladen pada' temuwaie. Dah nyoe iyo berenti sebentar manu ke' Yesus, lalu "Tuwowe," jie Marta, "kau noe kaseh peh ken aku bejeri bediret kuam kerejo? Sedang gewai adei' ku tue," jie, "dudo' nyem, ningo omóng kam. Boh kau nyuroh iyo nulong aku," jie Marta.
42010041	Pie samut Tuwowe tei', "Kau kamoh nar, Martaei, ngorie kuwater itu ini.
42010042	Teruhal sutiam," jie, "yeng penting. Maria si dah mileh yeng paling panci, mangko yeng dah dipilehe tetap di iyo nyem, noe tawu dirobut," jie Yesus nyingka' Marta.
42011001	Jedi dah nyoe Yesus tei' bedoa. Jedi dah bedoa tei' lalu jie siko' murite, "Tuwowe," jie, "minta' kau ngajar kami bedoa, na' po Yohanes mie ngajar murit iyo caro sidoe bedoa," jie.
42011002	Mangko jie Yesus, "Kam ca' bedoa bungi tue, O Apa', Kiroe demo Den disomah diagong. Kiroe Den mat disomah kei rajo di deniyo tue.
42011003	Kami minta' ke' Den jolu kei sego yeng cukup ento' tiyap ari.
42011004	Elonam, Apa'ei, kesalah kami, go kami pun ngelon reng yeng do kesalahe ken kami. Kiyasam kami deri segelo penggudo." Bungi nyoam contoh doa Yesus te'.
42011005	Lalu jie Yesus, "Umpamoe do reng yeng detang tongah malam numpang ke' rumah diret pie nongah cum nar persiyap diret. Lalu diret manu ke' kaban diret. Lalu jie diret nyingka' kaban nyeh, Tulong ge' roti tigo gie, kaban kuei,
42011006	go do reng detang deri jewoh numpang di rumah kami, pie nongah lantas nar, mat cum jolu kami, jie diret.
42011007	A, pi umpamoe jie betor diret, Ah, nang ngaru aku, tue dah tolap malam dah! Lawang ku dah ditokat, kena' dah tidor dah, ngei' ku ngingar pada' ana' ku. Sorot ku dah bengki' to' ngunyo' jolu ke' kau, jie.
42011008	Numo' pun demoe kaban kerabat diret, pie manseh ngei'e nulong diret tam dah tolap malam, dih?" jie Yesus. "Pie dingo beh kam! Mun diret manseh ngeresudu' ngemoran minta' si pengabise na'e iyo bengki' lalu ngunyo' pai-pai pun yeng dipinta' diret.
42011009	A, ponyoe jum ke' hal Apa' diret di serugo," jie Yesus. "Mangko jie ku, ca' ngeresudu' minta', mangko diunyo'. Ca' ngeresudu' manu, mangko buleh. Ken ca' ngeresudu' ngetok, mangko lawang pun dikoba'.
42011010	Go berang reng minta' pasti nerimoe; a, ken berang reng yeng manu pasti buleh, ken berang reng yeng ngetok, lawang pasti dikoba' kei iyo tamoe," jie Yesus.
42011011	"Kam yeng berana' pun ge'e, ayah kam nyukup keperelu ana' kam. Mun ana' diret minta' lawo' ikan noe ken diunyo' diret ken jolu biso, dih?
42011012	A, mun misale ana' diret minta' tolue, noe ken diret ngunyo'e ken kalo.
42011013	A, semalang ke' kam reng yeng bedoso pun ge'e, tawu kam ngunyo' jolu yeng panci ke' ana' kam, sa'am go Apa' kam di serugo yeng rajo panci. Sen pasti ngunyo' Roh Sen ke' reng yeng minta' ke' Sen," jie Yesus.
42011014	Jedi mátam. Do siko' reng kesarong setan yeng nyurohe bisue, dah nyoe Yesus nunong setan nyeh. Dah setan nyeh rari tei' urang yeng bokas kesaronge mat uleheam bepaner. Lalu mat kangápam pada' reng rami meratie.
42011015	Pie jie separo sidoe, "Iyo mampu nunong setan pun entam iyo dikuwaso le' Beelsebul kepala' pada' antu setan nyeh keh," jie, "nyoam go tawue nunong setan ponyoe ye'. Noe tam kuwaso Allah peh," jie sidoe.
42011016	Do jum reng yeng na' ngendugoe, mangko sidoe nyurohe mulah keenah keaneh kei ngembokti ke' sidoe ken kuwasoe mat deri Allahei noei.
42011017	Pie Yesus kin tawue ken ati pemiker sidoe. Lalu jie Yesus, "Boh kam ngajie. Sempamoe pada' urang sebuwah nenggeri beregu bekelompok lalu nan perang memerang pado sidoe nyem. Pengabise kin noe bodan nenggeri nyoe. Ponyoe jum reng yeng beseberumah. Mun iyo nan bekelayi pado lem rumah nyoe kin mempungah direte; pengabise noe bodan jum seberumah nyoe.
42011018	Jedi tadie kin jie kam aku nunong setan pakai kuwaso Beelsebul. Pie mun ponyoe maksute Beelsebul beperang pado direte; iyo mempungah direte nyem. Maksute kuwasoe langko' losi nayápam, mat noe? Noe ken iyo na' tokoh nyoe! (Mangko mat jelasam ken aku noe nunong setan makai kuwaso iyo.)
42011019	A, ge'em," jie Yesus nyingka' pada' reng Parisi nyeh, "deri murit kam pun do jum yeng nunong setan, mat noe? Pi ti ku kam noe nyalah sidoe. Noam kam madah ken kuwaso sidoe deri Pengelakar. Nyoe kin boktie," jie Yesus, "ken kam mat pileh bulu, mat beurang beaku. Mun begi murit kam diangap kam panci, pie mun aku diangap kam jat," jie Yesus..
42011020	"Pi boh kam ngajie. Mun aku mat nunong setan makai kuwaso Allah si," jie Yesus, "maksute kam dah ca' nyomah Allah kei rajo kam; tue dah jengkahe dah," jie Yesus.
42011021	"(Go mun setan mampu ditunong," jie, "maksute go do yeng lobeh bekuwaso deri kepala'e pun yeng behak bekuwaso nyo' merentah nyeh," jie.) "Jedi potue ne, kamei, contohe. Misale do tuwowe rumah yeng gegah bereni," jie Yesus. "Jedi iyo ngenjego rumah direte cukup ken pada' senjetoe opai; kin maksute pada' reto beno berang rega'e amánam, noe mampu diram-pas reng.
42011022	Pie misale mun do reng yeng lobeh bekuwaso deri tuwowe rumah si, iyo mampu nyerang sampai ngalah tuwowe rumah tadie, mat noe? Pengabise kin pada' senjetoe yeng diarape kin dirampas jum, ken pada' reto beno berang kiyada'e kin dirobut reng yeng monáng nyeh, lalu dibegie jum ken pada' kabane, go iyo mat lobeh gegah bereni deri tuwowe rumah nyeh tadie," jie Yesus.
42011023	Lalu Yesus nyuroh reng yeng ningoe ca' mileh ke' hal pengajare. Jedi jie Yesus, "Berang reng yeng noe nyeroto aku si samoam ken iyo ngelawan aku," jie. "Ken berang reng yeng ngei'e ngerubut nulong aku si samoam ken iyo mempungah ngenderako aku," jie.
42011024	Dah nyoe iyo nyamong panere. "Jedi sempamoe," jie Yesus, "do reng yeng dikesarong setan, lalu setan nyeh ditunong. Dah nyoe setan nyeh betatap begoyap di ujong puwang nun, ngogoe arong kei peronga' perentie, pie cum tetomue. Mangko jie setan nyeh nyingka' direte, Ku na' pulang ke' arong bokas kediyam ku mie, jie.
42011025	Jedi mátam, dah iyo pulang ke' bokas kediyame diperatie ibarat ke' rumah din tokohe dah dibelukas dibereseh dah, alap ca' siyap dah nyo' dikediyam, pie bolum do yeng ngendiyame.
42011026	Dah nyoe iyo ngunang ngamie tujoh ko' setan agei' yeng paling jat deri iyo pun, nyo' diyam dinyoe ken iyo. Lalu pengabise reng nyoe mat uyoham deri kememerue iyo dikesarong setan yeng siko' mie pun," jie Yesus.
42011027	Jedi kebonóng Yesus ngajar do siko' reng betinoe di antaro pada' reng rami nyeh yeng bepangkas ontap, "Untong tuwaham ino' kau yeng ngado kau ken nyusu kau mie," jie.
42011028	Pie samut Yesus, "Pie manseh kepala' untong tuwaham berang reng yeng ningo posan payit Allah lalu makaie," jie Yesus.
42011029	Jedi kin benya'-benya' pada' reng rami bejejiyoh manu ke' Yesus. Dah nyoe jie Yesus, "Paling jat kam reng (Yahudi) lapis tue," jie. "Go kam minta' merati keenah keaneh kei ngembokti kuwaso aku. Pi nyamán kam ngajie," jie, "cumam ku mulah petanah petano agei' nyo' kam cuwali petanah petano po petanah yeng tejedi ke' penijum Yunus mie.
42011030	Go yeng tejedi ke' Yunus mie kin mat to' petanah petano ke' reng di Niniwe. A, ponyoe jum aku; yeng langko' tejedi ke' aku Ana' Mensiyo tue gi mat to' petanah petano nyo' kam lapis tue.
42011031	-
42011032	Pie kam si manseh ngei' kam bebeta' piker," jie Yesus. "Mangko dah jengkah reng bengki' idup agei' dah Ari Kiyamát gi si pada' reng Niniwe die yeng langko' nuntut kesalah kam lapis tue. Go reng Niniwe mie kin sekali dipadah le' Yunus mie mat na'e sidoe bebeta' piker. Pie kam si noe. Teruhale reng yeng lobeh bekuwaso deri Yunus pun dah do dah ditue," jie Yesus. "A, ponyoe jum ratu deri nenggeri Selatan gi. Dah jengkah reng bengki' idup agei' dah Ari Kiyamát nyeh iyo pun langko' nuntut kesalah kam lapis tue jum, go kam keh ningo pemadah aku. Sedang ratu nenggeri Selatan mie kin mat detang deri pemuntol deniyo go iyo ingín nar na' ningo pemadah deri Rajo Salomo yeng belubang pemikere. Pie tekonoe ke' kam lapis tue si dah ningo reng yeng lobeh tawu deri Rajo Salomo pun, pie manseh ngei' kam ningoe. Mangko kam mat langko' dituntut didewo le' ratu Selatan gi, go iyo kin ingín tawu, pie kam si noe," jie Yesus.
42011033	Jedi jie Yesus, "Reng yeng mantong pelito noe ken koloe ditapo'e, atau diserangkonge ken gentang, dih? Mun reng mantong pelito kin tentu dileta'e di tongah ruwang, gei' reng yeng tamoe pun awas tam tampa' nyeh.
42011034	A, ponyoe jum mato diret. Mato diret na' po pelito nyo' tuboh diret. Mun mato diret moncas kin pemantau diret pun jelas, awas ken tampa' nyeh, mangko diret tawu bejelan ken ngenggewai jolu. Pie mun mato diret rabun si pemantau diret pun kusam, mangko yeng digewai diret pun kontan di sagam nyem.
42011035	Mangko ca' ati-ati kam ngajie. Jangán sampai yeng diangap kam tampa' pie kejedie mat sagamam.
42011036	"Pie mun bedan beko sampai ke' ati pemiker diret mat tampa', mun cum arong yeng sagam si, mangko gewai ulah tingkah laku diret pun mat tampa'am, na' po cayo pelito yeng manyah ke' diret," jie Yesus.
42011037	Jedi dah Yesus ngajar ponyoe tei' dah nyoe iyo diunang le' siko' reng deri kelompok Parisi nyo' makan di rumahe; lalu Yesus mat nayi' ke' rumahe lalu dudo' makan dinyoe.
42011038	Pie reng Parisi tei' eran merati Yesus go iyo noe ngerinah adat pemeso' sebolum iyo makan.
42011039	Dah nyoe jie Tuwowe, "A, tue si mat nyato nar ken ati pemiker kam kelompok Parisi. Go kam keedah reng yeng meso' luwar cawan atau pun meso' buntut pingan, pie delame gei' suba' jatam. Go kam nan ngerinah adat pemeso', pie ati pemiker kam mat serarat jat bangam, nan tama' goma' nyem.
42011040	Teruhal yeng mulah bedan beko diret samoam ken yeng mulah ati pemiker diret. Noe ken Sen mementing bedan beko pie noe ngaji ati pemiker diret! Pemiker kam mat keribanam.
42011041	"Pie mun na' ngerinah adat pemeso' yeng mat si," jie Yesus, "kam ca' sebulat ati nyerah gewai ulah bedan beko ati pemiker kam ke' Sen, mangko kam mat suci bereseham, beyi' luwar beyi' delam pun.
42011042	Pie kam kelompok Parisi si mat parah nar! Go ukum Allah yeng separoe digewai kam telitiam, pie yeng separoe diperayan kam kaliam. A, benso ukum Sen ke' hal pekuleh peramu diret ca' dibegi jum ke' Sen sepuloh satu, sebegi nyo' Sen semilan begi nyo' diret. Ukum nyoe si mat teliti nar kam ngenggewaie, sampai pada' rerempah sesonie ken pada' dewun samal pun nan dibegi kam ke' Sen. Nyoe pun cuco'am ken ukum Sen. Pie tekonoe ke' ukum Sen ke' hal ca' kaseh ken ke' hal ca' bujor benar si tarah ke' noe dipeduli kam kaliam. Menurute yeng nyoe ca' teliti digewai kam jum; a, ken yeng tadie pun nang na' diperayan dipelebu. Mat ca' samo digewai bisam.
42011043	"Parah nar kam kelompok Parisi! Tam kam ayah dudo' di arong yeng paling tekemuko des semeyang. Ken kam ayah disamut dipugi di adap reng rami, disapo reng Pa' Guru.
42011044	Mat parah nar kam, go kam keedah tama' yeng noe bebengkong, lalu sampai konoe tija' reng yeng ngelalue noe disengejo, lalu ngotor ngencemar direte, kejedie, go iyo noe tawu ken arong nyoe bisei' tama'," jie Yesus.
42011045	Dah nyoe jie siko' ugar agama nyeh nyingka' Yesus, "Guru," jie, "mun pengajar kau bungi nyoe mat menghina ngeremeh kami jum," jie.
42011046	Samut Yesus, "Mang pun!" jie. "Parah nar jum pada' kam ugar agama nyeh! Go pengajar kam ngembeban umát ken pengoma' yeng paling borat, pie kam si nyuroh betor die yeng ngoma'e. Tekonoe ke' diret kam si jewoh beh na' ngoma'e; ento' nulong ngangki' sikit pun keh kam," jie Yesus.
42011047	"Mat paraham kam," jie, "go kam nanám bengko tama' pada' penijum Allah yeng dibunoh akei' puyang kam mie.
42011048	Jie kam si tam nyo' kam ngehormát pada' penijum, pie yeng mat si nyoe ngembokti ken kam mat nyereto ken gewai akei' puyang kam yeng munohe mie, mat seati sepiker sepakat sesaro'am kam ken desiyan: desiyan tukang munohe, lalu kam tue tukang nanám bengkoe.
42011049	-
42011050	Mangko kam jemán tue mat langko' diukumam, cuco' ken tijum Allah yeng dipadah Sen ngelalu kepanai diret Sen nyomie. Kin jie Sen betijum mie, Ku langko' ngutus pada' penijum ken pada' pelantar posan Ku ke' sidoe. Pie pada' sidoe do yeng dipempungahe, do yeng sampai dibunohe, jie Sen. Dinyoam kenyatoe ken kam mat nimun doso pada' akei' puyang kam mie. Mangko maksut Sen kam lapis tuame' yeng langko' nangong kicas doso tam derah pada' penijum yeng dibunoh reng deri asal mulo deniyo tue diado mie pun,
42011051	betongai deri penijum Abel sampai ke' penijum Sakaria* yeng dibunoh reng mie di arong suci pun, di antaro rumah kediyam Allah ken bedah pesaling mie. Lalu kam pun mat nimun doso pada' akei' puyang kam mie, mangko mat kam lapis tuame' yeng langko' nangong kicas doso pada' keragam kejeya' yeng jat nyoe ye'," jie Yesus.
42011052	"Paraham kam ugar agama nyeh!" jie. "Go kam nonga' melempang reng gei' reng noe tekenal ken Allah. Ibarat ke' rumah din kuncie diamie ditapo' kam. Diret kam si noe tamoe, pie reng layin yeng ingín na' tamoe pun ditonga' dipelempang kam jum, keedah kosoe merarang buwah," jie Yesus.
42011053	Jedi mátam. Dah nyoe Yesus pun turun deri rumah nyoe. Pada' reng kelompok Parisi ken pada' ugar agama nyeh mat sie nar ken Yesus, lalu betongai ari nyoe sidoe nentange sekejam-kejamam; sidoe teger ngendugoe.
42011054	Kaji sidoe na' ngenjorate ken omóng tutore gola' iyo ngelangar ukum Allah, kaji sidoe nun.
42012001	Jedi mátam. Pada' reng rami pun mat bejejiyoh bekumpol ngeliling Yesus, mat kental jal, sampai betija' beiri' betore. Dah nyoe Yesus ngomóng dolu ken pada' murite. "Awas beh kam!" jie. "Kam ca' ati-ati teradap pada' reng Parisi nyeh, yeng alap-alape nyem pecayo ken Allah, gola' gewai ulah ati pemiker sidoe tepalet ke' kam jum, keedah pengemang roti yeng mopah semuya' roti nyeh.
42012002	Pie pengabise ati pemiker sidoe langko' nyatoam, go semuya' segelo yeng gei' tue diselinong pie dah nyoe gi langko' dikoba'; a, ken jolu pai pun yeng gei' tue ditapo' diporam reng pie dah nyoe gi cagar dibeba' dibekau. Mat cum yeng kelawong, mat dipadah bisam dah nyoe gi.
42012003	Go jolu pai pun yeng dikosoh reng di sagam pie langko' dipanyah le' tampa', ken jolu pai pun yeng diawum didendumít reng caro bedenduwo pie langko' diira'-ira' di adap pada' reng rami," jie Yesus.
42012004	"Dingo beh, kawum kerabat kuei," jie Yesus. "Nang na' gola' ken reng yeng tawu munoh tuboh mensiyo, go kuwaso sidoe mat bula' dinyoam.
42012005	Pie kebelike kam ca' gola' ken Allaham. Nyoe mat-mátam, kamei, go mat Allaham yeng bekuwaso munoh tuboh reng ge'em, ken bekuwaso ngelojang reng ke' lawut api ge'em. Mangko jie ku kam mat ca' gola' ken Sénam.
42012006	-
42012007	"Pie kam noe sa' gola' ke' hal pai-pai pun di deniyo tue, go Allah kin mat kaseh ken kam. Contohe burong pipi'. Burong pipi' kin paling kocit; noe berogoam; biyar limo ko' pun dijuwal, pie duwo sinam, nilaie. Ja'e numo' noe benilai pun pie burong pipi' manseh nan diawas dipongki' diret Allaham. A, kam pun nan diawas dipongki' Sen jum; sampai ke' buwo' di kepalo kam pun dah dibilang Sen dah tiyap lamare. Mangko nang gola', kamei; semalang ke' burong pipi' ge'e, diawas dipongki' Sen le' Allah, sa'am go kam. Kam kin jewoh berogo deri burong pipi' nyeh," jie Yesus.
42012008	"Dingo beh kam," jie Yesus. "Berang reng yeng ngangkue aku yeng didemo Ana' Mensiyo di adap pada' reng rami nyeh aku pun na' ku ngangkue iyo di adap pada' melekat Allah gi.
42012009	Pie berang reng yeng nyangkal aku di adap mensiyo si aku pun langko' nyangkal iyo di adap pada' melekat Sen gi.
42012010	Berang reng yeng menghina ngeremeh aku yeng didemo Ana' Mensiyo gei' tue si pie manseh tawu dielon Allah. Pie berang reng yeng ngejat ngeremeh Roh Allah si mat noe tawu dielon Sen," jie Yesus.
42012011	"Jedi kam mat cagar dipecaro reng di rumah semeyang di adap pada' pemimpin ken pada' penguwaso gi. Pie des kam dipecaro ponyoe nang na' kam kamoh miyoh, nang na' gedoh ngaji pai nyo' kam nyamute ken pai yeng langko' dikosoh kam,
42012012	go dah pas jengkah kam ngosohe si Roh Allaham yeng langko' madah ke' kam isei'e, pai to' kam nyamute," jie Yesus.
42012013	Jedi ketengah Yesus ngajar reng rami ponyoe do siko' reng di antaro reng rami nyeh yeng minta' tulong Yesus. Jedi jie yeng minta' tulong tei', "Guru," jie, "ku minta' tulong kau, kei kau nyuroh omue ku ngembegi ke' aku pada' reto beno pedero apa' kami mie," jie.
42012014	Pie samut Yesus, "Aku tue noe iyo ketuwo adat kam peh, kei ngembegi jolu kam," jie Yesus.
42012015	Dah nyoe jie Yesus nyingka' reng rami, "Awas beh kam," jie, "nang na' tamá' goma' ken pada' jolu, nang na' ingín ken pada' reto beno. Go reng idup pun noe iyo bepoko' ke' kekayo kesugehe peh," jie.
42012016	Dah nyoe iyo nyerito perempamo tue ke' sidoe. "Jedi," jie Yesus, "do siko' reng kayo sugeh. Tanahe belobeh lobeh asele,
42012017	malah ken paie pada' juronge dah noe muwát dah na' naroh pada' pekulehe tam kebenya'e. Abis iyo ngajie lalu Koti, jie, akal ku tue. Jurong ku jie, dah ponoh, cum kei narohe agei', jie lem atie nun.
42012018	Potue ne, engo ku, jie, akal ku. Pada' jurong ku yeng noe muwát tue, jie, na' ku ruma' ku, na' mulah jurong yeng paling bosai agei' kei ku ngongkah pada' genum ken pada' jolu pekuleh ku, entam dah noe muwát, jie.
42012019	Mat ayah reng kayo nyeh ngajie. A, dah ku mulah pada' jurong beru nyeh gi, jie lem atie nun, ha, dah nyoe langko' ku bekaji bediret kuam: Poe mat untong nyurong tuwah detang ke' aku tue to'. Go pada' jolu ku, jie, bepuloh tawun pun bolum bis. Jedi aku tue, jie, na' nganai peraso ku, na' makan minúm beriyah berami nyenáng ati ku nyem, jie reng kayo nyeh.
42012020	"Pie jie Allah nyingka' reng kayo tei', Kau budu! Kau arap ken jolu kau, pie malam tue pun nyawo kau langko' dicabut. Lalu cum keuntonge begi kau, pada' jolu yeng kau kumpol menya' tue pun, jie Allah.
42012021	"Ponyoame'," jie Yesus, "pada' reng yeng ngumpol reto beno ngaji keuntong direte nyem, pie kehe ngumpol reto beno yeng tan ken Allah di serugo."
42012022	Dah nyoe jie Yesus nyingka' murite, "Mangko ku madah ke' kam, nang na' kam kamoh ke' hal keidup kam di deniyo tue, demo ke' makan udap, demo ke' pakai ingap.
42012023	Go Allah kin dah ngunyo' keidup ke' kam. Noe peh idup penting deri makan, tuboh penting deri pakai? Jedi semalang ke' yeng penting ge'e dah diunyo' Sen, sa'am go yeng noe penting, demo ke' makan udap demo ke' pakai ingap. Pasti diunyo' Sen jum ke' kam.
42012024	"A, peratiam burong donang. Cumam iyo nugal, cumam iyo ngotam, cumam iyo ngumpol padi ke' lem jurong; pie nan do nyem jolu kei segoe; diret Allaham yeng nyurohe do. Pai tel agei' kam. Kam lobeh penting deri pada' burong!
42012025	Jedi pai ge' gunoe kam kamoh miyoh ke' hal keidup kam? Dipengamoh pun mat noe tawu kam na' nyamong umor kam ento' sekali mengkirap pun.
42012026	A, mun jolu memurah nyoe noe tawu digewai kam, ento' pailah na' kamoh ke' hal jolu layin? Noe ken tawu digewai ditangong kam.
42012027	"A, ponyoe jum ke' hal pakai ingap. Perati beh, pada' komang kayu nyeh. Cum kekamoh kekalute; cum iyo bekoyo bekerejo, pie sungoh pun ponyoe jenga'-jenga'am periyase. Rajo Salomo nyomie pun, sama' iyo paling kayo rayo, pie manseh kalah kejenga' periyas sen tam kejenga' pada' komang kayu tue.
42012028	Go mat diret Allaham yeng nyurohe jenga'-jenga' potue. Sénam yeng noyu merintue. Teruhal pada' komang kayu ken pada' rumput nyeh mat jolu noe tan; jolu dipetobas, dipecucol reng nyem, pi kin noe pai-pai, go noe iyo jolu yeng tan peh. A, semalang ke' jolu noe tan ge'e, diperintu Sen le' Allah, sa'am go kam! Pasti jolu to' pakai kam diunyo' Sen ke' kam. Kam gei' malang kepecayo kam, mun kam gei' kalut ke' hal nyoe.
42012029	"Mangko jie ku nang na' ati kam bepusat ngaji jolu pai to' kam sego, jolu pai to' kam insup. Nang na' kamoh miyoh ke' hal jolu ke' deng nyoe.
42012030	Go jolu ke' deng nyoe kin nan dikejar reng yeng noe tekenal ken Allah. Pie kam si noe patut tokoh nyoe, go Apa' kam di serugo nun dah tawu Sen dah ken semuya' keperelu kam.
42012031	Pie kebelike kam ca' mementing Allah kei rajo kam seputeh ati sebeníng derah, mangko pada' keperelu kam di deniyo tue pun diunyo' Sen jum ke' kam.
42012032	Sen mat ayah bikaham ngemberekat dolat kam yeng berajo ke' Sen. Mangko nang na' gola', pada' domo kuei, go numo' pun kam sikitam pie mat akuam Penungu kam," jie Yesus.
42012033	"Pada' reto beno jento keraja' kam ca' dijuwalam, duwite kam begi ke' pada' reng yeng bensat. Kam ca' mementing ngumpol reto beno jento keraja' yeng noe tawu rusa', ya'am reto beno di serugo nun yeng noe tawu dikurang, noe tawu luwang. Go reto beno dinun mat noe tawu dipaling reng, noe tawu disego gogat.
42012034	Mangko kumpolam reto beno kam dinun, go dinai reto beno kam dinyoam jum ati pemiker kam," jie Yesus.
42012035	-
42012036	Jedi jie Yesus, "Kam ca' serarat siyapam nungu kedetang aku gi, keedah na' po pada' ulun amo siyap nungu kedetang tuwowe deri pesta sabat. Go ulun yeng siyap kin bejue disaro', pelitoe dipantong, gei' iyo siyap copat ngoba' lawang des tuwowe nyeh nyapo.
42012037	Mat ayah bikaham pada' ulun amo yeng siyap ponyoe, nungu kedetang tuwowe. Go dah tuwowe detang nyeh iyo langko' nyaro' beju na' po ulun nyeh, lalu kebelike tuwoweam yeng berungkai makan to' pada' ulune, ken diret iyoam yeng ngeleladen ngelelayan pada' ulun amoe nyeh. Nyoe mat-mátam, kamei.
42012038	Mangko mat untong tuwaham pada' ulun amo yeng serarat nan siyap nyem sampai nungkas malam pun, gola' tuwowe nyeh detang tongah malam atau pun dini ari.
42012039	"A, cubo diret ngaji jum benso tuwowe rumah yeng dipaling reng ke' jolue," jie Yesus. "Kira' tuwowe rumah nyeh tawu pai mayo malam pemaling langko' detang maling jolue kin tentu iyo mat siyap bejego gei' sempayo rumahe noe diruma' dirongko reng.
42012040	A, ponyoe jum kam; kam mat ca' serarat siyapam, go aku Ana' Mensiyo detang gi mat noe mererema'; temosi detangam. Kam noe tawu sebilo aku langko' detang gi," jie Yesus.
42012041	Jedi dah nyoe Petrus betanyoe ke' Yesus. "Tuwowe," jie, "perempamo kau tadie nyingka' kami bangamei, ke' ngawúm pada' umát kau layinei?" jie.
42012042	Lalu Yesus Tuwowe nyamute pun pakai perempamo yeng layin. Jedi jie Yesus, "Umpamoe do tuwowe rumah yeng mileh siko' pelayane kei ngurus ngator noyu merintu pada' ulun amo di rumahe, benso ngembegi jolu kei makan udape opai des tuwowe cum di rumah. Nyeh engoe ca' pelayan yeng kotilah yeng dipilehe? Noe peh ca' pelayan yeng mutu, yeng belubang pemikere, dih?
42012043	Jedi mun pelayan nyoe mat mutu ngenggewai tugase sampai ke' tuwowe pulang si," jie Yesus, "pasti pelayan nyoe didolat diberekat le' tuwowe nyeh.
42012044	Go mun iyo mutu des tuwowe nongah cum nyeh mangko tuwowe pun langko' pecayoam ken pelayan nyoe, mangko iyo langko' nyurohe ngurus ngator pada' reto beno jento keraja'e yeng layin jum. Nyoe mat-mátam, kamei.
42012045	Pie koti umpamoe mun pelayan nyoe noe mutu; ati pemikere jat. Lalu kajie lem atie nun, Ah, entonge gei' suba' lamatam tuwowe ku dinun, jie. Lalu iyo noe ngeleng-ngeleng ke' tugase tadie; pada' ulun amo jewoh na' ditoyu diperintue, malah ken paie dipempungahe nyem, dipelesahe; lalu iyo pun teger beriyah berami makan minúm sampai bemabo'-mabo' nyem gewaie.
42012046	Maksute kin pelayan nyoe mat noe mutu, noe tetungue ke' kedetang tuwowe. Dah nyoe temosie cus! tuwowe nyeh detang noe mererema'. Ngaso tokoh nyoe gewai pelayane mangko pelayane tei' pasti dibunohe kaliam le' tuwowe. Maksute diukume le' tuwowe nyeh beroto ken pada' reng layin yeng noe pecayo.
42012047	-
42012048	Mun do pelayan yeng noe tawu kali ken kona' kemawo' tuwowe nyeh si manseh ge'; mun gewaie noe cuco' ken kona' tuwowe nyeh mat do pertimange; ukume pun ringán. Pie mun pelayan yeng tawu ken kona' kemawo' tuwowe pie kehe ngenggewaie, noe dipedulie kaliam, mat cum pertimange. Ukume mat paling borat. Go reng yeng diunyo' benya' ditageh pun benya'; mun iyo diunyo' benya' kin mat ca' benya' asele," jie Yesus.
42012049	"Tugas ku detang ke' deniyo tue," jie Yesus, "ibarat ke' nyucol din to' ku notai seruroh deniyo tue. Kona' ati ku si kiroe dah ditotai dah.
42012050	Mat ugasam kesusah kesensare yeng manseh ca' dirudu le' aku; pie gei' bolum ngerudue tue si susah sontokam ku ngajie.
42012051	"Nyeh kaji kam aku detang ke' deniyo tue ento' ngendamai mensiyo siko' ken betor peh? Pie noe," jie Yesus. "Kedetang aku noe iyo meyie damai peh, pie kibate malah ken paie reng langko' lawan melawan siko' ken betore tam do yeng pecayo ken aku, do yeng noe.
42012052	Tam kedetang aku nyeh reng pado seberumah pun langko' lawan melawan. Umpamoe reng limo ko' di lem seberumah nyoe: sidoe langko' besepiya' besebelah. Yeng duwo ngelawan yeng tigo, yeng tigo ngelawan yeng duwo nyeh.
42012053	Go yeng noe pecayo mat belawan ken yeng pecayo: sampai reng lelaki belawan ken apa'e, apa'e belawan ken ana'e; a, reng betinoe belawan ken ino'e, ino'e pun belawan ken ana'e; a, ken menantu betinoe belawan ken mentuwoe betinoe, mentuwoe betinoe pun belawan ken menantue betinoe," jie Yesus.
42012054	Jedi dah nyoe jie Yesus nyingka' pada' reng rami nyeh, "Pada' petanah petano ke' hal deniyo tue si ti ku tawu kam. Umpamoe des kam merati muko ari silam nyeh* Ha, jie kam, tanoe ari tue na' ujan. Lalu mátam, ari pun mat ujanam.
42012055	A, mun do angín selatan nyeh A, jie kam, tanoe dah na' kemarau dah tokohe. Lalu mat kemarauam.
42012056	Jedi tekonoe ke' pada' petanah petano di deniyo tue si kam mat tawu kam ken retie. Pie tekonoe ke' petanah petano ke' hal gewai Allah des jemán tue sungoh pun mat nyato nar si pie tarah ke' noe tawu kam. Pie nyoe tam kam mat alap-alape nyem patoh ken Allah!
42012057	"Menurute," jie Yesus, "diret kamam dah tawu ngaji ngenilaie, gewai pai yeng panci, yeng patut ca' digewai kam. (Boh digewai tuam, sebolum telampoh ngadap Sen nyo' diakim Sen gi).
42012058	Contohe kin benso reng yeng na' diukum le' betore. Mun kau dah tawu ken betor na' ngukum kau boh kau manu ke' betor kau dolo'e, nampang suro' dolu sebolum dipecaro. Mun noe kin gola' kau diukum borat, yeng noe tebeyar kau, sampai diserah ke' penguwaso, lalu pengabise ditahan di penjero máte.
42012059	Mun dah tokoh nyoe kin lopas noe lopas ca' dah lunas ukum yeng diputus ke' kau nyeh. (Sepancie kin sebolum dudo' ca' belunyor, sebolum tidor ca' bemimpi), gei' noe konoe ukum Sen gi," jie Yesus.
42013001	Jedi dah Yesus ngajar bungi nyoe tei' dah nyoe do deri reng yeng ngadap yeng ningoe tadie yeng begesah ke' Yesus. Gesahe tei' ke' hal beberopai ko' reng deri Galilea yeng gei' berue tue dibunoh le' Pilatus pas ketengah sidoe nyemeleh pesalinge ke' Allah.
42013002	Jedi dah Yesus ningo gesah nyeh tei' lalu jie nyingka' pada' reng rami nyeh, "Pasti kaji kam rami tue go sidoe jat nar deri pada' reng Galilea layin pun, dih? Mun noe si noe ken sidoe ditingang behayo ponyoe, kaji kam lem ati kam nun.
42013003	Pi noe, kamei! Sidoe pai bedoe ken kam ditue pun! O, jie kam, noe ken do jolu tokoh nyoe tejedi ke' kami. Pie yeng mat si," jie Yesus, "semuya' segeno kam pun mat behayo jum; langko' losi nayáp punah ranaham jum cuwali kam bebeta' piker ke' hal doso kam," jie Yesus.
42013004	"A, ponyoe jum ke' hal yeng tejedi ke' reng lapan belas ko' di Siloam mie, yeng mati tingang le' rumah tingie yeng betingkat-tingkat yeng robah tue mie. O, jie kam, nyoe tam doso sidoe benya' deri doso betore layin di Yerusalem nyeh, go sidoe ditingang behayo ponyoe, kaji kam nun.
42013005	Pi noe, kamei! Sidoe pai bedoe ken kam ditue pun. Mangko jie ku semuya' segeno kam pun mat behayo jum; kam langko' losi nayáp punah ranaham jum cuwali kam bebeta' piker ke' hal doso kam," jie Yesus.
42013006	Dah nyoe iyo madahe pakai perempamo tue. "Jedi," jie Yesus, "do sekayo' kayu ara di kebun reng siko'. Jedi dah jengkahe bebuwah tei' tuwowe nyeh ngansaue, gola' do buwahe, pie cumam buwahe.
42013007	Lalu jie tuwowe nyingka' ana' buwahe, Ne, dah tigo tawun ken tue dah ku ngarap iyo tue, gola' do buwahe, pie nan cumam. Mun potue si, jie, coh ditobang ja'. Modas-modasam iyo timu di tanah tue, jie tuwowe.
42013008	Pie jie ana' buwahe nyingka' tuwowe, Nang lo' ditobang; diadu ja' lo'e setawun agei'am, tuwowei, nyo' ku ngelaboe ngalie ken mupoke.
42013009	Gola' pai nawue tawun di adap gi na'e bebuwah. Mun ngei'e tawun di adap bebuwah si ma'am na' nobange pun," jie perempamo Yesus.
42013010	Jedi mátam. Dah Ari Berenti Kerejo nyeh Yesus tei' ngajar di sebuwah rumah semeyang reng Yahudi.
42013011	Dinyoe tei' poe do reng betinoe yeng dah lapan belas tawun saki' tam setan. Sampai bungko' tam penyaki'e nyeh; nolehe bediri tega'.
42013012	Jedi dah Yesus merati reng betinoe nyeh tei' lalu iyo nyurohe manu ke' adap. Dah nyoe jie Yesus, "Den dah lopas dah deri penyaki' den tue," jie.
42013013	Dah nyoe Yesus nyampang jerie ke' reng betinoe nyeh te'; tumas disampang jerie ke' reng betinoe nyeh reng betinoe pun lintus bediri tega'; mat ciga'am tokohe, lalu iyo mat besukor mugi Allah
42013014	Pie pemimpin rumah semeyang si godie go Yesus ngembeyi' reng des Ari Berenti Kerejo. Lalu jie pemimpin nyingka' reng rami nyeh, "(Kam tue kuwat nar ngelangar ukum Allah). Jie ukum Allah kin do nam ari yeng diajen nyo' tona' bekoyo bekerejo. Jedi mun kam na' dipebeyi' ke' penyaki' kam si ca' manu des ari layin die. Nang na' ninting des Ari Berenti Kerejo," jie pemimpin rumah semeyang.
42013015	Pie Yesus Tuwowe nyamute. "Kam si mat alap-alape nyem patoh ke' Allah!" jie. "(Kam ayah nyalah gewai aku des Ari Berenti Kerejo, ca'ca'e kam mat patoh nar)," jie. "Pi noe peh tiyap ko' kam pun nan ngelopas ingún pemurun kam deri kanange lalu ngiringe ke' ayie nyo' iyo insup, des Ari Berenti Kerejo pun.
42013016	A, semalang ke' ingún pemurun kam ge'e, dipelopas kam des Ari Berenti Kerejo nyeh, sa'am go reng betinoe tue. Iyo kin buboh Abrahamam. Pai tel agei' dah lapan belas tawun pelamate iyo seolah-olah dipasong dikotoh le' Pengelakar. Mat patutam iyo pun dipelopas, numo' pun des Ari Berenti Kerejo nyeh," jie Yesus.
42013017	Pada' munsoh Yesus nyeh kererawoe butoam tam penyamute yeng konoe nar. Pie pada' reng rami si ayaham merati pada' keenah keaneh yeng dipulah le' Yesus.
42013018	Dah nyoe jie Yesus, "Nyeh engo kam koti keada'e des Allah disomah kei rajo? Ku na' merempamoe gei' kam jelas ngajie.
42013019	Jedi keada'e des Allah disomah kei rajo nyeh," jie Yesus, "keedah igei' komang* yeng diamur reng di umoe. Igei'e kin paling soniam, pie dah belantang mat mansang kin joboh-joboh, bepampang beedan, sampai pada' burong pun ingap di edane, belinong dinyoe," jie Yesus.
42013020	Dah nyoe ngaleh perempamoe. "Do sutie agei' perempamo ku ke' hal des Allah disomah kei rajo nyeh, gei' nyamán kam ngajie," jie Yesus.
42013021	"Jedi keada'e des Allah disomah kei rajo nyeh keedah pengemang roti sikit yeng digewol reng betinoe ke' topong genum segeredoh. Pie sungoh pun pengemang sikit nyeh mampu mopah topong genum menya' nyoe," jie Yesus.
42013022	Jedi Yesus manseh bejelan betatap samel ngajar di pada' kampong ken pada' kota, samel nuju pejelane ke' Yerusalem.
42013023	Jedi dah nyoe do reng betanyoe ke' Yesus, "Tuwowe," jie, "mat ngat sikitam peh reng yeng cagar ditulong diselamát le' Allah?" jie. Samut Yesus,
42013024	"Pemenya'e si benya', pie ibarat ke' rumah din lawange mat sempitam. Mangko kam mat ca' mementing sebulat ati ngerudue tuam. Nang na' nungu pagi lusoe nun, gola' dah telampau. Go dah nun gi, kamei, yeng máte langko' benya' reng yeng ingín na' tamoe, pie mat nolehe,
42013025	go lawang dah telampoh dikatup le' tuwowe rumah nyeh. Mun kam dah konoe katup kin kam tingal simah nengkuwau deri luwar minta' na' tamoe. Koba' ge' lawang nyo' kami, tuwowei, jie kam. Pie tuwowe rumah langko' nyamut kam, Kam noe iyo kaban kerabat aku, jie.
42013026	Lalu kam langko' nyamute, Pie den kin do makan beroto ken kami mie, jie kam. Ken den nan ngajar di kampong halamán diret kamiam; noe ken noe tekenal den ken kami, jie kam.
42013027	Pie tuwowe langko' nyamut kam, Kam noe iyo kaban kerabat aku peh. Rariam pada' kam reng yeng jat deri tue, jie tuwowe nyeh.
42013028	Dah nyoe kam langko' kesal ngiyal, nentumau lolau nangis, merati pada' akei' puyang kam benso Abraham, Isak, ken Yakub, demo ke' pada' penijum pun, mat do bisam dinyoe, des Allah disomah kei rajo, pie tekonoe ke' kam mat ditula', noe diterimoe dah na' tamoe pun.
42013029	Urange si mat rami nar yeng ngadap pesta Sen gi, des Allah disomah kei rajo," jie Yesus, "ngawum pada' reng noe Yahudi pun, deri semuya' nenggeri nenggero di seruroh deniyo tue," jie, "(pie kam tarah ke' cum ngadape, mun kam noe ngerudu lawang yeng sempit nyeh," jie.)
42013030	"Mat enah nar, dih? Tekonoe ke' reng yeng paling dudi diunang diamie pie mat sidoam, separoe, yeng diterimoe. Tekonoe ke' yeng dolu diunang diamie pie separoe mat noe diterimoe kaliam," jie Yesus.
42013031	Jedi dah nyoe kebonóng iyo ngomóng tei' do beberopai ko' reng deri kelompok Parisi yeng manu bepadah ke' Yesus. "Kau ca' rariam deri peloya' tue," jie, "go Rajo Herodes na' munoh kau," jie sidoe.
42013032	Pie Yesus nyamute, "Ah, gola' ken pai beh? Padaham ke' momar* nyoe ken aku manseh ngeresudu' ngenggewai gewai ku po selomoam, ngembeyi' pada' reng saki' ken nunong pada' setan seari duwo tue. A, dah nyoe noe dam lamat nyeh mat santo'am gewai ku; aku pun mat langko' detangam ke' tuju ku. Padaham ponyoam ke' Rajo Herodes nyeh," jie Yesus.
42013033	"Go aku," jie Yesus, "biyar koti-ti pun ku mat ca' ngeresudu' ngelaju gewai ku gei' seari duwo tue, sampai ku detang ke' Yerusalem. Pejelan aku mat noe tawu reng na' ngalange, go sipat reng penijum kin mat noe patut dibunoh di semadie arong; mun iyo dibunoh mat ca' di Yerusalemame'," jie Yesus.
42013034	Dah nyoe Yesus ngeromus isei' atie ngenáng pada' reng di Yerusalem nun. "Kaseh ku nar ngaji semuya' segeno kam di Yerusalem," jie Yesus. "Kam mat langko' diukum, go kam yeng gela' mempungah ken munoh pada' penijum ken pada' reng yeng ngelantar posan Allah pun. Mat kaseh ku nar ngaji ukum kam gi," jie. "Aku si mat ngemoran na' nulong kam yeng seli engku Allah, na' nyelinong kam deri behayo na' po mano' ngukup ana'e, pi kam mat ngei' kam ditulong.
42013035	Mangko so beh gi! Tam kam ngei' ditulong nyeh kam ku tingal ming kali, cumam nyo' pelinong kam agei'. Padah ku cum pelinong kam," jie Yesus, "go dah tue si kam mat cumam merati aku agei'. Merati noe merati ku agei'," jie Yesus, "ca' kam dah ngalu nyamut aku na' po yeng ditulis lem kitap Allah mie yeng bungie potue, Patutam kau tue dipugi, yeng detang atas demo Tuwowe.* A, mun dah bungi nyoe paner kam si beruam kam reng Yerusalem merati aku agei'," jie Yesus.
42014001	Jedi mátam. Dah Ari Berenti Kerejo yeng layin nyeh Yesus tei' do makan di rumah siko' reng pemimpin deri kelompok reng Parisi. Pada' reng Parisi di nyoe pun merati nyelidik Yesus (mun iyo ngelangar ukum Musa, kajie nun, sidoe na' nanám salah).
42014002	Jedi mátam. Poe pas di adap Yesus tei' do siko' reng yeng saki' bongka'.
42014003	Dah nyoe Yesus betanyoe ke' pada' reng kelompok Parisi ken pada' ugar agama yeng do dinyoe. Jie Yesus, "Mun na' nunoe ukum adat tona' nyeh buleh noe mun ngembeyi' reng des Ari Berenti Kerejo nyeh?" jie.
42014004	Pie sidoe ngojap nyem, cumam sidoe nyamut. Lalu Yesus pun ngenjepai jeri reng saki' nyeh, lalu mat dipebeyi'e; iyo pun mat ngijine pulangam.
42014005	Dah nyoe jie Yesus nyingka' pada' reng layin yeng do dinyoe, "Nyeh mun sempamoe ana' kam atau pun sapi kam tecabur ke' lem sumor kememujore des Ari Berenti Kerejo nyeh kam lebu nyem peh? Noe peh kam amie," jie Yesus, "numo' pun Ari Berenti Kerejo. Do noe deri kam yeng ngei' nulonge?"
42014006	Pie sidoe mat noe tesamute sepatah kato pun ke' omóng Yesus nyeh te'.
42014007	Jedi mátam. Perati Yesus tei' pada' reng yeng diunang makan tei' na' begerumpok ken pada' reng pembosai pemuko des makan. Mangko Yesus madah perempamo tue ke' sidoe. Jedi jie Yesus,
42014008	"Mun diret diunang diamie ke' pesta sabat reng, nang na' diret seroto detang jurus dudo' ke' arong yeng diajen nyo' pada' pembosai. Gola' pai nawue do detang temuwai nyeh yeng diangap tuwowe rumah penting deri diret.
42014009	Pie mun diret dah telampoh dudo' di arong yeng diajen to' iyo kin tuwowe rumah nyeh manu ke' diret lalu nyuroh diret ngaleh, go arong nyoe dah diajen to' temuwai yeng layin. Kin kererawoe diret, ditegur tuwowe disurohe dudo' di arong bebar benya'.
42014010	Pie kebelike (diret ca' renah atiam) des diret diunang diamie ke' pesta sabat opai. Coh ge' diret dudo' di arong yeng paling beroh ja'," jie Yesus. "Maksute kin paji tuwowe rumaham, na' dihormátei noei diret. Mun jie tuwowe rumah nyingka' diret, A, kau kitue, dudo' di arong panci tue, kaban kuei, jie. Mun ponyoe kin dah tuwowe rumah nyem yeng ngangkat diret di adap pada' temuwai yeng layin, (tam kona' kemawo' iyoam, noe iyo tam kemawo' diret tam ati diret kememuwa',)" jie Yesus.
42014011	"Go berang reng yeng meningie direte si langko' direnah, pie berang reng yeng ngerenah direte langko' ditingie dihormát," jie Yesus.
42014012	Jedi dah nyoe jie Yesus nyingka' tuwowe rumah tei', "Kau," jie, "sege' kau ngado pesta potue, kau nang na' ngat ngunang pada' betor kau, pada' ana' berana' kau ken pada' menyadie kau, beyi' pun," jie, "yeng bedemo-bedemo di kampong kau. Kin dah nyoe, sal iyo do gewaie iyo tetap madah kau jum," jie. "Nyoe pun upah kau, keedah bepengari.
42014013	Pi kebelike," jie Yesus, "boh madah pada' reng bensat, reng timpang, reng cacat, reng butoe, poko'e reng yeng nan dihina kam.
42014014	Kin sidoe noe tawu iyo na' melas kaseh ke' kau. Pie kau tarah ke' ayah bikah, go Allah die yeng melas kaseh kau gi, dah ari kebengki' reng bujor benar," jie Yesus.
42014015	Dah nyoe siko' reng yeng dudo' makan ken iyo nyamut panere. "Mat ayah bikah beuntong tuwah," jie, "reng yeng diunang makan beroto ken Allah dah Sen disomah kei rajo diret gi," jie reng nyoe te'.
42014016	Pie Yesus nyamute makai perempamo tue. "Jedi do reng siko'," jie, "yeng cagar na' bepesta bosai, lalu diunang uware ke' pada' reng rami lo'e.
42014017	Dah diunang uwar tei' iyo pun besesiyap ngajen pada' jolue, lalu iyo nyuroh ulune beposan ke' pada' reng yeng diunange, kei madahe ken dah siyap dah, mat ca' detangam, jie.
42014018	"Jedi mat dipadahe le' ulune te', pie reng paling benya' dedal ingel reng. Jie siko', Ne, jie, ku berue ge' tadie moli kebun; aku gei' na' meresoe. Maáp beh, jie, ku cum ngabang.
42014019	"Dah nyoe jie yeng siko' agei', Ku berue ge' tadie moli sapi limo pasang; ku gei' na' ngelaboe lo'e, jie. Maáp beh, ku cum ngabang.
42014020	"Dah nyoe detang agei' ke' yeng siko'. Ku, jie, berue tadiam ku bejodo, ku cum ku detang beh? jie.
42014021	"Lalu ulune tei' mat pulang bepadah ke' tuwowe hal nyoe. Mat godiam tuwowe te', go pada' reng yeng diunange kehe detang, lalu iyo nyuroh ulune. Copatam, jie, kau ca' ke' ulu ke' ilie beposan ke' reng bensat ke' reng timpang ke' reng cacat ke' reng butoe, kei ngabang pesta ku, jie tuwowe nyingka' ulune.
42014022	"Mat copatam ulune beposan ke' pada' reng nyoe, dah nyoe pulang bepadah ke' tuwowe. Dah ku laku dah pai yeng disuroh den, pi suba' benya'am muwát rumah den.
42014023	Lalu jie tuwowe nyingka' ulune, Kau ca' ke' luwar kampong, ke' deng pedukoh, jie, madah ke' pada' reng noe sekampong seloboh ken tona' pun, ngaja'e ke' rumah ku, noe buleh noe, iyo ca' detang nyo' ngisei' rumah ku tue, jie.
42014024	Ha, pada' reng yeng dolu diunang yeng kehe detang si, jie, mat didah ku ngicap pesta ku kaliam, jie tuwowe." Nyoam perempamo dipadah le' Yesus ke' pengabang pesta mie te'.
42014025	Jedi Yesus gei' bejelan nuju ke' Yerusalem. Benya' nar pada' reng rami yeng ngenjurut tamah iyo. Jedi dah nyoe Yesus bepusing ngadap ke' pada' reng rami nyeh lalu jie nyingka' pada' reng rami,
42014026	"Mat benya' nar poe reng yeng manu ngenjurut na' tamah aku," jie Yesus. "Pie yeng mat si mun reng na' ngenjurut aku iyo ca' ngaseh ken mementing aku. Mun reng noe ngaseh ken mementing aku lobeh deri ino' apa'e demo ke' ana' binie demo ke' dulor menyadie, malah ken paie sampai ke' keidup direte pun, pie mun iyo noe ngaseh aku lobeh deri semuya' segeloe si," jie Yesus, "iyo mat noe mampu menjedi murit aku," jie.
42014027	"Ge'em mun reng na' namah aku iyo mat ca' relo disensare, ca' relo nangong salipe. Mun reng yeng noe relo nunoe aku, mun iyo ngei'e nangong salipe, disensare na' po aku, iyo mat noe mampu menjedi murit aku. Kam mat ca' ngaji lo'e kesusah kesensare yeng langko' dirudu kam, mun kam mat na' menjedi murit aku," jie Yesus.
42014028	"Misale umpamoe diret beanang na' mulah rumah yeng paling bosai. Kin ramue ca' dikaji diret dolo'e, cukupei noei nyo' diret nyanto'e.
42014029	Mun misale ramu noe cukup, pie diret dah nunyame tungkate kin lalu noe tesanto' diret; lalu kin diret ditentubi betor.
42014030	Ti beh, jie, reng tue, bosai pasa' deri pado tiyang.
42014031	"A, ponyoe jum," jie Yesus, "umpamoe do rajo yeng na' beperang ken rajo layin. Tentu iyo bekengkarang dolo'e ngaji munsohe: mun misale serededu munsohe duwo puloh ribu ko', pie yeng iyo ngat sepuloh ribu ko'am, mampu noe iyo ngelawane?
42014032	Mun engoe noe mampu kin iyo pasti ngewakel siko' to' minta' damai lo'e sementaro munsohe gei' di jewoh nun.
42014033	Jedi ponyoe jum ke' hal reng yeng na' menjedi murit aku. Mat ca' dikajie jum sebolume, mampu noe iyo ningal semuya' kepenting direte? Go berang reng yeng noe relo ningal semuya' kepenting direte si mat noe mampu menjedi murit aku," jie Yesus.
42014034	Dah nyoe jie Yesus, "Mat panciam mun reng na' menjedi murit aku, pie iyo mat ca' mutu mementing ngaji akuam. Ibarat ke' geram din geram kin mat benya' gunoe. Pie mun geram dah telampoh tabar kin mat noe tawu dipulah masing agei'.
42014035	Mat cum dah gunoe, na' dipampit nyo' mupo' jolu pun mat noe tepakai; a, nyo' pencegah rumput pun noe tepakai, tingal gunoe ento' dibuwang ngóng dam. "Semuya' segeno, kelinang mat ca' ningo," jie Yesus.
42015001	Jedi mátam te'. Pada' penageh pajak pemerentah demo ke' reng yeng diangap reng bedoso le' pada' ugar agama tei' rami bekumpol ningo Yesus ngajar.
42015002	Pie pada' reng kelompok Parisi demo ke' ugar agama Yahudi yeng layin si ngomel ke' hal Yesus. "Reng tue si," jie, "gela' begewol begelumo ken reng bedoso, malah ken paie koloe iyo makan ken reng bedoso pun," jie sidoe ugar agama.
42015003	Mangko Yesus ngajar sidoe pakai perempamo tue.
42015004	"Nyeh kam," jie, "sempamoe siko' di antaro kam yeng benya' domoe, sampai seratus ko'. Pi mun do siko' yeng meracau yeng losi nyeh pai gewai tuwowe, engoe? Tentu domo yeng benya' ditingale lo'e, diadue nyem iyo nyulam di padang rumput, kei iyo ngogoe yeng siko' yeng losi, mat noe? Simah digogoe sampai tomu,
42015005	dah tomu nyeh ayah bikaham. Disampange ke' bewue,
42015006	dibeyie pulang, lalu ngunang ngumpol pada' waris wala' kawum kerabate tam iyo mat ayah bikaham. Yo' diret beriyah berami, jie reng yeng nomu domo nyeh tadie, tam domo ku yeng losi tadie dah tomu ku dah.
42015007	"Jedi," jie Yesus, "ponyoe jum Apa' diret di serugo nun. Mun do siko' ja' reng bedoso yeng bebeta' piker, Sen tarah ke' ayah bikah, ngaji yeng siko' nyeh, deripado yeng semilan puloh semilan yeng bujor benar, yeng noe sa' bebeta' piker," jie Yesus.
42015008	"A, ponyoe jum," jie Yesus, "sempamoe do reng betinoe yeng nyimpan duwit perak sepuloh bingkap. Pie mun losi sebingkap pun iyo kin mantong pelito kei ngogoe, lalu nyapu lantai, gola' do di saroe lantai; simah digogoe sampai tomu.
42015009	Dah tomu tei' iyo pun beayah bikah, lalu madah waris wala' kawum kerabate. Yo', diret beayah bikah, go duwit ku yeng losi, dah tomu ku dah, jie.
42015010	"Mangko," jie Yesus, "ponyoe jum pada' melekat Allah di serugo nun. Sal ge' siko' reng bedoso pun yeng na'e bebeta' piker," jie, "pada' melekat Sen mat beayah bikaham, numo' iyo siko' pun," jie Yesus.
42015011	Dah nyoe Yesus begesah agei'am ke' sidoe. "Jedi," jie, "do reng yeng duwo ko' ana'e lelaki.
42015012	"Dah nyoe jie yeng bunsu nyeh tei' nyingka' apa'e, Begiam, Pa', ke' aku reto beno jento keraja' yeng cagar na' dibegi den ke' aku nyeh; ku, jie, ngei' ku nungu dah nyoe gi, ku na' nerimoe tuam, jie yeng bunsu. Lalu mátam, dibegie le' apa'e pada' reto beno jento keraja' kebun jenah ke' ana'e duwo ko'.
42015013	"Dah dibegie tei' yeng bunsu dah pagi lusoe ponyoe si lintus dijuwale bisam yeng dibegi ke' iyo; dah dijuwale lalu iyo pun ditingale rumah apa'e lalu turun bejelan ke' nenggeri jewoham. Dinyoam pada' duwite semadi bar bur diborose nyem segontang ayah ento' beriyah berami ponyoam, beabis-abisam duwite.
42015014	"Jedi poe dah bis pada' duwite tei' di nenggeri nyoe pun pada' reng buyun yeng paling menyasat. Paling susah, tang ke' bensat meretatam ana' bunsu nyeh te'.
42015015	Rumah kediyam pun cum dah, lalu iyo numpang rumah siko' reng nenggeri nyoe. Dah nyoe disuroh le' tuwowe rumah nyeh ca' nungu bebi di dukoh nun.*
42015016	Lalu mátam, gewaie tei' nungu bebi reng, mat bensat meretat tei'am, ana' bunsu nyeh te'. Kira' diunyo' reng ken sokam yeng kei ngumpan bebi pun na'e jum ento' ngonyáng porute, pi cum reng ngunyo'e jolu kei sego pun.
42015017	"Jedi kepepanyange si ana' bunsu nyeh mat kesale ken kelakue nyomie ponyoe, mat bebeta' piker. Lalu jie lem atie nun, Di rumah apa' ku si pada' ana' buwah sen pun bekelobeham jolu kei sego, sedang aku tue, jie, dah na' mati rangkah dah.
42015018	Tue, jie, aku na' pulang ke' apa' ku. Dah detang kinun aku na' ngangkue kesalah ku ke' sen, jie, go aku mat bedoso, ngelangar pemadah Allah ge'em, ngelangar pemadah apa' ku ge'em. Nyoam, jie, yeng na' ku padah ke' sen dah ku pulang.
42015019	Aku dah noe patut diangap ana' sen, tam doso diret ku; ma'am aku kei pelayan sen nyem, dah detang kinun, kaji ana' bunsu nyeh lem atie nun, bekengkaji pai yeng langko' dipadahe ke' apa'e dah iyo pulang.
42015020	"Jedi mátam. Mat turunam ana' bunsu nyeh deri nenggeri jewoh nyoe, na' pulang ke' apa'e. Dah nyoe lamat belamat mat soma' dah ke' kamponge. Jedi bolum iyo detang ke' rumahe tei', gei' jewoh deri rumahe nyeh apa'e pun dah ketawue dah ken ana'e detang. Mat kaseham apa'e ken ana'e, lintus bebodapam ngejar manu ke' ana'e di jelan nyeh, simah diciyume dirangkue le' apa'e te'.
42015021	"Dah nyoe jie ana'e nyingka' apa'e, Aku tue pa'ei, jie, dah bedoso dah, ngelangar pemadah Allah ge'em," jie, ngelangar pemadah den pun ge'em. Mat noe patut dah aku kei ana' den, tam aku mat bedoso, jie.
42015022	"Pie apa'e si mat ayah bikaham tam ana'e dah pulang. Lalu iyo beposan ke' pada' pelayan rumahe, Copatam! jie. Amiam beju yeng paling panci, disaro'am ke' ana' ku tue. Saro' jum sensaring ken senal, jie apa'e nyingka' pelayane.
42015023	Dah nyoe bunoham ana' sapi yeng gomo', jie, kei tona' bepesta beayah bikah.
42015024	Tam ana' ku tue, jie, yeng diangap ku dah mati pie tue bengki' idup agei'am! Seolah-olah, jie, jolu yeng losi, pi tue dah tomu agei'am, dah pulang dah ke' aku, jie apa'e. "Lalu mátam, mat bepesta beayah bikaham sedena'.
42015025	"Jedi ana' jula' reng nyoe tei' des adei'e pulang nyeh nongah kumo, bolum tawue ken adei'e dah pulang. Jedi dah detang deri umoe tei' dah soma' ken rumah lalu kedingo ken reng di rumahe nyeh beriyah berami.
42015026	Kangápam iyo ningo bungi reng rami nyeh, lalu ditanyoe ke' pelayan yeng siko', Nyeh pai gewai reng di rumah tue? jie.
42015027	"Ne, adei' kau dah tomus dah! jie pelayane. Nyoam go apa' kau nyuroh reng nyemeleh ana' sapi yeng gomo', nyuroh reng beriyah berami, go ana' sen dah selamát, dah pulang dah ke' apa'e, jie.
42015028	"Pie omue nyeh dah ningo agah nyoe mat godiam, ngei'e nayi' ke' lem rumah. Lalu apa'e pamus, ngemoran ngaja' ana'e nayi' makan.
42015029	"Pie ana' jula' nyeh berutap. Aku, jie, betetawun-tawun beompas pulas bekoyo bekerejo ngelayan den, keedah ulun den, jie. Sekali pun cum ku ngelangar pemadah den. Pie jangán ken ana' sapi, siko' kaming pun noe koloe den unyo' ke' aku nyo' ku beriyah berami ken kaban ku, jie.
42015030	Pie temosi dah detang ana' den tue yeng teger ngemboros reto beno den noe bebotang, diabise ke' pada' betinoe royal nyeh, pailah! semorie disamut den ken ana' sapi yeng gomo' lempong, pai noe dipesta, disensugoh, jie ana' jula'e.
42015031	"Samut apa'e tei', Jang, jie, kau kin serarat nan do ken aku ditue, jie apa'e. Pada' engku aku engku kau, jangei, dah yeng aku yeng kauam. Tingal kau makaie dam.
42015032	"Pi benso adei' kau tue, konai na' noe beayah bikah beriyah berami nyamute, go yeng diangap ku dah mati nyeh mat idup! Keedah jolu losi, pi tue dah tomu dah. Patutam tona' beayah bikah!, jie apa'e."
42016001	Dah nyoe Yesus madah perempamo tue ke' murite. "Do reng yeng kayo rayo yeng ngupah reng siko' nyo' kaki tangáne. Pie dah nyoe, poe, do jum reng layin yeng bepadah ke' reng kayo nyeh ken reng nyo' kaki tangáne teger ngemboros jolue.
42016002	Dah reng kayo ningoe lalu iyo nyuroh kaki tangáne ngadap iyo, lalu jie nyingka' kaki tangáne, Ngopai go gewai kau tokoh tue? Cum ku nyuroh kau tokoh tue, jie. Kau ca' nerang nyelesai koti caro kau ngembelenyo jolu aku tue; ca' dipadah kau abis-abisam. Dah nyoe kau langko' ku renti nyo' kaki tangán ku , jie reng kayo nyeh.
42016003	"Jedi ningo paner reng kayo nyeh bungi nyoe tei' lalu reng yeng to' kaki tangáne kajie lem atie nun, Poe aku tue langko' direnti le' tuwowe ku. Dah nyoe pailah nyo' pencarei' ku tue; na' beumo pun mat noleh ku; na' minta' modas ke' betor pun rasoe ku jum, jie lem atie nun.
42016004	Pie dah nyoe do iyo nomu pemiker, jolu pai yeng cagar digewaie, gei' iyo mat diterimoe ditulong reng dah iyo direnti le' reng kayo nyeh.
42016005	Jedi gewaie tei' potue. Iyo beposan ke' semuya' segeno reng yeng berutang ke' tuwowe nyeh nyo' ngadap iyo. Dah dipangele pada' reng yeng berutang nyeh tei' dah nyoe kaki tangán reng kayo nyeh betanyoe rato-rato ke' reng yeng berutang nyeh, ke' hal utange masing-masing sidoe. Jedi jie nyingka' yeng siko' tei', Beropaiam utang kau di tuwowe ku nyeh, jie.
42016006	Samute, Utang ku, jie, seratus buwah tepayan binya' saitun. Lalu jie kaki tangán reng kayo nyeh, Tue ne bon kau. Yeng seratus nyeh ca' kau apus, ditulis ja' limo puloh tepayan, jie. Copatam, jie. (Maksute yeng limo puloh tepayan nyeh noe sa' dibeyaram; nyoe penulong iyo ke' reng yeng berutang nyeh.)
42016007	Dah nyoe iyo betanyoe ke' yeng siko' agei', Nyeh utang kau tei' beropai? jie. Samut reng yeng berutang nyeh, Aku seratus bembiling genum, utang ku, jie. Lalu jie kaki tangán reng kayo nyeh, Tue ne bon kau; yeng seratus nyeh diapus, kau tulis lapan puloh buwah ja', jie. (Lalu ponyoe jum ken pada' utang reng layin; dikurange bis jum; maksut iyo gei' sidoe pun na'e melas kaseh noyu merintu iyo, dah iyo konoe renti reng kayo nyeh.)
42016008	Jedi dah reng kayo nyeh tawu ken gewai kaki tangáne yeng noe bujor benar nyeh pie manseh dipugie. (Noe iyo dipugi tam gewaie noe bujor benar peh,) pie dipugie tam iyo panai, belubang pemiker," jie perempamo Yesus nyeh te'. Lalu jie Yesus, "Poe, reng di deniyo tue yeng bolum tekenal ken Allah pun pie panai ngaji cadange nyo' keuntong direte; lobeh panai deri reng yeng seli umát Allah yeng dah diyam di tampa' pun," jie Yesus.
42016009	"Mangko ku madah ke' kam yeng murit aku," jie Yesus, "kam pun ca' panai jum makai reto beno kam di deniyo tue. Ca' dipakai kam nyo' kam ngongkos ngelayan gewai Allah. Go mun kam dah ke' serugo kin noe ken dipakai agei' reto beno kam di deniyo tue; pie mun kam panai makai reto beno kam di deniyo tue nyo' kam ngongkos ngelayan gewai Allah kin mangko dah kam kinun gi kam langko' dialu disamut panci. Yeng ngalu nyamut kam tei' ya'am pada' reng yeng do dinyoe asel tam kam ngongkos ngelayan gewai Allah di deniyo," jie Yesus.
42016010	"(Kam mat ca' panai ken bujor benar ken reto beno yeng diunyo' le' Allah ke' kam di deniyo tue,)" jie Yesus. "Go yeng mat si reng yeng tawu dipecayo ken yeng ringán yeng kocit si maksute iyo tawu jum dipecayo ken yeng bosai yeng penting. Pie reng yeng noe bujor benar ken jolu yeng kocit si pai tel agei' ken jolu yeng penting, pasti iyo noe bujor benar jum nguruse.
42016011	Mangko mun kam salah makai reto beno kam di deniyo tue," jie Yesus, "konai Allah na' nyerah ke' kam reto beno yeng mat yeng tan seora'-ora'eam dinun?
42016012	Mun noe tawu mongki' meringkin jolu di tanah pinyam tue konai Sen na' nyerah ke' kam reto beno yeng mat yeng lobeh berogo dinun?" jie Yesus.
42016013	Dah nyoe Yesus manseh nyamong panere agei'. "Reng mat noe tawu na' betuwowe duwo," jie, "go atie kin noe bulat ke' siko'am. Mun reng betuwowe duwo kin tentu yeng siko' dikeayahe yeng siko' dikerisie, yeng siko' dibuwang yeng siko' diamie. Ponyoe jum kam. Kam noe tawu na' patoh melayan Allah mun gei' mementing duwit. Ca' mileh, nai yeng kei tuwowe kam," jie Yesus.
42016014	Jedi pada' reng kelompok Parisi pun mat ningo jum semuya' omóng Yesus nyeh te'. Pie sidoe diolo'-olo'e nyem, go sidoe Parisi nyeh ayahe ken duwit.
42016015	Pie jie Yesus nyingka' sidoe, "Kam si," jie, "di adap mensiyo ca' ca'e bujor benaram, pie Allah mat tawu Sen ken ati kam. Sen tawu ken kam noe mementing Sen di lem ati kam nun. Awas beh! Go jolu yeng dipugi dikepenting le' mensiyo si pie mat dikerisie dihina le' Allah," jie Yesus.
42016016	Dah nyoe iyo ngaleh panere. "Jedi," jie Yesus, "deri nyomie sampai ke' kedetang Yohanes Penyolam nyeh yeng kelar nan dipadah diajar si ya'am pada' ukum Allah ken semuya' yeng ditulis le' pada' penijum Sen yeng layin pun. Pie dah tue si, betongai ken Yohanes Penyolam nyeh yeng nan dipadah diajar si ya'am agah panci ke' hal jemán yeng nan ditantie dicinto le' umát Allah, des Allah disomah kei rajo. A, semuya' segeno mensiyo pun mat ngemoran nar na' dikawum des Allah disomah kei rajo nyeh.
42016017	Pie maksut ku noe go ukum Allah dah berubah peh. Noe! Setitik reno pun mat noe losi berayan. Malah ken paie manseh ge' murah seruroh langi' ken tanah tue losi nayápam deri ukum Allah berubah sikit pun," jie.
42016018	Dah nyoe jie Yesus, "Berang reng yeng nyara' binie dah nyoe bejodo ken bini beru si iyo mat butang beonga'. Ge'em mun reng lelaki bejodo ken betinoe yeng dah sara' ken lakie si nyoe demoe butang beonga' jum," jie Yesus.
42016019	Jedi Yesus ngenggesah cerito tue ke' sidoe. "Jedi do," jie Yesus, "siko' reng kayo sugeh, nan bepakai panci mewah, ken keidupe nan belobeh-lobeh. Milang ari beriyah berami makan minúm.
42016020	-
42016021	A, do jum siko' reng bensat meretat, demoe Lasarus. Tubohe ngeripas bisei' pada' koreng. Sampai asue pun nan manu ngenjilat korenge. Lasarus tei' nan ngalai di muko lawang pagar reng kayo sugeh. Nan lapar nyem, coko' ken jolu disego reng kayo nyeh. Kira' diunyo' reng ken kora'e pun na'e iyo nyegoe, kajie nun.
42016022	"Dah nyoe lamat belamat reng bensat nyeh matiam. Dah mati ditangong le' pada' melekat ke' serugo. Dinyoe iyo begelumo mansa' ken Kei' Abraham. "Kepepanyange reng kayo sugeh pun mati jum, dah mati tei' dipasar,
42016023	dah nyoe iyo ke' lawut api. Paling sensare iyo dinun. Dah nyoe iyo nengkadah ke' atas, diperatie do Kei' Abraham di arong jewoh nun, ken Lasarus di sepiya' Kei' Abraham.
42016024	"Dah nyoe jie reng kayo nyeh, O Kei' Abraham, jie, gola' do kekaseh den, tulong ge' aku tue. Nyuroh Lasarus kitue, ngencelup tunyo'e ke' lem ayie, nyo' ngembesah lidah ku. Go aku paling sensare lem api benyalo tue.
42016025	"Pie jie samut Kei' Abraham, O capit ku, jie, kau si dah nerimoe dah yeng paling dipenting kau des kau idup mie, ya'am pada' jolu panci mewah nyeh. Cum kau ngaji Allah, mangko tengkalo tue kau mat sensare. Tekonoe ke' Lasarus tue, jie, gei' idup mie nan beora'-ora' sensare. Ja'e tue si iyo diibor, dilimu, jie.
42016026	"A, pai tel agei', jie Kei' Abraham, na' nyuroh Lasarus kinun, tam tentaro kena' ken kam dah dipulah parong delam, to' reng noleh pulang mansang. Reng deri tue, jie, noe mampu na' kinun, yeng deri nun pun, jie, noe mampu na' kitue, jie Kei' Abraham.
42016027	"Mun ponyoe Kei'ei, jie reng kayo, ku muhúnam ke' den, nyuroh Lasarus manu ke' seberumah ku yeng gei' idup,
42016028	go menyadie ku lelaki gei' limo ko' agei' dinun. Jedi Lasarus kei ngingát madah sidoe, gei' sidoe noe ke' arong sensare tue jum.
42016029	"Pie jie Kei' Abraham, Noe, jie, noe sa'am Lasarus manu ke' sidoe. Go pemadah Musa ken pemadah pada' penijum layin pun, jie Abraham, dah ditulis dah lem Kitap Allah nyo' menyadie kau ngembecoe. Kiroe menyadie kau ca' tuno' ken pemadah Musa sidoe, gei' noe manu ke' lawut api jum.
42016030	"Samut reng nyoe, Pi sidoe si ngei'e ningo pemadah yeng ditulis pada' penijum pun, jie. Ja'e gola' do reng mati pulang idup si entonge na'e sidoe bebeta' piker, jie reng kayo.
42016031	"Pie jie Kei' Abraham, Mun sidoe ngei'e ningo pemadah Musa ken pemadah pada' penijum layin, tetap ngei'e jum pecayo, numo' pun do reng mati pulang idup, jie Kei' Abraham."
42017001	Jedi jie Yesus nyingka' murite, "Kenaken si nan do nyem jolu yeng kei nyangkut reng kei nyurohe bedoso; mat noe koloe noe. Pie mat parah nar reng yeng nyangkut betore, go ukume mat paling borat.
42017002	Mun iyo nyangkut reng pecayo, biyar pun reng pecayo yeng paling beroh pun, pie mat borat nar ukume. Manseh nyamán ge' betu bosai ditamat ke' liyere lalu iyo dilojang ke' lem lawut deri pado iyo dibelas le' Allah tam iyo ngacau ngaru reng pecayo.
42017003	Jedi mat ca' ati-ati nar, kamei, gei' noe nyangkut betor. "Pie mun menyadie diret yeng seimán bedoso, diret mat ca' negure. Lalu ponyoe jum mun iyo dah bebeta' piker diret mat ca' ngelone.
42017004	Numo' pun benya' kesalahe ken diret diret manseh ca' ngelone. Umpamoe iyo mulah kesalah ken diret sampai tujoh kali lem seari nyoe pun, dah nyoe sampai tujoh kali jum iyo ngangkue kesalahe teradap diret. Pie mun iyo dah ngangkue ken dah bebeta' piker si, diret mat ca' ngelone," jie Yesus.
42017005	Jedi jie pada' pelantar posane nyingka' Tuwowe, "Kepecayo kami gei' memalang. Tulong ge' kami gei' kepecayo kami mansang," jie.
42017006	Samut Tuwowe, "Pie mun mat dipakai si, numo' pun kepecayo kam gei' malang pie manseh bekuwasoam, kamei. Ibarat ke' jolu din numo' pun kepecayo kam mosai igei' sensabi pun pie manseh bekuwasoam. Misale mun kam secaro bekato nyem na' nyuroh kayu tue gei' iyo tecabut tepelesat ke' lawut nun si mat na'e tuno' ke' kam," jie Yesus.
42017007	Jedi dah nyoe jie Yesus, "Umpamoe do ulun reng yeng beari-ari kumo atau pun nungu ingún pemurun tuwowe. Pie des iyo pulang ke' lem rumah malam ari nyeh noe ken do jie tuwowe, Dudo'am kau, bom na' makan lo'e, dih? Noe ken tuwowe bungi nyoe nyingka' ulune!
42017008	Kebelike kin ulun nyeh disuroh le' tuwowe berepi ngerompah dolo'e, manei' keberai opai, nyo' iyo ngeleladen tuwowe makan lo'e. Dah santo' melayan tuwowe nyeh berue ulune diborie istirahat, makan opai.
42017009	A, dah iyo santo' ngenggewai jolu ke' deng nyoe yeng disuroh le' tuwowe nyeh pun selomo mat cumam tuwowe nyeh beterimoe kaseh ke' iyo. Ngopai? Go nyoe kin tugas yeng patut ca' digewai le' iyo," jie Yesus.
42017010	"Jedi ponyoe jum kam ken Allah Tuwowe," jie Yesus. "Sama' pun kam dah ngenggewai semuya' segeno na' po yeng disuroh Sen ca' digewai pun pie nang na' ngaji lem ati kam nun ken Sen ca' besukor beterimoe kaseh ke' kam. Kebelike kam ca' bungi potue, Mat noe patut kami dibelas kaseh Den. Go kami si engkas ngelaju tugas kami yeng disuroh Den, na' po yeng patut digewai le' ulun." Ponyoam Yesus ngenjelas ke' hal ati ulun teradap tuwowe nyeh.
42017011	Jedi Yesus bejelan nuju ke' kota Yerusalem. Jelan nyeh tei' pas niti di tentaro peloya' Samaria ken peloya' Galilea.
42017012	Dah nyoe dah soma' sebuwah kampong tei' do reng lelaki sepuloh ko' yeng saki' kusta*, penyaki' kuli' yeng behayo, mat lelah nar. Sidoe na' betomu ken Yesus, pi tam bepenyaki' kusta nyeh sidoe mat bediri deri jewoh nun, noe manu ke' soma'.
42017013	Lalu pangkas kayis nyapo Yesus. "O Yesus! Tuwowe! Tulongam kami," jie, "gola' do kekaseh kau ngembeyi' penyaki' kami tue," jie reng sepuloh ko' nyeh.
42017014	Jedi Yesus mantau ke' sidoe lalu jie nyingka'e, "Manuam kam ke' pelayan Allah," jie Yesus, "gei' iyo merati kuli' kam dah beyi' nyeh." Lalu sidoe pun mat turunam, na'e tuno' ke' Yesus. Temosie di tongah jelan mat lintus beyi'am semuya' sidoe, sengkunyong licingam kuli' sidoe sepuloh ko' nyeh.
42017015	Dah nyoe siko' tei' ngaso mat dah beyi' tei' bebeli' pulang ke' Yesus, besesura' mugi Allah.
42017016	Iyo nungkup ke' tanah nyomah ke' Yesus, simah beterimoe kaseh, go iyo dipebeyi'e. Nyoe pun kenaken reng Samaria, yeng diangap reng Yahudi hina; noe iyo reng Yahudi peh.
42017017	Jedi jie Yesus, "Siko' tuam peh yeng pulang beterimoe kaseh?" jie. "Noe peh sepuloh ko' reng yeng dipebeyi' tadie? Konai yeng semilan ko' nyeh?" jie.
42017018	"Poe ngat siko' urang luwar," jie, "reng Samaria tue yeng bebeli' kitue beterimoe kaseh ke' Allah. Yeng seli reng Yahudi," jie, "tarah ke' cum yeng bebeli' kitue beterimoe kaseh," jie Yesus.
42017019	Dah nyoe jie nyingka' reng Samaria yeng nungkup di adap iyo, "Bengki'am," jie, "ma'am, kau na' pulang pun. Kau beyi' pun tam kau pecayo," jie Yesus.
42017020	Jedi dah nyoe do reng deri kelompok Parisi betanyoe ke' Yesus ke' hal bilo Allah langko' disomah kei rajo. Pi Yesus nyamute, "Ke' hal Allah disomah kei rajo nyeh noe iyo ke' hal pada' petanah petano yeng mampu diperati dolu le' mensiyo.
42017021	Noe iyo ke' hal kampong halamán beyi' pun nenggeri nenggero nyeh. Umpamoe jie reng siko', Ditue ne, kamei, Allah dah disomah kei rajo, ti ku, atau pun jie yeng siko', Dinun ne, Sen dah disomah dah kei rajo, jie reng yeng na' nentu aronge. Pie yeng mat si," jie Yesus, "dah noe sa' begogoe agei', kamei, go Allah dah disomah dah kei rajo di antaro kam tuam," jie.
42017022	Dah nyoe jie Yesus nyingka' murite, "Langko' do jengkahe gi, kamei, des kam ingín nar na' ngicap merati des aku disomah kei rajo, biyar seari nyem kam ngicap meratie pun, kaji kam nun, pi kam ca' sabar lo'e nyem manu ke' jengkahe, go mat bolum jengkahe.
42017023	Pie pasti do reng yeng langko' memuloe bepadah ke' kam, Ti beh kam, dinune, kamei, mat Kristusam to', atau pun jie yeng siko' nyeh, Ti beh, tue ne, mat do dah Kristus, jie. Pie kam nang na' angar totar kam manue. Nang na' kam murah ditipu dikelakare.
42017024	Go yeng mat si," jie Yesus, "des aku Ana' Mensiyo mat detang nar si mat diperati reng bisam, na' po kengkitar yeng lang ler! ke' kiboe ke' kanán; mat nyacas, tampa' di langi' nun.
42017025	Pie sebolum nyoe tejedi si, kamei, aku Ana' Mensiyo mat cagar ca' ngerudu benya' kesensare, ken cagar ca' ditula' le' reng lapis tue," jie Yesus.
42017026	"Pie ke' hal keada'e di deniyo tue des aku Ana' Mensiyo detang nyeh," jie Yesus, "mat langko' na' po keada'e des di jemán Nuh mie; pada' mensiyo mat reng penggempang nyem.
42017027	Go pada' reng di jemán Nuh mie kin cum iyo ngaji ken dah jengkahe dah iyo langko' diukum. Iyo ngat ngaji keidupe di deniyo tue nyem, benso betumo' bejodo berana' bebuwah, a, ngaji makan udape seari-ari nyem. Ngat nyoam lem kengkaji mensiyo des jeman Nuh nyeh, sampai ke' ari Nuh sedena' tamoe ke' lem topam. Dah nyoe semorie sap! deniyo tue dilamus ken ayie, lalu semuya' segeno sidoe di luwar topam nyeh mat punah ranah bisam. Jedi tokoh nyoe jum kedetang aku gi, kamei, mat digempang reng nyem.
42017028	"A, ponyoe jum des jemán Lot nyomie di kota Sodom. Pengaji reng ketiko nyoe kin ngat ngaji keidupe seari-ari nyem, demo ke' makan udap, demo ke' bedegang bebelo', demo ke' beumo betanám beramu betarang na' po selomoam.
42017029	Pie pas Lot sedena' rari ningal kota Sodom nyeh semorie lau! jie api ranyau ken merirang turun deri serugo, lalu semuya' reng di Sodom nyeh mat punah ranaham.
42017030	"Jedi cagare ponyoe jum, kamei, dah aku Ana' Mensiyo detang gi. Kebenya' reng mat noe siyap; iyo ngat ngaji keidupe seari-ari nyem.
42017031	Pie dah jengkah ari kedetang aku gi nang na' reng ngaji mementing meliharo jolue! Misale mun reng nongah do di co' loteng nyeh, nang na' iyo ngaji na' ngamie jolu di lem rumahe. Iyo ca' rari ja'; pada' jolue ca' ditingale ming ponyoam. A, ponyoe jum mun reng nongah di umo tanáme, nang na' ngaji na' bebeli' ke' rumah. Iyo ca' bekedibas rari ja'.
42017032	Ca' ingátam ngaji koti ken bini Lot nyomie!*
42017033	Jedi maksute berang reng yeng mementing na' meliharo keidupe di deniyo tue si pie pengabise mat losi nayáp kaliam. Pie berang reng yeng noe mementing meliharo keidup direte di deniyo tue si tarah ke' tetomu ke' idup yeng mat.
42017034	"Nyoe mat-mátam, kamei. Mat do mensiyo yeng bodan, do yeng losi nayáp des ku detang gi. Umpamoe mun tejedi des malam. Mun do reng duwo yeng seketidor pun pi mun noe samo-samo engku aku si yeng siko' langko' diamie yeng siko' langko' ditingal.
42017035	A, ponyoe jum mun umpamoe reng betinoe duwo ko' yeng nongah nuto' padi pas des aku detang; pie mun noe samo-samo engku aku si yeng siko' langko' diamie, yeng siko' ditingal," jie Yesus.
42017036	(*)
42017037	Dah nyoe jie murite betanyoe ke' Yesus, "Dinai nin aronge hal tue tejedi, Tuwowei?" jie. Pie Yesus nyamute pakai perbeso, "Dinai do bengkai jolu pasti kaloe do olang detang nyegoe," jie.
42018001	Dah nyoe Yesus madah perempamo tue ke' murite, kei sidoe jelas ken sidoe ca' serarat nan bedoa, nang na' patah ati numo' pun doa nyeh lamat berue dituntong.
42018002	Jedi jie Yesus, "Di sebuwah kampong do siko' reng akim yeng noe koloe gola' ken Allah, ken cum itong kaseh ken betore.
42018003	Do jum siko' reng belu di kampong nyoe. Iyo nan serarat nyadu ke' akim nyeh minta' kei akim ngurus pecaroe ken reng yeng ngelawane.
42018004	-
42018005	Pie akim nyeh nan ngei'e nyem nulong reng belu nyeh, noe dipedulie; dilebue nyem. Pie reng belu nyeh sebentar-bentar manu, sebentar-bentar manu ngemoran nar na' ditulong le' akim nyeh. Sampai kepanyange mat ditulonge le' akim nyeh te'. Jedi jie akim nyeh, Ah, coh ge' ku putus kali pecaro betinoe tue, ku monáng ke' reng betinoe, ku kalah ke' lawane, jie. Ja'e noe go ku gola' ken Allah peh, jie, noe iyo go ku kaseh ken urang sopai pun. Pie mun noe diputus ke' pecaroe entonge iyo nan serarat nyó' kenyenyó' manu kitue sampai lojue ku mantaue, jie. Mangko mat ditulonge le' akim nyeh," jie perempamo Yesus.
42018006	Dah nyoe jie Yesus Tuwowe, "A, pailah kesimpol deri perempamo akim yeng jat nyeh, kamei? Poe," jie Yesus, "semalang ke' akim yeng jat pun ge'e, na'e nulong reng yeng nan serarat manu ke' iyo,
42018007	sa'am go Allah. Na' Sen nulong reng yeng serarat minta' tulong ke' Sen. Sen pasti na' Sen ngenggewai yeng bujor benar nyo' pada' reng yeng dah dipileh Sen, yeng serarat negur nyapo minta' tulong Sen siyang malam pun. Noe Sen ne benene peh.
42018008	Dah jengkah yeng ditetap Sen si Sen langko' lokas nuntong doa sidoe ken ngukum pada' lawane caro bujor benar. Nyoe mat-mátam, kamei. "Go Aku Ana' Mensiyo," jie Yesus, "pasti cagar bebeli' agei' ke' deniyo tue, kamei. Pie dah ku detang gi do noe engoe mensiyo yeng pecayo ken aku?" jie Yesus.
42018009	Jedi do jum pada' reng yeng gei' arap ken kepanci direte, ken menghina betore. Jedi Yesus ngajar sidoe pakai perempamo tue.
42018010	"Jedi," jie Yesus, "do reng duwo ko' yeng manu ke' rumah kediyam Allah, na' bedoa. Siko' tei' deri kelompok Parisi, yeng nan taát ken pada' pelator agamae. Yeng siko' tei' penageh pajak pemerentah; mat reng yeng hina.
42018011	"Jedi sidoe duwo nyeh mat do dinyoe. Dah nyoe reng Parisi tei' bediri di adap reng rami lalu bedoa mugi direte. O Allah, jie, aku mat beterimoe kaseh ke' Den, jie, tam aku noe koloe ramang di mato, ku noe koloe ngelakar betor ku, noe koloe butang beonga' na' po reng layin. Aku besukor ke' Den go aku noe reng jat, po penageh pajak pemerentah nyeh, jie.
42018012	Aku, jie, keragam panci ku pun melelobeh deri yeng Den suroh pun. Ku betara' noe makan duwo kali semingu. Pada' pekuleh peramu ku nan ku begi jum ke' Den sepuloh satu, jie reng Parisi bedoa.
42018013	"Pie reng penageh pajak si dah na' bedoa nyeh nemocer bedireteam. Noe iyo na' manu ke' adap; iyo nengkadah ke' langi' pun noe. Iyo manum dedo direte tam kesal ken dosoe, lalu jie, O Allah, aku tue mat reng bedosoam! Ampunam doso ku tam derah yeng betumpah.* Ngat nyoam doa reng penageh pajak nyeh.
42018014	Lalu sidoe duwo pun dah bedoa tei' mat pulangam. "Jedi," jie Yesus, "yeng diputus Allah reng bujor benar si reng penageh pajak nyem; reng Parisi si noe. Tam pada' reng yeng meningie direte langko' direnah le' Sen. Pie reng yeng merenah direte si ditingie le' Sen," jie Yesus.
42018015	Jedi mátam. Nan do reng yeng meyie ana' biya'e ke' Yesus gei' iyo ngemberekate. Pie dah diperati le' pada' murite ken pada' reng yeng meyie ana'e lalu dicacue ditonga'e die.
42018016	Pie Yesus si kebelike nyapo pada' ana' biya' nyeh, disurohe manu ke' iyo. Dah nyoe jie nyingka' pada' murite, "Aduam beh pada' ana' biya' nyeh manu ke' aku," jie, "nang na' kam nonga'e. Go mat reng yeng tokoh ana' biya' nyeme' yeng langko' tekawum lem pada' berekat dolat Allah des Sen disomah kei rajo.
42018017	Pie reng yeng ngei'e renah ati na' po ana' biya' nyeh mat noe konoe kawum des Allah disomah kei rajo. Nyoe mat-mátam, kamei," jie Yesus.
42018018	Jedi do siko' pemimpin reng Yahudi yeng manu ke' Yesus lalu betanyoe. "Guru panci," jie. "Pailah yeng ca' digewai ku kei ku buleh idup yeng cum berudu mati?" jie.
42018019	Samut Yesus, "Nyeh mun kau ngat ngangap ku guru nyem gopai go kau madah ku panci? Go kin ngat Allaham yeng panci," jie Yesus. "(Kau jelas noe ken maksut omóng diret kau tue?)" jie.
42018020	Dah nyoe jie Yesus, "A, ke' hal petanyoe kau si go kau pun tawu ken pada' perentah Allah, ya'am nang butang beonga', nang munoh, nang maling, nang mempulah betor, ken ca' ngehormát ino' apa' kau. (Mun kau na' buleh idup yeng cum berudu mati si mat ca' tuno' ke' pada' perentah Sen nyeh)," jie Yesus.
42018021	Lalu jie reng pemimpin nyeh, "Mun ja' ator ke' deng nyoe si go ku nan patoham deri kebiya' ku mie pun, guruei," jie.
42018022	Pie ningo panere bungi nyoe dah nyoe jie Yesus, "Pi sutie agei' yeng ca' kau gewai. Kau," jie Yesus, "ca' ngenjuwal pada' reto beno jento keraja' kau, lalu asele kau begi ke' pada' reng bensat, kei kau diupah di serugo nun. Lalu dah nyoe kau bebeli' manu ke' aku, kei menjedi murit aku," jie Yesus.
42018023	Pi ningo omóng Yesus bungi nyoe tei' reng pemimpin tei' susah atie, go iyo mat reng kayo rayoam, sorote ngaji na' ngenjuwal pada' jolue.
42018024	Yesus pun meratie ken atie mat susah, lalu jie Yesus, "Reng kayo si mat maring nar na' nyomah Allah kei rajoe.
42018025	Manseh murah ge' binatang unta ngerudu lubang jerum deri reng kayo konoe kawum des Allah disomah kei rajo," jie Yesus.
42018026	Lalu jie pada' reng yeng ningo Yesus ngomóng bungi nyoe tei', "Mun ponyoe si mawáham kami tue, moe. Semalang ke' reng diangap kami bujor benar pun ge'e, noe teselamát, sa'am go kami*. Mat cum reng yeng mampu," jie sidoe.
42018027	Pie Yesus nyamute, "Mátam, mensiyo si mat cum kemampue na' nulong nyelamát direte. Ca' Allaham yeng nulong nyelamát mensiyo, go Allah si semuya' uleh semuya' mampu," jie Yesus.
42018028	Dah nyoe jie Petrus, "Tauam, Tuwowei," jie, "kami si mat dah ningal semuya' segelo yeng do di kami tam kami na' ngenjurut kau," jie.
42018029	-
42018030	Samut Yesus, "Mang pun," jie, "mangko kam si langko' beuntong tuwah dibelas kaseh. Go sopai ja' yeng relo ningal jolue di deniyo tue tam iyo na' konoe kawum des Allah disomah kei rajo si iyo pasti dibelas kaseh le' Allah," jie. "Pai-pai pun yeng ditingale, demo ke' rumah tangoe, demo ke' tumo' jodoe, demo ke' dulor menyadie nyeh, demo ke' ino' apa'e, demo ke'....ana' uco'e, pie mun ditingal reng tam iyo na' konoe kawum des Allah disomah kei rajo si yeng diterimoe di deniyo tue pun langko' belobeh-lobeham deri pada' jolu yeng ditingale. Sekurang buleh jolu di deniyo tue, selampar agei' buleh jum idup yeng cum berudu mati dah nyoe gi," jie Yesus. "Nyoe mat-mátam, kamei; pecayoam ken pemadah aku," jie.
42018031	Dah nyoe Yesus ngumpol pada' murite duwo belas ko' bangam, lalu ngomóng ken sidoe. "Dingo beh kam," jie. "Tue diret," jie, "bejelan nuju ke' kota Yerusalem. Dah detang kinun pada' tijum yeng ditulis pada' penijum nyomie ke' hal aku Ana' Mensiyo nyeh mat cagar dituntongam.
42018032	Detang kinun," jie, "aku cagar diserah ke' pada' reng yeng noe iyo reng Yahudi, dah nyoe aku diolo'-olo'e, dipererujonge, dilujah le' sidoe,
42018033	lalu dipelesahe, sampai pengabise aku dibunoh le' sidoe," jie. "Pie dah ari pengentigo nyeh," jie Yesus, "aku pun langko' bengki' idup agei'."
42018034	Pie murite tei' tarah ke' noe tawue ken maksut panere bungi nyoe. Ibarat ke' jolu din kaboram, sidoe noe tekalimáte ke' retie iyo na' mati.
42018035	Jedi mátam. Yesus sidoe melaju pejelane lalu detang ke' soma' kota Yeriko. Jedi dinyoe tei' poe do siko' reng lelaki yeng butoe, yeng nan dudo' di pinger jelan. Gewaie nan minta' duwit des reng lalu.
42018036	Jedi reng butoe tei' mat ningo geredak geredik bungi pada' reng rami yeng lalu dinyoe, lalu iyo betanyoe, "Na' konai nin," jie, "geredak geredik bungie reng rami nyeh?"
42018037	Lalu do yeng nyamute, "Reng rami tue ngenjurut Yesus reng deri Nasaret nyeh keh," jie.
42018038	Dah nyoe reng butoe nyeh pera' perango nyapo Yesus. "Yesus, buboh Daud," jie, "tulong ge' aku tue," jie.
42018039	Pie reng yeng ngulu pada' reng rami nyeh tei' nonga' reng butoe nyeh, nyurohe ngojap. Pie iyo malah ken paie malar teger minta' tulong kin ontap-ontapam, "Buboh Daud," jie, "tulong ge' aku tue!"
42018040	Dah nyoe Yesus mat beronga' di tongah jelan, lalu nyuroh reng ngiring reng butoe nyeh manu ke' iyo. Jedi dah reng butoe manu ke' soma' iyo lalu Yesus pun betanyoe ke' iyo,
42018041	"Na' pai perelu kau ken aku?" jie. Jie reng butoe nyeh, "Ku na' mencináng, Tuwowei."
42018042	Samut Yesus, "Mencinángam, moe. Dah beyi' dah kau ketegal kau pecayo," jie Yesus.
42018043	Reng butoe nyeh pun lintus mencinángam, dah nyoe iyo ngenjurut Yesus jum samel mugi Allah. Dah diperati pada' reng rami ken gewai Yesus ngembeyi' reng butoe nyeh lalu sidoe pun mugi Allah jum.
42019001	Jedi dah nyoe Yesus tei' bejelan ngerudu kota Yeriko, ken murite ken pada' reng rami yeng nan ngenjurute.
42019002	Di Yeriko tei' do reng lelaki yeng demoe Sakeus. Iyo reng kayo rayo, pangkate kei kepala' pada' penageh pajak pemerentah di kota nyoe.
42019003	Jedi Sakeus tei' ningo agah Yesus do di Yeriko nyeh coko'am na' merati sopailah Yesus. Pie iyo nan noe awaseam, entam paling rami reng ngeliling Yesus, sedang Sakeus beroham urange.
42019004	Jedi ngaso noe awas nyeh iyo pun bebodap dolu deri urang rami lalu nayi' ke' puco' kayu, go mun do Yesus ngerudue kaloe nyo' iyo awas ken Yesus, kajie nun.
42019005	Jedi mátam. Dah Yesus detang ke' soma' kayu nyeh lalu iyo nengkadah ke' atas. "Sakeus!" jie. "Copatam," jie, "kau turun! Go ku langko' ca' numpang di rumah kau ari tue," jie Yesus.
42019006	Mat ngerurusam Sakeus turun. Lalu ayah bikaham iyo nerimoe Yesus numpang di rumahe.
42019007	Pie pada' reng rami si ngomel go Yesus ke' rumah Sakeus. "Gopai dih," jie, "go iyo na'e ke' arong reng bedoso, ke' arong reng noe patoh ke' ukum Musa," jie sidoe.
42019008	Jedi Sakeus tei' dah ngeleladen Yesus di rumahe tei' dah nyoe iyo bediri, lalu ngomóng ken Yesus. "Potue ne, Tuwowei," jie Sakeus. "Belo jolu ku langko' ku begi duwo ken pada' reng bensat. A, ken reng yeng nan ku akal mie," jie, "langko' ku pulang empat kali lipat pemenya'e," jie.
42019009	Samut Yesus, "Ne, ari tue tei'am reng tue ken seberumahe ditulong diselamát le' Allah, diunyo' Sen idup beru. Go reng tue buboh Kei' Abraham jum, mangko jenyi Allah ke' Kei' Abraham mie nyo' iyo jum," jie Yesus.
42019010	"Aku yeng didemo Ana' Mensiyo pun," jie Yesus, "detang ke' deniyo tue go na' ngogoe ken nulong pada' reng yeng sosat," jie Yesus.
42019011	Jedi mátam. Dah nyoe Yesus mat nyamong panere ken pada' reng rami di rumah Sakeus nyeh yeng ningo panere tadie ponyoe. A, pejelane ke' Yerusalem kin dah soma' dam. Sedang pengaji pada' reng rami nun dah jengkahe dah to' Allah disomah kei rajo di deniyo tue na' po yeng ditantie sidoe deri nyomiam. Mangko Yesus mat nyamong panere ken sidoe makai perempamoe yeng bungie potue.
42019012	Jedi jie Yesus, "Do siko' reng keturun deri rajo yeng kajie dah jengkahe nyo' iyo merentah kei rajo di nenggeri direte. Mangko iyo nganang na' bejelan ke' jewoh, ke' pusat pemerentah nun, nyo' iyo disah le' atase dinun gei' iyo dikuwaso nyo' merentah kei rajo di nenggeri direte.
42019013	"Jedi bolum iyo turun tei' iyo ngumpol ulun amoe sepuloh ko' lo'e. Dah dikumpole dibegie duwit mina sebingkap siko'*, dah nyoe jie nyingka' pada' ulune, Tue nyo' modal kam bedegang penantie aku detang gi, jie. Dah nyoe iyo mat turun bejelan ke' nenggeri yeng jewoh nyeh te'.
42019014	"Pie pada' reng sekamponge si sie ken reng keturun rajo nyeh, mangko dah iyo turun nyeh pada' reng yeng sekampong nyeh mileh beberopai ko' reng nyo' manu ke' pusat nun, nyo' sidoe bepadah ke' reng di pusat nun ken sidoe ngei'e berajo ke' reng nyoe.
42019015	"Pie poe reng keturun rajo nyeh mat disah diijin le' reng di pusat nun nyo' iyo merentah di nenggeri direte, mangko iyo mat pulangam. Jedi dah pulang tei' iyo beposan ke' pada' ulun amoe yeng dibegie ken duwite nyomie nyo' modale. Iyo nyuroh sidoe ngadape, nyo' iyo betanyoe pai pemenya'e bungo asel duwit yeng iyo unyo' nyomie.
42019016	Jedi mátam, pada' ulune mat manu, dah nyoe yeng siko' nyeh mat ngadap reng keturun rajo nyeh. Dah nyoe jie ulune yeng siko' tei', Tuwowe, jie, duwit den yeng sebingkap yeng diunyo' den ke' aku nyomie tue dah popah menjedi sepuloh bingkap die, jie.
42019017	Sukoram, jie tuwowe, kau poe mat ulun yeng panci. Kau mat tawu dipecayo diunyo' ken jolu menyikit nyoe pun, jie, mangko tue ku nyerah kota sepuloh buwah ke' kau, nyo' kau ngatore ken merentahe, jie.
42019018	"Dah nyoe ulune yeng siko' agei', ngadap tuwowe jum, lalu jie ulun nyeh, Tuwowe, jie, duwit den yeng sebingkap yeng diunyo' den ke' aku nyomie tue dah popah jum menjedi limo bingkap, jie.
42019019	Sukoram, jie tuwowe nyeh, mangko tue ku nyerah limo buwah kota ke' kau nyo' kau ngatore ken merentahe, jie.
42019020	"Dah nyoe ulune yeng siko' agei' ngadap tuwowe jum, lalu jie nyingka' tuwowe, Tuwowe, jie, tue ne duwit den yeng sebingkap diunyo' ke' aku mie, jie. Ku tungkus ke' lem bonáng, ku poram ku, gola' losi.
42019021	Ku gola' ku makaie, go den reng yeng noe tawu na' salah melo. Den gela' na' makai tulang poloh urang; den gela' beuntong deri pengasel reng layin, gela' ngotam deri yeng noe den tugal. (Mangko ku gola' ku ngembelenyo duwit den, gola' noe berasel), jie ulun yeng siko' nyeh.
42019022	"Jedi samut tuwowe nyeh, Kau ulun yeng paling jat, jie. A, tue ku ngator kau pun cuco' ken pai jie paner kau tadie nyingka' aku, jie. Jie kau tadie nyingka' aku kin go aku reng yeng noe tawu na' salah melo, aku ayah na' makai tulang poloh urang, gela' buleh untong deri pengasel reng layin, ken aku gela' ngotam arong yeng noe ditugal ku, jie kau.
42019023	Mun ponyoe gopai go duwit aku di kau nyeh noe diserah kau ke' tukang duwit, nyo' sidoe ngembungoe? Kira' diserah ke' tukang duwit nyeh, jie, paling noe dah ku detang ku buleh untong bungoe, jie.
42019024	Dah nyoe jie tuwowe nyingka' pada' ana' buwahe yeng do dinyoe, Diamiam duwit reng tue, jie, diunyo' ke' reng yeng sepuloh bingkap duwite tadie, jie.
42019025	"Samut pada' ana' buwahe nyeh, Pie reng nyoe dah do dah duwite sepuloh bingkap, tuwowei, jie.
42019026	Pie samut tuwowe nyeh, Pungka' pangkale kin berang reng yeng dah do pekulehe nyeh mun mat dipakaie langko' ditamah pekulehe belobeh-lobeh. Pie kebelike berang reng yeng cum pekulehe, yeng do sikit di iyo pun pie mun noe dipakaie langko' diperoru kaliam, jie.
42019027	Lalu tuwowe nyeh manseh nyamong panere. A, ke' hal pada' munsoh ku yeng ngei'e berajo ke' aku pun, jie, dibeyiam kitue, dibunoh kali di adap aku, jie tuwowe nyeh." Bungi nyoam perempamo Yesus nyeh.
42019028	Jedi dah ngomóng bungi nyoe tei' Yesus pun bejelan dolu kit deri pada' murite ngeresudu' melaju pejelane ke' kota Yerusalem.
42019029	Jedi dah soma' ken Yerusalem tei' iyo detang ke' senopang kampong Betpage ken Betania, yeng aronge di tongah Buki' Saitun, dah nyoe Yesus ngutus murite duwo ko' nyo' kinun.
42019030	Jedi jie Yesus, "Boh kam ke' kampong di adap nun," jie. "Pas kam tomus kinun kaloe kam langko' merati ana' keledai siko' ditamat reng, yeng noe koloe ditayi' reng. Pie kam ca' mucel penamate, lalu kam beyie kitue.
42019031	Jedi misale mun do reng nyacue ken ngopai go kam mucele kam ca' nyamute go Tuwowe perelu na' makaie." Bungi nyoam Yesus beposan ke' murite yeng duwo ko' nyeh te'.
42019032	Jedi mátam, murit Yesus yeng diutus duwo ko' tei' mat turunam kinun. Jedi tang kinun tei' mat tejedi pas po yeng dipadah le' Yesus. (Ana' keledai pun do; sidoe pun mucel penamate.)
42019033	Jedi ketengah sidoe mucel penamat ana' keledai nyeh lalu tuwowe ana' keledai nyeh nyacue sidoe, "Pai gewai kam? Ngopai go kam pucel tali penamat ana' keledai kami?" jie.
42019034	Pie samut murit Yesus, "Go Tuwowe perelu na' makaie," jie. Lalu mat noam reng ngidahe.
42019035	Dah nyoe ana' keledai nyeh mat dibeyie murite ke' Yesus, disolap murite ken beju jubahe, dah nyoe sidoe nulong Yesus nengkujate.
42019036	Lalu Yesus pun mat melaju pejelane nayi' ana' keledai nuju ke' Yerusalem. Pada' reng rami pun ngampar ngoma' beju jubahe deng tongah jelan nyo' iyo ngalu nyamut kedetang Yesus.
42019037	Jedi mátam te'. Dah soma' Yerusalem tei' dah nurun Buki' Saitun nyeh dah nyoe pada' murit Yesus yeng paling rami nyeh betongai beserentak besesura' beayah bikah mugi Allah, tam pada' keenah keaneh yeng dah sidoe merati, des ketiko dipulah Yesus nyomie ponyoe.
42019038	"Tuam to' rajo yeng detang atas demo Tuwowe diret! Detang dah! Mat Sénam yeng ngendolat ngemberekate," jie. "Allah di serugo nun dah begelumo agei'am ken mensiyo," jie.* "Agongam Allah di serugo yeng rajo tingie," jie pada' reng rami nyeh.
42019039	Jedi do jum dinyoe pada' reng deri kelompok Parisi, pie sidoe noe setuju ken reng rami nyeh besesura' mugi Yesus. Lalu jie sidoe nyingka' Yesus, "Guru," jie, "kau ca' nonga' murit kau yeng besesura' mugi kau," jie.
42019040	Pie samut Yesus, "To' pai nonga' sidoe? Mun sidoe ngojap," jie, "tau beh, pada' betu die yeng pangkas kayis besesura' mugi aku," jie Yesus.
42019041	Jedi mátam. Yesus pun dah soma' dam ken kota Yerusalem. Dah iyo mantau kota Yerusalem lalu nangisam, go kaseh ngaji pada' mensiyo yeng diyam dinyoe.
42019042	"O kam reng Yerusalem," jie Yesus samel nangis, "kira'e kam pun tawu pailah ento' ngendamai kam ken Allah! Pie tue dah telampoh dah, noe tekalimát kam ken retie.
42019043	"Mangko dah nyoe gi," jie Yesus, "susah sontokam kam, kam cagar na' diserang dikeliling munsoh kam, yeng langko' magar seruroh kota Yerusalem gei' kam noe tawu tamoe pamus.
42019044	Dah nyoe kam ken pada' ana' kam ken semuya' kota Yerusalem dipunah ranaham le' pada' munsoh. Pada' betu rumah, betu pagar opai sutie pun cum yeng tesunsun panci gi, ruma' bisam. Kam dipunah ranah ponyoe gi pun," jie Yesus, "go kam noe menduli des Allah detang na' nulong kam."
42019045	Dah nyoe Yesus tamoe ke' kolong rumah kediyam Allah, lalu pada' reng yeng bedegang bebelo' dinyoe mat ditunong Yesus deri nyoe.
42019046	Jie Yesus nyingka' sidoe, "Kin ditulis di lem Kitap Allah mie yeng bungie potue, Rumah ku tue kusus nyo' reng bedoa, jie Sen.* "Pi kam," jie Yesus, "gopai go rumah kediyam Allah tue kam guno nyo' kam ngerampok die," jie.
42019047	Jedi dah nyoe Yesus tei' tiyap ari nan ngajar di rumah kediyam Allah. Pada' ketuwo pelayan ken pada' ugar agama ken pada' ketuwo reng Yahudi yeng layin si nan ngogoe alor kei munoh Yesus,
42019048	pie nan cum tetomu ke' keloronge, go pada' reng rami nyeh teger nan ningo Yesus, ayah nar sidoe rami ken pengajar Yesus.
42020001	Jedi Yesus tei' ngajar di rumah kediyam Allah, madah agah panci dinun. Dah nyoe dipanu le' pada' ketuwo pelayan, ken pada' ugar agama, ken pada' ketuwo reng Yahudi yeng layin.
42020002	Jedi petanyoe sidoe tei' iyo nanyoe hak Yesus. Jie sidoe, "Padaham ke' kami," jie, "deri nailah hak kau nyo' kau ngenggewai jolu tokoh tue? Sopai ngutus kau kitue?" jie.
42020003	Samut Yesus tei', "Aku pun," jie, "do jum sutie yeng na' ku tanyoe ke' deduwan.
42020004	Jedi yeng na' ku tanyoe ke' deduwan tei'," jie, "ya'am ke' hal hal Yohanes Penyolam mie. Menurut deduwan tue Yohanes Penyolam mie sopai yeng ngutuse nyo' iyo ngelaju tugase mie? Deri nailah hake mie nyo' iyo nyolam reng? Nyoe deri Allahei deri mensiyoei?" jie Yesus betanyoe ke' sidoe.
42020005	Ngaso ditanyoe Yesus bungi nyoe tei' pada' ketuwo nyeh redo unga' angal kengkajie, lalu bepempaham pado direte. "Ne," jie sidoe, "diret tue mat semuya' uka' akang nyamute. Na' dipadah ken hak Yohanes deri Allah gola' iyo tue betanyoe ke' diret ngopai go diret noe pecayo ken pemadah Yohanes mie, mun iyo mat diutus le' Allah.
42020006	Pie na' dipadah ken Yohanes cum hake ponyoe jum," jie, "reng rami die yeng godie ken diret. Diret pasti dibunoh pada' reng rami tue, ditikame ken betu. Go pengaji pada' reng rami kin Yohanes mat penijum deri Allah," jie pada' ketuwo bepempaham. "Diret semuya' salah, mun diret nyamute," jie.
42020007	Mangko samut sidoe ke' Yesus tei', "Kami noe tawu kami ke' hal Yohanes," jie, "hake deri sopai pun," jie.
42020008	Lalu jie Yesus, "Mun bungi nyoe penyamut deduwan," jie, "aku pun cumam ku madah ke' deduwan ken deri nailah hak aku nyo' ku ngenggewai semuya' tue," jie Yesus.
42020009	Dah nyoe Yesus beperempamo ke' hal kebun angur ke' sidoe dinyoe. "Jedi," jie Yesus, "do reng siko' yeng nanám kebun angure. Ja'e dah ditanáme iyo lintus diserahe ke' urang kei ngerejoe, lalu iyo pun bejelan jewoh, ke' nenggeri layin. Lamatam iyo cum pulang ke' arong direte.
42020010	"Jedi lamat belamat, dah rekene jengkah angure bebuwah tei' dah nyoe tuwowe kebun pun nyuroh siko' ulune nyo' manu ke' reng yeng ngerejo kebune nun, kei ngamie pembegi deri kebun angure nyo' tuwowe. Pie pada' reng yeng ngerejo kebun nyeh jewoh beh na' ngunyo' pembegie ke' tuwowe, malah ken paie ulun tuwowe dipempungah le' sidoe, dipangkonge, disurohe pulang bedan sele nyem.
42020011	"Jedi ngaso cum buleh ulun nyeh tei' lalu tuwowe nyeh nyuroh ulune yeng siko' die, manu ke' reng yeng ngerejo kebune di nun. Pie ponyoe jum. Dah diperati le' sidoe yeng ngerejo kebun nyeh tei' lalu ulun nyoe dipempungahe ponyoe jum, simah dipangkonge, dihinae, sa'am kei ngembegi benya', sikit pun kehe ngembegie, lalu disurohe pulang jum ulune yeng siko' ken bedan sele nyem, cum pekuleh.
42020012	"Dah nyoe ponyoe agei'am, disuroh le' tuwowe ulune yeng pengentigo ko' nyeh, pie simah dipempungah diperako le' sidoe, lalu ditunonge.
42020013	"Pengabise jie tuwowe kebun angur tei', Pai ge', jie, ca' ku laku nyo' ku ngamie asel kebun ku, jie lem atie nun. Tue, jie, ku na' nyuroh ana' ku kinun, ana' tungal ku yeng ku kaseh tue, jie, nyurohe manu ke' kebun ku dinun. Entonge mun ana' diret ku si na'e sidoe ningoe, jie tuwowe kebun.
42020014	"Jedi ngaso ponyoe mat kinunam ana'e yeng tungal nyeh; pie dah detang kinun tei' dah diperati le' pada' reng yeng ngerejo kebune tei', Ha,jie sidoe, iyoame' yeng cagar kei lileh nyawo tuwowe diret, jie. Yo', diret munohe kali, jie, gei' diret die ngehak kebun tue, jie sidoe.
42020015	Lalu mátam, ana' tuwowe nyeh mat ditunong le' sidoe deri kebun nyeh, lalu dibunohe," jie Yesus. Dah nyoe jie Yesus nyingka' reng rami yeng ningo perempamoe. "Nyeh engo kam koti? Dah tuwowe kebun pulang ke' nenggeri direte," jie, "pada' reng yeng ngerejo kebune langko' dipekotilah le' tuwowe nyeh, engoe?" jie Yesus.
42020016	Dah nyoe iyo yeng nyamut paner direte. "Tuwowe kebun," jie Yesus, "dah detang kinyoe gi," jie, "langko' munoh pada' reng yeng ngerejo kebune, lalu kebune diserah ke' reng layin die," jie Yesus. Pie jie sidoe rami nyeh, "Noe kene!" jie, "Kira'e nang sampai tokoh nyoe," jie.
42020017	Ja'e Yesus tei' paling tentu iyo mantau ke' sidoe yeng ningoe, dah nyoe jie Yesus, "Pi mat ponyoam ye', kamei," jie. "Kam mat ca' ngaji, pai maksute tijum yeng ditulis lem Kitap Allah mie yeng bungi potue: Do Betu yeng dibuwang le' pada' tukang rumah pie diamie Allah to' Betu yeng paling penting nyo' melaju rumah Sen. (Masmur 118:22) Nyeh engoe pai maksut tijum nyoe?" jie Yesus nyingka' sidoe.
42020018	Dah nyoe manseh ditamahe, ke' hal Betu nyoe. "Awas beh kam!" jie. "Go sopai ja' yeng jetue ningang Betu nyoe remók rencam," jie. "Pai tel agei' sopai ja' yeng ditingange mat kepala'eam, luloh amoh, cum kedemáte," jie Yesus.
42020019	Jedi pada' ugar agama ken pada' ketuwo pelayan nyeh sie ningo perempamo Yesus tadie, go sidoe pun tawu ken perempamo Yesus tei' pas konoe sidoe. Kona' sidoe na' lintus nangkap Yesus, pie sidoe gei' gola'e ken pada' reng rami nyeh, go reng rami si ayahe ken Yesus.
42020020	Jedi pada' ketuwo nyeh nan siyap, ngogoe kelorong kei nangkap Yesus. Dah nyoe sidoe ngirum reng kei mato-matoe, nyurohe kei betentanyoe ke' Yesus, seolah-olah mat ingín tawu. Pie maksut sidoe na' ngogoe kesalahe, mun iyo salah nyamut sidoe na' nangkape, na' nyerahe ke' kuwaso gubernor gei' diukum.
42020021	Jedi mátam. Reng yeng kei mato-mato pada' ugar agama nyeh tei' mat manu ke' Yesus lalu betanyoe, "Guru," jie, "kami si tawu kami ken kau reng yeng bujor benar; ken kau nan teliti madah yeng mat. Kau kin noe ngorie ke' hal kengkaji mensiyo, go kau mat noe ngembedo pangkat reng, beyi' tingie, beyi' beroh pun. Kau ngeresudu' nyem madah yeng mat," jie sidoe nyingka' Yesus, pie go sidoe na' ngememanise nyem.
42020022	Lalu sidoe melaju panere ken Yesus. "Jedi boh kau madah ke' kami yeng máte," jie sidoe. "Na' nunoe ukum adat diret si patut noe diret reng Yahudi ngembeyar pajak ke' rajo pemerentah Roma?" jie sidoe betanyoe.
42020023	Pie Yesus kin tawu ken sidoe ngat ngincu nyem. Jedi jie Yesus nyingka'e,
42020024	"Ta' kitue duwit sebingkap, nyo' ku meratie," jie. Dah nyoe, "Nyeh, tue gemar sopai, ken demo sopai, di duwit tue?" jie. Samut sidoe, "Gemar Kaisar, rajo Roma," jie.
42020025	"Mun ponyoe," jie Yesus nyingka' sidoe, "yeng engku Kaisar ca' dipulang ke' Kaisar; yeng engku Allah ca' dipulang ke' Allah," jie.
42020026	Lalu ningo penyamut nyoe sidoe pun ngojap nyem, mat paling kangápe, go penyamut Yesus mat konoe nar. Noleh sidoe na' ngogoe sutie kesalahe pun di adap reng rami nyeh pun.
42020027	Jedi mátam te'. Dah nyoe do beberopai ko' deri kelompok reng Saduki die yeng manu na' betanyoe ke' Yesus. Reng Saduki kin iyo noe pecayo ken reng yeng dah mati langko' bengki' idup agei'. (Jie sidoe dah mati daham, cum bengki' idup agei', jie.) Jedi mátam, do di antaro sidoe yeng manu ke' Yesus.
42020028	Jedi jie sidoe betanyoe ke' Yesus, "Guru," jie "ukum adat yeng ditulis le' Kei' Musa nyo' diret kin do bepadah, mun do reng lelaki yeng bejodo pie lalu mati bolum berana' nyeh," jie, "menyadie iyo nyeh ca' bejodo ken kebelu omue nyeh, kei reng lelaki nyeh buleh tampang deri buboh ampeh keremiji direte," jie sidoe.
42020029	"Jedi potue ne gesahe. Poe do reng lelaki yeng bemenyadie tujoh ko'. Jedi omue yeng tuwo tei' bejodo, pie bolum iyo berana' nyeh temosie matiam.
42020030	Dah nyoe adei' jurute tei' bejodo jum ken kebelue nyeh te', pie bolum iyo berana' mati jum.
42020031	Lalu adei' jurute yeng pengentigo pun bejodo jum ken kebelue nyeh, pie ponyoe jum, bolum iyo berana' nyeh mati jum. Sampai pengabise sidoe tujoh ko' bemenyadie tei' mat bejodo bisam ken kebelue nyeh, pi bemati-mati bisam bolum iyo berana'.
42020032	Kepepanyange tei' kebelu omue nyeh tei' mat mati jum.
42020033	Jedi yeng na' kami tanyoe ke' kau nyeh," jie reng Saduki nyeh, "potue ne. Jedi dah mensiyo bengki' idup agei' gi sopaiam deri sidoe tujoh nyeh yeng mat kei jodo reng belu nyeh, go sidoe tujoh ko' nyeh kin mat bejodo bisam ken iyo," jie sidoe nyingka' Yesus; pie sidoe pun nyungkit-nyungkite nyem, na' ngenjorate, go sidoe kin noe pecayoe ken reng yeng dah mati nyeh langko' bengki' idup agei'.
42020034	Jedi samut Yesus tei', "Ke' hal bejodo atau noe di jemán nun gi si potue ne," jie. "Gei' jemán tue si mensiyo mat betumo' bejodo belaki bebini.
42020035	Pie dah jemán nun gi si noe. Mensiyo yeng diangap Allah patut dikawum Sen des jemán beru gi, des sidoe disuroh Sen bengki' idup nyeh mat noe betumo' bejodo, noe belaki bebini peh," jie Yesus.
42020036	"Go di nun kin mensiyo cum berudu mati; mat idup seora'-ora'eam. Go keidupe gi langko' na' po keedah keidup melekatam dinun. Pada' mensiyo dinun kin mat ana' Allah tei'am, yeng disuroh Sen bengki' idup agei' nyo' idup seora'-ora'eam, " jie Yesus.
42020037	"A, ge'em ke' hal bengki' idup agei' nyeh," jie Yesus, "Kei' Musa nyomie kin do ngembokti jum ke' hal reng yeng dah mati pie mat bengki' idup agei' nyeh. Go di lem gesah Kei' Musa ke' hal kayu bedurie yeng benyalo bisei' api nyeh kin, jie sen Tuwowe diret mat Allah yeng gei' disomah Abraham, Isak ken Yakub.
42020038	Sedang diret kin tawu: Allah mat disomah le' reng idupam; noe ken Sen disomah le' reng mati. Jedi mun jie Sen Sen gei' disomah le' Kei' Abraham desiyan kin maksute Kei' Abraham mat idup agei'am, numo' pun desiyan daham ngerudu mati mie. Mun noe koti desiyan gei' na' nyomah ke' Allah? Go semuya' mensiyo mat idup bisam di adap Allah numo' pun tubohe dah mati nyeh," jie Yesus.
42020039	Lalu jie separo deri ugar agama nyeh, "Mat konoe nar penyamut kau, guruei," jie.
42020040	Lopas nyoe mat cumam reng yeng bereni ngaju petanyoe agei' ke' iyo.
42020041	Jedi mátam. Dah nyoe jie Yesus nyingka' pada' reng rami yeng ningoe, "Jie reng kin Kristus, penulong yeng dijenyi Allah na' detang nyeh buboh ampeh Kei' Daud, dih? Nyoe si mat konoam, go Kristus mat buboh sen secaro mensiyo. Pi konai sidoe segontang na' ngenilai Kristus ngat buboh ampeh Kei' Daud secaro mensiyo nyem?
42020042	Sedang Kei' Daud kin be-Tuwowe jum ke' Kristus. Dingo beh, kam, yeng ditulis Kei' Daud mie di Kitap Masmur. Ketiko nyoe kin jie Kei' Daud bungie potue, Allah Tuwowe mat do bepadah ke' Tuwowe ku nyeh. Lalu jie Allah nyingka' Tuwowe ku tei', Boh kau dudo' merentah di piya' kanán Ku tue lo'e,
42020043	sampai Ku nyuroh pada' munsoh kau kei penyampang kaki kau, jie Sen. (Masmur 110:1)
42020044	Bungi nyoam tijum Kei' Daud mie. Jedi maksute Kei' Daud, numo' pun sen mat akei' puyang Kristus nyeh," jie Yesus, "pie Kei' Daud pun manseh be-Tuwowe ke' Kristus, poe. Kiro Kristus ngat segontang buboh keturun Kei' Daud secaro mensiyo nyem si noe ken sen na' be-Tuwowe ke' buboh diret sen! (Pie poe pangkat Kristus mat lobeh tingie deri buboh Kei' Daud secaro mensiyo pun, dih?)" jie Yesus.
42020045	Jedi kebonóng pada' reng rami gei' ningoe tei', Yesus pun bepadah ke' pada' murite,
42020046	"Awas beh kam," jie Yesus, "ken pada' ugar agama nyeh. Nang na' kam nunoe gewai sidoe. Go sidoe ayahe ngelelaga' bejelan ngelalu ngerudu pada' reng rami pakai beju jubahe yeng mewah. Sidoe paling ayahe dialu disamut di adap reng rami. Des semeyang sidoe nan ca' dudo' di arong tekemuko; a, ken des bepesta nyeh sidoe nan ca' dolu dilayan.
42020047	Ge'em sidoe ngelakar pada' reng betinoe belu ken bujo' rayue, sampai ngabis pada' jolue. Sidoe ayahe bedoa yeng panyang-panyang nyo' iyo napo' ngelibue kesalah direte, gei' sidoe diangap reng panci. Pie ukum sidoe gi mat paling boratam," jie Yesus.
42021001	Jedi mátam te'. Dah nyoe Yesus ngenjena' merati pada' reng kayo yeng maja' duwit sumang di arong reng nyumang duwit di rumah kediyam Allah nyeh.
42021002	Dah nyoe iyo merati jum do siko' reng betinoe belu yeng bensat. Jedi reng belu nyeh tei' nyumang duwit duwo sin yeng kocit nar nilaie.
42021003	Jedi merati gewai reng belu nyeh dah nyoe jie Yesus nyingka' murite, "Dingo beh kam," jie, "tue mat-mátam yeng ku padah ke' kam. Semuya'-muya' reng yeng nyumang ditue pie mun diitong manseh reng belu yeng bensat tue yeng paling benya' sumange," jie.
42021004	"Go reng layin numo' pun benya' iyo ngunyo'," jie Yesus, "pie manseh deri kelobeh jolue. Pie reng belu tue sungoh pun bensat pie iyo nontu duwite yeng do di iyo. Sampai cumam kesisoe nyo' iyo belenyo agei' kaloe pun," jie Yesus.
42021005	Jedi mátam. Dah nyoe pada' murit Yesus nongah ngomóng ke' hal rumah kediyam Allah yeng paling panci nyeh. Pada' betu ramue ken pada' periyase yeng disumang reng paling mewaham, jie sidoe. Pie dah nyoe jie Yesus,
42021006	"Semuya' segelo tue yeng diret perati tue," jie, "langko' punah ranah bisam. Dah jengkah yeng ditentu le' Allah gi," jie, "pada' dininge yeng dipulah deri betu bosai-bosai pun pie mat noe tawu ken pesene agei', mat ruma' rora' pamar bokar bisam," jie Yesus.
42021007	Dah nyoe murite pun betanyoe ke' Yesus. "Guru," jie, "sebilo semuya' nyoe langko' tejedi? Pailah tanoe kei kami tawu ken semuya' nyoe dah na' dituntong gi?" jie sidoe.
42021008	Jedi samut Yesus, "Potue ne, kamei, dah nyoe gi. Kam mat ca' ati-ati, ca' bejego, gei' kam noe tepengaroh. Go mat benya' nar reng yeng cagar detang ngangkue atas demo aku. Akuam Kristus, jie sidoe. A, ken, Tue dah jemán pengudah yeng ditentu le' Allah, jie sidoe. Pie kam nang na' angar totar manue. Noe sa' kam tegema' ningoe.
42021009	A, ken cagare kam langko' ningo agah awoh pada' nenggeri nenggero beperang betempor pado sidoe yeng sekampongam; ken beperang betempor ken pada' nenggeri layin ge'em. Pie nang na' gola', kamei, dah jolu ke' deng nyoe tejedi pun. Go semuya' jolu ke' deng nyoe mat dah ditentu Allah. Nyoe mat ca' tejedi sebolum jemán pengudah nyeh. Pi nyoe pun gei' bolum pengudahe nar," jie Yesus.
42021010	Dah nyoe Yesus manseh nyamong panere ken murite. "Mun dah na' jemán pengudah nyeh tanoe pada' nenggeri nenggero demo ke' pada' rajo ken pada' pemerentah nyeh mat langko' lawan melawan,
42021011	ken deniyo tue pun langko' begontar kuwat ditue dinyoe tam gempa bumi. A, pada' mensiyo pun langko' buyun menyasat. Timal agei' penyaki' semparan yeng langko' nempoh ditue dinyoe jum. Pada' behayo bencano yeng bemacam bejenis yeng ngenggola' mensiyo mat langko' tejedi, ya'am keenah keaneh yeng ngatam di langi' nun. Nyoe pun kei petanah petano ken nyoma' dam na' jemán pengudah deniyo tue," jie Yesus.
42021012	"Pie sebolum semuya' nyoe tejedi pun," jie Yesus, "do jum kesusah kesensare yeng langko' dirudu le' kam murit aku," jie. "Kam langko' ditangkap reng, langko' dipempungah diperako diiro dikenyayo reng. Kam langko' dipecaro di pada' rumah semeyang reng Yahudi, ken kam langko' sampai dipenjero reng. Kam langko' ditomah didudoh dipecaro sampai di adap pada' gubernor ken pada' rajo pun, tam kam pecayo ken demo aku.
42021013	Pie nyoe pun kelorong nyo' kam besaksi ke' sidoe.
42021014	Mangko kam nang na' gupoh ngajie. Kam mat ca' dolu ngemputuse lem ati kam gei' kam noe ngorie ke' hal penyamut kam des kam ngadap sidoe. Nang na' kam ngorie,
42021015	go mat akuam yeng langko' ngunyo' ke' kam kei kam belubang pemiker kei kam nyamute. Kepepanyange pada' lawan kam pun kalah, cumam to' iyo nimpa' nyamong agei'," jie Yesus.
42021016	"Pie ke' hal kam langko' ditangkap opai si, yeng langko' nyerah kam pun noe iyo urang peh, pie mat waris wala' kaban kerabat diret kamam, demo ke' dulor menyadie kam, demo ke' ino' apa' kam ke' deng nyoame'. Sampai pengabise separo kam langko' diukum mati.
42021017	Pada' semuya' mensiyo mat langko' risie ken kam go kam pecayo ken demo aku.
42021018	-
42021019	Pi kam mat ca' beetat nyem, go berang reng yeng tan ngetate pengabise monángam, pasti ditulong diselamát. Selamar buwo' pun cum yeng cecer berayan deri kepalo kam; mat selamát bisam," jie Yesus.
42021020	"Jedi ke' hal kota Yerusalem tue si," jie Yesus, "dah kam merati kota tue dikopong pada' serededu nyeh si kam mat ca' awas. Maksute kin kota Yerusalem dah na' dipunah ranaham dah.
42021021	Mangko pada' reng di Yudea ca' rari betapo' ke' peloya' pada' gunóng nun. Ken semuya' segeno reng yeng diyam di Yerusalem pun ca' rari ningal kotae. Ken pada' reng yeng nongah do di pedukoh nun pun ponyoe jum, nang na' ngaji pulang kei belinong ke' kotae.
42021022	Go mun dah dikopong pada' serededu tokoh nyoe si maksute dah jengkahe dah Allah na' melas ngukum kota Yerusalem, kei nuntong pada' tijum Sen yeng ditulis di lem Kitap Sen mie.
42021023	Mat ngatam ukum Sen ketiko nyoe, tam kegodie Sen ken pada' umát Sen yeng ngei'e ningo. Sampai seruroh nenggeri tue langko' iroh ara susah sontokam. Mat kaseh kuam ngaji pada' reng yeng nganong ken pada' reng yeng gei' nyusu ana'e yeng ca' ngerudu kesensare nyoe jum, jera'e. Go semuya' segeno mensiyo mat ugas ngeloham ketiko nyoe, sa'am go pada' reng yeng nganong ken yeng gei' nyusu ana'e kekocit.
42021024	Sampai pada' umát Sen paroe do yeng langko' dibunoh le' pada' serededu nyeh, ken yeng noe dibunoh pun langko' ditangkap dipakso dibeyie rari ke' pada' nenggeri reng noe Yahudi. Dah nyoe kota Yerusalem nyeh langko' ditija' diiri' diperusa' diperenoh le' pada' reng noe Yahudi. Kepepanyange mat reng noe Yahudiam yeng langko' merentah nguwaso kota Yerusalem, ukor pelamat waktu yeng dah ditentu le' Allah begi sidoe.
42021025	"Jedi dah nyoe," jie Yesus, "langko' diketawu reng pada' keenah keaneh bemacam bejenis timu deri mato ari, bulan ken bintang di langi' nun. Di deniyo tue pun pada' ayie lawut langko' gelebar gelebur, menggerurung, sampai pada' suku benso di seruroh deniyo mat kamoh iroh begegar begitik tam gupoh.
42021026	Pada' mensiyo langko' gola' noe betayie ngaji koti kejedie deniyo tue, go pada' penampa' di langi' nun yeng ugas agongam tampa'e pun pie mat langko' tekuca' teguyu ketiko nyoe.
42021027	Dah nyoe berue pada' mensiyo langko' merati aku Ana' Mensiyo turun pakai románg; ken pada' mensiyo di deniyo tue langko' merati kuwaso ku ken keagong ku yeng ugas ngatam," jie Yesus.
42021028	"Jedi dah kam merati ketongai pada' petanah petano nyoe si kam ca' siyap! togap kukoham! go maksute nyoma' na' jengkahe dah kam langko' dipelopas deri semuya' kesusah kesensare ditue," jie Yesus.
42021029	Dah nyoe iyo nyamong panere pakai perempamo tue. Jedi jie Yesus, "Perati beh kamei, pada' kayu buwah, demo ke' kayu ara opai.
42021030	Mun dah mulai nyopi' anto'e kin diret pun tawu, tanoe ari dah na' kemarau dah.
42021031	A, ponyoe jum ke' hal pada' petanah petano yeng ku padah ke' kam tadie. Jedi mun kam merati semuya' jolu yeng ku padah tadie tejedi nyeh si tanoe jengkah yeng lamat ditantie dicinto le' kam dah na' betongai dah, ya'am des Allah disomah kei rajo di deniyo tue.
42021032	"Semuya' tue langko' tejedi pun," jie Yesus, "sebolum lapis tue bis mati.* Nyoe mat-mátam, kamei.
42021033	Go posan payit aku mat togap kukoham. Do langi' ken tanah tue si langko' losi nayápam, pie posan payit aku mat tan seora'-ora'eam," jie Yesus.
42021034	-
42021035	"Pie kam," jie Yesus, "mat ca' bejegoam ngaji diret kam. Go ari kedetang aku mat noe mererema'. A, semuya' segeno mensiyo di seruroh deniyo tue pun langko' meratie. Pie jangán sampai kam noe siyap, na' po keedah burong yeng konoe jorat. Gola' kam ngorie gila' ke' hal keidup kam di deniyo tue, pai nawue, atau pun gola' kam delu gila' nan beriyah berami bemakan beminúm ken betor kam, pai nawue, sampai pengaji kam pun tegema' tetari' ke' yeng layin, lalu pengabise kelupo kam ngaji kedetang aku," jie Yesus.
42021036	"Pie kebelike kam mat ca' nan bejegoam. Kam ca' bedoa minta' ke' Allah gei' kam togap kukoh, gei' kam mutu ngetate des kam ngerudu semuya' kesusah kesensare yeng langko' tejedi gi. Maksute kepepanyange gei' sempayo kam noe rasoe ngadap aku Ana' Mensiyo dah ku detang gi," jie Yesus.
42021037	Jedi mátam. Milang ari Yesus mat ngajar pada' reng rami di rumah kediyam Allah di Yerusalem. Dah malame ponyoe iyo ken murite keluwar deri kota nyeh ento' bemalam di Buki' Saitun.
42021038	(Pie dah bekolame ponyoe agei', sidoe bebeli' agei' ke' kota.) Mangko pada' reng rami pun tiyap ari bekumpol bekolam nyama' di rumah kediyam Allah, to' ningo Yesus ngajar.
42022001	Jedi dah soma' dam ken Pesta Roti yeng noe Bepengemang, yeng didemo jum Ari Raya Ngelalu. Paling rami belo reng Yahudi yeng dah bekumpol di kota Yerusalem nyo' ngalu pesta nyoe.
42022002	Jedi pada' ketuwo pelayan agama Yahudi ken pada' ugar agama nyeh teger ngogoe alor kei munoh Yesus. Ja'e sidoe na' munohe caro besesulit, go sidoe gola' ken pada' reng rami, gola' reng rami ngamo' belo.
42022003	Jedi mátam. Dah nyoe Pengelakar nyarong ke' Yudas, yeng demoe jum Iskariot. Yudas kin siko' deri keduwo belas ko' murit Yesus.
42022004	Jedi dah Pengelakar nyarong ke' Yudas tei' lalu iyo pun mat ningal Yesus ken belo murite. Iyo manu ke' belo ketuwo pelayan ken kepala' serededu yeng ngenjego rumah kediyam Allah nyeh. Lalu iyo beruning ken sidoe, ngogoe caro kei iyo nyerah Yesus ke' sidoe.
42022005	Pada' pemimpin pun ayaham ngajie, lalu sidoe bejenyi ngupahe, mun iyo na'e nyerah Yesus.
42022006	Yudas pun setuju, dah nyoe iyo pun ngogoe kelengah nyo' iyo nyerah Yesus ke' sidoe caro besesulit, diyam-diyam, gei' noe diketawu reng rami.
42022007	Jedi dah Pesta Roti yeng Noe Bepengemang dah. Jedi ari nyoe reng ca' nyemeleh ana' domo ento' kei nyamut Ari Raya Ngelalu.
42022008	Mangko Yesus beposan ke' murite Petrus ken Yohanes, "Boh kam," jie, "ngajen semuya'e nyo' diret nyamut pesta Ari Raya Ngelalu kaloe."
42022009	Jie sidoe, "Dinai si kami ca' ngajene, guru?"
42022010	Samut Yesus, "Dah kam tamoe ke' kota kaloe," jie, "kam langko' betomu ken reng lelaki yeng nangong tepayan bisei' ayie; dah betomu nyeh ca' ngenjurute . Dah iyo tamoe ke' rumahe kaloe," jie Yesus,
42022011	"kam tamoe jum. Dinyoe kam langko' betomu ken tuwowe rumah nyeh. Dah betomu ken tuwowe rumah nyeh kam ca' betanyoe ke' iyo, Posan guru tei' dinaiam ento' kamar temuwai yeng diajen kei iyo ken pada' murite ento' ngalu pesta Ari Raya Ngelalu?
42022012	Tuwowe rumah pun langko' ngantar kam ke' kamar bosai di lotenge, yeng lengkap ken pada' perabote. A, dinyoam," jie Yesus, "kam besesiyap nyo' diret makan kaloe," jie Yesus.
42022013	Lalu mat turunam Petrus ken Yohanes. Detang kinun pas cuco'am ken yeng dipadah le' Yesus tadie ponyoe. Sidoe pun ngajen jolu disego ento' nyamut Ari Raya Ngelalu dinyoe.
42022014	Dah nyoe pas jengkahe ngalu pesta nyeh tei' Yesus mat dudo' makan ken pelantar posane* dinyoe.
42022015	Jedi jie Yesus nyingka' murite, "Ku," jie, "mat dah lamat dah ku ingín na' makan pesta Ari Raya Ngelalu tue ken kam, sebolum ku ngerudu kesusah kesensare kaloe.
42022016	Go tue," jie Yesus, "mat pengudah kalie ku ngalu pesta tue lem jemán tue. Ngalu noe ngalue agei' pun," jie, "ca' dah jemán des Allah disomah kei rajo gi, kamei. Go dinyoe kin berue tetuntongam semuya' segeno yeng digemar lem pesta tue," jie Yesus.
42022017	Dah nyoe dijepaie Yesus cawan yeng bisei' ayie angur, lalu iyo bedoa beterimoe kaseh ke' Apa'e. Dah nyoe jie Yesus nyingka' sidoe, "Amiam, dibilingam tue ke' pada' kam," jie.
42022018	"Dah tue si," jie, "aku langko' cumam nginsup angur agei' sampai ke' des Allah disomah kei rajo di deniyo tue," jie.
42022019	A, dijepaie jum roti lalu iyo bedoa beterimoe kaseh ke' Apa'e. Dah nyoe roti nyeh dipocahe-pocahe, dibecare ke' pada' murite. Jie Yesus, "Tue," jie, "tuboh aku, yeng langko' ku serah nyo' kam. Jedi makan roti ken nginsup angur tue ca' nan digewai kam ento' kam ngingát ngenáng aku," jie.
42022020	Jedi dah makan tei' ponyoe jum, dijepaie agei' le' Yesus cawan yeng bisei' ayie angur. Lalu jie Yesus, "Tue derah aku yeng langko' betumpah nyo' kam, kei ngesah jenyi semayo Allah yeng beru ken umát Sen," jie.
42022021	"Pie ti beh kam," jie Yesus. "Mat enah nar, reng yeng langko' nyerah aku ke' munsoh ku kaloe mat nongah do dudo' makan begelumo ken aku tue," jie.
42022022	"Yeng mat si," jie, "go aku Ana' Mensiyo mat ca' matiam, cuco' ken yeng dah diputus Allah nyomiam. Pie mat parah nar reng yeng langko' nyerah aku ke' munsoh ku," jie Yesus.
42022023	Dah nyoe pada' murite pun betongai betentanyoe pado sidoe ken sopai nin beh di antaro diret tue yeng langko' nyerah Tuwowe diret, jie sidoe.
42022024	Jedi mátam, pada' murit Yesus ketiko nyoe becencugeh ke' hal pangkate, sopai deri sidoe yeng patut diangap betore yeng lebeh penting.
42022025	Dah nyoe jie Yesus nyingka' sidoe, "Kam nang kalut ke' hal pangkat," jie. "Yeng nan penting ngaji pangkat si pada' benso layin yeng noe menduli Allah. Pada' rajo sidoe kin ayahe merentah rayate, ken iyo ingín diangap reng panci ken penting. Pie nyoe begi reng yeng noe menduli Allah.
42022026	Kam si nang na' ponyoe," jie Yesus. "Kebelike reng yeng dipenting le' betore mat ca' merenah direte, ken reng yeng bekuwaso merentah betore pie iyo mat ca' relo melayan semuya' segenoe," jie Yesus.
42022027	"A, jedi contohe benso diret yeng makan tue," jie Yesus. "Jedi selomo des reng makan, nailah yeng tingie," jie, "reng yeng melayan makanei ke' reng yeng dudo' makanei? Selomo kin reng yeng dudo' makan yeng diangap reng tingie pangkate, dih? Pie ti beh, kam; mat aku yeng tingie yeng melayan kam, dih? A, koti gewai aku ponyoe jum gewai kam," jie Yesus.
42022028	Dah nyoe do jum jenyi Yesus ke' pada' murite. "Mat kamam," jie Yesus, "yeng nan mutu nunoe aku melamat tue des aku ngerudu pada' kesusah kesensare," jie.
42022029	"Mangko aku pun nguwaso kam gei' kam merentah beroto ken aku des aku merentah kei rajo gi. Na' po Apa' ku nguwaso aku nyo' merentah beroto ken Sen," jie, "ponyoe jum aku nguwaso kam nyo' kam merentah beroto ken aku,
42022030	gei' kam pun beayah bikah beriyah berami ken aku dah jengkah des aku disomah kei rajo gi," jie Yesus. "Ge'em kam behak bekuwaso dudo' di pada' belai agong dinun nyo' kam ngakim pada' reng Israel yeng duwo belas benso gi. Go mat kamam yeng mutu nunoe aku melamat tue," jie Yesus.
42022031	Dah nyoe do Yesus bepadah ke' Simon Petrus. "Dingo beh Simon," jie Yesus. "Mat penting nar yeng ku padah ke' kau. Go Pengelakar," jie, "dah minta' gei' pada' kam tue diserah ke' iyo, gei' kam konoe tampie keedah padi.
42022032	Pie aku dah bedoa nyo' kau, Simonei, gei' kepecayo kau noe punah ranah. Maksut aku dah kau pulang beras togap agei'am si gei' kau pun nogap betor kau jum," jie Yesus.
42022033	Samut Petrus, "Aku si tetap mutu nunoe kau, Tuwowei," jie. "Biyar dipenjero biyar sampai mati pun ku relo ku," jie.
42022034	Pie samut Yesus, "Yeng mat si, Petrusei, bolum mano' tengkuko' kaloe kau dah tigo kali nyangkale ken kau tekenal ken aku," jie Yesus.
42022035	Dah nyoe iyo ngaleh panere agei'. Jedi jie Yesus nyingka' sidoe, "Des ku ngutus kam to' madah agah panci mie kin suroh ku kam noe sa' meyie bokal sangu makan udap, demo ke' pakai ingap uwang duwit opai, dih? Nyeh do noe kam bekekurang ketiko nyoe?" jie Yesus. Pie sidoe nyamute, "Cumam kekurang kami," jie sidoe.
42022036	Lalu jie Yesus, "Pie tue si kam mat ca' besesiyap berue bejelan betatap nyo' madah posan payit ku," jie. "Gola' do yeng beuwang beduwit yeng bebeban bereno mat ca' dibeyiam. Kam mat ca' siyap, go dah tue si keada' kam mat behayo," jie Yesus.
42022037	"Dah tue," jie Yesus, "reng dah berubah dah ken aku," jie. "Kin ditulis lem Kitap Allah mie bungie potue, Iyo diangap reng reng jat nar, (Yesaya 53:12) jie Kitap Sen. Jedi yeng diangap reng jat nyeh mat akuame', kamei. Tue mat jengkahe dah nyo' pemadah Sen dinyoe ca' dituntongam. Malah ken paie semuya' segelo yeng ditulis lem Kitap Sen ke' hal aku mie pun mat dah na' dituntong dah," jie Yesus.
42022038	Dah nyoe jie murite, "Ti beh Tuwowe, do dah kelewang kami duwo bilah," jie. Samut Yesus, "Jediam,*" jie.
42022039	Jedi mátam. Dah nyoe Yesus keluwar deri kota bejelan ke' Buki' Saitun, na' po ketongkah gewaie tiyap malam. Pada' murite pun ngenjurute.
42022040	Jedi dah detang ke' arong yeng ditujue tei' dah nyoe Yesus madah ke' murite, "Kam ca' bedoa gei' kam noe kalah sege' digudo," jie.
42022041	Iyo tei' mencar ke' jewoh kit, kurang lobeh sepemantau deri arong sidoe, lalu iyo belutut nungkup bedoa.
42022042	"Apa' ku," jie, "mun cuco' ken kona' kemawo' Den si ku muhúnam gei' Den nyiseh kesensare tue deri aku, Pa'ei. Pie nang na' Den nunoe kemawo' aku; tunoam kemawo' Den," jie. [
42022043	Dah nyoe temeronyong siko' melekat deri serugo to' nogap nguwát Yesus.
42022044	Yesus pun mat ngatam kesusah atie; kin sungoh-sungoh iyo bedoa muhún ke' apa'e. Sampai bepoloh ken derah betetet ke' tanah.]
42022045	Jedi mátam. Dah bedoa tei' dah nyoe Yesus bengki' lalu bebeli' ke' murite. Pie dah detang ke' murite peratie pada' murite tei' tidor, kopoe tam kesusah atie.
42022046	Pie jie Yesus, "Gopai go kam tidor? Bengki' die. Kam ca' bedoa, gei' kam noe kalah sege' kam digudo," jie.
42022047	Jedi ketengah iyo gei' ngomóng tei' dah nyoe mat detang pada' reng rami. Yeng ngulue tei' Yudas, siko' deri keduwo belas murit Yesus nyeh. Jedi Yudas tei' manu ke' Yesus lalu* ngenciyume na' po reng nyamut kaban gelumo mansa'.
42022048	Pie jie Yesus, "Caro beciyum potuam, dih, Yudas, nyo' kau nyerah aku Ana' Mensiyo ke' munsoh ku," jie Yesus.
42022049	Jedi mátam, ngaso pada' reng rami dah na' nangkap Yesus tei' lalu jie pada' murite nyeh, "Nyeh reng tue ca' diperang kami peh, Tuwowe?" jie.
42022050	Lalu siko' deri murit Yesus noe mererema'e rus! nari' kelewange pak! mangkah ulun pelayan agong, sampai rimpong kelinange.
42022051	Pie jie Yesus, "Jediam! Noe sa'am kam beperang tokoh nyoe," jie. Dah nyoe iyo migang kelinang reng yeng rimpong nyeh, lalu dipebeyi'e.
42022052	Jedi di antaro pada' reng rami nyeh tei' do jum pada' ketuwo pelayan agama Yahudi, ken pada' kapten serededu yeng nan ngenjego rumah kediyam Allah, ken pada' ketuwo reng Yahudi yeng layin, yeng detang jum na' nangkap Yesus. Jedi dah nyoe jie Yesus nyingka' sidoe, "Ngopai," jie, "go kam nangkap aku ca' bekelewang bepementong? Poe aku mat reng jat nar," jie.
42022053	"Teruhale aku milang ari dudo' ngajar di rumah kediyam Allah. Kam kin nan do ningo aku dinun. Pi gopai go kam noe nangkap aku des dinun?" jie. "Pie patutam kam ngenggewai tue des nongah sagam potue pun, go tue mat jengkahe to' Penguwaso sagam ngelaju gewaie," jie Yesus.
42022054	Dah nyoe Yesus mat ditangkapam le' sidoe, lalu dibeyie deri nyoe. Jedi dah Yesus ditangkap tei' dah nyoe iyo dibeyie ke' rumah pelayan agong. Petrus pun ngenjurut deri jewoh.
42022055	Di penenongah kolong tei' do reng nugoh api, dah nyoe pada' reng dudo' bediyang dinyoe. Jedi Petrus pun dudo' ken sidoe dinyoe jum.
42022056	Jedi dah nyoe do siko' betinoe pembentue dinyoe yeng merati Petrus nongah dudo' soma' api; nyuroh iyo ketawu ken Petrus tei' tam rawa' api. Jedi pembentue nyeh nentili' muko Petrus, dah nyoe jie pembentue nyeh, "Ha, reng tue si nan do namah iyo," jie.
42022057	Pie jie Petrus nyangkale, "Ah, ku noe tekenal ku ken iyo," jie.
42022058	Dah sejurus do reng layin die yeng merati Petrus. Lalu ponyoe jum. Jedi jie reng layin tei', "Ha, kau pun bekaban ken sidoe nyoe," jie. Pie samut Petrus, "Ah, noe ken aku kaban iyo," jie.
42022059	Jedi dah nyoe dah sejurus anal agei' do siko' reng layin yeng bungi nyoe jum, ngemoran madah ken Petrus mat kaban Yesus. "Iyo tue mat kaban reng nyoe jum ye'," jie, "go iyo kin reng Galilea," jie.
42022060	Pie samut Petrus, "Eis!" jie. "Jolu pai beh jie kau nyeh? Noe tawu ku ningo paner kau nyeh," jie Petrus. Jedi ketengah iyo ngomóng bungi nyoe tei' temosie mano' pun tengkuko'.
42022061	Yesus Tuwowe pun ngelinga' mantau ke' Petrus. Dah nyoe Petrus pun teringáteam ken pemadah Tuwowe ke' iyo tadie ponyoe, ken iyo langko' tigo kali nyangkal Yesus sebolum mano' tengkuko'.
42022062	Jedi dah teringáte ken omóng Yesus tei' Petrus pun pamus keluwar lalu mengkawung nangis.
42022063	Dah nyoe pada' serededu yeng ngenjego Yesus nyeh simah mangkong melesah Yesus ken ngeolo'-olo'e.
42022064	Matoe dikobate ken bonáng, dah nyoe simah dipangkonge samel ngeolo'-olo'e, "Ne," jie, "mun mat kau panai betijum," jie, "sopaiam di antaro kami yeng mangkong kau tue?" jie.
42022065	Mat bemacam bejenisam sidoe ngejat menghina Yesus.
42022066	Jedi mátam. Pas bukoe tampa' tei' kelompok akim reng Yahudi, demo ke' pada' ketuwo pelayan ken pada' ugar agama nyeh pun mat bekumpol bekalue. Yesus pun dibeyie kei ngadap sidoe bekumpol nyeh. Jedi dah nyoe pada' akim nyeh betanyoe ke' Yesus,
42022067	"Mun kau mat Kristus, penulong yeng dijenyi le' Allah," jie, "ca' bepadah ke' kami," jie. Pie samut Yesus, "Kira' pun dipadah," jie, "noe ken na' deduwan pecayo," jie.
42022068	"Kira' pun ku meyie deduwan betentanyoe besensusor ke' hal nyoe pun pasti ngei' deduwan," jie Yesus.
42022069	"Pi dah tue si," jie Yesus, "deduwan langko' merati boktie yeng nyato nar gi, go aku yeng didemo Ana' Mensiyo mat langko' dudo' di serugo nun di piya' kanán Apa' ku yeng rajo kuwaso. Dinyoam aku disomah kei rajo beroto ken Sen," jie.
42022070	Lalu semuya' sidoe betanyoe ke' Yesus, "Nyeh maksut kau kau Ana' Allah peh?" jie sidoe. Samut Yesus, "Mátam yeng jie deduwan nye'; mat akuame."
42022071	"Ne, dingoam," jie sidoe. "Mun dah bungi nyoe si bokti kesalahe dah noe begogoe agei'," jie. "Deri omóng direte pun diret dah tawu ngemboktie," jie.
42023001	Jedi mátam. Kelompok akim nyeh mat mencaro Yesus. Dah dipecaro tei' sidoe serempa' meyie iyo kei ngadap Gubernor Pilatus.
42023002	Dah sidoe manu ke' Pilatus lalu sidoe simah ngendudoh Yesus. "Reng tue," jie sidoe, "kejulong kami iyo ngasut rayat," jie. "Go iyo ngidah reng ngembeyar pajak ke' rajo," jie sidoe, "malah ken paie iyo ngangkue direte die kei rajo, go jie iyo iyo mat Kristus, penulong yeng dijenyi Allah nyo' reng Yahudi," jie sidoe.
42023003	Jedi jie Pilatus nyingka' Yesus, "Kau peh rajo reng Yahudi?" jie Samut Yesus, "Nyoame' yeng jie den nyeh."
42023004	Dah nyoe jie Pilatus nyingka' pada' ketuwo pelayan ken pada' reng rami, "Ne, ku noe tetomu ku ke' kesalahe reng tue," jie.
42023005	Pie sidoe manseh ngiyal ngeresudu' nyem ngendudohe. "Go iyo ngajar di seruroh nenggeri Yudea, mulah iroh ara," jie. "Iyo betongai di peloya' Galilea, pi tue dah sampai ke' Yerusalem tue dah," jie sidoe.
42023006	Jedi ningo paner bungi nyoe tei' jie Pilatus, "Nyeh reng tue reng Galilea peh?" jie.
42023007	Jedi dah tawue ken Yesus mat asale deri Galilea tei' lalu Pilatus pun nyuroh Yesus ngadap Rajo Herodes die, go Herodes kei rajo peloya' Galilea. Lalu pas kememujore Rajo Herodes pun nongah do di Yerusalem jum ketiko Yesus dipecaro. Jedi disuroh le' Gubernor Pilatus ca' dibeyie ke' Rajo Herodes. Lalu mátam, dibeyie kinun.
42023008	Rajo Herodes si ayahe merati Yesus. Go iyo kenaken dah lamat ingín na' merati Yesus, tam iyo dah erat ningo gesah ke' hal Yesus. Lalu kaji Rajo Herodes iyo na' merati Yesus mulah keenah keaneh.
42023009	Jedi dah Yesus dibeyie ngadap rajo tei' rajo pun lamatam betentanyoe ke' Yesus, pie Yesus mat cum iyo nyamut sepatah kato pun.
42023010	Pada' ketuwo pelayan ken pada' ugar agama pun ngadap kinyoe jum. Sidoe ngendudoh Yesus paling kejam. Pie iyo cum nyamut*.
42023011	Lalu Rajo Herodes ken pada' serededu nyeh simah ngererujong Yesus. Disaro'e ken beju panci mewah, keca' beju rajo. Dah nyoe disuroh le' Herodes bebeli' manu ke' Pilatus.
42023012	Numo' pun Rajo Herodes ken Gubernor Pilatus lamat bemunsoh pie dah ari tue ponyoe rapat agei'am ken betore.
42023013	Jedi mátam, Yesus dibeyie ngadap Gubernor Pilatus agei'am. Jedi Pilatus tei' ngumpol pada' ketuwo pelayan ken pada' ketuwo reng Yahudi ken pada' reng rami ge'em.
42023014	Dah nyoe jie Pilatus nyingka' sidoe rami nyeh, "Ne," jie, "kam," jie, "meyie reng tue ke' aku go jie kam iyo ngaca' ngarang reng rami to' ngelawan pemerentah. Tue dah ku ngenjeriji'e dah di adap kam pun, pie tarah ke' cum kesalahe, numo' pun jie kam benya' kesalahe. Pie cum boktie, aku cum nomu kesalah iyo.
42023015	"Sa'am aku," jie Pilatus, "Herodes pun cum nomu kesalahe, gopai disurohe bebeli' ke' kami ditue, gei' kami mutuse. "Mangko jie ku reng tue cum kesalahe yeng setimpal ken iyo ca' diukum mati na' po yeng dikemawo' le' kam nyeh.
42023016	"Ja'e potue ne," jie Pilatus. "Noe sa' diukum mati, pie ku nyuroh reng melesahe, kei ngajare. Dah nyoe ku melopase," jie Pilatus. [
42023017	Go tiyap tawun dah Ari Raya Ngelalu tei' Pilatus nan ca' ngelopas reng siko' deri penjero, kei nyenáng ati pada' reng Yahudi. Mangko jie Pilatus, "Aku melopas Yesus tue," jie.]
42023018	Pie pada' sidoe rami si serentak besesura', "Bunoh ja' reng nyoe!" jie. "Barabas die dipelopas nyo' kami," jie sidoe.
42023019	Barabas tei' reng jat nar. Iyo dipenjero go iyo ngaca' ngarang reng rami to' ngelawan pemerentah di kota Yerusalem, ken koloe munoh reng jum. Pie sidoe cohe Barabas yeng dipelopas, sal ge' noe iyo Yesus. "Barabas ja' dipelopas," jie sidoe rami.
42023020	Dah nyoe Pilatus ngomóng agei' ken sidoe, go iyo mat na' melopas Yesus.
42023021	Pie sidoe tei' simah mangkas pera' perango, "Dibunoh ja'! Disalip ja' iyo!" jie.
42023022	Pilatus si pengentigo kalie ngomóng ken sidoe. "Pie ngopai iyo ca' disalip?" jie. "Pailah kesalahe? Aku si cum nomu kesalahe, cum bokti ke' hal iyo ca' diukum mati," jie. "Mangko aku nyuroh reng melesahe nyem, dah nyoe aku melopase," jie.
42023023	Pie sidoe si ngemoran nar na' ngukum Yesus, simah bepangkas kayis kin ontap-ontap, "Disalip ja' reng nyoe," jie. Kepepanyange kalah suwaro Pilatus, monáng suwaro reng rami.
42023024	Lalu Pilatus pun mutus ukum Yesus cuco' ken kemawo' sidoe.
42023025	Barabas yeng dipenjero tam iyo ngemberontak ken munoh reng nyeh mat dipelopase, po dipinta' le' sidoe. Pie Yesus si diserah gei' disalip, nunoe kemawo' reng rami nyeh.
42023026	Jedi mátam. Yesus mat dibeyie reng ke' luwar kota. Jedi ketengah bejelan tei' namput betomu ken reng lelaki siko' yeng kememujore detang na' tomus ke' kota nyeh. Reng lelaki tei' demoe Simon;* asale deri kota Kirene.* Jedi ngaso do betomu ken reng lelaki nyeh tei' serededu nyeh nangkape, dah nyoe serededu nyeh ngempakso ngongkah salip Yesus ke' Simon kei iyo nangonge ngenjurut Yesus.
42023027	Pada' reng rami pun do jum yeng ngenjurut Yesus, termansok pada' reng betinoe yeng perengkawung nangis na' po reng berato berayi.
42023028	Dah nyoe Yesus ngelinga' ke' belekang. "Kam nang na' nangis aku, betinoe deri Yerusalemei," jie. "Pie yeng patut si," jie, "kam ca' nangis diret kam ja', ken nangis pada' ana' kam, tam kesusah kesensare yeng langko' dirudu kamena' des kota Yerusalem tue punah ranah gi," jie.
42023029	"Ketiko nyoe si kam langko' ngerudu kesusah kesensare yeng ugas ngatam. Sampai yeng langko' diangap kam untong tuwah nyeh tarah ke' reng manáng die, yeng noe koloe ngicap berana' kaliam, go iyo noe sa' merati ana'e mati.
42023030	Go kesusah kesensare yeng langko' dirudu ketiko nyoe mat ugas ngatam, sampai pada' reng Yerusalem langko' minta' mati ditingang pada' betu kalas ja'. Tingangam kami tue, jie reng nyingka' pada' gunóng ken pada' betu kalas dah nyoe gi. Mat ugas ngatam kesusah kesensare ketiko nyoe.
42023031	Go ibarat ke' kayu din yeng gei' idup disego api sa'am yeng dah rangkai; kepala'eam," jie Yesus nyingka' pada' betinoe yeng nangis ngenjurut iyo. Dinyoe iyo madah ken keada' kota Yerusalem yeng langko' kin uyoh-uyoh.
42023032	Jedi mátam. Do jum reng jat duwo ko', yeng dibeyie jum keluwar kota beroto ken Yesus nyo' disalip ken iyo.
42023033	Jedi dah detang ke' arong yeng didemo Kerakah Kepalo nyeh Yesus mat disalip, beroto ken reng jat yeng duwo ko' nyeh, siko' di kiboe siko' di kanáne.
42023034	Jedi mátam. Dah Yesus disalip tei' dah nyoe iyo bedoa nyo' pada' reng yeng gewaie tokoh nyoe ken iyo. "Elonam sidoe tue, Apa' kuei," jie, "go sidoe pun noe tawue ken reti gewai direte," jie. Dah nyoe pekakas Yesus diamie pada' serededu nyeh, lalu dibegi sidoe caro cabut uni.
42023035	Jedi mátam te'. Pada' reng rami nyeh bediri neronyai dinyoe. Ken pada' ketuwo reng Yahudi pun do jum dinyoe, simah ngenjije' ngererujong Yesus. "Ti beh," jie sidoe. "Jie iyo kin iyo Kristus, penulong yeng dijenyi le' Allah. Pie mun iyo mat Kristus," jie sidoe, "cubo iyo ngelopas direte deri salipe nyeh," jie. "Semalang ke' reng layin mie ge'e, ditulonge," jie pada' ketuwo nyeh.
42023036	-
42023038	A, tadie ponyoe kin do setukong papan yeng ditebeng piya' ke' atas kepalo Yesus, yeng tulise Tue Rajo reng Yahudi. Jedi mátam. Dah nyoe pada' serededu nyeh ngerubut ngeolo'-olo' Yesus jum. Keca' angure sidoe meyie angur masam, ca'ca'e sidoe ngehormát iyo kei rajoe. Lalu jie pada' serededu nyeh, "Tulongam diret kau nyeh, mun kau mat rajo reng Yahudi," jie.
42023039	Dah nyoe siko' reng jat yeng di salip beroto ken Yesus nyeh ponyoe jum panere, menghina ngererujonge jum. "Noe peh kau Kristus, penulong yeng dijenyi le' Allah," jie. "Tulongam diret kau, ken tulongam kami tue ge'em," jie.
42023040	Pie do jum yeng siko' yeng disalip ken Yesus tei' nyacue betore. "Nyeh kau noe gola' peh ken Allah pun," jie. "Tue mat do tigo ko' tona' yeng diukum mati di salip," jie.
42023041	"Pi ukum diret duwo si mat setimpalam ken doso diret. Ja'e reng tue yeng kau olo'-olo' nyeh tarah ke' cum kesalahe," jie yeng siko'.
42023042	Dah nyoe jie nyingka' Yesus tei', "O Yesus," jie. "Ingátam beh ken aku sege' den dah disomah kei rajo gi," jie.
42023043	Jedi jie samut Yesus, "Aku bejenyi ken kau: ari tue tei'am kau cagar begelumo ken aku di serugo panci nun," jie Yesus.
42023044	Jedi mátam. Dah tongah ari tei' semorie noe mererema' lap! sagam gelemát di seruroh nenggeri nyoe; tigo jam pelamate, deri jam duwo belas sampai ke' jam tigo.
42023045	Cumam tampa' mato ari; kontan sagam gelemátam di arong nyoe. Semorie di Yerusalem nun bonáng tobal yeng kei dining di rumah kediyam Allah nyeh rak! tebolah duwo.
42023046	Lalu dah nyoe Yesus pun mangkas ontapam, "Ku nyerah nyawo ku ke' diret Dénam, Pa'ei," jie Yesus. Dah lopas iyo besuwaro bungi nyoe tei' iyo pun mat matiam.
42023047	Jedi kapten pada' serededu yeng nyalip Yesus tei' mat merati semuya' yeng tejedi tokoh nyoe. Dah nyoe iyo pun ngagong mugi Allah jum. "Reng tue mat bujor benaram," jie.
42023048	Pada' reng rami yeng neronyai tadie ponyoe pun dah merati semuya' yeng tejedi tei' mat susaham atie, manum-manum dedoe samel perengkawung betentangis. Lalu bepulang-pulangam pada' reng rami nyeh.
42023049	A, belo kaban kerabat Yesus do jum dinyoe, termansok pada' betinoe yeng nan ngenjurute deri kememerue iyo betongai ngajar di Galilea mie. Jedi sidoe tei' bediri ke' jewoh kit, merati jum semuya' yeng tejedi.
42023050	-
42023051	Jedi do siko' reng lelaki yeng bedemo Yusup, yeng asale deri kampong Arimatea, di peloya' Yudea. Iyo reng panci, diangap Allah reng bujor. Iyo pecayo ken jenyi Allah, mangko iyo nan nantie jengkah des Allah langko' disomah kei rajo di deniyo tue. Iyo tei' tekawum deri kelompok akim jum, pie iyo noe setuju ken keputus kelompok akim ngukum Yesus.
42023052	Jedi mátam. Dah Yesus mati tei' Yusup manu ke' Pilatus, minta' gei' bengkai Yesus diserah ke' iyo, nyo' iyo masare. Pilatus pun mat ngemborie.
42023053	Jedi Yusup mat manu ke' salip, lalu diturune bengkai Yesus deri salip, lalu diamie. Dibungkuse ken kayin kapan yeng lopue. Dah nyoe diongkahe ke' lem guwo. Guwo nyeh tei' yeng kusus nyo' tama', yeng ditobo' reng deri lubang betu. Tama' nyoe gei' bungas, bolum do dipakai. Jedi bengkai Yesus diongkah le' Yusup dinyoam.
42023054	Ari nyoe tei' gei' Ari Persiyap, kei reng besesiyap nyo' Ari Berenti Kerejo. Ari pun dah na' malam des Yusup ngongkah bengkai Yesus di guwo.
42023055	Jedi pada' betinoe tadie yeng namah Yesus deri Galilea nyomie ponyoe ngenjurut Yusup jum, lalu sidoe merati iyo ngongkah bengkai Yesus di guwo.
42023056	Dah merati Yesus diongkah lem guwo sidoe pun pulang, lalu ngumpol belo rerempah ken binya' wangi. Maksut sidoe na' ngulai ngarum bengkai Yesus ken pada' rerempah. Ja'e tam dah Ari Berenti Kerejo si sidoe pun mat berenti di rumahe lo'e, nunoe ukum Allah. Bolum bebeli' ke' tama' Yesus.
42024001	Ja'e dah ari Mingu bekolam nyama' nyeh sidoe mat bebeli' ke' guwo tama' Yesus, naban pada' rerempah.
42024002	Detang kinun poe betu tudong guwo tei' dah tebering dah deri lubang guwo.
42024003	Sidoe pun tamoe ke' delam, pie ke' bengkai Yesus si cum tomue.
42024004	Bemangam ati sidoe, lalu ketengah ngajie tei' temosie temeronyong dinyoe reng lelaki duwo ko' yeng bejue bedecar, mengkilat na' po kengkitar.
42024005	Gupoham sidoe betinoe, lalu nungkup ke' tanah. Pie lelaki duwo ko' nyeh tei' bepadah, "Nyeh gopai go kam ngogoe reng idup di tama' reng mati tue?" jie sidoe duwo ko'.
42024006	"Yesus tei' cum dah ditue! Iyo dah bengki' idup! Ingát noe kam ken pemadahe ke' kam nyomie, des iyo gei' di Galilea,
42024007	go iyo kin daham bepadah ke' kam ken iyo ca' diserah ke' reng bedoso, ca' mati di salip, dah nyoe dah ari pengentigoe iyo bengki' idup agei'," jie reng duwo nyingka' sidoe betinoe.
42024008	Dah nyoe sidoe betinoe mat teringáteam ken posan Yesus nyomie ponyoe.
42024009	Lintus sidoe pun ningal tama' nyeh, pulang ke' kota, madah semuya'e ke' murit Yesus sebelas ko' ken pada' murite layin jum.
42024010	Yeng madahe tei' Maria Magdalena, Yoana, ken Maria ino' Yakobus; pada' betinoe layin yeng namah sidoe tigo nyeh simah bepadah jum, ke' pada' pelantar posan Yesus,
42024011	pie pelantar posane tei' tarah ke' noe pecayoe ken gesah sidoe betinoe, go kaji murite lelaki nyeh paner dongéng modas-modasam.
42024012	Ja'e Petrus si ningo paner sidoe bungi nyoe iyo mat turun pamus, bebodap ke' guwo tama' Yesus. Detang kinun iyo nyunup merati ke' delam. Peratie tei' tingal kayin kapane dam; bengkai Yesus mat cum dah dinyoe. Dah nyoe iyo pun pulangam, simah betentanyoe lem atie nun, kajie pailah yeng mat tejedi.
42024013	Jedi ari nyoe pun do murit Yesus duwo ko' yeng bejelan nuju ke' kampong Emaus. Kampong Emaus tei' do sebelas pal ke' deng nyoe penjewohe deri Yerusalem.
42024014	Jedi kebonóng tongah jelan sidoe ngomóng ke' hal semuya' yeng gei' berue tejedi di Yerusalem.
42024015	Lalu nongah sidoe ngomóng becencugeh ponyoe tei' temosi do diret Yesusam manu deri belekang sidoe, lalu namah sidoe di tongah jelan.
42024016	Pie sidoe si numo' meratie tarah ke' noe tekenale ken iyo mat Yesus, seolah-olah mato sidoe tepempojam.
42024017	Jedi jie Yesus nyingka' sidoe duwo, "Hal pai yeng kam cencugeh tue, samel bejelan?" jie. Temosi tengoyóngam sidoe duwo di tongah jelan, mukoe koyut koníng tam susaham ati sidoe.
42024018	Lalu samut siko' yeng bedemo Kleopas, "Nyeh semuya' reng di Yerusalem," jie, "engo ku ngat kauam yeng noe tawu ken semuya' hal yeng gei' berue tejedi dinyoe," jie.
42024019	"Jolu pai?" jie Yesus. "Hal Yesus deri Nasaret nyeh keh," jie sidoe. "Go iyo penijum yeng bekuwaso, deri mulut sampai ke' kelakue. Allaham yeng ngesah pada' gewaie, sampai seruroh mensiyo pun ngangap iyo penijum yeng bekuwaso.
42024020	Pie pada' ketuwo pelayan demo ke' pada' ketuwo diret si nyerahe ke' gubernor, gei' diukum mati," jie, "lalu iyo mat mati disalip.
42024021	Kiro iyo noe mati nyeh kaji kami iyo mat Penulong Penyelamát yeng langko' ngelopas diret reng Israel deri penjajah. Pie tue dah tigo ari iyo mati nyeh, cum dah arap kami.
42024022	"Ja'e kami tekojut jum tadie, ningo gesah pada' murit betinoe. Go sidoe tadie bekolam nyama' manu ke' tama'e di guwo nun,
42024023	pie noe tetomu ke' bengkaie. Lalu sidoe pulang, begesah ken sidoe merati melekat die, yeng bepadah ke' sidoe ken Yesus dah idup agei'am.
42024024	Jedi kaban kami pun," jie, "do jum yeng manu ke' tama'e di guwo nun; kayin kapane pai mat do dinyoe, pas po dipadah le' pada' betinoe nyeh. Ja'e Yesus si cum diperati sidoe," jie sidoe duwo yeng bejelan ken Yesus.
42024025	Dah nyoe jie Yesus, "Wai, kam si mat tupal nar! Maring nar kam pecayo ken semuya' segelo yeng dipadah le' pada' penijum mie," jie Yesus.
42024026	"Sedang Kristus, penulong yeng dijenyi le' Allah kin mat ca' disensare ponyoame', kamei, po yeng dipadah le' pada' penijum. Jie penijum kin penulong nyeh mat ca' disensare lo'e, dah nyoe berue iyo diagong ken Allah di serugo nun," jie Yesus.
42024027	Dah nyoe Yesus nerang ngenjelas ke' sidoe semuya' yeng ditijum ke' hal iyo di segonáp Kitap Allah, betongai deri pada' buko' yeng ditulis le' Musa mie ken semuya' buko' penijum layin jum.
42024028	Jedi sidoe tei' ngomóng samel bejelan, lalu mat dah soma' ken kampong yeng dituju sidoe duwo ko'. Yesus tokohe gei' manseh na' melaju pejelane,
42024029	pie sidoe naháne. Jie sidoe, "Bemalam ditue ja' lo'e," jie. "Dah beroh dah ari," jie. Lalu iyo pun mat nayi' kei numpang di rumah sidoe.
42024030	Jedi dah nayi' tei' diaja' sidoe makan. Dah dudo' makan tei' lalu iyo mat ngenjepai roti, lalu bedoa, beterimoe kaseh ke' Allah. Dah nyoe roti nyeh dipocah-pocahe lalu dibecare ke' sidoe duwo ko'.
42024031	Dah dibecare tei' temosie sidoe pun mat tekenalam ken iyo mat Yesus, seolah-olah mencinángam mato sidoe. Tumas sidoe tekenal ken iyo Yesus tei' iyo pun sap! losiam, cumam awas sidoe agei'.
42024032	Lalu jie sidoe nyingka' betore, "Mat iyoam beh poe nyoe te'! Patutam go geram ati diret tadie, des iyo gei' ngomóng ken diret di tongah jelan, nerang ngenjelas Kitap Allah," jie. "Nyoe mat iyoame'!"
42024033	Jedi pas Yesus losi tadie ponyoe lintus pamus turunam sidoe duwo, bebeli' ke' kota Yerusalem, na' betomu ken murit Yesus yeng do dinyoe. Jedi tumas detang kinun tei' mat betomu ken murit Yesus yeng sebelas, yeng kebonóng bekumpol ken pada' murit layin jum. Ja'e yeng dolu begesah tei' pada' murit yeng bekumpol die, bepadah ke' sidoe duwo deri Emaus nyeh ken Yesus mat bengki' idup.
42024034	"Mat die, kamei," jie sidoe nyingka' reng duwo deri Emaus, "Tuwowe diret dah bengki' idup agei'am dah!" jie murite yeng rami nyeh. "Iyo dah nganyoe direte ke' Simon," jie.
42024035	Dah nyoe sidoe duwo deri Emaus pun begesah jum ke' hal yeng tejedi ke' sidoe des bejelan tadie ponyoe; lalu sidoe tekenal pun, jie, dah iyo ngembecar rotie ke' sidoe.
42024036	Jedi kebonóng sidoe gei' bekengkadu bekengkomong tei' temosie Yesusam temeronyong bediri di penenongah sidoe, lalu, "Tenáng amánam kam," jie.
42024037	Tekojut pada' sidoe, gupoham, go kaji sidoe tei' antu.
42024038	Ja'e jie Yesus nyingka' sidoe, "Gopai go kam gola'? Gopai go ati kam bemang?
42024039	Perati beh," jie, "bekal paku di kaki di jeri ku," jie. "Mat diret akuam to', kamei. Bom, kam na' nigue aku pun. Aku si do isei' tulang ku. Antu kin cum betuboh, cum beisei' cum betulang," jie.
42024040	Dah nyoe dianyoe ke' sidoe bekale di kaki ken jerie.
42024041	Pie sidoe tarah ke' bolum tentu pecayo, go gei' beati duwo, kangáp ge'em, ayah bikah ge'em. Mangko Yesus betanyoe ke' sidoe, "Nyeh do noe jolu kei sego ditue?"
42024042	Lalu diunyo' le' sidoe setukong ikan pangang.
42024043	Lalu iyo pun nyegoe di adap pada' sidoe.
42024044	Dah nyoe jie Yesus nyingka' sidoe, "Semuya' yeng tejedi ke' aku tue mie dah ku padah ke' kam des ku begelumo ken kam nyomie. Kin jie ku ca' dituntong pada' tijum yeng ditulis ke' hal diret ku lem buko' Kei' Musa, demo ke' lem pada' buko' penijum layin, demo ke' lem buko' Masmur," jie Yesus.
42024045	Lalu Yesus mat ngoba' pemiker murite, gei' sidoe jelas ken reti Kitap Allah.
42024046	"Tue," jie Yesus, "dah ditulis deri nyomie, go jie penijum kin Kristus, penulong yeng dijenyi Allah nyeh ca' disensare lo'e sampai iyo mati, dah nyoe bengki' idup dah ari pengentigoe.
42024047	Ditijum jum," jie Yesus, "ken posane ca' dipadah ke' semuya' benso mensiyo, betongai di kota Yerusalem. Posane ya'am semuya' mensiyo ca' bebeta' piker ke' hal dosoe, gei' dosoe diampun atas kuwaso demo Kristus.
42024048	Mangko kam," jie Yesus, "nyo' saksi aku, cuco' jum di lem tijum nyomie pun. Kam langko' bepadah ke' hal yeng kam dah merati.
42024049	Aku pun," jie, "langko' ngutus Roh Allah ke' kam, na' po yeng dah dijenyi le' Apa' ku mie. Pie kam," jie, "ca' betungu lo'e di Yerusalem, kei nungu Roh Allah deri serugo yeng langko' ngendiyam kam, gei' sempayo kam bekuwaso melaju semuya' posan ku tue," jie Yesus.
42024050	Jedi mátam. Dah nyoe Yesus ngulu murite sampai ke' soma' kampong Betania. Dah nyoe iyo ngangki' jerie lalu ngendolat pada' murite.
42024051	Kebonóng iyo ngendolate ponyoe iyo pun terangki' ke' serugo, bepencar deri murite.
42024052	Sidoe pun nungkup nyomah ke' iyo. Lalu dah nyoe pada' murite pun pulang ke' Yerusalem. Ayah bikaham ati sidoe.
42024053	Milang ari sidoe mokap di rumah kediyam Allah, mugi ken beterimoe kaseh ke' Sen.
43001001	Asal muloe, bolum do pai pai pun, Posan Payit nan do dah. Iyo nan begelumo ken Allah; malah ken paie mat Allah tei'am.
43001002	Deri asal muloe mie iyo nan do ken Allah.
43001003	Senika' pada' jolu yeng do nyeh mat diado le' iyo; cum jolu yeng noe diado le' iyo.
43001004	Iyo mat bungkong idup, lalu idup nyoe pun kei Tampa' nyo' pada' mensiyo, kei reng tawu ken jelan yeng mat yeng bujor yeng benar.
43001005	Di deniyo tue yeng sagam tam doso pun Tampa' nyoe manyah, noe tepadam; tarah ke' noe kalah tam sagam, serarat tampa' nyem.
43001006	Jedi mátam. Dah nyoe do jum reng siko' yeng diutus le' Allah; demoe Yohanes.
43001007	Yohanes diutus kei saksi ke' hal Tampa'. Maksute na' madah agah ke' hal Tampa', gei' pada' urang na'e pecayo ken Tampa'.
43001008	Yohanes si noe iyo Tampa' peh, pie iyo sebujor saksie nyem, kei reng tawu sopai yeng mat Tampa'.
43001009	Dah nyoe mátam, Tampa' yeng mat yeng manyah ke' tiyap ko' mensiyo nyeh mat manu ke' deniyo tue.
43001010	Hale deniyo tue si dipulah le' iyo, pie pada' mensiyo yeng dipulah le' iyo pun tarah ke' noe tekenale ken iyo des iyo detang.
43001011	Iyo detang ke' nenggeri direte pun pada' umát direte pun ngei'e nerimoe.
43001012	Ja'e separoe si do die yeng nerimoe, yeng pecayo ken iyo. Mangko tiyap ko' reng yeng pecayo ken demo iyo pun diborie kuwaso kei menjedi ana' Allah.
43001013	Yeng menjedi ana' Allah pun noe iyo caro mensiyo peh. Noe iyo go keturun Abraham peh, noe iyo tam gewai direte peh. Pie mat tam gewai diret Allaham, Sénam yeng nyuroh reng pecayo menjedi ana' Sen.
43001014	Jedi mátam. Yeng didemo Posan Payit nyeh mat manu ke' deniyo tue, menjedi mensiyo, lalu diyam ken diret mensiyo ditue. Ngelalu iyo diret merati pengunyo' pengaseh Allah ken semuya' kebenar Sen. Diret iyoam keterang Allah yeng gonáp. Kami mat merati keagonge, go iyo mat Ana' Kekaseh, Ana' Tungal Apa'e.
43001015	A, Yohanes Penyolam pun do besaksi ke' hal iyo, kuwang kawung elo engko bepadah ke' pada' reng rami. "Reng tuam to' yeng ku padah ke' kam nyomie," jie Yohanes Penyolam. "Kin jie ku do reng siko' yeng langko' detang dudi deri aku, pie pangkate jewoh tingie deri aku, go aku bolum do pun iyo nan doam," jie. Nyoe Ana' Kekaseh Allah, Posan Payit idup yeng diperati le' kami.
43001016	Jedi tam pengunyo' pengaseh Sen yeng tungang soh nyeh mangko pada' diret pun didolate belobeh-lobeh betamah-tamah, sampai noe teukor kaseh Sen ken diret.
43001017	Go pada' ukum Allah mie si dipadah ke' diret ngelalu Musa. Pie pengunyo' pengaseh Sen ken semuya' kebenar Sen si dijemín Sen ke' diret ngelalu Yesus Kristus.
43001018	Allah si noe koloe diperati le' mensiyo siko' pun. Pie Ana' Tungal diret Sénam, yeng nan begelumo mansa' ken Apa'e, iyoame' yeng nerang Allah ke' diret, gei' diret tekenal ken Sen.
43001019	Jedi mátam. Gesah saksi Yohanes ke' hal tugase potue ne. Jedi do pada' ugar agama Yahudi di kota Yerusalem yeng ingín na' tawu, Yohanes tue Kristus yeng dijenyi Allahei noei. Mangko sidoe di Yerusalem nyuroh pada' pelayan agama Yahudi ken wakele ca' manu ke' Yohanes, ca' betanyoe ke' iyo. Lalu sidoe pelayan pun mat manu ke' Yohanes. Detang kinun sidoe pun betanyoe. "Nyeh kau tue," jie sidoe, "sopai?"
43001020	Lalu Yohanes pun relo nyamute, iyo beterus terang madah direte gei' sidoe tawu. "Ku," jie, "noe iyo Kristus, penulong yeng dijenyi Allah peh," jie Yohanes.
43001021	"Nyeh mun ponyoe sopai máte kau tue?" jie sidoe. "Kau penijum Elia peh?" "Noe," samut Yohanes. "Nyeh, kau penijum agong yeng nan kami tantie peh?" jie sidoe. "Noe," jie Yohanes nyamut sidoe.
43001022	Pengabise, "Padaham máte kau tue," jie sidoe, "sopai kau tei', kei nyamán kami mulang kato ke' desiyan di Yerusalem yeng nyuroh kami nanyoe ke' kau," jie sidoe. "Sopailah kau tue, pai gewai kau ditue?"
43001023	Samut Yohanes, "Aku tue si," jie, "urang yeng ditijum le' penijum Yesaya mie na' detang. Kin jie Yesaya mie do reng kuwang kawung elo engko bepadah di padang puwang, yeng kei nyuroh reng memujor jelan kei Tuwowe yeng langko' detang. Akuam," jie Yohanes, "urange yeng disebut Yesaya mie."
43001024	Pie sidoe yeng diposan le' kelompok Parisi tei' gei' betanyoe agei'.
43001025	"Jedi jie kau tei' kau noe iyo penulong yeng dijenyi Allah, noe iyo Elia, noe iyo penijum agong yeng kami tantie. Mun ponyoe ken hak pailah kau nyolam reng?"
43001026	"Mat die ku nyolam reng lem ayie," jie Yohanes. "Pie do siko' yeng bekuwaso deri aku. Iyo si kenaken dah do dah to', di penenongah diret rami tue to', pie kam tarah ke' noe tekenal ken iyo.
43001027	Iyo detang ngajar si langko' dudi deri aku, pie iyo bekuwaso deri aku. Aku tue nyo' mucel senale pun noe patut, sa'am go na' ngelayane ngenggewai jolu penting, go aku beroh deri iyo," jie Yohanes nyingka' sidoe yeng betanyoe ke' iyo.
43001028	Sidoe bepaner bungi nyoe tei' di kampong Betania, piya' ke' mato ari idup soma' kenaming sungai Yordan, arong Yohanes nan nyolam reng.
43001029	Jedi pagie ponyoe Yohanes merati Yesus bejelan nuju ke' iyo. Lalu jie Yohanes nyingka' pada' reng dinyoe, "Tau beh kam. Reng nyoam Ana' Domo Allah, yeng diunyo' le' Allah kei ngapus doso pada' mensiyo.
43001030	Iyoame'," jie Yohanes, "urang yeng ku padah ke' kam mie, urang yeng cagar na' detang ngajar dudi deri aku, pie tarah ke' ugar deri aku. Go aku bolum do mie pun iyo serarat nan do dah," jie Yohanes.
43001031	"Kemuloe si aku pun," jie Yohanes, "bolum tawu ku jum ken iyo tue yeng diutus le' Allah kei penulong. Gewai ku nyolam reng lem ayie potue si kenaken maksut ku kei diret reng Israel tekenal ken iyo mun iyo dah detang.
43001032	-
43001033	Pi aku pun mat noe tawu sopailah kei penulong diret. Dah nyoe kin," jie, "ku nyolam iyo. Dah ku nyolame ku merati do Roh Allah turun renán di iyo. Ha, dah nyoe mat ingát ku ken posan Allah ke' aku, des Sen nyuroh ku nyolam reng. Go jie Sen sege' ku merati Roh Allah turun renán di siko' urang nyeh, nyoam kei boktie, kei aku tawu ken iyoam penulong diret, yeng langko' ngenjemín Roh Allah ke' mensiyo*.
43001034	"Jedi ku dah meratie ken mato kepalo diret ku, mat yakin ku nar, mangko ku besaksi ke' kam: reng tue mat Ana' Allah," jie Yohanes.
43001035	Jedi dah pagie ponyoe, ponyoe agei'am. Yohanes ken duwo ko' murite do di arong bokas sidoe bekumpol kemayie ponyoe.
43001036	Lalu Yesus pun do ngelalu arong nyoe agei'am. Merati do Yesus ngelalu tei' lalu jie Yohanes, "Tau beh kam! Nyoam Ana' Domo Allah," jie.
43001037	Jedi dah ningo paner Yohanes bungi nyoe tei' kededuwo ko' murite yeng namah iyo tadie ngenjurut Yesus.
43001038	Yesus pun ngelinga' ke' belekang, diperatie sidoe ngenjurut iyo, lalu iyo betanyoe, "Kam na' pai?" Sidoe pun betanyoe ke' iyo, "Rabi, dinaiam kediyam den?" jie sidoe. Rabi tei' retie guru.
43001039	Jedi jie Yesus, "Yo'am na' tamah pun kei kam merati arong kediyam aku." Lalu sidoe pun mat ngenjurute ke' rumah kediyame, lalu diyam dinyoe ken iyo ari nyoe, go mato ari pun dah beroh dah, dah jam empat ke' deng nyoe.
43001040	Jedi do reng bedemo Andreas, menyadie Simon Petrus. Andreas tei' siko' yeng ngenjurut Yesus kemayie ponyoe dah iyo ningo pemadah Yohanes.
43001041	Jedi mátam. Dah nyoe Andreas tei' sejurus ngogoe Simon menyadie direte, lalu dipadahe ke' Simon, "Kami dah betomu ken Mesias!" Mesias tei' retie Kristus, penulong yeng dijenyi le' Allah.
43001042	Lintus Simon diaja' le' Andreas manu ke' Yesus. Dah manu ke' Yesus lalu Yesus pun merati ke' Simon. "Kau," jie Yesus, "mat Simon, ana' Yona, dih? Ja'e kau langko' disapo reng Kepas," jie. Kepas samo ken Petrus; retie betu.
43001043	Jedi dah pagie ponyoe Yesus na' ke' Galilea. Dah detang ke' Galilea iyo betomu ken reng bedemo Pilipus. Jedi jie Yesus nyingka' Pilipus, "Yo'am, tamah aku, ento' murit aku." Lalu Pilipus pun ngenjurute.
43001044	Pilipus tei' deri kampong Betsaida; Andreas ken Petrus pun deri kampong nyoe jum.
43001045	Lalu mátam. Dah nyoe Pilipus ngogoe reng bedemo Natanael die. Jie Pilipus, "Kami dah betomu dah," jie, "ken urang yeng ditijum le' Musa mie di Kitap Ukum Allah, ken ditijum jum le' pada' penijum diret mie. Kami dah betomu dah ken urange! Demoe Yesus, ana' Yusup, deri kampong Nasaret," jie.
43001046	"Deri Nasaret peh?" jie Natanael. "Noe ken do urang yeng ugar diado di kampong Nasaret, engo ku," jie Natanael. Ja'e jie Pilipus, "Yo'am, kau na' meratie kinun, kei kau mat tawu ken urange," jie.
43001047	Jedi Natanael tei' mat diantare ke' Yesus. Jedi jie Yesus dah merati Natanael, "A, tue ne reng Israel yeng patoh, yeng bujor benar," jie Yesus.
43001048	Jie Natanael, "Nyeh donai kau dah tekenal ken aku?" Go Natanael ken Yesus kin noe koloe betomu. Samut Yesus, "Ne, bolum kau dipanu le' Pilipus tadie pun aku dah ketawu ku dah ken kau, des kau belinong di beroh kayu buwah ara," jie.
43001049	"Guru," jie Natanael, "kau mat Ana' Allah! Kau mat rajo reng Israel!"
43001050	Jie Yesus, "Dah pecayo dih kau Natanael? Teruhal berue ge' sikit nar yeng kau ningo, ngat go jie ku ku ketawu ken kau belinong di beroh kayu buwah nyeh. Sedang kau langko' merati keenah keaneh yeng kepala' enah deri nyoe, Natanaelei," jie Yesus.
43001051	"Go kam," jie Yesus, "langko' merati langi' tekoba', ken langko' merati pada' melekat Allah pulang mansang deri deniyo ke' serugo tam gewai aku Ana' Mensiyo."
43002001	Jedi mátam. Dah lusoe ponyoe do reng sabat di kampong Kana di peloya' Galilea. Ino' Yesus pun nongah do dinyoe.
43002002	Yesus ken pada' murite pun diunang jum nyo' ngabang dinyoe.
43002003	Jedi mátam, kebonóng reng sabat tei' poe bis ayie angure. Dah nyoe ino' Yesus bepadah ke' Yesus. Jie ino'e, "Ayie angur sidoe, tau ku, bis dah."
43002004	Pie Yesus nyamute, "Gopai go den bepadah ke' aku?" jie. "Tue bolum jengkahe nyo' aku nganyoe keagong ku," jie.
43002005	Pie numo' pun ponyoe manseh ngeresudu'am ino'e. Jie ino'e nyingka' pada' pelayan nyeh, "Pai-pai ja' yeng disurohe kaloe ca' digewaiam, beh?" jie.
43002006	Jedi mátam, di soma' sidoe tei' do nam buwah tepayan yeng selomo dipakai nyo' adat pemeso' reng Yahudi. Muwáte mun diisei' rato-rato seratus liter.
43002007	Jedi dah nyoe jie Yesus nyingka' pada' pelayan nyeh, "Tepayan tue diisei' ken ayie bujor, beh?" Lalu mátam, tepayan nyoe mat diisei' sidoe sampai elep.
43002008	Dah nyoe jie Yesus, "Kedo'am sikit, beyiam ke' ketuwo gewai nyeh," jie. Lalu mat dikedo' le' sidoe sikit ayie nyeh, mat dibeyie ke' ketuwo gewai nyeh.
43002009	Dah nyoe ketuwo gewai pun mat ngicap ayie yeng dah menjedi ayie angur, pie iyo noe tawue deri nailah pada' pelayan buleh ayie angur nyeh. Pada' pelayan si tawue dah. Jedi dah dikicape le' ketuwo gewai nyeh dah nyoe ketuwo tei' manu ke' penganting lelaki.
43002010	("Paling nyamán ayie angur kau tue,") jie. "Selomoe si, so ku, yeng biso yeng dibiling reng dolu; dah nyoe, dah reng sabas kit minúm nyeh berue reng ngembiling yeng kurang kit bisoe. Pie kebelike kau tue yeng paling panci, yeng biso nyeh gei' kau laying lo'e; berue tuam kau ngeluware," jie ketuwo gewai nyeh.
43002011	Nyoe keenah keaneh yeng pertamo yeng digewai le' Yesus; mat digewaie di kampong Kana di peloya' Galilea. Dinyoe iyo ngenyato keagonge, ken pada' murite pun mat pecayo ken iyo.
43002012	Dah nyoe Yesus turun ke' kampong Kapernaum die, beroto ken ino'e ken pada' menyadie nyeh ken pada' murite ge'em. Sedena' bemalam dinyoe empat limo malam.
43002013	Jedi mátam. Dah reng Yahudi na' ngerinah Ari Raya Ngelalu nyeh Yesus pun ke' Yerusalem.
43002014	Tang ke' Yerusalem tei' di kolong rumah kediyam Allah tei' diperatie do pada' reng ngenjuwal pada' sapi, domo ken burong dero opai nyo' pesaling reng, a, ken pada' penukar duwit pun do dinyoe.
43002015	Dah nyoe Yesus mulah penyipat deri sogoe, lalu semuya' sidoe simah ditunonge deri rumah kediyam Allah nyeh, ken pada' sapie ken domoe ge'em. Pada' meja penukar duwit nyeh tei' simah dibelungang dibelengi'e, sampai belengkapur pada' jolue.
43002016	Dah nyoe Yesus bepadah ke' pada' reng yeng ngenjuwal burong dero die, "Dialeham keluwar nun pada' jolu deng tue! Go tue rumah Apa' ku! Jediam kam makaie to' rumah kam bedegang," jie.
43002017	Dinyoe pada' murite pun teringát ken yeng ditulis di lem kitap Allah nyomie yeng bungie potue, Mat ugas ngatam kaseh ku ken rumah kediyam Den, sampai mereruwap ati ku entam dipulah reng tokoh nyoe," jie. (Masmur 69:9)
43002018	Jedi mátam. Dah merati gewai Yesus nunong pada' pedegang tei' dah nyoe pada' ketuwo reng Yahudi pun betanyoe ke' Yesus. "Sopai yeng nguwaso kau ngenggewai tue?" jie. "Boh kau mulah keenah keaneh nyo' ngembokti kuwaso kau di adap kami tue," jie.
43002019	Jedi jie Yesus nyamute, "Mun rumah kediyam Allah tue dirancang dirongko kam si aku langko' mulahe agei' lem tigo ari," jie.
43002020	Samut reng Yahudi tei', "Dah empat puloh nam tawun dah reng nukang rumah kediyam Allah tue," jie. "Noe ken konai kau na' mulahe lem tigo ari nyem," jie sidoe.
43002021	Pie sidoe noe tawue ken Yesus ngomóng pakai belelawut. Rumah kediyam Allah yeng dimaksut Yesus tei' ya'am tuboh direte.
43002022	Jedi lamat belamat, dah iyo mat mati ken bengki' idup agei' nyeh mat teringátam murite ken omónge bungi nyoe mie. Lalu sidoe pun mat pecayo ken Kitap Allah ke' hal iyo; sidoe mat jelas ken omónge ari nyoe ke' hal direte mat-mátam.
43002023	Jedi mátam. Des Yesus nyamut Ari Raya Ngelalu di Yerusalem nyeh mat benya' reng yeng pecayo ken iyo mat Kristus, penulong yeng dijenyi le' Allah, tam sidoe merati keenah keaneh yeng dipulahe.
43002024	-
43002025	Pie Yesus si noe yakin ken sidoe mat pecayo, go iyo kin tawue ken ati pemiker semuya' mensiyo. Noe ge' sa' dipadah reng layin ke' hal ati betor; iyo dah tawue dah.
43003001	Jedi do siko' ugar agama Yahudi deri kelompok Parisi. Demoe Nikodemus.
43003002	Jedi dah malam ari ponyoe iyo mat manu ke' Yesus. Lalu jie nyingka' Yesus, "Guru," jie. "Kami dah tawu kami bisam dah ken kau mat guru yeng diutus le' Allah. Boktie go pada' keenah keaneh yeng dipulah kau. Mat cum reng yeng mampu ngenggewai pada' keenah keaneh tokoh nyoe cuwali Allah nyerotoe," jie Nikodemus.
43003003	Yesus nyamute potue. "Aku madah kau yeng mat: Mun reng noe diado agei' si iyo mat noe tekawum des Allah disomah kei rajo," jie Yesus.
43003004	"Konai reng dah tuwo na' diado agei'?" jie Nikodemus. "Noe ken tawu na' tamoe ke' kanong ino'e agei', gei' diado agei'," jie.
43003005	Samut Yesus, "Pi mátam te', yeng ku padah ke' kau: Diado sekali caro mensiyo noe cukup. Ca' diado pengenduwo kali, diado le' Roh Allah, berue reng mampu dikawum des Allah disomah kei rajo.
43003006	Tuboh engkas ngado tuboh nyem; roh ngado roh. Tuboh mensiyo buleh idup nyeh tam diado le' ino'e. Pie roh si mun na' buleh idup ca' diado le' kuwaso Roh Allah.
43003007	Jedi nang na' kau kangáp mun ku madah ken kam ca' diado duwo kali.
43003008	"Mat die ke' hal roh si noe ketawu urang. Pie perbeninge keedah angín. Angín kin ngenciyup ke' ulu ke' ilie. Bungie si kedingo reng, pie unáne noe tekenal reng; reng noe tawu reng deri nai iyo tomus ken konai penujue. Jedi ponyoe jum senika' reng yeng diado caro roh. Mat nyato ken iyo dah buleh idup beru, numo' pun noe awas ken mato diret caro iyo bulehe pun," jie Yesus.
43003009	"Koti jolu yeng dipadah kau na' tejedi?" jie Nikodemus nyingka' Yesus.
43003010	"Wai," jie Yesus, "noe tawu kau peh? Kau kin ugar agama, pi manseh noe tawu kau, poe, ken maksut pemadah ku ke' hal idup beru," jie Yesus.
43003011	"Pi ku madah ke' kau jolu yeng mátam. Kami ngomóng ke' hal yeng kami tawu, kami madah hal yeng dah kami merati, pie kam Parisi manseh siko' pun cum yeng pecayo ken saksi kami," jie Yesus.
43003012	"Semalang ke' omóng ku ke' hal yeng tejedi di deniyo tue," jie, "kam noe pecayo, sa'am go ku na' begesah ke' hal yeng tejedi di serugo, ke' hal keidup beru. Konai kam na' pecayoe?
43003013	Teruhal ku mat behak madah ke' kam ke' hal serugo, go asal ku deri nunam. Mensiyo si siko' pun cum yeng dah ke' serugo lalu pulang ke' deniyo tue nyo' madah reng ke' hal dinun. Pi aku yeng didemo Ana' Mensiyo si seli deri nunam, dah nyoe ku turun ke' deniyo tue. Mangko ku mat behak ngajar ke' hal serugo," jie Yesus.
43003014	"Jedi yeng langko' na' tejedi gi," jie Yesus, "na' po des Musa nganyo' ular temego di adap reng rami mie*. Ponyoe jum," jie, "aku tue gi, yeng didemo Ana' Mensiyo. Aku ca' dianyo' di adap reng rami jum,
43003015	sempayo senika' reng yeng pecayo ken aku nomu ke' idup yeng cum berudu mati," jie Yesus nyingka' Nikodemus.
43003016	Go ugas bosaiam kaseh Allah ken mensiyo di deniyo tue, mangko diunyo' Sen ken Ana' Sen yeng tungal. Sopai-sopai ja' yeng pecayo ken Ana' Sen tei' cagar noe losi nayáp, malah ken paie nomu ke' idup yeng cum berudu mati.
43003017	Tuju maksut Allah ngirum Ana' Sen ke' deniyo tue pun noe iyo kei ngendecing kesalah mensiyo peh, pie kei nyelamát mensiyo deri dosoe.
43003018	Reng yeng pecayo ken Ana' Sen si noe didecing kesalahe. Pie reng yeng noe pecayo si dah didecing dah kesalahe. Kesalahe tei' tam iyo noe pecayo ken demo Ana' Allah yeng tungal.
43003019	Sidoe didecing diukum pun go ayahe ken sagam. Teruhal Tampa' si dah detang dah ke' deniyo tue. Pie mensiyo ayahe ken sagam, sie ken tampa', go keragam mensiyo mat jat.
43003020	Berang reng bekeragam jat kin sie ken tampa', ngei'e manu ke' tampa', gola' diketawu reng ken keragame yeng jat.
43003021	Pie reng yeng ngenggewai yeng mat si mat na'e manu ke' tampa'. Go iyo na'e manu ke' tampa' nyeh go dinyoe mat nyato ken gewaie yeng panci nyeh bungkonge mat deri Allaham.
43003022	Jedi mátam. Dah nyoe Yesus ken pada' murite turun ke' peloya' Yudea, diyam dinyoe lo'e, ken nyolam pada' reng yeng manu ke' iyo.
43003023	-
43003024	Ketiko nyoe Yohanes kin gei' bolum dipenjero. Jedi Yohanes pun nyolam reng jum, di ateh Ainon di soma' Salim, go dinyoe ayie pun bosai. Nan do reng yeng manu ke' Yohanes minta' disolame.
43003025	Jedi mátam. Dah nyoe do separo murit Yohanes yeng becencugeh ken siko' reng Yahudi ke' hal adat pemeso'.*
43003026	Mangko sidoe manu ke' Yohanes. "Guru," jie sidoe. "Ingát noe kau ken reng yeng do beroto ken kau di seborang sungai Yordan nun mie, yeng dipadah kau Ana' Domo Allah? Dingo beh!" jie. "Tue iyo dah nyolam reng jum, sampai bederum reng manu ke' iyo die," jie murit Yohanes nyeh.
43003027	Jedi samut Yohanes, "Nyoe kin tam kuwaso Allah, go diret mensiyo kin mat cum kuwaso diret, cuwali diunyo' le' Allah.
43003028	(A, Sen nguwaso aku mie pun nyo' ku memparang jelan, gei' reng manu ke' iyo.) Kam pun to' saksi pendukong ku, go semuya' kam mat ningo aku bepadah mie ken aku noe iyo Kristus, penulong yeng dijenyi le' Allah peh, pie aku mat diutus kei ngulu iyo, kei memparang jelan nyo' iyo.
43003029	"Mat patutam reng rami nyeh dah manu ke' iyo pun. Ibarat ke' reng sabat din penganting betinoe nyeh kin mat engku penganting lelaki. Jedi mat patutam mun iyo manu ke' lakie. Do aku si keedah pengapi' lelaki nyem, yeng gewaie kei nyiyáp semuya' segeloe to' penganting lelaki nyeh. A, mun penganting lelaki nyeh dah mat sabat ken cagar binie nyeh bedeke' pengapi' nyeh isin dengki! Malah ken paie ayah bikaham! Mat ponyoame' aku tue, kamei. Mat ngatam keayah bikah ku ningo pada' reng rami dah manu ke' Yesus!
43003030	Mat patutam kuwaso iyo ca' kin mansang, ken kuwaso aku ca' kin bekekurang
43003031	Go reng yeng berasal deri serugo nyeh mat nguwaso semuya' segenoe. Reng yeng berasal deri deniyo si iyo mat reng deniyo tei'am; panere pun paner reng di deniyo tue nyem, go iyo noe koloe merati serugo. Pie reng yeng berasal deri serugo nyeh mat nguwaso semuya' segenoe.
43003032	"Iyo si besaksi madah ke' hal yeng diperati ken yeng didingo direte di serugo nun. Pie celoe sikitam reng yeng pecayo ken hal yeng disaksie.
43003033	-
43003034	"Teruhal kin iyo mat diutus le' Allah; yeng dipadah le' iyo pun mat posan payit Allah tei'am. Kuwaso Roh Allah pun dijemín Sen ke' iyo belobeh-lobeham. Mangko sopai pun yeng pecayo ken saksi iyo si maksute sidoe setuju lem atie nun ken yeng dipadah le' Allah mat-mátam.
43003035	Go iyo mat Ana' Allah; Allah Apa' pun mat kaseh ken Ana' Sen, mangko semuya' segeloe dah diserah Sen dah ke' Ana' Sen.
43003036	Mangko sopai ja' yeng pecayo ken Ana' Sen tei' mat idup seora'-ora'eam, pie sopai ja' yeng ngei'e tuno' taalo' ke' Ana' Sen si mat cum ngicap kaliam idup yeng tan seora'-ora'eam, malah ken paie iyo serarat nangong ukum Allah yeng borat nyem," jie Yohanes.
43004001	Jedi mátam te'. Dah nyoe poe pada' reng Parisi pun kedingoe jum ke' hal reng rami yeng disolam to' murit Yesus. Sidoe yeng disolam to' murit Yesus tei' poe benya' deri yeng disolam Yohanes pun.
43004002	Ja'e yeng mat si noe iyo Yesus peh yeng nyolam reng. Pada' murite die yeng nyolam pada' reng rami yeng manu ke' Yesus.
43004003	Jedi mátam. Ngaso pada' reng Parisi dah dipadah ke' hal pada' reng rami yeng manu ke' iyo nyeh dah nyoe Yesus Tuwowe pun ningal peloya' Yudea, pulang agei' ke' Galilea.
43004004	Jedi na' pulang tei' pie iyo meraso tedorong lem atie ca' dolu ngerudu peloya' Samaria die.
43004005	Jedi mátam. Bejelan ngerudu peloya' Samaria tei' detang ke' kampong Sikar. Sikar soma' tentanah yeng dilileh Kei' Yakub ke' ana' sen Yusup nyomie.
43004006	Jedi di tentanah nyoe, soma' kampong Sikar tei' do ayie tengkelubang. Demoe Sumor Yakub. Jedi mátam. Yesus sidoe dah tongah ari ponyoe detang ke' soma' kampong Sikar. Yesus mat kopoe peraso bejelan, lalu berenti, namput dinyoe do sumor, dudo' ponyoam di pinger sumor Yakub.
43004007	-
43004008	Bedireteam iyo dudo' dinyoe; murite go manu ke' kampong na' moli jolu kei sego. Jedi kebonóng iyo dudo' dinyoe do detang siko' betinoe reng Samaria, na' ngencawo'. Dah nyoe jie Yesus nyingka'e, "Ta' ge' ayie kau cawo' nyeh nyo' ku insup beh?"
43004009	Samut reng betinoe, "Wai enah nar," jie, "kau minta' ayie insup deri aku, sedang kau reng Yahudi, aku reng Samaria, sa'am go aku betinoe!" jie. Nyuroh iyo kangáp nyeh go reng Yahudi ngei'e betegur begewol ken reng Samaria.
43004010	"(Mang pun enah aku minta' ayie insup deri kau, go menurute kau yeng ca' minta' deri aku!)" jie Yesus. "Ja'e go kau noe tawu kau ken pengunyo' Allah yeng Sen na' unyo' ke' kau, ge'em noe tawu kau sopailah aku tue yeng minta' ayie insup ke' kau. "Kira' kau tawu si," jie, "kau die yeng minta' deri aku, gei' aku ngunyo' ke' kau ayie yeng nyuroh kau idup," jie Yesus.
43004011	"Ne," jie betinoe nyeh, "pai kei kau ngamie," jie, "go sumor tue delam nar, kau pun cum jolu nyo' kau ngencedoke.
43004012	Konai kau na' ngamie ayie yeng nyuroh reng idup? A, gola' maksut kau na' deri sumor layin pun," jie, "go sumor tue yeng koloe nyo' Kei' Yakub desiyan insup, demo ke' ana' sen ken pada' ingún pemurun sen pun. Nyeh kau ngangap diret kau tingie deri Kei' Yakub peh, go kau na' ngamie ayie layin deri yeng tue?" jie reng betinoe nyeh.
43004013	Samut Yesus, "Pie pada' reng yeng insup ayie tue, dah kaloe kit coko' na' insup agei'," jie.
43004014	"Ja'e sopai ja' yeng insup ayie yeng ku unyo' si puwasam, cumam iyo coko' insup agei' seora'-ora'eam. Malah ken paie ayie yeng cagar ku unyo' nyeh langko' na' po lubang ayie yeng nan serarat ngamol meruwap, sempayo yeng nginsupe idup seora'-ora'eam," jie Yesus.
43004015	"Unyo'am ayie nyoe ke' aku," jie betinoe nyeh, "kei aku noe nan coko' insup, gei' noe sa' milang ari pulang mansang ngencawo' kitue," jie.
43004016	Samut Yesus, "Pulangam lo'e," jie, "kau ke' rumah kau, madah jodo kau, dah nyoe kam bebeli' kitue agei'," jie.
43004017	"Ku cum jodo ku," jie betinoe nyeh. "Mátam jie kau nyeh cum jodo kau," jie Yesus,
43004018	"go yeng mat si kau dah limo kali begenti jodo, ken yeng menjedi seberumah kau tue pun begolut nyem, noe dipejodo reng peh. Mat benaram to' kato kau ken cum jodo kau," jie Yesus.
43004019	Ningo panere bungi nyoe samut reng betinoe tei', "A, tue mat tawu ku dah ken kau mat siko' penijum," jie.
43004020	"Jedi mun kau penijum," jie reng betinoe nyeh, "ku na' betanyoe ke' kau. Jedi jie akei' puyang kami si mun na' nyomah ke' Allah ca' di Buki' Gerasim tue, pie jie benso kam reng Yahudi nyeh mun na' nyomah ke' Allah ca' di kota Yerusalem nyem, noe buleh di layin. Nai si yeng mat?" jie betinoe nyeh.
43004021	-
43004022	Samut Yesus nyingka' reng betinoe nyeh, "Kam reng Samaria nyeh noe tekenal kam ken Allah yeng kam somah: sebujor nyomaham, sebenare ken Allah noe tekenal kam. Kami reng Yahudi si," jie, "mat tekenal ken Allah yeng disomah kami. Sen mat nganyoe diret Sen ke' kami, go reng yeng kei Penulong pada' mensiyo pun buboh ampeh reng Yahudi die. "Pi kau," jie Yesus, "ca' pecayo ken pemadah aku tue. Go dah nyoe gi," jie, "noe ge' die penting arong reng nyomah ke' Allah Apa' diret, noe ge' ca' di buki' tue, noe ge' ca' di Yerusalemam.
43004023	-
43004024	Go dah nyoe gi--malah ken paie ketiko tue pun betongai dah jengkahe, ento' reng nyomah ke' Allah Apa' dinai-nai pun, entam dikuwaso le' Roh Sen yeng madah yeng bujor yeng benar ke' hal Allah. Go Allah tei' Roh. Mangko ngat reng yeng dikuwaso le' Roh Sénam yeng tawu nyomah ke' Sen secaro yeng mat. Go mat reng yeng tokoh nyoam yeng diingín dicinto le' Allah kei nyomah ke' Sen," jie Yesus.
43004025	Samut betinoe nyeh, "Ku pun tawu ku dah ken Kristus, penulong yeng dijenyi le' Allah langko' na' detang, yeng didemo reng Kristus. Dah iyo detang si iyo langko' ngajar nerang semuya'e ke' diret, deri epun sampai ke' ujonge," jie.
43004026	Samut Yesus, "Akuam to' urange yeng kau sebut te'. Mat akuam to' yeng ngomóng ken kau tue," jie Yesus.
43004027	Jedi mátam. Kebonóng iyo ngomóng detangam pada' murite yeng tadie ponyoe ke' kampong Sikar. Kangápam sidoe merati iyo ngomóng ken reng betinoe. Pie siko' pun cum murite betanyoe ke' betinoe nyeh pai gewai iyo kinyoe. Ke' Yesus pun cum yeng betanyoe gopai go iyo bepaner ken reng betinoe nyeh.
43004028	Jedi dah nyoe reng betinoe nyeh ditingale ming bedah ayie yeng dicedoke tadie, lalu iyo pulang ke' kamponge, lintus bepadah ke' pada' reng dinyoe.
43004029	"Tau beh kam," jie, "urang yeng betomu ken aku dinun tawue bisam iyo ngenggesah pada' kebeyat ku," jie. "Engo ku pai nawue iyoam Kristus, penulong yeng dijenyi Allah," jie. "Na' meratie yo'am kam kinun."
43004030	Lintus mat turunam jum pada' reng yeng ningoe, namahe manu ke' arong bokase iyo ngomóng ken Yesus tadie.
43004031	Jedi sepeningal betinoe nyeh tei' pada' murit Yesus simah ngaja'e makan. "Yo' makanam, guru," jie sidoe.
43004032	"Yo'," jie Yesus. "Pie aku si do jolu kei sego yeng kam noe tawu," jie.
43004033	Dah nyoe jie pada' murite nyingka' betore, "Sopai nin beh," jie, "doei reng ngunyo' jolu kei segoe tingal diret tei'?"
43004034	Pie jie Yesus, "Aku si," jie, "pemakan ku tuno' taalo' ke' kemawo' Allah yeng ngutus ku ke' deniyo tue. Sal ge' ku nyanto' tugas ku yeng diserah Sen ke' aku si ibarat ke' makan din sabasam," jie.
43004035	"Tue pun," jie Yesus, "dah jengkahe dah nyo' diret bekoyo bekerejo. O, jie reng, suba'am; umo tue bolum tawu digotam; ca' empat bulan agei' berue tawu digotam. Pi ti beh, kam! Pantauam pada' mensiyo yeng keedah umo yeng sedang dah na' digotam!
43004036	Ha, tue pun kebonóng reng ngotame; upahe pun mulai do, yeng tan seora'-ora'eam. Mangko beyi' reng nugal beyi' reng ngotam samo beayah bikah.
43004037	"A, jedi," jie Yesus, "mat po jie perbeso reng, Do yeng nugale do yeng ngotame.
43004038	Go aku ngutus kam," jie, "gei' ngotam di umo yeng noe ditugal diret kam. Ibarat ke' umo din urang yeng ngerejoe, dah nyoe kam pun untong go kam ngotame," jie Yesus.
43004039	Jedi mátam. Dah reng betinoe tadie ngenggesah ke' hal Yesus do madah semuya' kebeyate tei' mat benya' reng Samaria yeng sekampong nyoe yeng pecayo.
43004040	Mangko sidoe mat manu ke' Yesus di Sumor Yakub, lalu muhún mampal gei' iyo diyam di kampong sidoe. Lalu iyo pun mat beronga' duwo ari duwo malam dinyoe, ngajar sidoe.
43004041	Jedi ningo omóng Yesus tei' mat kin popah-popah pemenya' reng yeng pecayo.
43004042	Lalu jie pada' reng pecayo nyingka' reng betinoe nyeh, "Tue kami pecayo pun," jie, "sekurang dah ningo deri kau, malah ken paie dah diret kamiam yeng ningoe. Mangko kami mat yakin nar ken iyo tue mat Penulong Penyelamát pada' mensiyo di deniyo," jie pada' reng Samaria di kampong nyoe.
43004043	Jedi mátam te'. Dah duwo ari beronga' di Samaria nyeh dah nyoe Yesus pun bebeli' ke' Galilea.
43004044	Go kin mat diret iyoam yeng dah bepadah, ken reng penijum nan noe diterimoe dihormát nyem le' pada' reng di nenggeri seli direte. Mangko iyo bebeli' ke' Galilea, noe iyo ke' Yudea peh.
43004045	Jedi dah detang ke' Galilea tei' iyo mat dialu diterimoe le' pada' reng Galilea. Go sidoe kin dah merati semuya' gewai iyo di Yerusalem mie, des iyo nyamut Ari Raya Ngelalu mie, go sidoe do jum di Yerusalem ketiko nyoe. Mangko iyo mat dialu diterimoe panci le' pada' reng di Galilea.
43004046	Jedi lamat belamat Yesus pulang agei' ke' kampong Kana di peloya' Galilea. Kampong Kana nyeh kampong yeng bokas iyo nyuroh ayie bujor menjedi ayie angur mie. Jedi do jum siko' wakel rajo di kampong Kapernaum, yeng jewoh deri Kana. Ana'e tei' saki' uyoh.
43004047	Jedi dah nyoe kedingo wakel rajo tei' ken Yesus dah detang deri Yudea, nongah do di kampong Kana. Lalu wakel nyeh turun deri Kapernaum manu ke' Yesus di kampong Kana. Detang kinun tei' lalu iyo minta' na' nyuroh Yesus detang ke' Kapernaum, membeyi' ana'e go mat dah uyoh nar, tingal penyawo di dedoe dam.
43004048	Jedi jie Yesus, "Kam," jie, "keh kam pecayo, cuwali merati aku ngenggewai keenah keaneh."
43004049	Pie wakel tei' ngemoran minta' tulong. "Pa' Guru," jie, "copatam kinun, ana' ku tingal penyawo di dedoe dam."
43004050	Samut Yesus, "Ana' kau dah beyi' dah," jie. "Bom na' pulang pun." Wakel rajo nyeh pun pecayo ken omóng Yesus, lalu turun pulang ke' kampong direte nun.
43004051	Di tongah jelan iyo betomu ken pada' ulune. Jedi jie ulune, "Ana' kau dah beyi' dah!"
43004052	Lalu dijeriji'e le' wakel rajo nyeh pai mayo ari ana'e beyi'. Samut sidoe, "Lopas tongah ari kemayie," jie, "jam satu ke' deng nyoe iyo beyi'am."
43004053	Lalu mat tesima'eam le' apa'e ken mat pas jam satu kemayie ponyoe Yesus madah ken ana'e dah beyi'. Lalu iyo ken pada' seberumahe pun pecayoam ken Yesus.
43004054	Jedi mátam. Nyoe petanah petano yeng keduwo yeng dipulah le' Yesus di Galilea. Mat dipulahe di Galilea dah iyo ningal Yudea mie.
43005001	Dah nyoe Yesus ke' kota Yerusalem, tam dinun pada' reng Yahudi nongah ngalu nyamut ari raya agama Yahudi.
43005002	Jedi di kota Yerusalem di soma' Pintu Gerbang Domo nyeh do kolam nyo' reng manei'. Kolam nyeh demoe Betesda lem paner Ibrani. Di pinger Kolam Betesda kiboe kanáne di sekelilinge dipulah reng belantai beatap nyo' reng betedoh, keedah kaki limo bepetak-petak, limo petak semuya'e.
43005003	Jedi di kaki limo nyeh nan bisei' pada' reng saki': reng butoe, reng mayus, reng timpang, opai, do bisam dinyoe, nan ngalai-ngalai nyem dinyoe. [Go sidoe ngalai dinyoe go nungu ayie meruwap.
43005004	Go bedes-dese do melekat Allah turun ke' kolam ngengguda' ayie. Sal ge' ayie meruwap sopai yeng dolu ngencabur nyeh sengkunyong beyi'am deri penyaki' pai pun yeng diidape. Nyoam go pada' reng saki' nyeh rami ngalai nungu dinyoe.]
43005005	A, di antaro pada' reng saki' nyeh do siko' reng lelaki yeng dah tigo puloh lapan tawun ngidap penyaki'e.
43005006	Jedi mátam. Dah Yesus detang ke' Yerusalem tei' iyo do merati reng yeng dah 38 tawun pelamate iyo saki'. Tawu jum Yesus ken iyo dah melamat nyoe saki'. Lalu jie Yesus nyingka' reng saki' nyeh, "Nyeh kau na' beyi' peh penyaki' kau?"
43005007	Samut reng saki' nyeh, "Na' ku beyi'," jie, "nyoam go ku betungu ditue to'. Pi aku go cum urang nulong ku ngencabur ke' lem ayie," jie, "des ayie ngamol meruwap. Sal ge' ku begenset na' manu ke' ayie," jie, "nan betor layin nyem umán dolu terojun ke' lem ayie nun, lalu iyoam yeng beyi', aku si noe."
43005008	Dah nyoe jie Yesus, "Bengki'am kau, moe," jie. "Jentingam tikar kau," jie, "bejelanam kau."
43005009	Tumas Yesus bungi nyoe semorie mat beyi'am reng nyoe, lalu bengki', dijentinge tikare, mat bejelanam. Ari nyoe si ari Saptu, Ari Berenti Kerejo.
43005010	Jedi ngaso ari Saptu lalu pada' pemimpin reng Yahudi simah nyacue reng yeng dipebeyi' tadie, go iyo nyenting tikare. "Tue ari Saptu," jie sidoe. "Kau nang na' meyie tikar kau," jie, "nyoe ngelangar deri ukum agama diret."
43005011	Pie samut reng yeng bokas saki' tadie, "Tam reng yeng membeyi' ku tadie nyeh keh; iyoame' nyuroh ku ca' nyenting tikar ku," jie.
43005012	Jie sidoe, "Nyeh sopai nyuroh kau ca' tokoh nyoe?"
43005013	"Tah beh, noe tawu ku jum," jie reng yeng dipebeyi' nyeh, go iyo mat tarah ke' noe tekenale ken sopai Yesus, entam Yesus mat losi nayáp di tentaro pada' reng rami dah iyo membeyi'e tadie.
43005014	Ja'e dah kaloe ponyoe Yesus betomu agei' ken reng nyoe, di rumah kediyam Allah. Dah nyoe, "Kau," jie Yesus, "kau dah beyi' tue jediam kau bedoso, kei kau noe kepala' sensare dah nyoe gi," jie.
43005015	Dah nyoe reng bokas saki' nyeh bebeli' ke' pada' pemimpin reng Yahudi, madah ken mat Yesus, poe, yeng membeyi'e tadie ponyoe.
43005016	Dah nyoe pada' pemimpin reng Yahudi tei' mat bemunsoh ken Yesus, nyensaree, go iyo membeyi' urang des ari Saptu.
43005017	Pie jie Yesus nyingka' sidoe pemimpin nyeh, "Aku," jie, "go Apa' ku ge' nan serarat bekoyo nulong reng; aku pun ponyoe jum."
43005018	Pie ningo omónge bungi nyoe si pada' pemimpin reng Yahudi semingkin na' munohe; sa'am go iyo na' melosi ukum agama ke' hal ari Saptu nyeh, tue pun iyo madah ken Allah Apa' direte. Nyoe kin Yesus ngangap direte samoam ken Allah. Nyoam go sidoe pemimpin na' munohe.
43005019	Dah nyoe jie Yesus nyingka' sidoe pemimpin, "Dingo beh kam; yeng ku padah ke' kam mat-mátam. Aku, Ana' Allah," jie, "noe tawu ngenggewai sutie pun ken kuwaso diret ku. Pie sipat gewai Apa' ku yeng ku merati nyeh nyoam ditunoe le' aku. Po gewai Apa' po gewai Ana'; samoam gewai kena'.
43005020	"Go Apa' ku kaseh ken aku, ana' Sen, mangko pada' gewai diret Sen nan serarat Sen padah ke' aku, gei' gewai kena' samo. A, gewai yeng kam merati ditue pun berue betongaiam. Pada' gewai yeng lebeh agong deri tue pun langko' Sen padah ke' aku nyo' ku ngelakue, gei' pengabise pada' kam pun langko' kangáp dah kam meratie gi.
43005021	Benso nyuroh reng dah mati bengki' idup agei'. Aku tawu nyuroh semuya' reng yeng ku mileh kei iyo bengki' idup agei', na' po Apa' ku nyuroh reng dah mati bengki' idup agei'.
43005022	Pai tel agei' akuam to' yeng behak ngendecing kesalah pada' mensiyo gi. Noe iyo Apa' ku peh yeng ngendecing kesalah reng gi. Hak nyoe dah diserah Sen dah ke' aku.
43005023	Maksut Sen nyerah hak nyoe ke' aku sempayo aku dipugi, po Sen pun dipugi. Sopai ja' yeng kehe mugi aku ana' Sen maksute iyo kehe mugi Apa' ku, go Sénam yeng ngutus aku kitue," jie Yesus.
43005024	"Dingo beh kam," jie Yesus, "ku madah ke' kam mat-mátam," jie. "Jedi sopai ja' yeng ningo posan payit aku, ken pecayo ken Allah yeng ngutus aku kitue, iyo dah buleh idup yeng cum berudu mati. Iyo noam diukum tam dosoe. Iyo dah ngaleh deri kemati manu ke' keidup.
43005025	Tue pun ku madah yeng mat ke' kam. Tue dah manu dah ke' jengkahe, malah ken paie tue dah jengkahe dah kei reng yeng mati ningo pemadah aku, ana' Allah. A, yeng ningo aku pun mat langko' idup.
43005026	Go Apa' ku bungkong idup, ponyoe jum aku ana' Sen. Aku pun bungkong idup, tam aku dikuwaso le' Sen.
43005027	"Ge'em," jie Yesus, "hak kei ngendecing kesalah mensiyo dah Sen serah ke' aku, ana' Sen, go aku pun Ana' Mensiyo," jie Yesus.
43005028	"Nyeh kangáp peh kam go aku madah diret ku bungkong idup? Pi kam ca' pecayo!" jie Yesus. "Go dah nyoe gi pada' reng yeng dah mati pun langko' ningo suwaro aku,
43005029	lalu bengki' pamus deri tama'e. Pada' reng yeng bekeragam panci si langko' disuroh bengki' gei' sempayo iyo idup seora'-ora'eam. Pi yeng bekeragam jat si langko' disuroh bengki' gei' sempayo iyo diukum disensare.
43005030	"Aku ngendecing ngukum mensiyo si makai yeng dipadah le' Apa' ku, mangko ukum ku mat bujor benar. Go aku noe mementing kemawo' diret ku. Ku na' nunoe kemawo' Sénam, yeng ngutus ku kitue.
43005031	"A, kira' diret ku bangam si yeng besaksi ke' hal diret ku," jie Yesus, "bolum ca' dipecayo. Ca' do jum saksi layin.
43005032	Pie mat do saksi layin, yeng besaksi ke' hal aku. Ku pun dah tawu ku dah ken saksi nyoe mat.
43005033	"Jedi benso Yohanes Penyolam. Kam kin ngutus reng kei betanyoe ke' Yohanes Penyolam mie; iyo pun besaksi yeng mat ke' hal aku.
43005034	Kenaken si aku noe perelu ken saksi mensiyo ento' ngembokti ken aku mat diutus le' Allah; nyoe si go dah nyato dah. Pie ku ngingát kam ken saksi Yohanes tei' gei' kam pun pecayo ken aku tam saksi iyo, gei' kam ditulong diselamát.
43005035	Yohanes si keedah pelito yeng benyalo, gei' tampa', gei' kam tawu jelan yeng mat. Sekali tebar mie si kam pun ayah ningoe, pie tue keh kam dah ngaji saksi Yohanes.
43005036	"Pie gei' do kesaksi yeng layin, yeng lebeh deri kesaksi Yohanes Penyolam pun, ya'am belo gewai ulah ku, demo ke' pada' keenah keaneh yeng ku pulah, tugas yeng diserah le' Apa' ku ke' aku. Pada' gewai ulah ku mat saksi yeng nyato ken aku mat diutus le' Apa' ku kitue.
43005037	"Malah ken paie diret Apa' ku yeng ngutus ku kitue pun dah besaksi jum ke' hal aku. Ja'e celoe suwaro Sen noe koloe kam ningoe, upo Sen noe koloe kam meratie.
43005038	Posan payit Sen pun noe renán di ati kam, tam kam noe pecayo ken aku yeng diutus Sen! Maksute saksi diret Allah pun ngei' kam jum nerimoe.
43005039	"Ponyoe jum ken saksi lem Kitap Sen, nyoe pun noe diterimoe kam. Teruhal kam ngenjerumát Kitap Sen, tiyap kato tiyap kalimát, go kaji kam gola' dinyoam kam nomu idup yeng cum berudu mati. Hale Kitap Sen besaksi ke' hal aku ye'!
43005040	Pie manseh bolei' kam manu ke' aku gei' kam mat idup," jie Yesus.
43005041	"Ja'e aku dihormát noe dihormát le' kam pun," jie Yesus, "noe ku mendulie,
43005042	go aku dah tekenal ku ken kam. Ku dah tawu ku dah ken ati kam, kaseh Allah mat cum di ati kam.
43005043	Tekonoe ke' aku yeng detang atas kuwaso demo Apa' ku si pie tarah ke' bolei' kam pecayo ken aku. Tekonoe ke' reng detang atas kuwaso demo direte si na' kam nerimoe. Nyoame' ati kam.
43005044	Konai kam na' pecayo, jolu ge' kam tue nan ngaji na' dipugi diagong pada' betor kam. Cum niyát kam na' ken Reng Agong yeng detang deri Allah yeng mat.
43005045	"Ku si mat tawu ku dah ken kejat ati kam. Pi numo' pun aku tawu," jie Yesus, "nang na' kaji kam aku yeng langko' kei saksi yeng madah kesalah kam ke' Apa' ku. Noe iyo aku peh," jie, "pi Kei' Musaame' yeng nan diarap kam. Mat Kei' Musaam yeng langko' madah kesalah kam gi, noe ge' sa' aku, go kam noe pecayo ken posan payit Kei' Musa pun.
43005046	Kira' kam mat pecayo ken Kei' Musa si tentu pecayo ken aku jum, go Kei' Musa pun nan nulis ke' hal akuame'.
43005047	Pi nyoam beh celoe, mun kam noe pecayo ken yeng ditulis Kei' Musa yeng nan kam beco ari-ari nyeh konai na' pecayo ken pemadah aku?" jie Yesus. Nyoam omóng Yesus ken pada' pemimpin reng Yahudi.
43006001	Dah nyoe Yesus nyemorang Lompoe Galilea, yeng demoe jum Lompoe Tiberias.
43006002	Pada' reng rami nan ngenjurute, go sidoe ayah merati keenah keanehe membeyi' pada' reng saki'.
43006003	Jedi Yesus dah nyemorang lompoe nyeh mendeki natai, lalu dudo' di tampo' natai nun ken pada' murite yeng namahe.
43006004	Nyoe pun nyoma' dam jengkah pesta Ari Raya Ngelalu.
43006005	Jedi mátam. Yesus dudo' di tampo' natai, lalu diperatie mat bejejiyoh pada' reng rami ngenjurute kinyoe. Jedi merati reng benya' tei' lalu iyo betanyoe ke' siko' murite demo Pilipus. "Jolu pai," jie Yesus, "nyo' diret ngumpan reng rami tue? Konai diret na' moli roti nyo' reng tue?" jie.
43006006	Yesus si dah tawue dah ken pai yeng langko' digewaie, ja'e go iyo na' nguji ati Pilipus, mangko iyo betanyoe ke' Pilipus jolu pai nyo' ngumpan pada' reng rami nyeh.
43006007	Samut Pilipus tei', "Konai diret na' molie?" jie. "Na' moli roti nyo' reng menya' tue," jie, "duwite ca' duwo ratus bingkap pera', nyoe pun berue sejumput siko'am," jie.
43006008	Do jum murite siko' yeng demoe Andreas, menyadie Petrus.
43006009	Jedi jie Andreas, "Do ana' biya' lelaki siko' yeng meyie roti jolie limo gie ken ikan duwo ko'. Pie noe ken cukup nyo' reng menya' tue," jie.
43006010	Ja'e jie Yesus nyingka' pada' murite tei', "Kam nyuroh reng rami tue dudo' lo'e," jie. Di natai nyoe pada' rumput, ja'e go rumput tei' panci, mampu dikedudo'. Lalu mat dudo'am pada' reng rami; ento' reng lelaki tuwo nyem limo ribu ko'. Jedi mat dudo'am pada' sidoe dinyoe.
43006011	Lalu diamie Yesus roti limo gie nyeh, lalu besukor beterimoe kaseh ke' Apa'e. Dah besukor beterimoe kaseh nyeh lalu dibecare roti nyeh ke' pada' reng rami. Ikan duwo ko' pun ponyoe jum, dibecare, lalu pada' reng rami mat makan sekonyáng- konyángeam.
43006012	Jedi dah konyáng pada' reng rami makan tei' lalu murit Yesus disuroh Yesus ngumpol kesiso kepocah roti ken ikan nyeh, gola' losi modasam.
43006013	Lalu dah dikumpole mat gei' do duwo belas taya' ponoh kelobehe, kesiso reng rami makan roti limo gie tadie ponyoe.
43006014	Dah pada' reng rami merati tano kuwaso Yesus yeng dipulahe ponyoe mangko jie sidoe, "Tue mat penijum Allah yeng lamat diret tantie! Dah detang dah ke' deniyo tue!" jie.
43006015	Lalu reng rami nyeh na' nyuroh Yesus menjedi rajoe. Jedi Yesus tei' ngaso sidoe na' ngempakso memana'e kei menjedi rajo sidoe tei' iyo pun rari, mendeki natai agei', diyam bedireteam dinyoe.
43006016	Jedi mátam. Dah nyoe dah ujong ari ponyoe pada' murit Yesus turun ke' pinger lompoe.
43006017	Sidoe nayi' ke' lem perawu, lalu nyemorang lompoe na' manu ke' kampong Kapernaum. Ari pun dah malam, ja'e Yesus lalu bolum detang manu ke' sidoe.
43006018	Jedi dah malam tei', dah ketengah nyemorang lompoe nyeh dah nyoe ari pun buwowe ontapam, sampai lompoe begelumang bosai.
43006019	Jedi sidoe simah ngendeyong perawue, dah limo nam pal ke' deng nyoe sidoe bedeyong tei' temosie merati Yesus bejelan di atas ayie manu ke' soma' perawue. Pada' murite paling gola'e.
43006020	Pie jie Yesus nyingka' sidoe, "Akuam to', nang gola', kamei," jie.
43006021	Ngaso mat Yesus tei' murite pun mat na'e nerimoe ke' lem perawue. Lalu semorie sut! detangam sidoe ke' derat di seborang, ke' arong yeng ditujue.
43006022	Jedi pagie ponyoe pada' reng rami yeng gei' di seborang nun arong Yesus ngumpane kemayie ponyoe tei' ngogoe Yesus. Sidoe si tawue ken kemayie ponyoe perawu nyeh ngat sebuwaham, nyoe pun dah dibeyie le' pada' murit Yesus, sedang Yesus kemayie noe namah murite. Jedi reng rami nyeh ngogoe Yesus ke' deng natai pai pi cum tomue.
43006023	Ja'e kememujore kolam pagi ponyoe tei' poe do pada' perawu layin die, deri kota Tiberias. Pada' perawue nyeh detang ke' arong sidoe rami makan roti kemayie ponyoe, lopas Tuwowe beterimoe kaseh ke' Apa'e.
43006024	Jedi ngaso Yesus ken murite cum dah dinyoe, ken pada' perawu deri Tiberias pun kememujore do, mangko reng rami nyeh nayi' ke' lem pada' perawu, lalu nyemorang manu ke' kampong Kapernaum, na' ngogoe Yesus dinyoe.
43006025	Jedi mátam. Dah pada' reng rami nyemorang lompoe tei' mat betomuam ken Yesus di seborang nun, lalu betanyoe. "Guru," jie, "sebilo kau detang kitue?"
43006026	"Yeng máte si," jie Yesus, "kam noe na' ngogoe aku tam pecayo ken tano kuwaso ku peh. Pi go kam ngaji konyáng porut kam bokas nyego roti nyem," jie. "Ngat roti nyem yeng penting begi kam," jie.
43006027	Lalu jie Yesus nyingka' sidoe, "Kam," jie Yesus, "jediam bepatah tulang becabi' kuli' mencarei' jolu yeng noe tan, yeng cagar buro' gi. Kam ca' mencarei' ngogoe jolu yeng tan seora'-ora'eam, yeng aku yeng didemo Ana' Mensiyo langko' ngunyo' modas-modasam ke' kam. Go Allah Apa' ku pun dah ngesah aku di adap kam rami, mangko ku bekuwaso ngunyo' idup nyoe ke' kam."
43006028	Dah nyoe sidoe betanyoe, "Nyeh pai-pailah yeng ca' digewai kami gei' kami diterimoe le' Allah?" jie.
43006029	Samut Yesus, "Ngat sutie tuam gewai yeng diterimoe le' Allah: ya'am kam ca' pecayo ken aku yeng diutus Sen kitue."
43006030	-
43006031	Dah nyoe jie sidoe rami nyeh, "Mun ponyoe pulah ja' petanah petano, ento' kami pecayo ken kau. Unyo' ja' ke' kami roti tiyap ari," jie. "Benso akei' puyang tona' kin des gei' di padang puwang nun mie nan ari-ari diumpan le' Musa ken roti manna. Go jie lem Kitap Allah, Iyo ngumpan sidoe ken roti deri serugo. (Keluar 16:4) Nyeh kau," jie sidoe, "langko' mulah petanah pai si, sempayo kami pecayo ken kau? Boh kau ngumpan kami setiyap ari, na' po Kei' Musa mie," jie sidoe.
43006032	"Yeng mat si," samut Yesus, "noe iyo Kei' Musa peh yeng ngunyo' reng roti deri serugo, pi Apa' aku die. Sen pun na' ngunyo' ke' kam roti yeng mat deri serugo.
43006033	Go roti pengunyo' Allah mat urang; urang yeng turun deri serugo meyie idup yeng cum berudu mati ke' reng di deniyo tue," jie Yesus.
43006034	Samut sidoe, "Tuwowe," jie, "kira'e kau serarat ngunyo' ke' kami roti nyoe."
43006035	Samut Yesus, "Akuam to' roti yeng ngemborie idup. Sopai ja' yeng manu ke' aku sabasam, ibarat ke' makan din cumam teraso lapar agei'. Sopai ja' yeng pecayo ken aku ibarat ke' insup din cumam teraso coko' na' insup agei'.
43006036	Pie celoe na' po ku padah ke' kam tadie," jie Yesus, "go kam," jie, "numo' pun kam dah merati aku," jie, "pie manseh ngei' kam pecayo.
43006037	Ja'e pada' semuya' reng yeng diserah le' Apa' ku kei engku aku si tentu na'e manu ke' aku. A, yeng manu ke' aku pun tentu diterimoe ku, noe die ku nula'e.
43006038	Go kemawo' Apa' ku kei ku nerimoe sopai ja' yeng manu ke' aku. Aku pun na' ku ngelaku kemawo' Sen, noe na' ngelaku kemawo' diret ku peh. Gopai go aku turun deri serugo pun, kei ku ngelaku kemawo' Apa' ku yeng ngutus ku kitue.
43006039	Kemawo' Sen tei' kei reng yeng diserah Sen ke' aku mat diterimoe le' aku. A, yeng diterimoe nyeh siko' pun cum yeng cecer berayan, malah ken paie tubohe pun suroh ku bengki' idup agei' dah ari pengudah deniyo tue gi.
43006040	"Nyoame' kemawo' Apa' ku ye'," jie Yesus, "sempayo semuya' reng yeng tawu ken tuju gewai ku ken pecayo ken aku, mat nomu ke' idup yeng mat. Tubohe pun suroh ku bengki' idup agei', dah ari pengudah deniyo tue gi," jie Yesus.
43006041	Ja'e ningo panere bungi nyoe pada' pemimpin reng Yahudi ngomele, go iyo madah direte roti yeng turun deri serugo.
43006042	"Ne," jie sidoe, "noe peh iyo tue ana' Yusup? Ino' apa'e kin reng Nasaretam to'," jie. "Konai iyo na' madah direte turun deri serugo?" jie sidoe.
43006043	Pie jie Yesus tei', "Jediam kam ngomel pado kam," jie.
43006044	-
43006046	"Mátame' yeng ku madah ke' kam. Mensiyo si siko' pun cum yeng dah merati Apa' ku, cuwali akuam yeng seli berasal deri Allah. Aku si dah merati Sen dah. Siko' pun cum reng yeng manu ke' aku cuwali ditari' le' Apa' ku yeng ngutus ku kitue. Nyoe pun cuco' ken yeng ditulis penijum nyomie yeng madah ken semuya' reng langko' diajar le' diret Allaham. Jedi semuya' reng yeng ningo ajar Sen ken mat makaie si nyoam yeng manu ke' aku. A, yeng manu ke' aku pun tubohe suroh ku bengki' idup agei' dah ari pengudah deniyo tue gi.
43006047	"Mat-mátam yeng ku padah ke' kam," jie Yesus. "Sopai ja' yeng pecayo ken aku dah buleh idup yeng cum berudu mati.
43006048	"Akuam to' roti yeng borie idup.
43006049	Mat die akei' puyang kam nyomie nyego roti manna di padang puwang nun; pie lamat belamat manseh matiam desiyan, noe tawu roti nyoe nyuroh desiyan idup seora'-ora'eam.
43006050	Pie roti tue yeng mat seli deri serugo si layin die, go sopai ja' yeng makan roti tue mat cum berudu mati.
43006051	"Akuam to'," jie Yesus, "roti seli yeng turun deri serugo to', yeng borie idup. Sopai ja'," jie, "yeng nyego roti tue mat idup seora'-ora'eam. Yeng ku maksut ken roti tei' tuboh diret kuam, yeng relo ku serah gei' sempayo semuya' reng di deniyo tue buleh idup," jie Yesus.
43006052	Jedi ningo panere bungi nyoe tei' sidoe mat godiam, lalu becencugeh pado sidoe. "Eis," jie, "koti nin beh reng tue na' ngunyo' tuboh direte gei' diret nyegoe?" jie.
43006053	Samut Yesus, "Pi nyoe mátam. Kam cum buleh idup cuwali kam nyego isei' ku ken nginsup derah ku.
43006054	"Sopai ja' yeng nyego isei' ku ken nginsup derah ku," jie Yesus, "mat buleh idup yeng cum berudu mati. Tubohe pun akuame' yeng nyurohe bengki' idup agei' dah ari pengudah deniyo tue gi.
43006055	Go isei' aku jolu kei sego yeng mat, derah aku jolu kei insup yeng mat; mat bungkong idup tei'am.
43006056	Sopai ja' yeng nyego isei' aku ken nginsup derah aku mat renán lem aku, aku pun renán lem iyo, mat seiyo sekato seati sepiker.
43006057	"Jedi potue ne," jie Yesus. "Aku diutus kitue le' Apa' ku yeng bungkong idup. Mangko aku idup pun tam Sen. Jedi po aku idup tam Apa' aku, ponyoe jum reng yeng nyego isei' aku idup tam aku.
43006058	Go aku tue roti yeng seli, yeng turun deri serugo, noe iyo po roti manna yeng disego le' akei' puyang kam mie. Desiyan kin matiam, go roti nyoe noe tawu ngunyo' idup yeng cum berudu mati. Ja'e sopai ja' yeng nyego roti seli tue, yeng nerimoe idup deri aku nyeh, mat idup seora'-ora'eam."
43006059	Nyoam posan payit Yesus des iyo ngajar di rumah semeyang di kampong Kapernaum.
43006060	Jedi benya' murit Yesus yeng ningo omónge tadie tei' begunauam. "Eis, omónge tue mat nyeriyo' ningoe pun, sa'am na' ngelakue," jie.
43006061	Pie Yesus noe dipadah reng pun sengkunyong tawue dah ken murite begunau ponyoe. "Menjedi pemiker kam peh," jie, "ningo omóng ku tadie?
43006062	Ne," jie, "mun kam noe pecayo ken aku turun deri serugo," jie, "koti mun kam merati aku yeng didemo Ana' Mensiyo nayi' pulang ke' serugo gi? Pecayoei, gei' sangsiei?" jie.
43006063	"(Noe patut ge' menjedi pemiker kam go ku nyuroh kam nyego isei' aku gei' kam idup pun. Jediam ngaji ke' hal isei' ken derah,") jie Yesus. "Yeng borie idup kin mat Roh Allah; noe ken isei' mensiyo tawu ngemborie idup yeng cum berudu mati. Mun kam pecayo ken posan payit aku si kam mat diunyo' idup deri Roh Allah. Nyoam maksut ku te'.
43006064	"Pi gei' do di antaro kam yeng noe pecayo," jie Yesus. Go Yesus kin deri muloe pun dah tawue dah sopailah yeng noe pecayo, ken reng nailah yeng langko' nyerahe gei' dibunoh reng gi.
43006065	"Nyoam," jie Yesus, "go ku padah ke' kam ken reng noe tawu na' pecayo ken aku cuwali dikuwaso le' Apa' ku," jie Yesus.
43006066	Pie dah nyoe si benya' murite mat ngunor direte, kehe dah ngenjurute ken ningo ajare.
43006067	Ngaso dah benya' reng munor tei' Yesus pun nanyoe ke' murite duwo belas ko' nyeh. "Jedi kam tue koti? Noe kam munor, dih?"
43006068	Jedi samut Simon Petrus, "Tuwowe," jie, "mun munor deri kau na' manu ke' sopailah kami? Posan payit kauam yeng nyuroh reng idup seora'-ora'eam," jie Petrus.
43006069	"Kami si," jie, "dah pecayo dah, dah yakin dah ken kau mat urang yeng suci bereseh deri Allah. Kau yeng diutus Sen ke' deniyo tue kei nulong kami," jie Petrus.
43006070	Samut Yesus, "Patutam kam pecayo," jie, "go akuam yeng mileh kam duwo belas. Pie siko' di antaro kam si mat pengelakar," jie.
43006071	Yesus ngomóng ponyoe nyingka' Yudas, ana' Simon Iskariot. Go numo' demoe siko' deri sidoe duwo belas tei' Yudasam yeng pengabise nyerah Yesus ke' munsohe. Yesus pun dah tawue dah ken nyoe cagar tejedi.
43007001	Jedi mátam. Dah nyoe Yesus mat bejelan betatap melaju ngajar di peloya' Galilea. Iyo ngei'e diyam ken ngajar di peloya' Yudea, go ketuwo reng Yahudi dinyoe mat bearau beamue na' munoh iyo.
43007002	Pie dah nyoe lamat belamat mat dah jengkahe pada' reng Yahudi na' ke' Yerusalem nyo' ngalu Pesta Rumah Tangong.*
43007003	Mangko pada' menyadie Yesus ngaja' iyo ke' Yerusalem. "Menurute si kau ca' ningal arong tue, ca' ke' Yudea die," jie sidoe, "nyo' pada' murit kau dinun merati keenah keaneh yeng dipulah kau.
43007004	Reng yeng na' tekemuko si pai ge' gunoe ngenggewai gewaie di arong sunyei' potue, seolah-olah betapo'. Mun kau na' mulah keenah keaneh si boh di adap semuya' segenoe di Yerusalem nun," jie sidoe.
43007005	Pie bungi sidoe tokoh nyoe go numo' pun menyadie direte sidoe tarah ke' noe pecayoe ken iyo mat penulong yeng dijenyi le' Allah.
43007006	Mangko samut Yesus tei', "Tue bolum jengkahe yeng ditetap nyo' aku nganyoe keagong ku dinun. Begi kam si semadie nyem jengkahe.
43007007	Go kam noe dikerisie reng di deniyo tue. Pie aku si mat dikerisie reng, go aku nan memperingát reng ke' hal gewaie yeng jat.
43007008	Mangko boh kamam kinun, na' ngalu pesta dinun pun. Ku si bolum na' kinun,* go tue bolum jengkahe yeng ditetap nyo' aku," jie.
43007009	Dah iyo ngomóng bungi nyoe tei' iyo gei' renán di Galilea lo'e.
43007010	Jedi mátam. Pada' menyadie Yesus nyeh mat turun ke' Yerusalem nyo' ngadap pesta nyeh. Yesus si noe namah sidoe. Pie dah sidoe turun nyeh Yesus pun kinun jum, pie iyo dudi, noe bepadah ke' urang, noe iyo beroto ken pada' reng rami peh.
43007011	Jedi pada' ketuwo reng Yahudi yeng ngalu pesta di Yerusalem nyeh mat nungu Yesus, tam sidoe manseh do arau amue ke' hal iyo. "Dinai beh reng nyoe?" jie sidoe betentanyoe ken betore.
43007012	Pada' reng rami pun beawum-awum ke' hal iyo. Pie pemiker reng rami nyeh mat beseliseh. Go jie reng yeng separoe si iyo mat reng panci, pie jie separoe, "Noe, noe iyo reng panci peh, go iyo ngiring reng nyelimpang deri jelan yeng mat," jie.
43007013	Pie reng rami ngomóng tokoh nyoe pun mat beawum-awum nyem. Ngei'e beba' bekau ke' hal iyo, go sidoe gola' ken pada' ketuwo nyeh.
43007014	Jedi mátam te'. Yesus tei' mat ditungu digogoe reng, pie iyo nantie dah ketengah pesta nyeh berue iyo nayi' ke' rumah kediyam Allah lalu ngajar reng rami.
43007015	Pada' ketuwo reng Yahudi nyeh ngeregitiam atie ningo pengajare. "Deri sopai nin beh pungka' pangkal pengajar reng tue?" jie sidoe. "Engo ku kengkarang direteam, go iyo kin noe koloe belajar ke' guru diret," jie.
43007016	Pie samut Yesus, "Pengajar aku si noe iyo kengkarang diret ku peh, pie pungka' pangkale ya'am Sen yeng ngutus aku kitue.
43007017	Berang reng yeng na' nunoe kemawo' Allah si iyo mat jelas ke' hal pengajar ku tue, mat kengkarang diret kuei, ke' mat deri Allahei.
43007018	Mun aku mat madah kengkarang diret ku si maksute aku ingín dipugi dihormát reng. Pie kebelike kebosai aku ngaji Sénam, yeng ngutus ku kitue, maksut aku gei' sempayo Sénam yeng dipugi dihormát reng. Mun ponyoe kin maksute aku mat bujor benar; noe ku pememuloe peh.
43007019	"(Kira' kam tuno' taalo' ke' ukum Allah si kam mat jelas ken pengajar aku). Noe peh Kei' Musa yeng madah ukum Allah ke' kam mie? Mat Kei' Musaame', yeng dihormát dipugi kam. Pi yeng mat si siko' pun cum deri kam yeng tuno' taalo' ke' ukum Sen. Lalu numo' pun semuya' kam ngelangare pie manseh kam bearau beamue na' munoh aku." jie Yesus, "tam jie kam aku yeng ngelangar ukum Sen."
43007020	Pie samut pada' reng rami nyeh, "Ah, kau bisei' setan," jie. "Noe ken do reng na' munoh kau," jie.
43007021	Pie samut Yesus, "Do die reng yeng na' munoh aku, go semuya' kam ngeregiti tam gewai aku ngembeyi' reng saki' nyeh des Ari Berenti Kerejo. Teruhal ngat sutie nyoam gewai ku ari nyoe.
43007022	Sedang kam si erat bekerejo des Ari Berenti Kerejo nyeh. Padah ku bekerejo tei' go mun ana' biya' kam lelaki pas umore lapan ari des Ari Berenti Kerejo nyeh manseh disunát kam. Nyoe pun patutam, go mat cuco' ken pelator Kei' Musa nyomie yeng dipadah ke' tona'. Ja'e kato ken pelator Kei' Musa tei' go pelator sunát nyeh deri akei' puyang tona' nyomiam, dolu deri Kei' Musa pun. Pie poko'e mun ari ana' kam ca' disunát nyeh kememujore pas Ari Berenti Kerejo nyeh pasti dipelaju kam nyem.
43007023	Nyoe pun patutam, go ngei' kam ngelangar ukum Kei' Musa, yeng nyuroh ana' biya' ca' disunát pas lapan ari umore. Jedi mun ponyoe gopai go kam godie ken aku? Semalang ke' gewai sunát ge'e, digewai kam Ari Berenti Kerejo, sa'am go gewai aku yeng ngembeyi' reng segonáp tubohe. Mat noe patut kam godie ken aku.
43007024	Jediam kam ngenilai gewai reng caro topang-topang; ca' ngogoe rampang boktie yeng mat, yeng benar, berue ngujong ngelungaie," jie Yesus.
43007025	Jedi mátam te'. Dah nyoe pada' reng yeng diyam di Yerusalem pun betongai betentanyoe siko' ken betore. "Noe peh reng tue yeng na' dibunoh le' ketuwo tona' mie?
43007026	Pi enah nar tue, iyo bebas ngajar di adap reng rami pun; cumam pada' ketuwo tona' ngidahe. Jangán desiyan dah ngangap ken reng tue mat Kristus, penulong yeng dijenyi le' Allah.
43007027	Pie jie penijum nyeh mun dah detang Kristus si iyo detang noe mererema'; noe tawu reng asal usole. Pie ke' hal reng tue si diret kin jelas tawu deri nai asale," jie pada' reng rami.
43007028	Mangko Yesus pun nyamut omóng sidoe ketengah iyo ngajar di rumah kediyam Allah. Jedi Yesus mat bepadah ken suwaro ontap. "Mat die kam tekenal ken aku, ken tawu jum kam deri nai asal ku di deniyo tue. Pie nyoe sebujor ke' hal asal usol ku di deniyo tue. Pie yeng kam noe tawu si ya'am mat do yeng ngutus ku kitue; aku mat berasal deri Sénam. Aku manu kitue noe iyo tam kemawo' diret ku peh. Nyoe mat-mátam, kamei, noe iyo kengkarang diret ku peh. Kam si go noe tekenal ken Sen.
43007029	Aku si tekenalam ken Sen, go aku mat berasal deri Sen; mat Sénam yeng ngutus ku kitue," jie Yesus.
43007030	Ningo omónge bungi nyoe tei' pada' ketuwo reng Yahudi nyeh na' nangkap Yesus, pie tarah ke' noe tetangkape, go bolum jengkah yeng ditetap le' Allah.
43007031	Pi tekonoe ke' pada' reng rami nyeh mat benya'am yeng pecayo ken iyo. "Noe peh keenah keaneh yeng tokoh tuam yeng jie penijum nyomie ca' dipulah le' Kristus, penulong yeng dijenyi Allah dah iyo detang?" jie sidoe. "Na' mantau bokti pai agei'lah tona'?" jie.
43007032	Sampai awum-awum pada' reng rami ke' hal Yesus nyeh mat kedingo le' pada' reng Parisi. Jedi ngaso ponyoe lalu pada' ketuwo pelayan ken pada' reng Parisi nyeh nyuroh pada' wakel sidoe* ca' nangkap Yesus.
43007033	Dah nyoe jie Yesus, "Ku si sebentaram renán ken kam ditue. Dah nyoe ku langko' pulang ke' Sen yeng ngutus ku kitue.
43007034	Kam si langko' ngogoe aku pie noe tetomu kam ke' aku, go kam noe tawu manu ke' arong aku," jie Yesus.
43007035	Dah nyoe pada' ketuwo reng Yahudi betentanyoe pado direte. "Ah, na' konailah iyo," jie, "go iyo bepadah ken tona' noe tetomu ken iyo? Iyo na' ke' arong kawum kerabat tona' yeng pencar temiyar peh, engoe, nyo' iyo ngajar pada' reng noe Yahudi di nun, pai nawue?" jie sidoe.
43007036	"Pai ge' maksut omónge ken tona' langko' ngogoe iyo pie noe tetomue? Pai ge' retie tona' noe tawu manu ke' arong iyo?" jie sidoe.
43007037	Jedi mátam. Pesta Rumah Tangong nyeh na' pengudahe dah. Ari pengudah nyeh ari paling penting pesta nyoe. Jedi dah nyoe Yesus pun bediri di adap reng rami, lalu madah ke' reng rami. "Sopai ja' coko' na' insup," jie, "ca' manu ke' aku nyo' iyo insup.
43007038	"Go jie lem Kitap Allah nyeh bungie potue, Caro' ayie yeng borie idup langko' ngaler deri senika' urang yeng pecayo ken aku*," jie Yesus.
43007039	Iyo bepadah ke' hal caro' ayie tei' maksute Roh Allah, yeng langko' diterimoe le' semuya' reng yeng pecayo ken iyo. Nyoam caro' ayie yeng ngemborie idup. Ja'e Roh Allah kin ketiko nyoe bolum dijemín ke' reng pecayo, go Yesus pun bolum pulang ke' serugo agong nun.
43007040	Jedi ningo panere bungi nyoe tei' separo pada' reng rami nyeh bepadah potue. "Pasti reng tue Penijum yeng dah lamat ditantie le' tona'," jie.
43007041	Ken jie separoe, "Iyo tue mat Kristus, penulong yeng dijenyi le' Allah," jie. Pie jie separoe tei', "(Konai kam na' madah ken iyo mat Kristus, penulong yeng dijenyi le' Allah? Sedang iyo tue berasal deri Galilea.) Noe ken Kristus nyeh berasal deri Galilea!
43007042	Kin jie Kitap Allah nyeh Kristus, penulong yeng dijenyi Sen, ca' buboh ampeh Rajo Daud, ken ca' berasal deri Betlehem, kampong kediyam Kei' Daud mie," jie sidoe.
43007043	Mangko mat beseliseham siko' ken betore.
43007044	Separoe si nyereto ken Yesus mat ca' ditangkap, pie tarah ke' noe tetangkape.
43007045	Lalu mátam. Pengabise pada' serededu tei' pulang puwang ke' pada' ketuwo pelayan ken ke' pada' reng Parisi. Bula'am sidoe nangkap Yesus te'. Dah nyoe pada' ketuwo ken pada' reng Parisi betanyoe ke' sidoe, "Nyeh gopai go bula' kam nangkap reng nyoe?"
43007046	("Jolu ge' mat bekuwaso omóng tutore!") jie pada' serededu. "Mat cumam reng layin yeng mampu nyamo omóng bungi nyoe," jie sidoe.
43007047	"Ah," jie pada' reng Parisi nyeh, "kam pun na' jum dikelakar dikelikere?" jie.
43007048	"Kam merati deri kami: do noe yeng pecayo ken iyo deri kami pada' ketuwo ken pada' reng Parisi pun? Pie mat cumam!
43007049	Ngat pada' reng rami nyem, yeng na' pecayo ken reng nyoe. Nyoe pun tam kebudue, tam sidoe noe tawue ken ukum Allah Parah nar pada' reng rami nyeh!" jie pada' reng Parisi.
43007050	Jedi Nikodemus pun do jum dinyoe. Kin iyoam yeng manu betentanyoe ke' Yesus nyomie ponyoe. Iyo siko' ketuwo reng Yahudi jum. Jedi jie Nikodemus nyingka' pada' ketuwo nyeh,
43007051	"Nyeh cuco' noe ken adat peradat diret mun mutus ukum reng bolum ngelalu dipecaro?" jie.
43007052	"Ah, kau reng Galilea* jum peh, go kau na' nulong reng nyoe?" jie sidoe ngeolo'-olo' Nikodemus. "Gogoam di lem Kitap Allah nyeh, do noe penijum yeng langko' na' berasal deri Galilea? Kin secum-cumam," jie pada' reng Parisi.
43007053	Dah nyoe sidoe pun bepulang-pulangam ke' rumah direte.
43008001	Pie Yesus nayi' ke' Buki' Saitun die.
43008002	[Pagi ponyoe bekolam nyama' Yesus bebeli' ke' rumah kediyam Allah. Pada' reng rami bekumpol ngeliling iyo, lalu iyo pun dudo' ngajar sidoe.
43008003	Jedi ketengah ngajar tei' iyo dipanu le' pada' ugar agama ken pada' reng kelompok Parisi. Sidoe meyie reng betinoe yeng kejulong butang beonga' ken urang. Reng betinoe nyeh disuroh le' sidoe bediri di adap pada' reng rami nyeh,
43008004	lalu jie pada' pemimpin agama nyingka' Yesus, "Guru," jie. "Reng tue kejulong butang beonga'.
43008005	Jedi jie ukum Musa kin reng yeng ngelaku ponyoe ca' diukum mati, ditikam ken betu. Nyeh, kotilah jie kau?" jie sidoe nyingka' Yesus.
43008006	Ja'e sidoe betanyoe tokoh nyoe pun nyo' ngogoe kesalah Yesus, gola' iyo salah nyamut kei ngendudohe, na' mencaro Yesus. Pie Yesus si nungkup nyem, nulis ken tunyo'e di lantai yeng bedebu. Iyo ngojap nyem.
43008007	Pie sidoe kelar betetanyoe ke' iyo. Kepepuwase tei' iyo pun nenguwa', lalu jie nyingka' sidoe, "Ma'am," jie. "Sopai ja' deri kam yeng cum bedoso," jie, "kei ngulu betore nikame ken betu. Bom," jie.
43008008	Dah nyoe iyo nungkup agei', nulis agei' ken tunyo'e di debu lantai.
43008009	Ningo panere bungi nyoe lalu pada' ugar agama pun bepamus-pamusam, deri yeng tuwo sampai ke' yeng mudoe, mat pamus bisam. Kepepanyange tingal Yesus dam, ken betinoe nyeh yeng gei' bediri dinyoe.
43008010	Yesus pun nenguwa', lalu betanyoe, "Nyeh konai sidoe tei'? Cum peh reng na' ngukum kau?"
43008011	"Cum, Tuwowei," jie reng betinoe nyeh. "Ku pun noe ku na' ngukum kau," jie Yesus. "Ma'am kau na' pulang pun, pie," jie Yesus, "jediam kau bedoso," jie. ]
43008012	Dah nyoe Yesus ngajar reng rami agei'am. "Aku," jie, "Penampa' ento' semuya' mensiyo di deniyo tue. Sopai ja' yeng pecayo ken aku dah noam bejelan di sagam. Iyo buleh idup beru, jelane dah tampa' dah."
43008013	Jedi dah nyoe jie pada' reng Parisi nyeh, "Ne, tue si mat noe asi kau besaksi ke' hal diret kauam. Mun diret kau nyem kin ngangkue-ngangkue nyem," jie sidoe.
43008014	Pie samut Yesus, "Kepa' pun diret kuam yeng besaksi ke' hal diret ku pie nyoe manseh mátam, noe iyo memuloe, go aku kin tawu deri nai asal ku ken konai penuju ku. Deduwan si noe tawu deduwan, ken deri nai asal ku ken konai penuju ku.
43008015	Deduwan pun ngendecing gewai reng ken kemawo' ati deduwan nyem. Pi aku si noe.
43008016	Mun aku ngendecing gewai reng si keputus ku mat konoam, go aku mutuse noe iyo bediret ku peh, pie aku seati sepiker seiyo sekato ken Apa' ku yeng ngutus ku kitue.
43008017	(A, ponyoe jum ke' hal reng yeng besaksi nyo' aku, nyo' ngembokti ke' hal gewai ku.) Menurut ukum diret deduwan pun mun do saksi reng duwo ko' yeng cuco', yeng cum selingka'e kin maksute nyoe dah sah nyato; mat ca' diterimoe nyo' bokti gewai reng nyoe.
43008018	Jedi yeng besaksi ngembokti ke' hal gewai aku si yeng siko' nyeh ya'am diret kuam, ken yeng siko' nyeh Apa' ku, yeng ngutus ku kitue, yeng mampu besaksi ke' hal aku" jie Yesus.
43008019	Dah nyoe jie sidoe, "Konai apa' kau na' besaksi ke' hal kau? Dinailah apa' kau tei'?" jie sidoe. Samut Yesus, "Deduwan si go noe tekenal ken aku pun numo' pun aku do ditue ken deduwan, konai deduwan na' tekenal ken Apa' ku?" jie. "Kira' deduwan mat tekenal ken aku si deduwan tetap tekenal jum ken Apa' ku," jie Yesus.
43008020	Iyo mat terus terang berojang lantas bepadah ke' sidoe ketiko iyo ngajar di rumah kediyam Allah di soma' pada' kotak sumang nyeh. Pie begi sidoe yeng na' nangkape si mat cumam yeng nangkape dinyoe, go bolum jengkahe yeng ditetap le' Allah.
43008021	Dah nyoe diulang agei'am le' Yesus. "Aku mat langko' ningal deduwan," jie. "Dah nyoe deduwan mat langko' ngogoe aku, pie dah telampau dah. Lalu deduwan langko' mati gei' nangong doso deduwan, cum deduwan bebeta' piker. Go deduwan mat noe tawu manu ke' arong aku," jie Yesus.
43008022	Pie pada' ketuwo reng Yahudi nyeh manseh ngeolo'-olo'e nyem. "Nyeh iyo nyeh cagar na' munoh direte peh*," jie, "pai nawue, go iyo bepadah ken diret noe tawu na' manu ke' arong iyo?" jie sidoe.
43008023	Pie Yesus manseh nyamong panere. "Deduwan si berasal deri beroh tue; deduwan mat reng deniyo tue nyem. Aku si berasal deri atas nun; noe iyo deri deniyo tue peh.
43008024	Mangko jie ku tadie deduwan langko' mati gei' nangong doso deduwan. Nyoe mat-mátam, deduwanei. Deduwan mat langko' mati gei' nangong doso deduwan, cuwali deduwan pecayo ken aku mat berasal deri serugo, na' po yeng ku padah ke' deduwan tadie," jie Yesus.
43008025	"Ah, kau peh?" jie sidoe. "Noe ken sopai kau tue?" jie. Samut Yesus, "Deri nyomiam nan ku padah ke' deduwan ken sopai aku tue," jie. "Pie go deduwan noe pecayo.
43008026	Kenaken si dah benya' dah bokti yeng diperati ku yeng kei ngenyato hal kesalah deduwan, go deduwan noe pecayo ken aku. Numo' pun deduwan noe pecayo pie yeng mat si Sen yeng ngutus aku kitue mat bujor benaram. Ken yeng ku padah ke' reng di deniyo tue pun ngatam yeng ku ningo deri Sénam," jie Yesus.
43008027	Pie sidoe noe jelase ken iyo ngomóng ke' hal Apa'e.
43008028	Mangko jie Yesus, "Dah deduwan nganyo' aku Ana' Mensiyo (ke' kayu salip) gi beruam deduwan mat tawu ken sopai aku tue yeng sebenare. Dinyoam deduwan langko' tawu ken aku bekoyo mat noe bediret ku peh. Aku ngat madah po yeng dipadah le' Apa' ku.
43008029	Sen yeng ngutus aku mat nan nyeroto aku; noe Sen ningal ku ming ponyoe peh, go aku nan ngenggewai yeng nyenáng ati Sen," jie Yesus.
43008030	Jedi dah sidoe ningo paner Yesus tadie ponyoe benya' reng Yahudi yeng pecayo ken pengajare.
43008031	Lalu jie Yesus nyingka' sidoe, "Mun kam nan nunoe posan payit aku si," jie, "kam mat murit aku.
43008032	Dah nyoe kam langko' tawu yeng mat yeng benar. Nyoam yeng kei ngelopas kam, gei' kam noe dipeulun."
43008033	Pie samut sidoe, "Kami si," jie, "buboh ampeh Abraham," jie, "noe koloe kami dipeulun sopai pun. Konailah kau na' madah kami ca' dipelopas gei' noe dipeulun?" jie sidoe.
43008034	Samut Yesus, "Ku bepadah ke' kam tue yeng mat-mátam to'," jie, "berang reng bedoso mat ulun doso.
43008035	A, yeng demo ulun pun," jie, "mat layin ken ana' seli degin derah ino' apa'e. Go ulun kin cum behak, noe tentu kelulue di rumah tuwowe. Pi yeng mat ana' seli si renánam, iyo serarat behak di rumahe.
43008036	Pi kam yeng ulun doso mat ulunam, noe iyo ana' seli peh. Mangko kam mat ca' dipelopas le' Ana' Allah, berue kam mat lopas, noam didemo ulun.
43008037	"Ku si," jie Yesus, "tawu ku jum ken kam mat buboh ampeh Abraham. Pie sungoh pun ponyoe kam manseh bearau beamue na' munoh aku. Nyoe pun tam kam ngei' kam nerimoe posan payit ku.
43008038	Diret layin gewai go layin apa'. Aku gewai aku si ngat madah ke' kam yeng mat, yeng ku merati des aku do ken Apa' ku mie," jie. "Pi gewai kam si na' munoh aku, go kam nan ngelaku yeng kam ningo deri apa' kam," jie Yesus.
43008039	"Kami beapa' ke' Kei' Abraham," jie sidoe te'. "Nyoame' akei' kami ye'." "Kira' kam buboh ampeh Kei' Abraham yeng mat si," jie Yesus, "tentu kelaku kam nunoe po tingkah laku Kei' Abraham.
43008040	Pi kam noe, noe kam nunoe kelaku Kei' Abraham peh. Gewai aku si engkas madah ke' kam kebenar yeng ku ningo deri Allah; pie kam manseh na' munoh aku! Noe ken gewai Kei' Abraham tokoh nyoe!
43008041	Pi go kam nunoe gewai apa' diret kamam, noe iyo gewai Kei' Abraham peh," jie Yesus. "Kami noe iyo ana' kampang peh," samut sidoe. "Kami siko' Allaham apa' kami," jie.
43008042	Pie samut Yesus, "Kira' Allah mat Apa' kam si," jie Yesus, "kam mat kaseh ken aku, go aku pun," jie, "detang kitue deri diret Sénam. Nyoam go aku do di deniyo tue. Ku noe detang na' ngewakel diret ku, pi diret Sénam yeng ngutus aku kitue.
43008043	Gopai go kam noe tawu ken reti paner aku?" jie Yesus. "Kam noe tawu," jie, "go kam bolei' ningo posan payit ku.
43008044	Entam kam," jie, "mat engku Pengelakar, apa' kam, mangko kam ayah nunoe kemawo' iyo. Nyoam go kam na' munoh aku ye', tam kam keturun deri apa' kam nyomie. Deri asal muloe pun iyo Pemunoh. Iyo noe koloe bepiya' ke' yeng mat, noe koloe do yeng mat di iyo. Nan cum nyem yeng mat di iyo. Patutam iyo nan memuloe, go demoe pun Pememuloe; iyo mat bungkong pada' pemuloe.
43008045	Kira' aku memuloe si na' kam pecayo, pi entam aku madah ke' kam yeng mat yeng benar nyeh mangko kam noe pecayo, go apa' kam mat Pememuloe.
43008046	Sopai," jie Yesus, "di antaro kam yeng mampu ngogoe kesalah aku?" jie. "Mat cumam. Jedi mun aku noe bedoso, mun aku nan madah yeng mat si gopai go ngei' kam pecayo ken aku?
43008047	Reng yeng beapa' ke' Allah si tentu na'e ningo posan payit Allah, pi go kam si mat noe beapa' ke' Allah peh, mangko keh kam ningo," jie Yesus.
43008048	"Bisei' setan kau!" jie sidoe Yahudi. "Reng Samaria kau!*" jie. "Mat cuco'am ken jie kami nyomie, kau padah kami kesarong setan," jie sidoe.
43008049	Samut Yesus, "Ku," jie, "noe iyo kesarong setan peh," jie. "Kebelike aku mugi Apa' ku die, pi kam menghina aku.
43008050	Aku si noe go aku nyinto na' dihormát peh," jie Yesus, "ja'e diret Allaham yeng ingín gei' aku dihormát. Ge'em Sénam yeng ngendecing kesalah reng gi.
43008051	Mat-mátam," jie Yesus, "yeng ku padah ke' kam tue: sopai ja' yeng tuno' taalo' ke' posan payit aku si reng nyoe mat cum berudu mati," jie Yesus.
43008052	Jie reng Yahudi nyeh, "Ha, dingoam kau ye'! Nyoam boktie," jie, "kami dah tawu dah to' ken kau bisei' setan," jie. "Semalang ke' Kei' Abraham," jie, "ken pada' penijum Allah ge' manseh mati; koti kau madah ken yeng pecayo ken kau cum berudu mati?" jie sidoe.
43008053	"Teruhal Kei' Abraham pun mati dah, pada' penijum pun mati dah, sa'am go kau! Kau lobeh deri desiyan peh? Kau ngangap diret kau sopai si go kau melelobeh deri desiyan?" jie.
43008054	Samut Yesus, "Mun aku mugi diret ku si mat cum nilaie. Ja'e Apa' ku die yeng mugi aku, yeng jie kam Allah kam. Sénam yeng mugi aku ye'!
43008055	Pi kam go noe koloe tekenal ken Allah. Aku si tekenal ku ken Sen. Mun aku madah aku noe tekenal ken Sen si aku memuloe na' po kamam. Pi aku mat tekenal ku ken Sen; posan payit Sen pun nan ku tunoe," jie Yesus.
43008056	"A, pulang ke' Kei' Abraham nyeh," jie, "akei' kam Abraham pun mat ayah bikaham ngaji na' merati kedetang aku; malah ken paie dah diperati sen ye' kedetang aku, mangko mat ayah bikah sen ngajie," jie Yesus.
43008057	Samut sidoe tei', "Eis, kau tue bolum do limo puloh tawun umor kau," jie, "noe ken kau dah betomu ken Kei' Abraham!" jie.
43008058	"Yeng mat si," jie Yesus, "Kei' Abraham bolum diado pun aku serarat nan do dah*," jie.
43008059	Jedi ningo iyo madah direte serarat nan do nyeh sidoe mat diamele betu, na' nikame, mat na' munoheam*. Pie Yesus si nyoli'-nyoli' napo' direte di pada' reng rami nyeh, lalu turun deri rumah kediyam Allah.
43009001	Jedi dah nyoe Yesus ken murite bejelan di kota Yerusalem. Dah nyoe sidoe merati reng lelaki yeng butoe asal.
43009002	Lalu murite betanyoe ke' Yesus. "Guru," jie sidoe, "gopai reng tue butoe? Tam doso direteei, tam doso ino' apa'eei?" jie murite.
43009003	Samut Yesus, "Noe, noe iyo tam doso direte peh, ken noe jum tam doso ino' apa'e," jie Yesus. "Pie tue," jie Yesus, "kelorong kei kuwaso Allah nyato nar di iyo.
43009004	Mangko diret ca' melaju gewai Allah yeng ngutus aku kitue empong gei' do kelorong tue. Siyang ari kin kelorong bekerejo; dah malam," jie, "noe tawu na' bekerejo. Ponyoe jum diret; diret ca' ngelaku gewai Sen empong gei' do kelorong. Dah nyoe gi cum dah kelorong diret.
43009005	Ja'e melamat ku gei' di deniyo tue si aku tue Penampa' deniyo."
43009006	Jedi dah ngomóng ponyoe tei' Yesus pun ngelujah ke' tanah, lalu liyore di tanah diuda'e ken tunyo'e, dah nyoe digulaie ke' mato reng butoe nyeh.
43009007	Dah nyoe "Kau," jie Yesus, "ca' betempungas ke' Kolam Siloam nun." Siloam tei' retie diutus. Jedi mátam. Reng butoe tei' mat manu ke' Kolam Siloam, lalu betempungas. Dah betempungas tei' lalu iyo pulang ken matoe yeng mencináng.
43009008	Jedi dah iyo pulang tei' iyo mat diperati le' pada' reng yeng bejonyang rumah ken iyo, ken pada' reng layin yeng selomo nan merati keidupe minta' duwit go iyo butoe. Lalu jie pada' sidoe nyeh, "Noe peh reng tue yeng selomo nan dudo' di pinger jelan minta' duwit ke' urang?"
43009009	Jie separoe nyeh "Mat iyoame'." Pie jie separoe si, "Noe, tue reng serupo ken iyo." Lalu jie reng yeng bokas butoe nyeh, "Mat akuam to'!"
43009010	"Nyeh kotiam sampai kau mencináng nyeh?" jie sidoe.
43009011	Samut reng bokas butoe nyeh, "Do reng bedemo Yesus," jie, "mulah lumpor, digulaie ke' mato ku, dah nyoe ku disurohe betempungas ke' Kolam Siloam. Lalu mátam, dah ku betempungas ke' Kolam Siloam tei' mat mencinángam mato ku," jie reng bokas butoe nyeh.
43009012	"Nyeh konai reng nyoe tei'?" jie sidoe. "Tah beh, ku noe tawu ku jum konai ge' iyo," jie reng bokas butoe nyeh.
43009013	Jedi dah nyoe reng butoe asal tei' dibeyie reng ke' kelompok Parisi.
43009014	Ari Yesus mulah lumpor ken ngembeyi' mato reng butoe nyeh si pas Ari Berenti Kerejo.
43009015	Jedi mátam, reng bokas butoe nyeh mat dibeyie ke' adap reng Parisi, gei' ditanyoe le' sidoe Parisi koti sampai iyo dah mencináng. Jie reng butoe asal nyeh, "Aku mencináng tue," jie, "go do reng ngulai mato ku ken lumpor. Dah ku betempungas tei' mato ku pun mat mencinángam," jie.
43009016	Dah nyoe sidoe Parisi pun beseliseh pemikere ken pado sidoe nyem. Jie separoe tei', "Reng yeng ngembeyi'e noe ken diutus le' Allah, go iyo noe taát ke' pelator ari Saptu," jie. Pie jie separoe nyeh tei', "Pi noe ken reng bedoso tawu mulah keenah keaneh ponyoe," jie. Lalu mat beseliseh sidoe Parisi, becencugeh pado sidoe.
43009017	Mangko sidoe betanyoe agei' ke' reng butoe asal nyeh. "Nyeh pai jie kau yeng dipebeyi' ke' mato kau nyeh? Iyo reng diutus le' Allahei noei?" Samut reng bokas butoe nyeh, "Iyo pasti penijum deri Allah," jie.
43009018	Pie sidoe pemimpin reng Yahudi nyeh ngei'e pecayo ken iyo mat butoe lalu ulehe mencináng, cuwali ningo deri ino' apa'e, mangko nyusol ino' apa'e ca' manu kinyoe.
43009019	Jedi dah detang reng tuwoe tei' ditanyoe jum le' reng Parisi. "Nyeh tue ana' kam peh yeng jie kam butoe asal?" jie sidoe. "Lalu mun mat butoe asal," jie sidoe, "koti sampai iyo dah mencináng tue? Mat ana' kamei noei?"
43009020	Samut reng tuwoe nyeh, "Yeng kami tawu si," jie, "tue mat ana' kamiam. Iyo mat butoe asal," jie sidoe.
43009021	"Ja'e kami noe tawu koti caro sampai iyo mencináng tue," jie, "noe tawu jum sopai yeng nyurohe mencináng. Nyoe ca' betanyoe ke' diret iyoame'," jie. "Iyo kin dah bosai, noe iyo ana' biya' peh, tawue madah bedirete, noe sa' kamiam," jie.
43009022	Go ino' apa'e nyamut ponyoe go sidoe gola'e ken pada' pemimpin reng Yahudi. Tam jie pada' pemimpin reng Yahudi nyeh sopai ja' yeng ngangkue Yesus mat Kristus, penulong yeng dijenyi le' Allah si ca' dikeluwar deri agamae, didahe semeyang di rumah kediyam Allah.
43009023	Mangko mat gola'am reng tuwo nyeh, nyoam jie, "Iyo kin dah bosai, tanyoe ja' ke' iyo."
43009024	Jedi mátam, dah nyoe reng Parisi nyeh nyusol ke' reng butoe asal agei'am, nyuroh reng bokas butoe manu ke' sidoe agei'. Dah nyoe jie sidoe nyingka' reng bokas butoe tei', "Kau," jie, "ca' mugi Allaham," jie, "nang na' mugi reng nyoe. Go kami si tawu kami ken reng nyoe reng bedoso," jie. "Mangko kau ca' mugi Allaham," jie.
43009025	Dah nyoe disamut reng yeng bokas butoe nyeh, "Ku si," jie,"noe tawu ku, tah reng bedosoei noei. Pie aku engkas tawu ken diret ku nyomie butoe, pie tue dah mencináng dah," jie reng bokas butoe nyeh.
43009026	Pie sidoe Parisi simah betanyoe, "Pi pailah yeng digewaie nyo' kau? Kotilah sampai iyo nyuroh kau mencináng?" jie.
43009027	Samut reng bokas butoe nyeh, "Ngopai go deduwan betentanyoe agei'? Kin daham ku madahe ke' deduwan, pi deduwan ngei' ningoe," jie. "Nyeh deduwan na' menjedi murit iyo jum peh, go deduwan serarat nan betanyoe ke' aku?" jie reng bokas butoe.
43009028	Ningo panere bungi nyoe tei' godie nar sidoe Parisi, lalu ngereriyau menghina reng butoe nyeh. "Kauame' murit reng nyoe ye'," jie sidoe. "Kami si noe; kami murit Kei' Musa," jie.
43009029	"Kei' Musa si disah le' Allah," jie sidoe, "boktie go Allah ngomóng ken Kei' Musa, madah ukum Sen ke' Kei' Musa mie. Pi reng tue si kami noe tawu kami sopai yeng ngutuse, deri nai hake," jie sidoe ngeolo'-olo' reng bokas butoe nyeh.
43009030	"Wai, nyoe si mat enah nar," jie reng bokas butoe nyeh. "Iyo bekuwaso nyuroh mato ku mencináng, pi deduwan noe tawu ken deri nai hake.
43009031	Teruhal tona' dah tawu ken Allah noe nuntong doa reng bedoso. Pie sopai yeng tuno' taalo' ke' Sen," jie, "sopai yeng na' nunoe kemawo' Sen, nyoam yeng didingo Sen, mangko doae pasti dituntong Sen.
43009032	Engo ku," jie, "deri asal mulo deniyo tue pun tarah ke' noe koloe reng nyuroh reng butoe asal mencináng," jie, "berue reng tuam yeng tawu.
43009033	Mun iyo noe diutus le' Allah si noe ken tawue mulah pai-pai pun," jie reng bokas butoe nyeh.
43009034	Samut pada' reng Parisi, "Panting bedoso kau!" jie. "Sampai butoe asal kau entam kebenya' doso kau bolum kau diado mie pun," jie. "Konai kau na' ngajar kami?" jie. Lalu iyo ditunong le' sidoe deri rumah kediyam Allah, didahe semeyang agei' dinyoe.
43009035	Jedi mátam. Dah nyoe kedingo le' Yesus ken reng bokas butoe dah ditunong reng Parisi deri rumah kediyam Allah. Lalu Yesus pun mat ngogoe reng bokas butoe nyeh. Dah betomu tei' jie Yesus nyingka' reng bokas butoe nyeh, "Kau," jie, "pecayo noe ken reng yeng bedemo Ana' Mensiyo?"*
43009036	"Sopailah Ana' Mensiyo nyeh?" jie reng bokas butoe nyeh. "Padaham ke' aku, ku na' ku pecayo ken iyo."
43009037	"Daham kau meratie!" jie Yesus. "Akuam to', yeng ngomóng ken kau tue."
43009038	"Ku pecayo ku, Tuwowei," jie reng nyoe, lalu iyo nungkup nyomah ke' Yesus.
43009039	Dah nyoe jie Yesus, "Aku detang ke' deniyo tue sempayo nyato ke' hal mensiyo, sopai yeng ca' diukum sopai yeng noe," jie Yesus. "Maksut aku kei pada' reng butoe mencináng," jie, "pi yeng ngangap direte dah mencináng si menjedi butoe die," jie Yesus.
43009040	Jedi do jum reng Parisi yeng soma' iyo dinyoe, yeng ningo panere bungi nyoe. Lalu jie reng Parisi, "Nyeh maksut kau kami tue butoe jum peh?" jie sidoe.
43009041	Samut Yesus, "Kira' kam mat butoe si, doso kam tetap losi," jie Yesus. "Pi tam jie kam kam mencináng, nyoam go doso kam renán, mat noe losi," jie Yesus.
43010001	Jedi jie Yesus, "Dingo beh kam, pemadah ku yeng mat tue," jie. Lalu iyo madah perempamo tue. "Jedi umpamoe do reng na' tamoe ke' pagar domo, pie iyo ngerabing pagare, ngei'e deri lawang. Yeng tokoh nyoe kin na' maling na' ngerampok nyem.
43010002	Pie yeng tamoe niti lawange si mat penungu domo.
43010003	"Jedi sege' detang penungu domo nyeh reng yeng nungu lawang pun na'e ngoba' lawange, kei iyo tamoe. Pada' domo pun tekenale ken bungi suwaro tuwowe. Iyo ngumai pada' domo yeng seli engku direte ken demoe siko'-siko', dah nyoe dibeyie bejelan pamus deri pagar nyeh.
43010004	Dah dibeyie pamus pun iyoam yeng ngulu ngiringe. Na'e domoe ngenjurute, go tekenale ken suwaroe.
43010005	Mun reng bungas si ngei'e pada' domo ngenjurute, kebelike domo nyeh rari, pencar temiyar, go noe tekenale ken suwaro reng bungas," jie Yesus.
43010006	Nyoam perempamo yeng dipadah le' Yesus ke' sidoe, pie sidoe noe tawu ken retie.
43010007	Mangko iyo bepaner agei'am ken sidoe. "Mátam te', yeng ku bepadah ke' kam to'. Aku tuam to' lawange, gei' pada' domo tamoe ke' lem pagare.
43010008	"Benya' die reng yeng detang dolu deri aku, kelakar na' ngingún pada' domo, pi sidoe pemaling perampok nyem, noe iyo penungu domo peh. Pada' domo pun kehe mendulie, ngei'e ningoe.
43010009	"Akuam lawang yeng mat," jie Yesus. "Pada' reng yeng pecayo ken aku mat ditulong, diselamát, keedah domo dilinong sege' tamoe ke' lem pagar. Domo kin bebas tamoe pamus, kei ngulam rumput. Cum kekurange, cum keperelue.
43010010	"Reng maling si detang go na' maling nyem gewaie, na' munoh, na' ngenderako nyem. Do aku si detang kei reng mat nomu keidup yeng mat, sempayo keidupe ayah bikah nyamán senáng.
43010011	"Akuam penungu domo yeng panci. Penungu domo yeng panci nyeh sampai mati pun relo nyo' pada' domoe.
43010012	"Reng yeng makan geji si noe iyo penungu domo peh, mangko iyo noe relo mati nyo' domoe. Iyo semato-mato ngarap gejie nyem. Sege' iyo merati binatang buwas besesubo' manu ke' domoe, iyo rariam; domoe ditingale ming ponyoe. Lalu pada' domo pun jera'e diserang le' binatang gerang, lalu pamar bokar, bis.
43010013	Go reng makan geji kin ngaji upahe nyem, noe tentu menduli ke' domoe, cum itonge kaseh, go domo mat noe engku direte.
43010014	"Pi aku si penungu domo yeng panci," jie Yesus. "Aku tekenal ken pada' domo ku, domo ku pun tekenale ken aku.
43010015	Na' po Apa' ku tekenal ken aku, aku tekenal ken Sen, ponyoe jum aku ken domo ku. Mangko aku pun relo mati kei ngelinong domo ku deri behayo.
43010016	"A, aku," jie Yesus, "domo ku yeng layin pun do jum, pi bolum tamoe ke' pagar domo tue. Ku ca' ngumai domo ku yeng layin jum, nabane kitue; na'e ningo suwaro ku. Dah ningo suwaro ku kin sekaban ken domo yeng do dah ditue, lalu pada' domo pun sepagaram, penungue pun siko'am.
43010017	"Apa' ku," jie Yesus, "mat kaseh ken aku go aku relo mati, nyerah idup diret ku nyo' domo ku. Tuju maksut ku mati pun kei bengki' idup agei'.
43010018	"Cum reng yeng bekuwaso nyabut nyawo ku, pie aku nyerah nyawo ku tam kemawo' diret kuam. Go aku mat bekuwaso nyerahe, ken bekuwaso ngamie agei'. Hak nyoe pun mat deri Apa' ku," jie Yesus.
43010019	Pie pada' reng yeng ningo Yesus tei' beseliseh, noe seati ngaji pemadah Yesus.
43010020	Jie reng benya' nyeh, "Iyo kesarong setan! Gilo! Gopai go kam na' ningoe?"
43010021	Pie jie separoe si, "Noe ken gilo," jie. "Reng kesarong setan," jie, "noe ken tawu ngomóng tokoh nyoe! Sa'am na' nyuroh reng butoe mencináng," jie. Lalu beseliseham pada' reng ngajie, mátei noei pemadah Yesus.
43010022	Jedi lamat belamat dah jengkahe dah to' reng ngalu Ari Raya Pengesah (rumah kediyam Allah) di Yerusalem. Mat munsim colap dah.
43010023	Jedi Yesus tei' peleleser di arong yeng didemo reng Serame' Solomo, yeng ngeliling rumah kediyam Allah.
43010024	Jedi dah nyoe pada' ketuwo reng Yahudi nyeh manu ngeliling Yesus, na' ngomóng. Lalu jie sidoe, "Gei' pai lamat agei' kami ca' acoh ta' acoh potue? Mun kau mat Kristus, penulong yeng dijenyi le' Allah nyeh padaham ke' kami caro terus terang berojang lantas," jie.
43010025	Samut Yesus, "Daham ku madahe ke' kam, pie kam tarah ke' noe pecayo. Pada' keenah keaneh yeng dipulah ku tam kuwaso demo Apa' ku dah madahe dah ke' kam ken sopai aku tue,
43010026	pie kam manseh noe pecayo, go kam noe tekawum ken kaban domo aku.
43010027	Domo aku si mat na'e ningo suwaro ku; aku pun tekenal ken domo diret ku, ken pada' domo ku mat ngenjurut nunoe aku.
43010028	Aku pun ngunyo' keidup yeng cum berudu mati ke' pada' engku diret ku; secum-cumam sidoe losi nayáp seora'-ora'eam. Mat noe tawu reng na' ngerobut ngerampas pada' engku ku deri jeri ku.
43010029	Mat Apa' kuam yeng ngunyo' sidoe ke' aku. Sen pun lobeh bekuwaso deri semuya' segeloe pun, mangko mat noe tawu reng na' ngerobut ngerampas engku ku deri jeri Apa' ku.
43010030	Go aku ken Apa' ku mat siko'am," jie Yesus.
43010031	Ningo panere bungi nyoe tei' pada' ketuwo reng Yahudi nyeh miter betu agei'am, na' nikam Yesus.
43010032	Pie jie Yesus, "Mat dah benya' dah keenah keaneh yeng agong yeng dipulah ku tam kuwaso Apa' ku di adap kam. Nyeh tam keenah keaneh nailah yeng ku pulah mie go kam na' munoh aku?" jie.
43010033	Samut pada' ketuwo nyeh, "Noe go keenah keaneh yeng dipulah kau peh go kami na' nikam kau ken betu nyeh, pie go kau na' ngerobut keagong Allah nyo' diret kauam. Go kau ngat mensiyo nyem, pie madah diret kau Allah," jie sidoe.
43010034	-
43010035	Samut Yesus, "Dingo beh pai jie Kitap Allah yeng noe tawu berubah seora'-ora'eam. Kin kitap ukum kam pun yeng do madah pemadah Allah ke' hal tue. Go nyomie kin pada' reng yeng nerimoe posan payit Sen mat didemo Sen "allah".* Jedi semalang ke' desiyan yeng nerimoe posan payit Sen mie ge'e, didemo Sen "allah",
43010036	sa'am go aku, yeng dipileh Sen, ken diutus Sen ke' deniyo tue. Konai kam na' madah aku ngerobut keagong Allah go jie aku aku Ana' Allah?" jie Yesus.
43010037	"(Pie yeng mat si aku mat diutus Sénam.) Mun aku noe ngenggewai gewai Apa' ku si kam mat noe sa' kam pecayoam.
43010038	Pi mun aku mat do ngenggewai gewai Apa' ku si kam mat ca' pecayo tam bokti keenah keaneh yeng diperati kam, numo' pun umpamoe kam noe pecayo ken omóng aku. Pie mun kam pecayo entam bokti keenah keaneh nyem pun mangko kam mat langko' tawu, langko' yakinam lem ati kam nun, ken aku ken Apa' ku mat siko'am," jie Yesus.
43010039	Ningo iyo bungi nyoe tei' sidoe nerai agei'am na' nangkape, pie tarah ke' noe tetangkape le' sidoe.
43010040	Dah nyoe Yesus pulang agei' ke' arong kememerue bokas Yohanes nyolam reng nyomie, di seborang Sungai Yordan. Iyo mokap dinyoam,
43010041	dah nyoe benya' reng manu na' ningo, na' merati iyo dinyoe. Lalu jie sidoe, "Mat die ke' hal Yohanes mie; mat noe koloe mulah keenah keaneh pai pun," jie. "Pie semuya'-muya'e yeng dipadahe mie ke' hal reng tue si mat-mátam," jie reng rami nyeh.
43010042	Mangko di arong nyoe mat benya' reng yeng pecayo ken Yesus.
43011001	Jedi do reng lelaki demo Lasarus yeng saki'. Iyo tei' diyam di kampong Betania di peloya' Yudea ken menyadie betinoe duwo ko', Maria ken Marta.
43011002	Maria tei' urang yeng nungang binya' mur yeng berogo ke' kaki Yesus Tuwowe, dah nyoe iyo ngesate ken buwo' direte. Jedi mátam. Lasarus menyadie Maria tei' lelah saki',
43011003	lalu menyadie yeng duwo ko' nyeh beposan ke' Tuwowe, madahe ken kabane Lasarus yeng gelumo mansa'e saki'.
43011004	Ja'e dah ningo agah nyoe jie Yesus, "Penyaki'e ujonge noe nyo' meyie nyawoe," jie, "pie kebelike cagar kei reng merati keagong Allah. Pengabise aku, Ana' Allah, diagong reng ketegal penyaki' Lasarus," jie Yesus.
43011005	Lalu iyo pun bolum manu ke' Lasarus. Yesus si mat kaseh ken sidoe tigo ko', Marta, Maria ken Lasarus.
43011006	Ja'e sungoh pun kaseh pi iyo bolum manu kinyoe, gei' duwo ari agei' diyam di arong jewoh tue.
43011007	Jedi dah duwo ari ponyoe dah nyoe Yesus ngaja' pada' murite, "Yo'," jie, "diret bebeli' agei' ke' Yudea."
43011008	Pie pada' murite tei' na' nonga'e, go sidoe ngaji ke' hal yeng berue tejedi di nun. "Guru," jie sidoe, "ngopai go kau na' bebeli' kinun? Noe peh gei' beru nar do tejedi dinun, pada' pemimpin reng Yahudi* dinun na' munoh kau, na' nikam kau ken betu," jie. "Nyo' pai kau na' bebeli' kinun?"
43011009	Ja'e Yesus nyamute ken perempamo. "Siyang ari," jie, "tampa'e duwo belas jam, mat noe?" jie nyingka' betore. "Jedi yeng bejelan siyang ari langko' noe tesongka', tam penampa' deniyo do kei iyo bejelan.
43011010	Pie yeng bejelan malam ari si tentu tesongka', go sagam, cum penampa'e."
43011011	Dah nyoe jie Yesus, "Kaban diret Lasarus nyeh dah tidor dah," jie. "Ku na' kinun, na' ngenggora'e," jie.
43011012	Samut murite, "Sukoram mun iyo tidor, Tuwowei," jie, "kin maksute dah na' beyi' penyaki'e."
43011013	Yesus tei' yeng dipadahe tidor nyeh mati, pie kaji sidoe tidor po selomoam.
43011014	Mangko dipadahe terus terang. "Lasarus tei'," jie, "dah mati dah."
43011015	"Ku," jie, "kebosai ku ngaji kam, mangko so ku untong go aku noe dinun des iyo mati. Go tue tejedi pun gei' kepecayo kam mansang. Yo'am diret kinun, manu ke' arong iyo," jie Yesus.
43011016	Jedi do siko' murite demo Tomas, yeng digelar reng Komar, yeng gei' ngaji omóng sidoe tadie ke' hal behayo di Yudea. Jedi ngaso Yesus manseh na' ke' Yudea nyeh dah nyoe jie Tomas nyingka' betore yeng semurit, "Yo' diret kinun jum, gola' iyo dibunoh reng," jie, "diret dibunoh jum, namahe mati jum," jie.
43011017	Jedi mátam, dah nyoe turunam sidoe bejelan, manu ke' kampong Betania. Detang kinun poe bengkai Lasarus tei' dah empat ari dah lem tama'e di guwo.
43011018	Kampong Betania soma'am ken kota Yerusalem, benso tigo pal ke' deng nyoe penjewohe.
43011019	Mangko pada' reng Yahudi deri Yerusalem pun rami jum manu ke' Marta ken Maria, nyo' ngelimu ngibor ati sidoe go menyadie nyeh mati.
43011020	Jedi mátam. Yesus pun dah detang ke' kampong Betania. Jedi dah Marta ningo agah Yesus dah detang tei' iyo pun pamus na' betomu ken Yesus, pie Maria gei' dudo' lem rumahe, berato berayi.
43011021	Jedi dah betomu ken Yesus tei' dah nyoe jie Marta, "Tuwowe," jie, "kira' kau do ditue si tentu menyadie ku noe mati," jie.
43011022	"Tue pun," jie, "bolum telampoh, go ku tawu ku ken kau sal ge' kau minta' pai-pai pun ke' Apa' kau pasti dituntong," jie.
43011023	Samut Yesus, "Menyadie kau langko' bengki' idup agei'am."
43011024	"Tentuam," jie Marta, "aku tawu ku ken iyo pasti bengki' idup agei' beroto ken reng layin sege' Ari Pengudah deniyo tue gi," jie.
43011025	-
43011026	Ja'e jie Yesus, "Akuame' yeng nyuroh mensiyo yeng mati bengki' idup. Numo' iyo mati pie iyo manseh bengki' idup agei' mun iyo pecayo ken aku. Akuame'," jie Yesus, "yeng ngunyo' reng idup beru. Reng yeng pecayo ken aku, yeng buleh idup beru, mat cum berudu mati, pie idup seora'-ora'eam. Pecayo noe kau ken pemadah ku tue?" jie Yesus.
43011027	"Mátam, ku pecayo ku, Tuwowei," jie Marta. "Ku pecayo ken kau mat Kristus, Ana' Allah, penulong yeng dijenyi Allah na' detang ke' deniyo," jie.
43011028	Dah nyoe Marta pun bebeli' ke' rumahe madah adei'e Maria. Iyo beawum-awum, "Guru dah detang dah," jie. "Do iyo nanyoe kau."
43011029	Ningo paner bungi nyoe tei' Maria pun lintus bengki' begegebar manu ke' Yesus.
43011030	Yesus tei' go gei' bolum tamoe ke' kampong Betania, gei' di luwar nun arong iyo ngomóng ken Marta tadie ponyoe.
43011031	Jedi Maria mat bengki', pamus deri rumahe. Lalu pada' reng rami yeng namahe ngelimue nyeh tei' pamus jum, ngenjurute, entam kaji sidoe Maria nyeh na' nangis di tama' menyadie nyeh.
43011032	Ja'e Maria manu ke' Yesus die, dah merati Yesus tei' lalu iyo belutut di adape. "O Tuwowe," jie, "kira' kau do ditue tentu noe mati menyadie ku," jie.
43011033	Lalu Yesus pun paling susah pengajie, sampai mukoe berubah cayoe; mat kaseham merati Maria ken pada' tamahe reng Yahudi yeng berato ken Lasarus mati.
43011034	Dah nyoe iyo betanyoe. "Dinai tama'e?" jie Yesus. Samut sidoe, "Yo'am, Tuwowe, na' meratie pun," jie.
43011035	Dah nyoe Yesus pun kisap nangis.
43011036	Lalu jie reng yeng meratie tei', "Mmm deh," jie, "mat kasehe nar ken Lasarus."
43011037	Pie jie sidoe separoe nyeh, "Mun iyo kaseh si," jie, "gopai go Lasarus noe dipebeyi'e? Semalang ke' reng butoe nyeh disurohe mencináng, pie konoe ke' Lasarus noe dipebeyi'e," jie sidoe.
43011038	Dah nyoe Yesus sidoe mat manu ke' tama' Lasarus. Tama'e tei' di guwo, ditudong ken betu bosai. Jedi dah detang kinun ponyoe agei'am ati Yesus, mat paling susah pengajie sampai mukoe berubah cayoe.
43011039	Jedi jie Yesus, "Gensetam betu tudong tama' nyeh," jie. Pie Marta menyadie reng mati nyeh na' nonga'e. "Dah buntau dah, Tuwowei, go dah empat ari dah iyo mati," jie Marta.
43011040	Pie samut Yesus, "Daham ku madah ke' kau, go mun kau pecayo kau cagar merati keagong Allah," jie.
43011041	Mangko mat digenset reng betu tudong nyeh te'. Dah nyoe Yesus nengkadah ke' atas, lalu ngomóng ken Apa'e. "Pa'," jie. "Aku," jie, "mat beterimoe kaseh ke' Den tam Den dah ningo aku; doa ku dah dituntong Den dah.
43011042	Ku si mat tawu ku ken Den nan serarat ningo aku. Pi aku bepaner bungi tue pun go ngaji reng rami tue, gola' sidoe na'e pecayo ken Den yeng ngutus aku kitue, des sidoe merati Den nuntong doa ku," jie Yesus.
43011043	Dah bedoa beterimoe kaseh ke' apa'e dah nyoe iyo mangkas ontap nyapo Lasarus. "Lasarus," jie, "pamusam kau!"
43011044	Temosie bengki'am reng mati nyeh, lalu pamus deri guwo. Kaki ken jerie gei' bekobat ken kayin kapan; mukoe gei' tetudong jemulaue. Lalu jie Yesus nyingka' reng rami nyeh, "Kerama'am pengobat kaki jerie, gei' iyo bejelan," jie Yesus.
43011045	Jedi benya' reng Yahudi yeng manu ngelimu Maria tei' mat pecayo ken Yesus, dah merati gewaie te'.
43011046	Pi do jum deri sidoe yeng manu ke' reng kelompok Parisi, lalu ngelapor gewai Yesus.
43011047	Dah nyoe sidoe deri kelompok Parisi ken pada' ketuwo pelayan di rumah kediyam Allah nyeh beposan bekumpol pado sidoe pemimpin kei bepempaham. Dah bekumpol tei' mat bepempaham pado sidoe, ngomóng ke' hal gewai Yesus. "Tau beh," jie sidoe. "Paling benya' keenah keaneh yeng dipulah reng nyoe te', sedang diret tue cum begegiyo nonga'e," jie.
43011048	"Mun pada' rayate ngenjurut iyo si, kotilah ken pemerentah Roma, pasti nyuroh serededue mempungah deri kampong halamán sampai ke' rumah kediyam Allah jum gi," jie.
43011049	Jedi siko' di antaro sidoe yeng bepempaham dinyoe demoe Kayapas. Kayapas pelayan agong reng Yahudi tawun nyoe. Jedi jie Kayapas nyingka' sidoe tei', "Kam budu nar!" jie.
43011050	"Coh ge' reng siko' ja' yeng mati kei ngenti reng rami, deripado pada' reng Yahudi tue mati bisam," jie. "Coham siko' iyo yeng mati," jie Kayapas.
43011051	Kenaken si iyo bepaner bungi nyoe pun noe iyo entam pengaji direte peh. Pie go iyo kei pelayan agong tawun nyoe, mangko Allah ngelalu iyo betijum ponyoe, nijum ke' hal Yesus langko' mati kei reng Yahudi.
43011052	Malah ken paie noe iyo ento' reng Yahudi bangam peh, pie iyo mati gei' pada' ana' Allah dinai-nai pun cagar sebeyo sebenan.
43011053	Jedi mátam, dah Kayapas bepaner bungi nyoe si pada' pemimpin agama Yahudi pun mat setuju, lalu betongai ari nyoe sidoe bearau na' munoh Yesus.
43011054	Mangko Yesus pun dah noe bebas bejelan di Yudea. Lalu iyo ningal arong nyoe, bejelan ke' kampong Epraim di peloya' soma' padang puwang, diyam dinyoe ken murite.
43011055	Nyoe pun nyoma' dam jengkah Ari Raya Ngelalu. Jedi deri pada' kampong jewoh pun mat rami reng detang ke' kota Yerusalem. Gei' jewoh ari sidoe rami manu ke' kota Yerusalem go na' ngerinah adat nyuci ngembereseh direte lo'e, bolum ngalu Ari Raya Ngelalu nyeh.
43011056	Jedi detang kinun belo reng rami nyeh nan bekumpol di rumah kediyam Allah. Sidoe betentanyoe ke' betore, "Nyeh koti kengkaji kam? Ngadap noe nin Yesus des Ari Raya Ngelalu nyeh, engoe?"
43011057	Go pada' guru agama Parisi ken pada' ketuwo pelayan Allah kin dah beposan ke' reng rami nyeh, mun do sidoe tawu ken dinai Yesus tei', jie, ca' dilapor ke' pada' pemimpin, kei sidoe nangkape. Nyoam go kaji reng rami nyeh do noei Yesus ngadap Ari Raya Ngelalu di Yerusalem.
43012001	Jedi gei' nam ari agei' manu ke' Ari Raya Ngelalu. Lalu Yesus ke' kampong Betania. Betania tei' kampong Lasarus yeng dibengki' idup agei' le' Yesus nyomie.
43012002	Jedi detang ke' Betania tei' reng rami makan bepesta ento' nyamut ngalu Yesus. Marta tei' ngeleladen; Lasarus tei' dudo' makan ken Yesus sidoe.
43012003	Jedi mátam. Kebonóng sidoe makan tei' diamie le' Maria binya' ancit* setengah liter. Binya'e tei' mat murni; mahalam rogoe. Jedi mat diamie le' Maria, lalu ditungange ke' kaki Yesus, dah nyoe dikesate ken buwo'e. Mat arum bedenangam bewue.
43012004	Pie Yudas Iskariot si begunau entam mantau Maria makai binya' ponyoe. Iyo mat murit Yesus jum, pie yeng pengabise nyerahe ke' munsohe.
43012005	Jedi jie Yudas, "Gopai nin beh," jie, "go binya' nyoe dipakai noe menentu ponyoe, rugi modasam?" jie. "Boh mun dijuwal; benya' ye' duwite ye'; do sampai tigo ratus bingkap duwit perak," jie Yudas. "Kira' dijuwal kin duwite kei diunyo' ke' reng yeng bensat," jie.
43012006	Ja'e Yudas ngomóng bungi nyoe pun noe go iyo kaseh ken reng bensat peh, pie mun binya' nyeh dijuwal, duwite ditaroh nyo' sego direteam, go iyo mat pemaling. Pada' uwang kas Yesus sidoe dipigang iyoam, lalu mat nan disego le' iyo nyem. Mangko iyo nyacue Maria go iyo makai binya' yeng mahal nyeh.
43012007	Pie samut Yesus, "Noe sa' dicacue, beh," jie. "Go iyo makai binya'e potue pun go ngaji ken aku na' dipasar gi.
43012008	A, ke' hal nulong reng bensat si nyoe panci jum. Ja'e go nan do kelorong kam nyo' nulonge, go pada' reng bensat kin nan do di antaro kam. Pi aku si noe, aku tue noe dam lamat na' ningal kam," jie Yesus.
43012009	Jedi dah nyoe pada' reng Yahudi ningo agah Yesus do di kampong Betania, lalu pada' reng rami manu jum kinun. Sidoe ingín na' merati Yesus ge'em, na' merati Lasarus ge'em, go iyo disuroh bengki' idup le' Yesus.
43012010	Jedi pengabise pada' ketuwo pelayan Allah si bearau beamue na' munoh Lasarus jum,
43012011	go tam Lasarus bengki' idup agei' nyeh benya' reng Yahudi pecayo ken Yesus, lalu sampai kelupoe ngaji pemimpin agama nyeh.
43012012	Jedi dah ari sebuwahe tei' mátam. Pada' reng Yahudi kin dah bererami bekumpol di kota Yerusalem ento' ngalu pesta Ari Raya Ngelalu. Jedi dah nyoe sidoe ningo agah ken Yesus mat na' detang ke' Yerusalem.
43012013	Lalu dipancong le' sidoe pada' dewun kayu yeng bekelopah, nyo' sidoe nyamut ngalu kedetang Yesus, dah nyoe sidoe rami turun ngalu Yesus samel besesura' mugi Allah. "Tepugiam Allah!" jie. "Tuam to' reng yeng detang atas demo Tuwowe diret! Detang dah! Mat Sénam yeng ngendolat ngemberekate," jie. "Mat iyoam to' rajo reng Israel tue!" jie pada' reng rami besesura' mugi Yesus.
43012014	Dah nyoe Yesus ngelaju pejelane numpang nayi' keledai yeng gei' mudoe, na' po ditulis di lem Kitap Allah mie yeng bungie potue,
43012015	Nang gola', reng di kota Sion! Tau beh, rajo kam dah detang dah, na' nulong kam. Iyo bejelan pakai ana' keledai, jie Kitap Sen. (Yes 40:9 / Sak 9:9)
43012016	Ketiko nyoe tejedi si pada' murite gei' bolum tawue ken retie. Pie dah Yesus bebeli' ke' serugo agong nun dah nyoe murite pun mat jelase ken tijum nyoe yeng ditulis lem Kitap Allah nyomie nyeh mat ke' hal Yesusam, a, ken gewai pada' murite ponyoe ari nyoe pun mat nuntong Kitap Sen jum.
43012017	-
43012018	A, nyuroh pada' reng rami ngalu nyamut iyo ari nyoe pun tam sidoe dah ningo agah awohe ke' hal petanah petano yeng dipulahe kemayie ponyoe. Go pada' reng yeng do des Yesus nyapo Lasarus deri tama'e ken nyurohe bengki' idup agei' kin teger ngagah ngawohe.
43012019	Sampai jie pada' reng Parisi nyingka' betore, "Ah, kin, kalaham diret mun reng nyoe dipelebu nyem. Perati beh, seruroh deniyo dah bederum bejejiyoh ngenjurut iyo!" jie.
43012020	Jedi mátam te'. Di antaro pada' reng yeng ngalu ari raya di Yerusalem nyeh do jum beberopai ko' reng Yunani.
43012021	Jedi dah nyoe sidoe Yunani manu ke' Pilipus. Pilipus tei' asale deri kampong Betsaida, di peloya' Galilea. Jedi jie sidoe nyingka' Pilipus, "Minta' tulong den ge'," jie. "Kami ingín na' betomu ken Yesus," jie.
43012022	Jedi ningo omóng sidoe tei' Pilipus pun manu madahe ke' Andreas, dah nyoe Andreas ken Pilipus madahe ke' Yesus.
43012023	Jedi samut Yesus tei', "Tue dah jengkahe dah nyo' aku Ana' Mensiyo diagong Allah. Pie noe iyo caro yeng dikaji kam peh.
43012024	Tue mat-mátam, kamei, yeng ca' dirudu aku nyeh. Ibarat ke' igei' genum din mun na' popah merejeyo kin ca' ditanám; mun dipongki' diperintu di lem bedah kin noe ken belantang; gola' sigie tetap sigie nyem. Mun mat ditanám si igei'e seolah-olahe mati; kerubonge buro', loloe. Pie mat ca' ponyoam, berue iyo mopah merejeyo, sampai bebuwah, benya' asele.
43012025	Jedi ponyoe jum ke' hal keidup diret. Berang reng yeng nan mongki' merintu keidupe di deniyo tue si pengabise losi nayápam. Pie berang reng yeng noe mongki' merintu keidupe di deniyo tue tarah ke' tetomu ke' idup yeng mat, yeng cum berudu mati.
43012026	Maksute sopai pun yeng na' melayan aku mat ca' nunoe tingkah laku aku. Lalu dinai kediyam aku dinyoam kediyam pada' pelayan ku. Apa' ku pun langko' ngagong reng yeng melayan aku," jie Yesus.
43012027	"(Tue dah jengkahe dah, kamei, nyo' aku ditanám na' po igei' genum tadie.) Mat susah sontokam ati ku ngajie. Ca' koti ge' aku tue? Ca' minta' ke' Apa' ku peh gei' aku dikiyas deri kesensare tue gi? Pie noe, go tuju ku detang ke' deniyo tue pun gei' aku mat ca' ngerudu kesensare tue," jie Yesus.
43012028	Lalu jie Yesus bedoa ke' Apa'e, "Pa'," jie, "kiroe Den nganyoe keagong demo Den," jie. Dah nyoe do suwaro yeng bebungi deri serugo, "Mat daham Aku nganyoe keagong demo Ku, ken Ku manseh langko' nganyoe keagong Ku agei'am," jie Sen.
43012029	Pada' reng rami yeng do dinyoe mat ningo jum bungi suwaro nyeh te'. Pie jie sidoe tei' bungi gontu nyem. A, ken do jum jie separo sidoe tei' do melekat yeng ngomóng ken Yesus.
43012030	Dah nyoe jie Yesus, "Suwaro nyoe tei' noe iyo ngat nyo' kedingo aku bangam peh. Aku si go nan ningo Sen nyem. Nyoe bebungi gei' kedingo le' kam jum.
43012031	"Go tue," jie Yesus, "dah jengkahe dah deniyo tue didecing kesalahe, ken yeng mangkue meloh deniyo tue pun mat langko' ditunongam.
43012032	Pi aku, dah ku dianyo' deri deniyo tue si aku langko' nari' ati semuya' mensiyo ke' aku," jie.
43012033	Bungi panere dianyo' tei' mat betijum ke' hal koti caro iyo langko' mati disalip nyeh.
43012034	Dah nyoe jie pada' reng rami nyeh, "Pie kami dah ningo deri Kitap Ukum Allah ken Kristus, penulong yeng dijenyi Sen nyeh, mat ca' renán ditue seora'-ora'eam. Konai kau na' madah ken Ana' Mensiyo nyeh ca' dianyo'? Sopai máte yeng dipadah kau Ana' Mensiyo nyeh tei'?" jie sidoe.
43012035	Pie Yesus nyamute noe pakai caro berojang lantas. "Tingal sikit dam kelorong nyo' tampa' nyeh manyah ke' kam," jie Yesus. "Ibarat ke' bejelan din ca' disanto'am pejelan kam empong tampa' nyeh gei' do di arong kam, gola' kam begegap kaloe. Go yeng bejelan des sagam kin mat noe tawu konailah penujue.
43012036	Pecayoam ken tampa' nyeh telanyor tampa' nyeh gei' do di antaro kam, kamei, gei' kam pun kei tampa' po aku," jie Yesus. Jedi dah santo' omónge bungi nyoe tei' Yesus pun ningal sidoe, mokap di arong sunyei' die gei' noe tomu reng rami.
43012037	Jedi mátam te'. Numo' pun memenya' nyoe petanah petano yeng dipulah Yesus di adap muko rerayi pada' reng Yahudi nyeh pie sidoe manseh ngei'e pecayo ken iyo.
43012038	Nyoe tejedi pun nyo' nuntong pemadah penijum Yesaya nyomie yeng bungie potue, Tuwowe, kuwaso Den mat dah nyato dah. Numo' pun ponyoe pie siko' pun cum reng yeng pecayo ken agah Den yeng dah dipadah le' kami, jie Yesaya. (Yesaya 53:1)
43012039	Jedi entam sidoe ngei'e pecayo mangko pengabise mat noe mampu go atie disuroh Sen koring, na' po yeng dipadah le' Yesaya di lem tijume yeng layin. Jie tijume tei',
43012040	Mato sidoe suroh Ku butoe; ken ati sidoe suroh Ku koring. Maksute gei' mato sidoe noe awas, ken ati sidoe noe tetangkape ke' retie, ken sidoe noam bebeta' piker. Kira' sidoe bebeta' piker si Aku mat nulong membeyi'e, jie Allah ngelalu tijum Yesaya. (Yesaya 6:10)
43012041	Bungi tijum Yesaya tokoh nyoe pun go sen mat merati keagong Yesus nyomie jum, mangko sen mat madah ke' hal Yesus lem tijum sen.
43012042	Ja'e numo' pun kebenya' reng Yahudi noe pecayo nyeh pie manseh benya' jum deri ketuwo reng Yahudi pun, yeng pecayo ken iyo. Pie sidoe ngei'e ngangkue kepecayoe, entam sidoe gola' ken pada' reng kelompok Parisi; gola' sidoe dikeluware deri agamae, didahe semeyang di rumah kediyam Allah.
43012043	Tam sidoe mementing na' diterimoe dipugi le' betor, deri pado diterimoe dipugi le' Allah.
43012044	Dah nyoe jie Yesus nyingka' reng rami nyeh, "Reng yeng pecayo ken aku maksute noe iyo ngat pecayo ken aku bangam peh, pie pecayo jum ken Sen yeng ngutus ku kitue.
43012045	Ponyoe jum ke' hal reng yeng merati aku: sopai ja' yeng merati aku maksute iyo dah merati Sen jum yeng ngutus ku kitue.
43012046	Aku detang ke' deniyo tue pun kei Tampa' semuya' segeno mensiyo. Maksut ku gei' semuya' reng yeng pecayo ken aku noam renán di sagam.
43012047	"A, ke' hal reng yeng ningo posan payit aku pie ngei'e tuno' taalo' si kesalah sidoe pasti didecing. Pie noe iyo aku peh yeng ngendecing kesalahe. Go aku detang ke' deniyo tue pun noe iyo nyo' ngendecing kesalah reng peh, pie nyo' nulong nyelamáte.
43012048	Do die yeng dipakai nyo' ngendecing kesalah reng yeng ngei'e ken aku, yeng bolei'e ningo posan ku, ya'am posan payit yeng dah ku padah ke' sidoe. Nyoame' yeng ngembokti ken sidoe mat patut diukum Allah dah Ari Pengudah gi.
43012049	Go yeng ku padah ke' kam noe iyo kengkarang diret ku peh; malah ken paie semuya' segelo yeng ku padah ke' kam, mat ditetap le' Apa' kuam, yeng ngutus ku ke' kam. Deri isei' pemadah Sen sampai ke' caro ku madahe pun mat deri Sénam jum.
43012050	Aku pun tawu ken perentah Apa' ku yeng ku padah mat nyuroh reng idup seora'-ora'eam, mangko ku pun mat penting nan madahe nyem, pas po yeng disuroh le' Sen," jie Yesus.
43013001	Jedi mátam. Noe dam lamat jengkahe na' Ari Raya Ngelalu nyeh. Yesus pun dah tawu ken tue dah jengkahe dah nyo' iyo ningal deniyo tue nyo' pulang ke' Apa'e. Iyo si go nan kaseh nyem ken pada' engku direte di deniyo tue; tue pun iyo mat nganyoe keabis kebosai kasehe ken sidoe.
43013002	Jedi mátam, Yesus sidoe mat makan pesta nyamut Ari Raya Ngelalu nyeh. Pengelakar si dah nyuroh Yudas Iskariot, ana' Simon, gei' iyo na'e nyerah Yesus ke' belo pemimpin agama. Iyo tingal ngogoe keloronge dam.
43013003	Pie Yesus si tawue ken iyoam yeng dikuwaso le' Apa'e gei' mangkue meloh semuya' segeloe. Iyo tawu ken Allah yeng ngutuse ke' deniyo tue, ken iyo langko' pulang ke' Apa'e.
43013004	Jedi dah makan tei' Yesus bediri, lalu dipucele beju luware, dah nyoe dijepaie anok, dibesa'e ke' pungonge na' po besa' ulun.
43013005	Jedi dah nyoe diamele ayie, dipantinge ke' lem delong. Dah dipantinge ke' lem delong tei' iyo meso' kaki belo murite rato-rato, lalu dikesate ken anok di pungonge.
43013006	Pie dah jengkah ke' Simon Petrus si Simon Petrus ngidahe meso' kakie. "Tuwowe," jie Simon, "noe patut kau meso' kaki aku!"
43013007	Samut Yesus, "Gei' tue si kau mat bolum tawu ken reti ku na' meso' kaki kau, pi dah nyoe gi tawu kau," jie Yesus.
43013008	"Ku mat didah ku kali kau na' meso' kaki aku," jie Petrus. Pie samut Yesus, "Mun ku noe meso' kaki kau," jie, "maksute kau noe segelumo ken aku," jie.
43013009	Jedi ngaso bungi nyoe tei' samut Petrus, "Mun ponyoe," jie, "sa' beh kaki ku, jeri ken kepalo ku pun dibeso' jum, Tuwowei," jie Petrus.
43013010	Pie samut Yesus, "Noe sa'am," jie. "Go perbeninge," jie, "na' po keedah reng yeng dah manei' dah nyoe detang ke' lem rumah. Kin noe ca' bebeso' agei', cuwali kakie; go dah manei' tadie kin tubohe dah bereseh dah," jie. "Semuya' kam pun," jie Yesus, "dah panci bereseh ati kam," jie, "cuwali siko'."
43013011	Go Yesus kin tawu ken Yudas na' nyerahe kaloe ponyoe, nyoam go jie do siko' yeng atie noe panci bereseh.
43013012	Jedi dah Yesus meso' kaki pada' murite tei' lalu disaro'e agei' bejue, lalu pulang dudo' ke' bokase tadie. Dah nyoe iyo betanyoe ke' murite. "Kam tawu noe," jie, "ken reti gewai ku tadie?".
43013013	"Kam kin madah aku guru kam ken tuwowe kam," jie. "Nyoe pun patutam, go aku mat guru kam; aku mat tuwowe kam.
43013014	"Jedi semalang ke' guru ken tuwowe kam ge' meso' kaki kam, sa'am go kam," jie. "Ponyoe jum kam, ca' noe meningie diret kam, pie ca' merenah diret kam, sampai meso' kaki betor kam jum.
43013015	"Nyoam go aku," jie, "ngemborie contoh ke' kam, gei' kam nunoe gewai aku," jie.
43013016	"Mat-mátam aku madah ke' kam," jie Yesus. "Kam kin noe iyo lobeh deri aku. Go kam kin pelayan, aku tuwowe. Kam diutus, aku yeng ngutus. Jedi patutam kam nunoe gewai aku.
43013017	"A, tue si kam dah mat tawu ken maksut pemadah ku tue," jie. "Kam mat ayah bikaham mun kam makaie," jie.
43013018	"Ja'e noe iyo semuya' kam peh yeng jie ku cagar ayah bikah; siko' si tentu noam ayah bikah. Go ku tawu ku ken ati semuya' kam yeng ku pileh. Ja'e go ku mileh yeng siko' nyeh pun," jie, "gei' tijum lem Kitap Allah dituntong. Go jie lem Kitap Sen mie, Reng yeng nan makan ken aku menjedi munsoh aku. (Masmur 41:9)
43013019	"Tue si," jie Yesus, "mat bolum tejedi," jie. "Ja'e ku madahe lo'e ke' kam. Maksut ku mun pemadah ku tue dah dituntong gi kam pun pecayo ken aku mat urang yeng dijenyi Allah na' detang.*
43013020	"(Numo' pun do siko' yeng berayan pie kam si tetap to' pelantar posan aku.) Mangko sopai ja' yeng nerimoe reng yeng diutus le' aku, maksute iyo mat nerimoe akuam jum; ken sopai ja' yeng nerimoe aku iyo mat nerimoe Sen jum yeng ngutus ku kitue. Nyoe mat-mátam, kamei.," jie.
43013021	Jedi dah nyoe mat susaham ati Yesus. Lalu bepadah terus terang ke' sidoe, "Mat siko' deri antaro kam," jie, "yeng langko' nyerah aku ke' munsoh ku," jie.
43013022	Bemangam belo murite, samo merati ke' betore. Yesus tei' nyingka' sopai, kaji sidoe nun.
43013023	Jedi do siko' murite yeng begelumo mansa' ken Yesus. Iyo bejonyang makan ken Yesus dinyoe.
43013024	Jedi dah nyoe Simon Petrus morie sarat ke' murit nyoe, yeng begelumo mansa' ken Yesus, nyurohe betanyoe ke' Yesus ken sopai yeng langko' nyerahe.
43013025	Lalu murite yeng siko' tei' ngelungkui ke' Yesus, lalu betanyoe, "Sopai nin beh, Tuwowe, yeng langko' na' nyerah kau?"
43013026	Jedi "Pantauam kaloe," jie Yesus. "Roti tue ku celup ke' lem mangkok; jedi sopai ja' yeng ku unyo' ken roti tue kaloe," jie, "nyoam yeng cagar nyerah aku," jie. Jedi dah nyoe mat dicelupe roti ke' lem mangkok nyeh, lalu diunyo'e ke' Yudas Iskariot.
43013027	Tumas dah diterimoe le' Yudas roti nyeh tei' iyo pun disarong le' Pengelakar. Dah nyoe jie Yesus nyingka' Yudas, "Copatam! Pelajuam gewai kau."
43013028	Pie siko' pun cum murite yeng makan di nyoe yeng tawu ken reti posan Yesus ken Yudas.
43013029	Kaji sidoe gola' ke' Yesus nyuroh Yudas bebelenyo moli jolu nyo' sidoe ngalu pesta, atau pun gola' disurohe nyumang duwit ke' reng bensatei, paiei. Go Yudas kin pemigang duwit sidoe, uwang kase. Jedi tarah ke' noe tawu sidoe sebelas nyeh ken maksut omóng Yesus ke' Yudas.
43013030	Jedi mátam. Yudas mat nerimoe roti nyeh deri Yesus, lintus iyo pun pamus turun. Ari pun dah malam dah.
43013031	Jedi mátam. Ngaso Yudas dah turun ningal sidoe tei' mangko jie Yesus, "Tue dah jengkahe dah nyo' aku Ana' Mensiyo diagong. Allah pun diagong jum tam aku.
43013032	A, mun Sen diagong tam aku kin maksute aku langko' diagong Sen jum, tam kona' diret Sénam. Tuam to' jengkahe nyo' Sen ngagong aku, kamei," jie.
43013033	Dah nyoe jie Yesus, "Dingoam kam ana' ku," jie nyingka' murite. "Sebentar tue," jie, "aku ca' ningal kam lo'e. Dah nyoe numo' pun kam ngogoe aku, pie noe tawu kam na' ngenjurut aku kinyoe. Daham ku madahe ke' pada' pemimpin diret Yahudi mie; tue ku madahe ke' kam jum.
43013034	"Tue ku madah perentah beru ke' kam, ya'am kam ca' kaseh mengaseh ken betor kam. Na' po aku ngaseh kam, ponyoe jum kam ca' kaseh mengaseh ken betor.
43013035	"Go mun kam kaseh mengaseh ken betor, mangko nyato, kei semuya' reng tawu, ken kam mat murit aku," jie Yesus.
43013036	Jedi dah nyoe Simon Petrus betanyoe ke' Yesus. "Na' konai kau, Tuwowe," jie. Samut Yesus, "Ku nuju ke' arong yeng noe tawu dipanu le' kam tengkalo tue. Pie dah nyoe gi si kam langko' manu kinun jum," jie.
43013037	Pie jie Petrus, "Ngopai go kau ngidah ku ngenjurut kau tuam, Tuwowei? Ku relo ku sampai mati pun nyo' kau," jie Petrus.
43013038	"Mat relo peh kau Petrus, sampai mati pun nyo' aku?" jie Yesus. "Pie yeng mat si, Petrusei, bolum mano' tengkuko' kaloe kau dah nyangkal aku tigo kali."
43014001	Dah nyoe jie Yesus nyingka' sidoe, "Kam nang na' susah, nang na' gola'. Pecayoam ken Allah, pecayoam jum ken aku.
43014002	Kediyam Apa' ku dinun keedah rumah bosai yeng benya' sekate; jedi aku ca' kinun lo'e, nyendiyo arong nyo' kam. Mun cum arong dinun nyo' kam noe ken ku bepadah do.
43014003	Jedi aku ca' kinun lo'e, nyendiyo arong to' kam; dah nyoe aku pun bebeli' agei' kitue ngamie kam, meyie kam ke' rumah kena' dinun. Maksut ku dinai aku dinyoam kam.
43014004	"Jedi ku ca' kinun lo'e; kam pun dah tawu kam dah ken jelane," jie Yesus.
43014005	Pie Tomas tei' betanyoe, jie, "Kami si noe tawu kami ken kau na' konai, Tuwowei," jie, "konai na' tawu ken jelane?"
43014006	Samut Yesus, "Aku tuam to' jelan ke' Apa' ku," jie. "Aku tuam yeng bujor benar, akuam yeng bungkong idup. Cum reng manu ke' Apa' ku cuwali ngerudu aku," jie.
43014007	"Kira' kam mat tekenal ken aku si kam tekenal jum ken Apa' ku," jie Yesus. "Pi tue pun kam dah tekenal dah ken Sen, dah merati Sen dah," jie.
43014008	Pie jie Pilipus nyeh, "Tuwowe, tunyo'am Apa' kau ke' kami, gei' kami merati Apa' kau ken mato muko diret kamiam; dah nyoe sabasam ati kami, ngat nyoam kona' kami," jie Pilipus.
43014009	Samut Yesus, "Nyeh kau bolum tekenal ken aku peh, Pilipus? Teruhal dah lamat dah aku nan begelumo ken kam. Kin berang reng dah merati aku dah merati Apa' ku jum. Konai kau minta' na' merati Apa' ku," jie, "sedang kau nan merati aku tue.
43014010	Noe pecayo peh kau ken aku samo ken Apa' ku? Kena' siko'am," jie Yesus. Dah nyoe jie nyingka' pada' murite tei', "Pada' pemadah ku ke' kam," jie, "noe iyo berasal deri aku peh. Diret Apa' kuam, yeng nan nyeroto aku, Sénam yeng ngenggewai gewai Sen ngelalu aku.
43014011	"Kam ca' pecayo ken kena' Apa' mat siko'am," jie Yesus. "Po aku po Apa', po Apa' po aku. Ja'e mun noe pecayo tam dipadah pun," jie, "do jum boktie, ya'am belo keenah keaneh yeng dah ku pulah. Nyoe kin boktie ken aku mat siko' ken Apa' ku. Senoe-noe ca' pecayo tam bokti nyoe," jie Yesus.
43014012	"Tue mat-mátam, kamei. Sopai ja' yeng pecayo ken aku si mat langko' mulah keenah keaneh na' po yeng dipulah le' akuam. Malah ken paie gewai pada' reng yeng pecayo ken aku nyeh langko' melobeh gewai diret ku pun, tam aku tue langko' pulang ke' Apa' ku dinun, mangko aku nulong kam deri nunam.
43014013	Lalu pai-pai pun yeng dipinta' kam lem demo aku mat cagar digewai ku, gei' sempayo aku Ana' Sen mat ngagong Apa' ku.
43014014	Mangko pai-pai pun yeng dipinta' le' kam lem demo aku si," jie Yesus, "mat langko' digewai ku.
43014015	Ge'em mun kam kaseh ken aku si kam pun pasti tuno' ke' pada' perentah ku," jie Yesus.
43014016	Jedi "Ku," jie Yesus, "cagar minta' ke' Apa', gei' Sen ngutus siko' Penulong yeng na' po aku, kei ngenti aku, yeng langko' diyam ken kam seora'-ora'eam.
43014017	Nyoam Roh Allah, yeng nan madah yeng mat yeng benar. "Reng yeng noe pecayo di deniyo tue si iyo noe nerimoe Roh Allah, go sidoe noe merati Sen, noe tekenal ken Sen. Kam si tekenal ken Sen, go tengkalo tue pun Sen dah do ken kam. Malah ken paie dah nyoe gi Sen langko' ngendiyam ati kam," jie Yesus.
43014018	"Kam noam ku tingal ming na' po ana' umáng peh," jie Yesus. "Ku pasti manu ke' kam agei'am.
43014019	Tue dah noe dam lamat reng di deniyo tue cum merati aku agei'; pi kam si langko' merati ku agei'am. Aku mat bungkong idup; mangko kam pun langko' buleh idup beru jum.
43014020	Dah nyoe kam langko' jelas ken aku mat segelumo ken Apa' ku; kam pun segelumo ken aku, ken aku pun segelumo ken kam.
43014021	Sopai ja' yeng ningo ken tuno' taalo' ke' pada' perentah aku si mat ngaseh aku. Sedang yeng ngaseh aku mat dikaseh le' Apa' ku; aku pun langko' ngaseh iyo ken langko' nganyoe ngenal diret ku ke' iyo," jie Yesus.
43014022	Dah nyoe jie Yudas, pie noe iyo Yudas Iskariot peh, "Pie Tuwowe," jie, "gopai go kau ngat na' nganyoe diret kau engkas ke' kami nyem? Gopai go kau noe nganyoe diret kau ke' semuya' segeno mensiyo?" jie.
43014023	Samut Yesus, "(Go noe iyo semuya' segeno mensiyo yeng ngaseh aku.) Berang reng yeng mat ngaseh aku si iyo na'e tuno' taalo' ke' perentah aku. Lalu Apa' ku pun ngaseh iyo, ken kena' Apa' langko' manu ke' reng nyoe ken nyerorap di atie. (Aku ken Apa' ku mat ayah begelumo ken reng yeng ngaseh kena'.)
43014024	Pie reng yeng noe ngaseh aku si mat noe tuno' taalo' ke' aku. Teruhal posan payit yeng dah didingo kam nyeh noe iyo posan payit aku peh; pie mat posan payit Apa' ku yeng ngutus aku kitue," jie Yesus. "Jedi begi reng yeng noe ngaseh aku, yeng noe tuno' taalo' ke' aku si cum ku nganyoe ngenal diret ku ke' sidoe," jie Yesus.
43014025	"A, telanyor ku gei' do ditue ken kam," jie Yesus, "akuam yeng madah semuya' tue ke' kam.
43014026	Ja'e dah nyoe gi Roh Allah die yeng langko' ngajar semuya' segelo ke' kam, yeng nan ngingát kam ken pada' pemadah ku ke' kam. Nyoam Penulong kam yeng diutus le' Apa' ku atas demo aku," jie Yesus.
43014027	"Maksut aku na' nyuroh ati kam tenáng amán, na' po ati akuam. Nyoam pengunyo' ku ke' kam. Mat layinam deri ketenáng amán ati yeng dirudu reng di deniyo tue, go tue mat pengunyo' pengaseh diret kuam ke' kam. Mangko kam nang na' susah, nang na' gola'.
43014028	"Padah ku nángam susah tei' go kam kin dah ningo ku madah ke' kam ken aku ca' ningal kam ditue lo'e, pie dah nyoe ku bebeli' agei' ke' kam. Kira' kam mat ngaseh aku si menurute kam ayah bikah tam aku pulang ke' Apa' ku, go keagong Sen kin mat lobeh deri keagong aku yeng kam merati nyeh.
43014029	A, semuya' tue ku padah ke' kam sebolum tejedi pun, gei' sempayo dah tejedi gi kam mat pecayoam," jie Yesus.
43014030	"Tue pun tingal sikit dam kelorong nyo' ku ngomóng ken kam," jie Yesus, "go pengelakar yeng mangkue meloh deniyo tue dah na' detang dah nyo' ngaru aku. Kenaken si aku mat cum kayi' ku ken iyo.
43014031	Pi ku mat nyerah diret ku gei' sempayo deniyo tue jelas ken aku mat ngaseh Apa' ku, ken aku mat tuno' ke' perentah Sen. "Yo' kam, diret turunam," jie Yesus.
43015001	Jedi jie Yesus, "Aku betang angur yeng seli. Apa' ku yeng ngebune.
43015002	Kam keedah edane. Jedi sal ge' do edan ku yeng noe bebuwah mat dipokis Sen le' Apa' ku. Pie tiyap edan yeng bebuwah si diriyas Sen gei' iyo bebuwah lobat agei'.
43015003	Pi kam si," jie Yesus, "dah diriyas dah, dah bereseh dah. Yeng ngembereseh kam posan payit yeng dah ku padah ke' kam.
43015004	"Kam," jie, "ca' idup segelumo ken aku, mangko aku pun idup segelumo ken kam. Mun edane noe likat ke' bungkonge tetap noe bebuwah. Mun mungkal edane mat cum buwahe. Ponyoe jum kam. Kam tetap noe bebuwah cuwali kam idup segelumo ken aku.
43015005	"Mangko jie ku aku betang angur, kam edane. Reng yeng idup begelumo ken aku, aku pun idup begelumo ken iyo, mangko buwahe lobat. Mat ca' begelumo ken aku, go kam noe tawu ngenggewai pai-pai pun mun kam rangang deri aku.
43015006	"Ja'e reng yeng noe idup begelumo ken aku si dibuwang, na' po edan yeng dibuwang lalu ngerangkai kosai. A, edan yeng mati kin dikumpol lalu dilojang ke' api yeng serarat benyalo.
43015007	"Jedi," jie Yesus, "potue ne, kam. Mun kam idup begelumo ken aku, nan ingát ken tuno' taalo' ke' posan payit aku, mangko pai-pai pun yeng kam pinta' langko' dituntong nyo' kam.
43015008	"Sal ge' kam nan bebuwah lobat si Apa' ku nan diagong, dipugi, dihormát reng. Mun bebuwah lobat, kam ngembokti ken kam mat murit aku.
43015009	"Jedi na' po aku dikaseh le' Apa' ku," jie Yesus, "ponyoe jum aku ngaseh kam. Kam ca' serarat ingát ken kaseh aku, sempayo kam idup na' po reng yeng ku kaseh.
43015010	Dinai kam tuno' taalo' ke' perentah aku dinyoam kam ingát ken kaseh aku, na' po aku nan ingát ken kaseh Apa' ku, go aku pun nan tuno' taalo' ke' perentah Sen.
43015011	"Semuya' tue pun," jie Yesus, "ku padah ku ke' kam gei' kam beayah bikah na' po aku nan beayah bikah. Kona' ati ku gei' kam mat-mat beayah bikah.
43015012	"Jedi tue perentah aku: kam ca' nan serarat kaseh mengaseh ken betor, na' po aku ngaseh kam.
43015013	Kaseh yeng mat si kenyatoe mun reng nyerah idupe, relo mati ngenti kabane. Cumam kaseh yeng lebeh deri nyoe.
43015014	Yeng ku maksut ken kaban tei' ya'am kam tue to'; kam mat kaban aku mun kam nunoe perentah ku.
43015015	Dah tue pun ku noam ngangap kam ulun ku, go ulun kin noe tawue ken urus tuwowe. Pi kam si tawu, mangko kam mat didemo ku kaban ku, go semuya' segelo yeng ku ningo deri Apa' ku dah ku padah bisam ke' kam.
43015016	"Noe iyo kam yeng mileh aku peh," jie Yesus, "pi akuam yeng mileh kam. Dah nyoe aku pun ngutus kam gei' kam nan serarat bebuwah, buwah yeng tan yeng noe tawu buro'. Mun kam bebuwah lobat si mangko sipat pai pun yeng kam minta' ke' Apa' ku atas kuwaso demo aku si Sen pun ngunyo'e," jie Yesus.
43015017	"Tuam to' perentah ku ke' kam: kam ca' kaseh mengaseh ken betor.
43015018	"Jedi," jie Yesus, "sal ge' reng di deniyo tue risie ken kam," jie, "nang na' eran, go akuam yeng dolu dikerisie reng.
43015019	Go kam dikerisie le' deniyo tue pun go kam noe dah sebeyo ken reng di deniyo tue. Kira' kam mat sebeyo sebenan sepiker seruning ken reng di deniyo si kam tetap dikasehe, noe dikerisie. Pi aku dah nari' kam deri deniyo tue, mangko kam noam sebeyo sebenan ken deniyo tue. Nyoame' go deniyo risie ken kam.
43015020	Pie kam ca' ingát ken posan payit ku ke' kam nyomie. Go pelayan noe koloe lobeh deri tuwowe. Jedi semalang ke' tuwowe kam ge'e, disensare reng, sa'am go kam. Semalang ke' deri kosoh mulut diret ku ge'e, keh reng ningoe, sa'am go pemadah kam.
43015021	Pi go kam dipulah reng ponyoe pun go kam ngangkue demo aku, go reng di deniyo tue kin noe tekenale ken Allah yeng ngutus aku kitue.
43015022	"Jedi sempamoe mun aku noe detang, noe bepadah ke' sidoe si pertimang hal dosoe manseh do. Ja'e tue ku dah detang dah, dah bepadah dah ke' sidoe, mangko cumam dedale nyo' napo' dosoe pun.
43015023	Berang reng yeng sie ken aku si sie jum ken Apa' ku.
43015024	Nyoe pun kenaken aku dah ngenggewai pada' keenah keaneh di adap sidoe, yeng noe koloe digewai mensiyo siko' pun, ento' ngembokti kuwaso diret ku. Kira' cum gewai ku tokoh nyoe si pertimang hal doso sidoe yeng sie ken aku nyeh manseh do. Pi tue numo' pun sidoe dah merati pada' keenah keaneh yeng dipulah aku pie manseh sidoe sie ken kena' Apa', mangko jie ku cumam pertimang hal dosoe.
43015025	Ja'e tue tejedi pun gei' tuntong yeng ditulis lem kitap ukum yeng nan dibeco sidoe pun. Jie lem kitap nyeh, Modas-modasam sidoe ngerisie aku. (Masmur 69:4)
43015026	"Jedi dah nyoe gi," jie Yesus, "aku pun langko' ngutus Penulong ke' kam, yeng ku minta' deri Apa' ku. Penulong tei'," jie, "Roh. Lalu gewaie pun nyo' ngenyato ngenjelas yeng mat ke' hal Allah. Jedi dah Roh Allah detang si," jie, "Sen langko' besaksi ke' hal aku.
43015027	Kam pun," jie, "ca' besaksi jum ke' hal aku, go mat kamam yeng nan merati gewai aku semeja' ku nongaie mie," jie Yesus nyingka' murite.
43016001	"Aku madah tue ke' kam," jie Yesus, "gei' kam siyap, noe tepengaroh dah kam ngerudu kesensare gi.
43016002	Sidoe pada' ketuwo nyeh langko' ngeluwar kam deri agamae; kam langko' didahe semeyang di rumah kediyam Allah. Kam langko' dibunoh reng; malah ken paie dah jengkah kam ngerudu kesensare nyeh berang reng yeng munoh kam kajie nun iyo munoh kam to' iyo ngelayan kona' kemawo' Allah.
43016003	Pie gewai sidoe tokoh nyoe tam sidoe mat noe tekenale ken kena' Apa'.
43016004	Tue ku dah madahe ke' kam yeng langko' tejedi nyeh; gei' sempayo dah tejedi gi kam pun ingát ken yeng dipadah aku tue mat-mátam; maksute kam noam tepengaroh. "Nyuroh ku noe madahe ke' kam deri kemuloe mie si go melamat tue kin aku nan doam ken kam; (a, melamat ku do ken kam kin bolum do kam ngerudu behayo).
43016005	Ja'e tue nyuroh ku madahe ke' kam go aku dah na' pulang ke' Sen yeng ngutus aku kitue. Menurute si kam ca' ayah bikaham ngajie pie poe keh kam nanyoe ke' aku, ke' hal aku pulang nyeh.
43016006	Kebelike kam susah sontokam ngaji jolu yeng ku padah ke' kam tadie.
43016007	Teruhal yeng mat si, kamei," jie Yesus, "mat panci begi kam pun mun ku ningal kam. Mun noe ku ningal kam si penulong yeng siko' tei' cum manu ke' kam. Ja'e mun aku ningal kam aku langko' ngutus Sen detang ke' kam.
43016008	"Jedi dah Sen detang gi Sen langko' madah reng di deniyo ke' hal dosoe, ge'em madah jum ke' hal kebenar, dah nyoe madah jum ke' hal Allah langko' ngukum reng.
43016009	"Maksut Sen na' madah ke' hal doso tei', doso sidoe go sidoe noe pecayo ken aku.
43016010	"Maksut Sen na' madah ke' hal kebenar tei', go akuam yeng benar. Boktie go aku manu ke' Apa' ku, lalu kam cum merati aku agei'.
43016011	"Lalu maksut Sen na' madah ke' hal Allah langko' ngukum tei', go yeng mangkue meloh deniyo tue pun dah diukum dah, ya'am Pengelakar; sa'am reng di deniyo tue, pasti diukum jum gi," jie Yesus.
43016012	"Kenaken si gei' suba'am jolu yeng na' ku padah ke' kam," jie Yesus, "pie gei' tue si kam bolum mampu nangkape.
43016013	Pie mun Roh Allah yeng bujor benar dah detang gi si Sénam yeng tetap ngiring kam gei' kam tawu semuya' segeloe yeng mat. Go Roh Sen pun noe madah kengkarang diret Sen peh; Sen ngat madah ke' kam po yeng didingo Sen deri Allah Apa'. Sénam yeng langko' madah ke' kam pai yeng langko' tejedi gi.
43016014	Sen langko' ngagong aku, caroe go Sen nerimoe pengajar deri aku lalu dianyoe dipadah Sen ke' kam gei' kam jelas ken tuju maksute.
43016015	Aku pun nerimoe pengajar ku deri Apa' ku, go dah yeng Apa' ku yeng akuam, po Apa' ku po aku. Nyoam go jie ku Roh Sen langko' nerimoe pengajar aku lalu dianyoe dipadah Sen ke' kam.
43016016	"Noe dam lamat tue cumam kam merati aku," jie Yesus. "Pie dah nyoe sebentar agei' kam merati aku agei'am," jie.
43016017	Ningo panere bungi nyoe tei' separoe deri murite betentanyoe siko' ken betore. "Pai maksute bungie tadie ken noe dam lamat tue diret cum meratie, dah nyoe sebentar agei' diret langko' meratie, tam iyo na' manu ke' Apa'e," jie sidoe.
43016018	"Pai ge' retie sebentar agei' ponyoe? Diret si mat noe tawu pai maksute," jie sidoe nyingka' betore.
43016019	Yesus pun tawue ken sidoe na' betanyoe ke' iyo. Mangko jie Yesus nyingka' sidoe, "Nyeh tam jie ku noe dam lamat cumam kam merati aku, ken dah nyoe sebentar agei' kam merati aku peh? Maksut kam na' betanyoe ke' hal nyoe peh?" jie.
43016020	"Pie mat-mátam, kamei, yeng ku padah ke' kam," jie Yesus. "Noe dam lamat si kam langko' nangis, ken berato berayi, pie reng di deniyo langko' ayah bikaham. Kam si langko' susah sontok, pie nyoe mat sebentaram. Dah nyoe losi susah sontok timol ayah bikah die.
43016021	Contohe keedah reng yeng na' berana'. Des reng berodai na' berana' kin mat susaham ngaji yeng ca' dirudue nyeh, pie dah pas ana'e do kin mat kelupoeam iyo ngaji kesusah kesontok yeng dirudue tadie ponyoe; mat ayah bikaham go ana'e dah do.
43016022	Ponyoe jum kam. Tue si mat jengkahe kam susah sontok; pi diret mat langko' betomu agei'am, kamei, dah nyoe kam mat ayah bikaham. Lalu mat cum reng yeng mampu ngerobut keayah bikah kam.
43016023	"Dah nyoe gi si kam noe sa' betanyoe agei' ke' aku ke' hal pai pun; kam jurus ke' Apa' ku die. Nyoe mat-mátam, kamei. Sen pun langko' ngunyo' ke' kam pai-pai pun yeng dipinta' kam lem demo aku.
43016024	Gei' tue si bolum do kam minta' pai-pai pun lem demo aku. Pie ca' minta' nyem, kamei, mangko kam mat nerimoam. Lalu keayah bikah kam mat cum kekurang kemalange.
43016025	"Ku madah tue ke' kam pakai belelawut," jie Yesus, "pie dah nyoe gi si mat rampang boktieam ku madah ke' kam ke' hal Apa' ku.
43016026	Dah nyoe kin noe sa' aku peh yeng minta' ke' Apa' nyo' pengantaro kam; pie jurus kamam yeng minta' ke' Sen lem demo aku.
43016027	Go Apa' ku mat kaseh ken kam; nyuroh Sen kaseh ken kam go kam kaseh ken aku, ken kam mat pecayo ken aku mat diutus le' Sen.
43016028	Aku detang ke' deniyo tue mie pun deri Apa' ku. Tue pun ku mat na' ningal deniyo tue to' ku pulang ke' Apa' ku," jie Yesus. ("Mangko dah ku pulang ke' Sen kin kam jurus manu minta' ke' Sénam lem demo aku," jie.)
43016029	Dah nyoe jie pada' murite, "A, tue si kau mat madah rampang boktie, noe kau pakai kato kiyas peh.
43016030	Tue kami dah jelas dah ken kau mat tawu semuya' segeloe, go bolum reng betanyoe pun pie kau dah tawu dah pai yeng na' ditanyoe reng ke' kau. Mangko kami pun dah pecayoam ken kau mat deri Allaham," jie sidoe.
43016031	"A, tue si kam dah pecayoam, dih?" jie Yesus.
43016032	"Pi tau beh, mat do langko' jengkahe, malah ken paie tue dah jengkahe dah, des semuya' kam langko' pencar temiyar, rato-ratoe rari ke' arong diret kam. Do aku si ditingal kam ming ponyoam; siko' pun cum deri kam yeng nyeroto aku kaloe. Ja'e aku si noe ku bediret ku peh, go Apa' ku nan nyeroto aku.
43016033	"Aku madah semuya' tue ke' kam," jie Yesus, "gei' sempayo ati kam mat tenáng amánam tam aku. Mat die di deniyo tue si pasti ngerudu kesusah kesensare, pie nang na' mudoe kuroe. Tam aku pun dah ngalah kuwaso deniyo tue," jie Yesus.
43017001	Jedi dah Yesus ngomóng ponyoe ken murite tei' dah nyoe iyo nengkadah ke' langi', lalu bedoa. "Apa'," jie, "tue dah jengkahe dah ento' Den ngagong aku ana' Den. Kiroe," jie, "Den ngagong aku, sempayo aku pun ngagong Den.
43017002	Patutam Den ngagong aku, go mat diret Dénam yeng nyerah hak ke' aku atas semuya' mensiyo. Hak nyoe sempayo aku ngunyo' idup yeng cum berudu mati ke' semuya' reng yeng Den unyo' ke' aku.
43017003	Idup yeng cum berudu mati nyeh maksute sidoe tekenal ken tona': ya'am tekenal ken diret Dénam, go ngat siko' Dénam yeng mat Allah. Ge'em tekenal ken aku, Yesus Kristus, yeng diutus Den kitue. Nyoam idup yeng cum berudu mati.
43017004	"Aku si daham ku ngagong Den di deniyo tue, go aku dah nyanto' gewai yeng Den tugas ke' aku.
43017005	Kiroe Den pun mat ngagong aku di adap diret Dénam, Pa'ei, na' po keagong yeng ku do ken Den sebolum deniyo tue dipulah mie.
43017006	"Jedi benso sidoe tue yeng engku aku," jie Yesus, "sidoe mat dipileh Den deri semuya' mensiyo di deniyo tue kei engku aku. Sidoe mat dolu engku Den, dah nyoe Den ngunyo' sidoe ke' aku. Aku pun dah nganyoe kuwaso demo Den ke' sidoe. Sidoe na'e tuno' taalo' ke' posan payit Den.
43017007	-
43017008	Go aku dah madah posan payit Den ke' sidoe; sidoe pun mat na'e nerimoe. Mangko tue pun sidoe tawu ken pada' gewai ulah omóng tutor aku mat seli deri diret Dénam. Sidoe dah yakin ken aku berasal deri Den, yakin jum ken Dénam yeng ngutus aku kitue.
43017009	Mangko ku mat bedoa ento' sidoe tue yeng engku aku. Noe ku bedoa nyo' reng di deniyo peh, pie kususe tue ku bedoa ento' sidoe yeng dah diunyo' Den ke' aku, go sidoe mat engku Den.
43017010	A, dah yeng aku yeng Den, dah yeng Den yeng aku, mat engku tona'. Aku pun diagong le' sidoe.
43017011	"Jedi tue," jie Yesus, "ku na' manu ke' Den; aku dah na' ningal deniyo tue. Pie sidoe si tingal dituam. Apa' ku yeng suci bereseh; benso sidoe tue yeng Den ngunyo' ke' aku, kiroe Den ngenjego sidoe ken kuwaso demo Den. Sidoe mat ca' dijego, sempayo iyo seati sepiker, na' po tona' seati sepiker.
43017012	Des aku gei' do ken sidoe di deniyo tue si mat akuam yeng ngenjego sidoe ken kuwaso demo Den, sampai siko' pun cum deri sidoe yeng losi nayáp, cuwali yeng siko' yeng mat patut losi nayáp seora'-ora'eam. Nyoe pun kei dituntong po ditulis di lem Kitap Den mie. "Ja'e tue ca' Dénam yeng ngenjego nyelinong sidoe,
43017013	go aku pun dah na' pulang ke' Den. Posan payit Den si daham ku madah ke' sidoe. A, aku ngomóng ken sidoe potue pun telanyor ku manseh di deniyo tue, maksut ku sempayo ayah bikah yeng seli deri aku mat meresap jum ke' lem ati sidoe, gei' sidoe serarat ayah bikah.
43017014	"Mat ca' Dénam yeng ngenjego sidoe, go deniyo tue mat risie ken sidoe. Ngaso aku madah posan payit Den ke' sidoe si lalu reng di deniyo tue si mat risie ken sidoe, go dinyoam deniyo mat jelas ken sidoe mat noe sebeyo ken deniyo tue, na' po aku pun noe sebeyo ken deniyo tue.
43017015	"Ja'e ngaji sidoe ca' dijego si ku noe ku minta' sempayo sidoe dicabut kali deri deniyo tue peh, pie ku minta' gei' Den nyelinong sidoe deri kuwaso Pengelakar.
43017016	"Sidoe mat noe sebeyo ken deniyo tue, na' po aku pun noe sebeyo ken deniyo tue, Pa'ei.
43017017	Kiroe Den nyiyáp ati sidoe ken posan payit Den yeng mat-mátam, sempayo sidoe nyerah direte nyo' melayan Den bangam.
43017018	-
43017019	Gopai go aku pun nyerah diret kuam begi sidoe, sempayo sidoe pun nyerah direte gi ento' melayan Den seputeh ati sebeníng derah. Ge'em aku dah ngutus sidoe ke' deniyo tue na' po Den ngutus aku mie ke' deniyo tue. Mangko ati sidoe mat ca' disiyap le' Den.
43017020	"Jedi tue," jie Yesus, "noe ku bedoa ento' sidoe tue bangam peh, pi ku bedoa jum," jie, "benso pada' reng layin yeng langko' na' pecayo ken aku tam posan payit yeng dilantar le' murit ku tue.
43017021	-
43017023	Kiroe," jie Yesus, "semuya' segeno reng yeng langko' pecayo ken aku pun mat seati sepikeram, Pa'ei, na' po Den seati ken aku, aku pun seati ken Den. Ponyoe jum sidoe, kiroe seatiam jum ken tona'. Keagong yeng Den borie ke' aku nyeh aku pun borie ke' sidoe, kei sidoe mat seati po tona' pun seati: aku seati ken sidoe, Den pun seati ken aku. Go penting sidoe mat menjedi seati sepiker, gei' sempayo semuya' reng di deniyo pun tawu ken aku mat diutus le' Den. Ge'em sempayo deniyo tue tawu ken Den kaseh ken reng pecayo samo po Den kaseh ken aku.
43017024	"Apa' ku," jie Yesus. "Kona' ati ku, Pa'ei, kei sidoe yeng Den ngunyo' ke' aku nan serarat do jum ken aku, dinai aku dinyoam sidoe. Maksut ku sempayo sidoe merati keagong aku yeng diunyo' Den ke' aku entam Den mat kaseh ken aku sebolum deniyo tue dipulah pun.
43017025	"Apa' ku yeng bujor benar," jie Yesus; "reng di deniyo tue mat noe tekenal ken Den. Pi aku si mat tekenal ken Den. Sidoe tue yeng engku aku pun dah tawue dah ken mat Dénam yeng ngutus aku kitue.
43017026	Aku," jie Yesus, "dah nganyoe kuwaso demo Den ke' sidoe, gei' pun aku langko' na' serarat manseh nan nganyoe kuwaso demo Den ke' sidoe. Den serarat nan kaseh ken aku. Tuju maksut ku sempayo kaseh Den ken aku meresap jum di lem ati sidoe. Ge'em sempayo aku pun ngendiyam ati sidoe." Nyoam doa Yesus.
43018001	Jedi mátam. Dah bedoa tei' dah nyoe Yesus ken murite turun, bejelan ke' seborang Sungai Kidron. Dinun do kebun saitun; jedi Yesus ken murite mat bejelan dinyoe.
43018002	A, Yudas, yeng langko' nyerah Yesus pun, tawue jum ken arong nyoe, go nyomie Yesus ken murite mat erat bekumpol dinyoe.
43018003	Mangko Yudas malam nyoe mat bejelan jum ke' kebun nyoe. A, pada' reng Parisi ken pada' ketuwo pelayan reng Yahudi nyeh do ngutus pada' serededue nyo' namah Yudas; ken pada' serededu Roma pun do jum. Jedi semuya' sidoe mat diiring Yudas kinun, cukup ken tuware ken api demare ken... pada' senjeto opai.
43018004	Lalu mátam. Yesus kin tawue ken semuya' yeng langko' tejedi ke' iyo. Jedi ketiko Yudas ken pada' serededu nyeh manu ke' kebun nyoe tei' dah nyoe Yesus pun pamus deri kebun nyeh, manu ke' sidoe. Lalu dah betomu ken sidoe tei' jie Yesus nyingka' sidoe, "Kam ngogoe sopai?"
43018005	Samut sidoe, "Kami ngogoe Yesus deri Nasaret," jie. Jie Yesus, "Tuam aku to'," jie. A, Yudas yeng langko' nyerahe kin do jum namah sidoe rami nyeh te'.
43018006	Jedi tumas ningo jie Yesus, "Tuam aku to'," temosie pada' sidoe tei' tekeraya' unor buntut, lalu pam! tepesungkur pejeripap pada' sidoe nyeh te'.
43018007	Dah nyoe ditanyoe agei'am le' Yesus. "Mat sopaiam," jie, "yeng kam gogoe?" "Kami ngogoe Yesus deri Nasaret," jie sidoe.
43018008	"Daham ku bepadah ke' kam, tuam aku to'," jie Yesus. "Mun mat akuam yeng kam gogoe si sidoe layin tue noe sa' kam tangkapam," jie.
43018009	Lalu mátam, murit Yesus mat noam ditangkap le' reng rami. Nyoe tejedi pun cuco'am ken tijum Yesus ken Apa'e lem doae tadie ponyoe. Kin jie Yesus lem doae tei', "Reng yeng diunyo' Den ke' aku nyeh siko' pun cum yeng cecer berayan," jie.
43018010	Jedi mátam te'. Simon Petrus tei' poe do meyie kelewang. Lalu dicabute kelewange deri saronge, lalu pak! dipangkahe ke' ulun pelayan agong nyeh, tepancong ke' kelinang kanáne, sampai rimpong kelinange. Demo ulun pelayan agong tei' Malkus.
43018011	Pie dah nyoe jie Yesus nyingka' Petrus, "Nang! Sarong die kelewang kau nyeh," jie. "Nyeh kaji kau go bolei' ku peh ngerudu kesensare yeng ditetap le' Apa' ku? Pie aku si relo ku," jie Yesus.
43018012	Jedi dah nyoe Yesus mat ditangkapam le' pada' serededu Roma ken komanane, ken pada' serededu deri ketuwo reng Yahudi ge'em. Dah ditangkape tei' dah nyoe dipasonge;
43018013	dah dipasonge tei' dibeyie le' sidoe kei ngadap Hanas lo'e. Go Hanas tei' mentuwo Kayapas, yeng ketiko nyoe kei pelayan agong lem agama reng Yahudi.
43018014	Kin nyomie ponyoe mat Kayapasam yeng bepadah ke' ketuwo reng Yahudi nyeh ken coh ge' reng siko' yeng mati kei ngenti reng rami. Jedi mátam. Yesus mat ditangkap, lalu dibeyie ngadap Hanas.
43018015	Jedi mátam te'. Des Yesus ditangkap tei' Simon Petrus ken siko' murit Yesus yeng layin pun ngenjurute jum. Dah detang ke' rumah pelayan agong nyeh murit Yesus yeng siko' tei' tamoe ke' kolong delam jum, beroto ken Yesus, go iyo dikenal le' pelayan agong.
43018016	Petrus si gei' betungu di luwar, soma' lawang. Pie dah nyoe murit yeng siko' yeng tamoe tadie yeng dikenal le' pelayan agong nyeh bebeli' keluwar agei', manu ngomóng ken pembentue betinoe yeng nungu lawang nyeh. Lalu Petrus dibeyie tamoe jum.
43018017	Dah tamoe tei' jie pembentu yeng nungu lawang nyeh, "Jangán kau tue murit reng nyoe jum," jie. "Noe," jie Petrus.
43018018	Malam nyoe kin colap, mangko pada' ulun ken pada' serededu deri ketuwo reng Yahudi nyeh dah nugoh api to' sidoe bediyang, lalu mat bediyang dinyoe. A, Petrus pun bediri ken sidoe, bediyang ken sidoe dinyoe jum.
43018019	Jedi mátam. Dah Yesus dibeyie ke' delam nyeh, dah nyoe pelayan agong pun ngenjeriji' ke' Yesus ke' hal murite ken ke' hal pengajare.
43018020	Pie samut Yesus, "Yeng dipadah aku si mat tawu reng bisam, go aku nan ngajare di adap reng rami. Aku nan ngajar di pada' rumah semeyang ken di rumah kediyam Allah, dinai-nai pun arong pada' reng Yahudi nan bekumpol. Aku noe ngajar pai-pai pun caro besesulit.
43018021	Gopai go den betanyoe ke' aku? Boh tanyoe ja' ke' sidoe yeng ningo aku. Go sidoe kin jelase ke' hal pengajar aku," jie Yesus.
43018022	Ngaso ningo Yesus nyamut bungi nyoe tei' temosie Yesus tei' dipangkong le' siko' serededu ketuwo reng Yahudi nyeh. "Bereni peh kau nyamut pelayan agong tokoh nyoe?" jie.
43018023	"Mun omóng ku salah," jie Yesus, "ca' dibokti caro yeng sah. Pie mun omóng ku konoe noe patut kau mangkong aku," jie Yesus.
43018024	Jedi mátam. Dah nyoe Hanas nyuroh Yesus dibeyie gei' dipasong ponyoe nyo' ngadap menantue Kayapas, pelayan agong nyeh.
43018025	Jedi nongah Yesus ngadap Hanas tei' Simon Petrus gei' bediyang di luwar. Jedi dah nyoe do siko' reng betanyoe ke' Petrus, "Jangán kau tue murit iyo jum," jie. Pie Petrus nyangkale. "Noe," jie.
43018026	Dah nyoe do siko' reng layin, pembentue pelayan agong nyeh, betanyoe jum ke' Petrus. Iyo waris reng yeng kelinange rimpong dipancong le' Petrus tadie ponyoe. Jedi iyo mat betanyoe ke' Petrus, "So ku do ku merati kau ken iyo di kebun saitun tadie," jie.
43018027	Pie disangkale agei'am le' Petrus. "Eh, noe beh," jie Petrus. Tumas bungi nyoe tei' mano' pun tengkuko'am.
43018028	Jedi mátam. Dah Yesus ngadap Kayapas tei' dah nyoe dibeyie ke' kediyam gubernor die. Malam pun dah dini ari dah. Pada' ketuwo reng Yahudi nyeh mat ngei'e tamoe ke' kediyam gubernor. Go mun sidoe tamoe ke' kediyam reng noe Yahudi si kaji sidoe nun ngotor ngencemar direte, sedang kaloe ponyoe sidoe na' ngingát ngenáng pesta Ari Raya Ngelalu. Mangko sidoe mat ngei'e tamoe ke' delam.
43018029	Jedi ngaso ponyoe Gubernor Pilatus mat pamus keluwar nyo' betomu ken sidoe di luwar. Dah nyoe Pilatus betanyoe ke' sidoe. "Pailah kesalah reng tue," jie, "go dibeyie kam ke' aku?" jie.
43018030	Samut sidoe, "Mun iyo noe reng jat," jie, "noe ken kami semadie nyerah reng ke' den," jie.
43018031	Pie jie Pilatus, "Boh dipecaro diret kamam ken adat peradat kam ja'," jie. Samut reng Yahudi, "Pie kami noe behak ngukum reng mati disalip," jie.
43018032	Nyoe pun kei nuntong tijum Yesus jum ke' hal koti caro iyo langko' mati nyeh.
43018033	Jedi mátam. Dah nyoe Pilatus tamoe ke' delam, lalu Yesus disurohe ngadap iyo, nyo' iyo nyerudi ke' Yesus ke' hal penomah pendudoh reng ke' hal iyo, benso ke' hal iyo madah ngangkue direte rajo. Dah nyoe Pilatus betanyoe ke' Yesus, "Mat peh kau rajo reng Yahudi?" jie.
43018034	Jie Yesus, "Nyoe kengkaji diret denei, mat dipadah reng layinei?"
43018035	Pie jie Pilatus nyamute, "Bede ke' ku reng Yahudi!" jie. "Noe ken do ku turut campor ken urus kam! Kau diserah ke' aku pun le' suku benso diret kauam, ken pada' ketuwo pelayan kam. Pailah kesalah kau tei' go kau diserah le' waris wala' diret kauam?" jie Pilatus. "Koti yeng máte ke' hal kau tue?"
43018036	Samut Yesus, "Di deniyo tue si aku mat noe diangkue disomah reng kei rajo. Kira' aku disomah reng kei rajoe di deniyo tue si tentu pada' ana' buwah ku do beperang belawan gei' aku noe diserah ke' reng Yahudi nyeh. Pie gei' tue aku mat noe diangkue disomah kei rajo di deniyo tue," jie Yesus.
43018037	"A, jedi maksute mat rajoam dih kau?" jie Pilatus. Samut Yesus, "Mátam jie den nyeh, aku mat rajo. Nyoam go aku diado di deniyo tue pun, ken aku detang ke' deniyo tue nyo' bepadah ke' hal yeng mat," jie. "Sopai ja' yeng ingín tawu yeng mat si mat na'e ningo jie aku," jie Yesus.
43018038	"Jolu pailah yeng dimaksut kau yeng mat tei'?" jie Pilatus.* "Engo ku maring mensiyo na' tawu yeng mat," jie. Dah nyoe Pilatus pun pamus ngadap reng Yahudi agei'am. "Ku noe tetomu ku ke' kesalah reng nyoe," jie Pilatus.
43018039	"Pi potue ne. Na' nunoe adat peradat kam kin tiyap Ari Raya Ngelalu nyeh aku ca' ngelopas siko' reng yeng ditahan aku, to' nyenáng ati kam. Jedi koti mun ku ngelopas rajo kam reng Yahudi to' kam? Na' noe kam?" jie Pilatus.
43018040	Pie pada' reng rami beserentak ontapam nyamute, "Noe! Nang na' ngelopas reng nyoe! Barabas ja' dipelopas!" jie sidoe. Teruhale Barabas tei' reng yeng gela' ngacau ngaru reng rami to' ngelawan pemerentah.
43019001	Jedi dah nyoe Pilatus nyuroh Yesus ca' dipelesah.
43019002	Pada' serededu nyeh ngenggolong labong akar durie, dikonoe ke' kepaloe. Disaro'e ken beju jubah ungu*, keca'e jubah ungu yeng dipakai kebiyaso le' rajo.
43019003	Lalu sidoe simah ngererujonge, ca'ca'e besesungko. "Panyang umoram den, rajo reng Yahudiei," jie sidoe, samel mangkonge.
43019004	Dah nyoe Pilatus pamus keluwar agei'am nyo' ngomóng ken pada' reng Yahudi. "Ti beh kam! Tue ku meyie iyo ngadap kam agei'am, gei' kam tawu ken aku cum nomu kesalahe."
43019005	Mangko Yesus mat pamus jum ngadap reng Yahudi; di tubohe gei' ketengah nyaro' beju jubah ungu tadie, ken kepaloe bisei' labong durie. Lalu jie Pilatus, "Ne, tue ne urange," jie.
43019006	Pi tumas pada' ketuwo pelayan ken pada' serededu merati Yesus tei' sidoe teger bepangkas kayis, "Salip ja'! Salip ja' reng nyoe!" jie. Pie samut Pilatus, "Kam ja' yeng ca' nyalipe, mun kam ngemoran gila'. Go aku mat noe tetomu ku ke' kesalahe," jie.
43019007	Samut pada' reng Yahudi, "Pi na' nunoe ukum adat kami," jie, "iyo mat ca' diukum mati, go iyo madah direte Ana' Allah. Nyoe ngelangar ukum kami," jie sidoe.
43019008	Dah ningo ken Yesus madah direte Ana' Allah tei' Pilatus tei' kepala' gola'eam.
43019009	Dah nyoe tamoe ke' delam agei'am. "Nyeh yeng máte kau tue berasal deri nai?" jie Pilatus betanyoe ke' Yesus. Pie Yesus cumam nyamute.
43019010	"Nyeh bereni peh kau noe nyamut aku?" jie Pilatus. "Noe tawu peh kau ken akuam yeng bekuwaso mutus kau tue, ca' dipelopasei ca' disalipei," jie.
43019011	Samut Yesus, "Den bekuwaso pun go deri Allaham. Mun noe si mat cumam kuwaso den na' pekoti pun ken aku," jie Yesus. "Mangko reng yeng nyerah ku ke' dénam yeng bosai dosoe," jie.
43019012	Ningo omóng Yesus bungi nyoe tei' lalu Pilatus ngemoran na' ngelopas Yesus, pie pada' reng Yahudi yeng rami nyeh mangkas ontap pera' perango, "Berang reng yeng bereni madah direte rajo si mat bemunsoh belawan ken Rajo Kaisar!" jie sidoe. "Mun reng tue dipelopas den maksute den pun bemunsoh jum ken Rajo Kaisar!"
43019013	Jedi mátam. Dah ningo omóng sidoe rami bungi nyoe tei' Pilatus pun nyeraham. Dah nyoe Yesus dibeyie keluwar, lalu Pilatus pun dudo' di belai pengadele*, di arong yeng bedemo Lantai Betu. Lem paner Ibrani nyeh demoe Gabata. Jedi Pilatus mat dudo' dinyoam.
43019014	Ari nyoe pun mat dah ari persiyap nyo' reng ngalu Ari Raya Ngelalu nyeh; mayo ari nyeh benso jam nam bekolam*. Jedi dah nyoe jie Pilatus, "Ti beh kam, tue ne rajo kam!" jie.
43019015	Pie sidoe simah bepangkas kayis pera' perango, "Bunoh ja'! Bunoh ja'! Salip ja' iyo!" jie. Samut Pilatus, "Nyeh rajo kam ca' disalip aku peh?" Pie jie ketuwo reng Yahudi, "Kami ngat siko' Kaisaram rajo kami! Cum rajo layin!" jie reng Yahudi.
43019016	Lalu pengabise Pilatus mat nyerah Yesus ke' sidoe gei' disalipe. Sidoe pun mat meyie Yesus deri nyoe.
43019017	Jedi Yesus nangong salip direte, pamus deri kota manu ke' arong demo Kerakah Kepalo. Lem paner Ibrani tei' demoe Golgota.
43019018	Dinyoe sidoe mat nyalipe. A, do duwo ko' reng layin yeng disalip ari nyoe jum; siko' di kiboe siko' di kanáne; Yesus tei' disalip di penenongah sidoe duwo nyeh.
43019019	Jedi mátam. Salipe tei' ditebeng ken ketukong papan yeng ditulis Gubernor Pilatus ken penomah pendudoh reng Yahudi ke' hal Yesus. Jie tulise tei', "Tue Yesus deri Nasaret, rajo reng Yahudi."
43019020	Lalu mat benya'am reng Yahudi yeng merati tulis di papan nyeh te', go arong Yesus disalip kin noe di arong sunyei' peh, mat di soma' kota Yerusalem, lalu tulise pun ditulis lem paner Ibrani, lem paner Latin ken lem paner Yunani ge'em.
43019021	Dah nyoe pada' ketuwo pelayan reng Yahudi nyeh muhún mampal ke' Pilatus gei' iyo ngubah tulise. "Gopai go den nulis Tue rajo reng Yahudi?" jie sidoe. "Menurute yeng ca' ditulis nyeh iyoam yeng madah direte rajo reng Yahudi," jie.
43019022	Pie samut Pilatus, "Pai yeng dah ditulis le' aku noe tawu diubah dialeh," jie.
43019023	Jedi mátam te'. Dah Yesus disalip nyeh dah nyoe pekakase diamie le' pada' serededu, dibegi sidoe empat, siko' sebegi. Do beju jubahe si gei' disisehe ke' layin, go beju jubahe tei' asale ditonún lintus jediam, cum bepenjeyi' deri atas sampai ke' beroh.
43019024	Mangko jie sidoe, "Rugiam dicabi' to' dibegi diret empat, dih? Diret cabut uni ja'. Sopai ja' yeng konoe nyoe yeng buleh," jie. Mangko mat digewaie ponyoe le' serededu nyeh. Nyoe pun tejedi kei nuntong yeng ditijum lem Kitap Allah nyomie, yeng bungie potue, Pekakas ku dibecar-becare ke' pado sidoe; ken sidoe cabut uni, sopai yeng konoe, buleh beju ku, jie. (Masmur 22:18)
43019025	Jedi soma' salip Yesus tei' do ino'e, ken menyadie betinoe ino'e, ken Maria bini Klopas, a, ken Maria Magdalena ge'em.
43019026	Jedi Yesus pun merati ke' ino'e te', ken murite yeng siko' yeng dikasehe ge'em, yeng bediri dinyoe jum. Lalu jie Yesus nyingka' ino'e, "Murit ku tue kei ana' den beh?" jie.
43019027	Dah nyoe jie nyingka' murite yeng siko' nyeh te', "Ino' ku tue kei ino' kau gei' kau noyu merintu sen," jie Yesus. Lalu dudo' ari nyoe murit nyoe mat noyu merintu ino' Yesus di rumah direte.
43019028	Jedi mátam. Yesus pun tawu dah ken tue dah santo' dah gewaie. Lalu jie Yesus, "Ku na' insup." Nyoe pun kei nuntong yeng ditulis di lem Kitap Allah nyeh.
43019029	Jedi di soma' salip nyeh do sebuwah tepayan kocit yeng bisei' ayie angur masam. Dah nyoe siko' serededu nyeh ngencelup jolu keedah urat kumpai ke' lem ayie angur masam nyeh; dah dicelupe dicuco'e ke' penjulo'*, lalu dijola'e ke' nyawo Yesus.
43019030	Jedi dah dicucupe dah nyoe jie Yesus, "Dah santo' dah gewai ku," jie. Dah nyoe iyo nuno' kepaloe ken nyerah nyawo direte.
43019031	Jedi ari nyoe pun Ari Persiyap, go pagi ponyoe Ari Berenti Kerejo yeng paling penting. Jedi ngaso ponyoe pada' pemimpin agama Yahudi manu ke' Pilatus, minta' ijin ke' Pilatus nyo' matah kaki reng tigo ko' yeng disalip, gei' sidoe copat mati. Go kona' pada' pemimpin tei' sempayo gei' bengkai reng tigo yeng disalip nyeh copat diturun deri salipe, gei' noe tegentong di salip dah pas ari bosai nyeh pagie ponyoe.
43019032	Jedi mátam. Pilatus tei' mat ngutus beberopai ko' serededue ento' matah kaki reng disalip nyeh. Lalu serededu pun manu kinun. Detang kinun mat dipatahe le' sidoe kaki reng duwo ko' yeng disalip beroto ken Yesus.
43019033	Pie dah manu ke' Yesus nyeh diperati le' sidoe tei' Yesus dah mati dah. Lalu bula'am sidoe matah kaki Yesus.
43019034	Pie do siko' serededu antaro sidoe yeng ngerojok kepepuwang Yesus ken tuma'e, lalu ngencerorok keluwar derah becampor ayie.
43019035	Aku siko' yeng merati tei' nyaksie ken mato kepalo diret ku, lalu akuam besaksi ke' hal nyoe; saksi ku pun mat bujor benar. Aku tawu ken saksi ku ke' hal nyoe mat benar, mangko ku padah ke' kam yeng becoe gei' kam pun pecayo.
43019036	Yeng tejedi pun mat tejedi gei' dituntong yeng ditulis di lem Kitap Allah mie. Go yeng ditulis di lem Kitap Allah nyomie bungie potue: Sutie pun cum tulange yeng dipatah.* (Masmur 34:20)
43019037	Ge'em ditulis jum di lem Kitap Sen mie bungie potue: Sidoe langko' mantau ke' reng yeng ditikame.* (Sakaria 12:10)
43019038	Jedi mátam. Dah nyoe do siko' reng bedemo Yusup, deri kampong Arimatea di peloya' Yudea. Iyo tei' kenaken murit Yesus jum, pie iyo caro besesulit nyem, go iyo gola'e ken pada' ketuwo reng Yahudi. Jedi Yusup tei' manu ke' Pilatus, minta' gei' bengkai Yesus diserah ke' iyo nyo' iyo masare. Pilatus pun mat ngemborie. Dah diijin le' Pilatus tei' lalu Yusup pun mat manu ke' salip nyeh lalu ngamie bengkai Yesus.
43019039	Tamahe tei' Nikodemus, yeng nyomie ponyoe manu ngomóng ken Yesus malam ari nyeh. Nikodemus tei' meyie pada' rerempah binya' ancit ken geru, pemenya'e kurang lobeh tigo puloh kilo, nyo' ngarum bengkai Yesus nyeh.
43019040	Jedi dah diamie bengkai Yesus tei' dah nyoe dibungkus sidoe ken kain kapan yeng lopue, ken pada' rerempah ge'em, cuco' ken adat pemasar.
43019041	Jedi soma' arong Yesus disalip tei' do kebun. Di kebun nyoe do guwo yeng kusus nyo' tama', yeng ditobo' reng deri lubang betu. Tama' nyoe gei' bungas, bolum do dipakai.
43019042	Mangko sidoe ngengguno tama' guwo yeng soma' nyeh. Mat ngongkah bengkai Yesus dinyoe lo'e. Go ari nyoe kin dah Ari Persiyap dah. Pagie ponyoe mat Ari Berenti Kerejo (mangko sidoe ca' copat masar Yesus sebolum Ari Berenti Kerejo nyeh).
43020001	Jedi mátam. Dah kolam nyama' ari Mingu nyeh Maria Magdalena nyeh manu ke' tama' Yesus. Ari pun gei' sagam, berue na' bukoe tampa'. Jedi dah detang ke' guwo tama' Yesus tei' diperati Maria tei' betu tudong guwo nyeh dah tebering dah deri lubang guwo nyeh.
43020002	Ngaso ponyoe Maria pun bebodap manu ke' Simon Petrus ken murit Yesus yeng siko' yeng dikaseh le' Yesus. Tang kinun jie Maria nyingka' sidoe, "Tuwowe diret dah diamie reng dah deri tama'e. Kami noe tawu dialeh reng kinai nin," jie.
43020003	-
43020004	Ningo omónge bungi nyoe tei' Petrus ken murit Yesus yeng siko' nyeh turun bebodap manu ke' tama' Yesus, pie murite yeng siko' tei' ngelampat Petrus lalu dolu detang ke' tama' nyeh.
43020005	Dah detang ke' tama' tei' iyo nyunup merati ke' delam. Peratie tei' tingal kain kapane dam. Pie iyo noe tamoe ke' delam.
43020006	Simon Petrus si dudi kit. Pie dah detang tei' iyo si lintus tamoe ke' delam. Lalu diperatie tei' mat tingal kain kapan dam,
43020007	ken kain pembungkus kepaloe pun do jum dinyoe, belipat panci, jewoh kit deri kain kapan nyeh.
43020008	Dah nyoe murit yeng siko' yeng dolu tadie ponyoe mat tamoe jum ke' delam. Dah merati ke' delam lalu iyo mat pecayoam.
43020009	Go sidoe sampai saát nyoe kin gei' bolum jelase ken maksut pada' tijum lem Kitap Allah yeng madah ken Yesus mat ca' mati ken bengki' idup agei'. Dah merati ken mato kepalo direte berue becocat jelasam.
43020010	Jedi mátam. Dah nyoe murit Yesus mat pulangam,
43020011	pie Maria diyam dinyoam, bediri soma' tama' nyeh simah nangisam. Kebonónge nangis tei' iyo nyunup merati ke' delam.
43020012	Diperatie di delam tei' do duwo ko' melekat yeng bepekakas puteh, yeng dudo' di arong bokas bengkai Yesus tadie ponyoe, yeng siko' piya' ke' kepalo, yeng siko' piya' ke' kakie.
43020013	Jedi jie melekat nyingka' Maria, "Nyeh gopai go kau nangis ponyoe?" jie. Samut Maria, "Go Tuwowe ku losi, diamie reng," jie. "Aku pun noe tawu dialeh reng konai," jie.
43020014	Dah nyoe iyo pusing belekang pamus deri guwo nyeh te'. Tumas pamus tei' diperatie do reng bediri dinyoe, pie iyo noe tekenale ken nyoe mat Yesus.
43020015	Jedi jie Yesus, "Nyeh ngopai go kau nangis? Ngogoe sopai kau tue?" jie. Kaji Maria tei' iyo tukang kebun nyeh. Jedi samut Maria, "Mun kau yeng ngaleh bengkaie padaham ke' aku dinai kau ngongkahe, nyo' ku ngamie," jie Maria.
43020016	Dah nyoe jie Yesus, "Maria!" Ningo Yesus nyebut demoe tei' Maria pun beputar ngadap Yesus, lalu "Raboni!" jie Maria. Raboni tei' retie guru lem paner Aramaik.
43020017	Dah nyoe jie Yesus, "Nang lo' migang aku," jie, "go aku bolum manu ke' Apa' ku dinun. Jedi kau ca' manu ke' menyadie ku yeng seimán lo'e, bepadah ke' sidoe ken aku tue dah na' manu ke' Apa' diret. Sen mat Allah ku ken Allah kam jum," jie Yesus.
43020018	Lalu Maria Magdalena pun mat manu bepadah ke' pada' murit Yesus. "Ku dah merati Tuwowe diret!" jie Maria. Lalu dipadahe jum yeng disuroh le' Yesus ca' dipadah ke' sidoe.
43020019	Jedi mátam. Ari pun dah malam dah, pie manseh ari Mingu nyoam. Pada' murit Yesus nyeh nongah bekumpol, pie lawang nyeh ditokate kukoh go sidoe gola' ken pada' ketuwo reng Yahudi. Jedi dah nyoe temosie Yesus temeronyong bediri di penenongah sidoe, lalu jie, "Tenáng amánam kam," jie.
43020020	Dah nyoe iyo nganyoe ke' sidoe bekale di jerie ken di pepuwange. Ngaso mat-mátam Tuwowe nyeh tei' mangko pada' murite mat ayah bikaham.
43020021	Dah nyoe iyo ngemberekat sidoe agei'am. "Tenáng amánam ati kam," jie. Lalu jie, "Na' po aku diutus le' Apa' ku mie ponyoe jum aku pun ngutus kam," jie.
43020022	Dah nyoe iyo ngenciyup napase ke' sidoe, lalu jie, "Terimoam kam Roh Allah," jie.
43020023	"Mangko kam bekuwaso madah reng ke' hal dosoe. Mun jie kam dosoe dah dielon nyeh mat dielonam. Pie mun jie kam noe dielon nyeh mat noam dielon," jie Yesus.
43020024	Jedi Tomas tei' nongah cum des Yesus manu ke' murite yeng layin. Tomas kin siko' deri murit Yesus yeng duwo belas ko' jum; gelare Komar.
43020025	Jedi pada' murite layin bepadah ke' Tomas, "Kami si dah merati Tuwowe dah, Tomasei," jie. "Iyo dah bengki' idup agei'am dah," jie sidoe. Pie Tomas gei' bolum pecayoe. "Aku si," jie Tomas, "noe pecayo ku," jie. "Aku ca' merati bekal paku di jerie," jie, "ca' nigue bekale ken tunyo' diret ku, ca' nyuco' jeri ku ke' bekal di pepuwange, berue ku pecayo," jie Tomas.
43020026	Jedi mátam. Dah ari Mingu sebuwahe pada' murite bekumpol agei' lem rumah nyoe. Tomas pun nongah do. Lawange si ditokat kukoh-kukoh. Jedi kebonóng sidoe do dinyoe tei' temosie detangam Yesus, bediri di penenongah sidoe, lalu ngemberekat sidoe: "Tenáng amánam kam," jie.
43020027	Dah nyoe jie Yesus nyingka' Tomas, "Peratiam jeri ku tue, tiguam ke' bekale," jie. "Asoam bekal di pepuwang ku tue ken jeri diret kau," jie. "Pecayoam ken aku. Jediam kau noe pecayo," jie Yesus.
43020028	Samut Tomas, "Den mat Tuwowe ku, mat Allah ku," jie.
43020029	Lalu jie Yesus nyingka'e, "Kau si pecayo go mantau ken mato muko diret kau," jie. "Pi untong tuwaham reng yeng pecayo sungoh pun cum mantau aku ken mato muko direte," jie Yesus.
43020030	Mat gei' suba'am pada' petanah petano layin yeng dipulah le' Yesus yeng diperati le' kami murite. Pie noe ditulis di lem buko' tue.
43020031	Ja'e senika' yeng ditulis ditue si maksute gei' kam pecayo ken Yesus mat Ana' Allah, Kristus, penulong yeng dijenyi Sen. Maksute sopai ja' yeng pecayo nyeh mat buleh idup, tam kuwaso demo Yesus.
43021001	Jedi ke' hal Yesus nganyoe direte ke' murite mat tejedi sekali agei'am di Lompoe Tiberias.* Potue ne gesahe.
43021002	Jedi kememujore murit Yesus do bekumpol. Yeng bekumpol tei' Simon Petrus, Tomas yeng digelar jum Komar, Natanael deri kampong Kana di Galilea, ana' Sebedeus yeng duwo ko' nyeh, a, ken murit Yesus yeng layin yeng duwo ko' ge'em.
43021003	Jedi jie Simon Petrus tei', "Ku na' ngenjelo," jie. Samut pada' betore, "Kami na' tamah kau jum." Lalu sidoe mat pamus deri rumah lalu nayi' perawue. Nungkas malam sidoe ngenjelo nyeh, pie siko' pun cum pekulehe.
43021004	Jedi dah bukoe tampa' tei' Yesus pun bediri di pinger pantai nyeh, pie kaji murite noe iyo Yesus.
43021005	Lalu jie Yesus, "Buleh noe kam?" "Eh, pai jolue beh," jie sidoe nyamute.
43021006	Lalu jie Yesus, "Boh dikibar ke' piya' kanán perawu kam nyeh. Dinyoe ne berue kam buleh kaloe ye'," jie. Lalu sidoe pun mat ngibar jeloe ke' piya' kanán perawu nyeh te', pie sidoe gei' bolum tawu ken iyo mat Yesus. Dah dikibare tei' semorie noleh sidoe nari' jeloe ke' lem perawu nyeh tam kebenya' ikane.
43021007	Ngaso ponyoe jie murit yeng dikaseh le' Yesus nyeh nyingka' Petrus, "Nyoe mat Tuwowe diret, kamei!" jie. Tumas kedingo ken nyoe mat Tuwowe tei' Petrus pun bekereropa' nyaro' bejue yeng dipucele tadie ponyoe, lalu bung! ngencabur ke' ayie kedonáng nuju ke' derat.
43021008	Pada' murit layin pun ngenjurut jum, pie sidoe deri perawu nyeh, samel ngunui jelo yeng beisei' pada' ikan nyeh tadie. Go sidoe noe dam jewoh deri derat, benso seratus meter ke' deng nyoe penjewohe.
43021009	Jedi dah detang ke' derat, dah turun deri perawu tei' perati sidoe poe dah do dah beroe api, a, ken ikan ken roti nyeh dah dipangang di atase.
43021010	Lalu jie Yesus nyingka' sidoe, "Beyiam kitue siko' duwo ikan dongah kam tadie," jie.
43021011	Mangko Simon Petrus nayi' agei' ke' perawu nyo' ngunui jelo meyie ke' derat. Mat benya' nar uleh jelo nyeh; ikane pun bosai-bosaiam, 153 ko' pemenya'e. Pie numo' pun menya' nyoe uleh nyeh tei' jelo nyeh noe ruma'.
43021012	Jedi dah ikan nyeh dibeyie ke' derat tei' dah nyoe jie Yesus, "Yo' makan," jie. Siko' pun cum deri murite yeng bereni betanyoe ke' iyo ken sopai iyo tei', mat Yesusei, noei. Go kenaken si sidoe yakin dah ken iyo mat Tuwowe.
43021013	Jedi Yesus tei' manu ke' soma' api, dijepaie roti nyeh, dibecare ke' sidoe. Ikan nyeh pun dijepaie, dibecare jum ke' sidoe.
43021014	Jedi mátam, nyoe pengentigo kalie Yesus nganyoe direte ke' murite lopas iyo bengki' idup agei' deri kematie.
43021015	Jedi mátam. Dah lopas makan tei' dah nyoe Yesus betanyoe ke' Simon Petrus, "Simon ana' Yona," jie. "Kaseh kau ken aku mat bosai peh deri kaseh betor kau tue?" jie Yesus. Jie samut Petrus, "Mátam, Tuwowe," jie, "Kau pun tawu ken aku mat kaseh ken kau." "Mun ponyoe," jie Yesus, "kau ca' ngumpan pada' ana' domo ku," jie.
43021016	Dah nyoe ditanyoe agei' le' Yesus. "Simon, ana' Yona," jie. "Mat kaseh noe kau ken aku?" jie. Samut Petrus, "Mátam, Tuwowei. Kau pun tawu ken aku mat kaseh ken kau," jie. "Mun ponyoe," jie Yesus, "kau ca' noyu merintu pada' domo ku," jie.
43021017	Dah nyoe Yesus betanyoe agei', ketigo kalie, ke' Simon Petrus. "Mat kaseh noe kau ken aku, Simon ana' Yonaei?" Petrus pun susaham atie tam dah tigo kali ken nyoe iyo ditanyoe le' Yesus ke' hal kaseh iyo te'. Lalu samut Petrus, "Kau semuya' tawu, Tuwowei. Kau si tawuam ken aku mat kaseh ken kau," jie. "Mun ponyoe," jie Yesus, "kau ca' ngumpan noyu pada' domo ku," jie. Dah nyoe Yesus nyamong panere.
43021018	"Dingo beh, Simonei. Semeja' kau gei' mudoe mie bediret kauam yeng ngurus semuya' keperelu kau; kau na' kitue kinyoe sebetah nunoe kona' kemawo' diret kau nyem; cum reng nonga' melempang kau. Ja'e dah kau tuwo gi si kau langko' ngenjola' jeri kau gei' ditamat reng layin, yeng langko' ngiring kau ke' arong yeng noe dikeingín kau. Nyoe mat-mátam, Simonei," jie Yesus.
43021019	Omóng Yesus bungi nyoe kin iyo betijum ke' hal caro Petrus langko' mati gi, nyo' iyo ngagong Allah. Dah nyoe jie Yesus nyingka' Petrus, "Pie kau ca' mutu ngenjurut akuam," jie.
43021020	Dah nyoe Petrus ngelinga' ke' belekang. Diperatie tei' do murit yeng dikaseh le' Yesus yeng ngenjurut sidoe jum di pantai nyeh te'. Murit nyoam yeng bejonyang makan ken Yesus des sidoe ngalu Ari Raya mie. Kin murit nyoam jum yeng betanyoe ke' Tuwowe mie ke' hal sopai yeng langko' nyerahe.
43021021	Jedi mátam, dah merati murit nyoe tei' lalu Petrus pun betanyoe ke' Yesus, "Tuwowe," jie, "pai yeng langko' tejedi ke' iyo tue gi?" jie.
43021022	Samut Yesus, "Mun ku na' nyuroh iyo tetap idup sampai aku bebeli' kitue si nyoe noe iyo kei namah kekalut kau," jie. "Yeng penting si kau ca' mutu ngenjurut akuam," jie Yesus.
43021023	Lalu entam omóng Yesus bungi nyoe tei' mangko tegemparam di antaro pada' menyadie yeng seimán nyeh ken murit nyoe noe langko' mati, pasti idup sampai Yesus bebeli' kitue, jie reng. Teruhale noe Yesus bepadah ken murit nyoe langko' noe mati peh. Yeng jie Yesus tei' mun ku na' nyuroh iyo idup sampai ku bebeli' kitue si noe noe iyo kei namah kekalut kau, jie. Ngat nyoam.
43021024	Jedi mátam. Mat aku, murit nyoam yeng merati ken ningo semuya' tue, lalu ku nulise. Aku mat yakin ken besaksi ken semuya' yeng ku tulis tue mat-mátam.
43021025	A, pada' gewai Yesus yeng layin pun gei' suba' benya'am yeng noe ditulis di lem buko' tue. Pie kira' umpamoe mampu ditulis bis pada' gewaie pun engo ku manseh noe muwát seruroh deniyo tue tam kebenya' pada' buko' nyeh.
44001001	Tue ditulis ke' Teopilus: Di lem buko' ku yeng pertamo mie ku tulis pada' semuya' gewai Yesus, ken pada' pengajare mie,
44001002	deri epune sampai ke' ari iyo diangki' pulang ke' serugo. Jedi mátam. Sebolum iyo pulang ke' serugo mie Yesus makai kuwaso Roh Allah nyo' madah posane ke' pada' pelantar posan yeng dah dipilehe.
44001003	Dah iyo mati di salip lalu bengki' idup agei' si iyo erat nan nganyoe direte ke' pada' pelantar posane, ngemboktie, gei' noe tawu reng nyangkal ken iyo mat bengki' idup. Empat puloh ari pelamate iyo nan serarat nganyoe direte ke' sidoe, ngembokti ken direte mat idup, ge'em ngajar ke' hal keada'e des Allah disomah kei rajo.
44001004	Sekali ketiko Yesus bekumpol ponyoe ken murite iyo bepadah potue. "Kam," jie, "nang lo' pamus deri kota Yerusalem tue, pie ca' nungu lo'e Pengunyo' yeng dah dijenyi le' Apa' ku ke' kam mie. Go kam pun dah tawu dah ken pemadah ku ke' kam ke' hal Pengunyo' nyeh.
44001005	Kin aku dah madah ke' kam ken Yohanes Penyolam mat nyolam urang ke' lem ayie, pi dah nyoe gi kam langko' na' disolam ke' lem Roh Allah, ya'am kam langko' nerimoe Roh Allah. Nyoe si noe dam lamat, kamei, mangko kam ca' betungu lo'e ditue," jie Yesus. Nyoe kin do di lem buko' ku yeng pertamo, Teopilusei.
44001006	Jedi mátam. Dah nyoe sekali agei' murite bekumpol ken Yesus di Buki' Saitun, di luwar kota Yerusalem nun. Lalu sidoe betanyoe ke' iyo, "Tuwowe," jie, "tuam peh jengkahe kau langko' nyuroh kami reng Israel bekuwaso agei', gei' mangkue meloh nenggeri layin na' po nyomiam?" jie murite.
44001007	Ja'e samut Yesus, "Kam noe ge' ca' tawu ke' hal jengkah nyoe. Nyoe hak Apa' ku die. Apa' kuam yeng dah nentu jengkahe ken arie ento' semuya' nyoe tejedi.
44001008	"Kam si mat cagar buleh kuwaso deri Allah, sal ge' Roh Allah dah detang ke' kam. Dah nyoe kam menjedi belo saksi ku, nyo' ngelantar posan ku betongai di kota Yerusalem tue, lalu ke' segonáp peloya' Yudea ken peloya' Samaria, sampai ke' pemuntol deniyo," jie Yesus.
44001009	Jedi dah iyo beposan ponyoe tei' diperati le' sidoe iyo pun mat diangki', pas di adap mato muko sidoe, sampai teselinong románg di langi' nun, sampai noe awas le' sidoe.
44001010	Jedi murite simah nelomáte ke' langi' nun, nengkadah merati Yesus diangki'. Kebonóng sidoe nelomát nengkadah ke' langi' tei' temosi temeronyong reng duwo ko' bepekakas puteh, lalu bediri di soma' sidoe.
44001011	Jedi jie reng duwo ko' nyeh, "Gopai go simah nengkadah ke' langi' nun, kam Galilea?" jie. "Go Yesus yeng kam perati terangki' tadie," jie, "tue dah di serugo nun dah; ja'e iyo pun langko' turun agei' ke' deniyo tue. Na' po kam merati iyo terangki' tadie, ponyoe jum iyo turun ke' deniyo tue gi," jie sidoe duwo nyingka' pada' murit Yesus.
44001012	Jedi dah nyoe murit Yesus turun deri Buki' Saitun pulang ke' kota Yerusalem. Buki' Saitun si soma' ken Kota Yerusalem, penjewohe kurang lobeh sepal.
44001013	Jedi dah detang ke' rumah di Yerusalem lalu sidoe nayi' ke' loteng, ke' kamar yeng selomoe nan ditumpang sidoe. Yeng numpang dinyoe ya'am Petrus, Yohanes, Yakobus, Andreas, Pilipus, Tomas, Bartolomeus, Matius, Yakobus ana' Alpeus, Simon Patriot, ken Yudas ana' Yakobus.
44001014	Sidoe erat bekumpol dinyoe, serarat bedoa seati sepiker. Reng betinoe pun do jum yeng bekumpol ken sidoe, ken Maria ino' Yesus, ken pada' menyadie Yesus lelaki ge'em.
44001015	Jedi dah nyoe mátam. Sidoe seimán nyeh mat bekumpol dinyoe. Pemenya' sidoe yeng bekumpol kurang lobeh 120 ko'. Lalu Beberopai surat yeng ditulis le' Paulus ke' umát gereja, benso Epesus, Kolose Pilipi, Pilemon, Timotius ken Titus ditulis des iyo dipenjero di Roma. dah nyoe Petrus pun bediri na' ngomóng ken sidoe.
44001016	"Jedi kam waris wala' kawum kerabat ku," jie Petrus, "tue diret na' bepempaham ngogoe penggenti Yudas. Jedi yeng dah tejedi ken Yudas pun," jie Petrus, "mat dititah le' Allah ca' tejedi tokoh nyoe, kei nuntong yeng ditulis di lem Kitap Sen mie. Go Roh Allaham yeng bepadah nyomie ngelalu Kei' Daud, betijum ke' hal Yudas yeng ngiring reng yeng nangkap Yesus mie.
44001017	"Menurute si," jie Petrus, "ca' Yudasam yeng menjedi saksi ke' hal kebengki' Yesus, go iyo kin sekabanam ken kami sebelas nyomie, dipileh jum ento' melayan po kami.
44001018	Pie hal Yudas nyeh iyo yeng ngiring reng yeng nangkap Yesus. Dah nyoe duwit upah gewaie yeng jat nyeh digunoe kei moli tanah kebun sebidang. Dinyoam iyo mati, jetue tepetingkap lalu tebure bisam karam porute.
44001019	Mat gemparam agah nyoe sampai tawu bisam pada' reng Yerusalem, lalu tanah nyoe didemo reng Akeldama, retie lem paner sidoe Tanah Derah.
44001020	A, nyoe pun," jie Petrus, "cuco' jum ken yeng ditulis lem kitap Masmur mie, yeng bungie potue, Kiroe kediyame sunyei' senyápam, cumam reng diyam dinyoe.* A, do jum tijum layin yeng ditulis di kitap Masmur mie, yeng bungie potue, Kiroe tugase diserah ke' reng layin die, jie lem kitap Masmur nyeh.
44001021	-
44001022	"Jedi tue," jie Petrus, "ca' do reng siko' nyo' penggenti Yudas, kei menjedi saksi samo po kami ke' hal kebengki' Yesus Tuwowe diret. Penggentie ca' reng yeng nan nyeroto diret yeng nan namah Yesus, deri Yesus disolam le' Yohanes mie sampai ke' iyo dibeyie pulang ke' serugo," jie Petrus nyingka' reng pecayo yeng bekumpol dinyoe.
44001023	Lalu mátam. Dah nyoe sidoe mileh reng duwo ko' kei calon penggenti Yudas. Yeng siko' tei' Yusup, yeng didemo reng jum Barsabas atau pun Yustus. Yeng siko' tei' Matias.
44001024	Lalu sebolum na' cabut uni sidoe pun bedoa. "O Tuwowe," jie sidoe bedoa. "Den yeng tawu isei' ati semuya' mensiyo. Padaham ke' kami, Tuwowei, sopai di antaro reng duwo tue yeng dah Den pileh
44001025	ento' melayan Den kei pelantar posan payit Den, kei melaju tugas yeng ditingal le' Yudas nyo' iyo manu ke' arong yeng patut begi iyo," jie doa sidoe.
44001026	Dah nyoe uni pun dicabut, poe pas konoe ke' Matias. Mangko iyo dipileh kei melayan ken sidoe sebelas pelantar posan.
44002001	Jedi mátam. Dah Ari Pentakosta*, ari pesta bosai nyeh, pada' reng pecayo do bekumpol di lem sebuwah rumah.
44002002	Dah nyoe temosie kedingo siyut! na' po bungi buwowe ontapam deri langi'; mat ontapam bungie di segonáp rumah arong sidoe bekumpol.
44002003	Tumas kedingo bungi nyoe temosi diperati le' sidoe do jolu turun tokohe na' po dewun api benyaloam. Sidoe yeng do dinyoe rato-rato diingap le' jolu yeng tokoh dewun api benyalo nyeh.
44002004	Lalu semuya' sidoe pun lintus dikuwaso le' Roh Allah. Dah dikuwaso le' Roh Allah sidoe pun betongai bepaner pakai pada' paner layin layin. Go Roh Allah pun nguwaso sidoe rato-rato gei' tawu bepaner paner yeng selomoe sidoe noe tawue.
44002005	Jedi ketiko nyoe di kota Yerusalem do pada' reng Yahudi yeng tuno' taalo' ke' Allah yeng asale deri seruroh nenggeri nenggero di deniyo, pie diyam di kota Yerusalem.
44002006	Jedi mátam. Kolam nyoe tei' pada' reng rami pun ningo bungi kejedi enah aneh di arong reng pecayo bekumpol nyeh, lalu kedebus pada' reng rami bekerumún bekumpol dinyoe jum. Tekanyatam pada' reng rami nyeh, mat tecengángam go rato-rato sidoe ningo reng yeng dikuwaso Roh Allah nyeh bepaner lem paner seari-ari sidoe reng rami yeng ningoe.
44002007	Paling kangápam reng rami nyeh. "Wai," jie, "tue enah nar," jie, "go sidoe yeng bepaner tue kin pada' reng Galilea nyem," jie.
44002008	"Pi kotilah diret ningo sidoe bepaner tue noe iyo paner Galilea peh, pie sidoe bepaner seli paner pada' diret tue die!
44002009	Teruhal diret tue seli deri pada' nenggeri layin di seruroh deniyo tue. Reng Patiya pun do, reng Media reng Elam pun do, reng Mesopotamia pun do, reng Yudea pun do, reng Kapadokia pun do, reng Pontus pun do, reng Asia pun do,
44002010	reng Prigia pun do, reng Pampilia pun do, demo ke' reng Mesir, demo ke'....reng deri pada' peloya' di nenggeri Libia yeng soma' kota Kirene. Reng deri kota Roma pun do.
44002011	Pada' reng seli Yahudi pun do, reng benso layin yeng bepinah agama ke' agama Yahudi pun do. Reng deri Kreta, deri Arab, deri....macam-macam nenggeri, diret tue. Pi semuya' diret rato-rato ningo sidoe ken paner diret masing-masing, madah keenah keaneh yeng dipulah le' Allah!" jie reng rami.
44002012	Mat tekanyat, kangápam pada' reng rami nyeh, "Pai reti keenah keaneh tokoh tue?" jie sidoe, betentanyoe ke' betore.
44002013	Ja'e paroe reng rami nyeh ngeolo'-olo'am. "Eis," jie, "mabo' nyem beh sidoe," jie.
44002014	Dah nyoe Petrus pun bediri, beroto ken kabane sebelas ko' pelantar posan. Iyo mat ngomóng ontap nyingka' pada' reng rami. "O kam reng Yahudi, ken semuya' segeno kam yeng diyam di Yerusalem tue," jie Petrus. "Dingo beh kam," jie, "ku ngenjelase, pai ge' tuju maksute keenah keaneh tue.
44002015	Kam benya' ngaji kami tue mabo'," jie, "pie kami noe mabo'. Sa'am tue gei' bekolam nyama', berue ge' jam semilan, noe ken dah mabo'," jie Petrus.
44002016	"Yeng mat si," jie Petrus, "yeng kam perati ken yeng kam dingo tue nyo' nyuco' ken tijum penijum Yoel nyomie.
44002017	Penijum Yoel nyomie kin nulis pemadah Allah yeng bebungi potue: Dah jengkah ari pengudah nun gi Aku langko' ngunyo' Roh Ku secaro buwar ke' segonáp mensiyo. Dah nyoe pada' ana' kam lelaki ken ana' kam betinoe pun mun dah nerimoe Roh Ku langko' madah pemadah Aku; A, pada' kam reng mudoe langko' keedah lem sensonam merati jolu yeng Ku anyoe ke' kam; pada' kam reng tuwo langko' bemimpi mimpi deri Aku, go kam dikediyam Roh Ku.
44002018	Malah ken paie, jie Allah lem kitap penijum Yoel nyeh, Aku langko' ngunyo' Roh Ku secaro buwar ke' pada' semuya' reng yeng tuno' taalo' ke' Aku, beyi' lelaki beyi' betinoe, mangko sidoe langko' betijum jum.
44002019	Aku langko' mulah keenah keaneh di langi' nun, ken petanah petano di deniyo tue, ya'am derah, ken api, ken asap yeng bebuwal.
44002020	Mato ari langko' menjedi sagam, bulan menjedi mirah keedah derah. Semuya' nyoe langko' tejedi sebolum Ari Tuwowe* yeng tekemuko, yeng agong.
44002021	Pado ari nyoe sopai ja' yeng nyapo minta' tulong atas kuwaso demo Aku Tuwowe mat langko' ditulong Aku, jie Allah ngelalu penijum Yoel nyomie. (Yoel 3:1-5) Mangko," jie Petrus, "yeng kam merati kolam tue pun cuco' ken tijum Yoel mie," jie.
44002022	Lalu Petrus madah reng rami ke' hal Yesus. "Dingo beh kam reng Israel," jie Petrus. "Jedi Yesus reng Nasaret nyeh mat disah le' Allah ke' kam; caro Allah ngesahe go Allah nguwaso iyo gei' iyo ngelaku pada' keenah keaneh pada' petanah petano di adap kam mie. Kam pun dah tawu kam dah, go pada' gewaie mie nyato nar di adap kam.
44002023	Numo' pun ponyoe manseh kam munohe! Ja'e nyoe pun go Allah dah mutuse dah ken Yesus ca' diserah ke' kam; nyoam anang Sen deri nyomiam, Sen dah tawu Sen dah. Jedi dah Yesus diserah nyeh, kam die yeng munohe, go kam nyuroh reng jat munohe di salip.
44002024	Pie dah nyoe Allah ngidupe agei', nyurohe bengki' idup agei'am. Sen ngelopase deri kesensare mati, go iyo noe tawu kalah tam kemati.
44002025	"A, koloe jum Rajo Daud mie betijum ke' hal Yesus tue. Yeng ditijum mie bungie potue: Aku tawu ku ken Tuwowe nan ngiring ngaping aku, Sen nan nulong aku. Kuwaso Sen yeng bosai nagang aku, gei' aku noe lomah.
44002026	Nyoam go ati ku nan ayah bikah, mulut ku nan besukor bepugi. Numo' pun aku mat noe timu rajang di belekang pi manseh gei' do arap ku, noam ku gedoh ngaji kemati tuboh ku.
44002027	Go Den noam melebu roh ku serarat mati. Noam Den melebu tuboh pelayan Den yeng suci sampai buro' lico'.
44002028	Den nyuroh ku idup agei', Den dah nunyo' ke' aku jelan yeng nuju ke' idup. Aku beayah bikah, mat geram so ati ku tam idup begelumo ken Den. (Masmur 16:8-11) Nyoe ditijum Rajo Daud mie," jie Petrus.
44002029	"Pada' waris wala' ku," jie Petrus, "dingo beh aku tue. Ku na' ngenjelase ke' kam hal tuju maksut tijum Kei' Daud tadie. Jedi potue ne. Kei' Daud kin dah mati dah, dah dipasar dah, malah ken paie tama' sen pun noe ge' die jewoh ken diret tue, mun na' meratie pun gei' manseh ye' tama' sen dinun. Mangko tijum tadie noe ken ke' hal diret sen bangam, go bengkai sen gei' manseh lem tama' sen.
44002030	"Pie Allah," jie Petrus, "dah bejenyi ke' Kei' Daud nyomie, dah besumpah, ken siko' buboh ampeh sen langko' dipileh le' Allah kei mangkue meloh kei rajo, na' po Kei' Daud. Kei' Daud kin ingát sen ken jenyi Allah; malah ken paie Kei' Daud pun reng penijum jum.
44002031	Mangko sen tawu sen pai yeng langko' digewai le' Allah nun gi, lalu betijum ke' hal Kristus, penulong yeng dijenyi le' Allah, mun iyo dah detang gi pasti langko' bengki' idup agei'. Nyoam reti tijum sen tadie, yeng bungie Iyo noe dipelebu serarat mati, tubohe noe dipelebu buro' lico' lem tama'e. (Masmur 16:10)
44002032	"Ha, tijum nyoe ke' hal Yesus die, kamei," jie Petrus, "go Allah nyurohe bengki' idup agei'; pada' kami pun dah nyaksie ken iyo mat idup agei'.
44002033	"Tue pun iyo dah dibeyie le' Allah Apa'e ke' serugo dah, dah diborie hormát, diborie kuwaso le' Sen, lalu iyo nerimoe Roh Allah yeng dah dijenyi le' Apa'e mie, dah nyoe diunyo'e jum ke' kami tue. "Jedi, yeng kam perati ken yeng kam dingo tue, pada' paner dongéng yeng beneko reno bemacam-macam tadie, nyoe mat kenyatoe pengunyo' Roh Allah yeng secaro buwar Sen unyo' ke' kami tue," jie Petrus.
44002034	"A, pulang ke' tijum Kei' Daud tadie si, ponyoe jum tijum sen ke' hal reng yeng dihormát di serugo," jie Petrus. "Go Kei' Daud noe sen nulis ke' hal diret sen peh yeng na' dihormát di serugo, pie manseh ditijum sen potue: Allah Tuwowe mat do bepadah ke' Tuwowe ku. Lalu jie Allah nyingka' Tuwowe ku, Boh kau dudo' merentah di piya' kanán Ku lo'e,
44002035	sampai Ku nyuroh pada' munsoh kei penyampang kaki kau, jie Sen. (Masmur 110:1) Nyoe tijum Kei' Daud, pi noe iyo ke' hal diret sen peh!
44002036	"Ha," jie Petrus, "mat dah nyatoam, kamei. Kam reng Israel mat ca' tawu, ken Yesus tue yeng disalip le' kam pie tue dah disah le' Allah kei menjedi Tuwowe diret, mat Kristus, penulong yeng dijenyi le' Sen. Koti kam na' nyangkale?" Nyoam pemadah Petrus ke' pada' reng rami nyeh.
44002037	Ningo paner Petrus nyeh dah nyoe mat tesobalam ati pada' reng rami nyeh, lalu betanyoe ke' Petrus ken pada' pelantar posan yeng layin, "O kam kawum kerabat kami," jie, "pailah yeng ca' digewai le' kami?" jie reng rami nyeh.
44002038	Jedi samut Petrus, "Kam," jie, "ca' bebeta' piker ke' hal doso kam. Tiyap-tiyap kam ca' disolam ngangkue kuwaso demo Yesus Kristus, penulong yeng dipileh le' Allah. Mangko doso kam dielon, ken kam pun langko' nerimoe Roh Allah, pengunyo' Allah yeng modas-modasam.
44002039	"Go yeng dijenyi le' Allah mie mat nyo' kamam, ken pada' ana' kam, ken pada' reng yeng noe iyo reng Yahudi pun, dikawum jum ken pada' semuya' reng yeng diunang amie Allah Tuwowe nyo' engku Sen."
44002040	Ponyoam Petrus nerange ke' pada' reng rami; gei' suba'am panere, simah ngemberansang pemiker sidoe, ngendorong sidoe kei bebeta' piker ken ngelopas direte deri kejat pada' benso sidoe yeng langko' diukum le' Allah.
44002041	Lalu mat benya' reng yeng pecayo ken pemadah Petrus, dah nyoe disolam. Kurang lobeh tigo ribu ko' reng yeng pecayo ari nyoe!
44002042	Sidoe pun begabong ken pada' reng layin yeng pecayo. Mutuam pada' sidoe serarat belajar ke' pada' pelantar posan, nan begelumoam pado reng pecayo, bekumpol makan bekumpol bedoa.
44002043	Jedi mátam. Mat benya' nar keenah keaneh petano petunyo' yeng nan dipulah le' pada' pelantar posan tam kuwaso Allah. Sampai kagumam pada' semuya' mensiyo meratie.
44002044	Pada' reng pecayo seati sepiker tei'am. Yeng engku diret sidoe rato-ratoe diangape ento' keperelu pado sidoe, gola' jolu siko' jolu semuya'eam, kaji sidoe.
44002045	Pada' jolue demo ke' reto beno jento keraja' kebun jenah opai pun ari aso dijuwal, lalu duwite dibegi-begi ke' sopai ja' yeng sesak sempit.
44002046	Milang ari sidoe teger bekumpol di rumah kediyam Allah, bekumpol jum makan beroto di pada' rumah sidoe masing-masing. Sidoe nan ayah bikah seputeh ati sebeníng derah,
44002047	idup mugi Allah. Pada' reng layin di kota Yerusalem yeng noe seimán pun ayaham ken reng pecayo. Malah ken paie milang ari Yesus Tuwowe nan namah pemenya' reng pecayo, go tiyap ari do reng beru yeng ditulong diselamát Sen.
44003001	Jedi mátam. Dah nyoe dah jam tigo, dah mato ari cunong penuto' tei' Petrus ken Yohanes na' ke' rumah kediyam Allah. Go tiyap ari dah jam tigo reng Yahudi bedoa di rumah kediyam Allah, mangko sidoe duwo pun nayi' kinun, na' bedoa jum.
44003002	Jedi di soma' rumah kediyam Allah tei' do siko' reng lelaki yeng timpang, yeng jerano kakie asal deri lem kanong ino'e, nolehe bejelan. Iyo nan dudo' di muko lawang yeng didemo reng Lawang Panci, sutie lawang pagar rumah kediyam Allah. Milang ari iyo ditaban reng kinyoe, gewaie ento' minta' duwit ke' reng yeng tamoe ke' rumah kediyam Allah.
44003003	Jedi mátam. Petrus ken Yohanes tei' dah na' tamoe ke' rumah kediyam Allah nyeh lalu sidoe duwo diperati le' reng timpang yeng dudo' di muko lawang. Lalu iyo pun minta' jolu ke' sidoe.
44003004	Ja'e Petrus sidoe si ngenjena' ke' reng nyoe, lalu jie sidoe nyingka' reng timpang nyeh, "Pantauam ke' kami tue," jie.
44003005	Reng timpang pun mat ngelinga' nelomát ke' sidoe, go kajie tetap do buleh jolu deri sidoe.
44003006	Pie jie Petrus nyingka'e, "Ku," jie, "sesin pun mat cum duwit ku. Ja'e mat do die yeng na' ku ngunyo' ke' kau. Atas kuwaso demo Yesus Kristus deri Nasaret ku nyuroh kau bejelanam!" jie Petrus.
44003007	Lintus Petrus pun ngenjepai jeri kanán reng jerano nyeh kei nulong iyo bengki'. Temosie kakie ken bukue lalie lintus koring ken kuwatam.
44003008	Lalu keduwas bengki' bediri lalu bejelan pulang mansang ke' ulu ke' ilie. Dah nyoe iyo namah Petrus ken Yohanes tamoe ke' lem rumah kediyam Allah, teger bediga' bekanyar belelumpat-lumpat samel mugi Allah.
44003009	-
44003010	A, pada' reng rami di rumah kediyam Allah pun mat kagum, mat kangápam merati reng nyoe yeng ulehe dah bejelan, mugi Allah ponyoe. Go sidoe mat tekenale ken reng nyoe reng jerano yeng nan dudo' di muko Lawang Panci minta' duwit, pie temosie tue dah ulehe dah bejelan.
44003011	Jedi Petrus ken Yohanes tei' gei' do di kaki limo yeng didemo Serami Salomo, di rumah kediyam Allah. Reng bokas jerano kakie pun becengkukui bepagut ke' Petrus sidoe. Dah nyoe bederum pada' reng rami yeng kangáp nyeh bekerumún manu ke' Petrus sidoe.
44003012	Jedi ngaso pada' reng rami bekumpol kinyoe Petrus pun bepaner ken sidoe. Jie Petrus, "Kaban kerabat waris wala' ku," jie nyingka' pada' reng Israel nyeh, "gopai go kam kangáp ken reng tue yeng bokas jerano nyeh? Kam simah nelomát ke' kami, pengaji kam entam kuwaso kami iyo beyi' tue. Teruhal tue noe iyo gewai kami peh! Noe iyo tam kuwaso penawu kami peh, noe iyo tam kepanci kami peh, go reng tue mampu bejelan.
44003013	Tue si," jie Petrus, "gewai Allah die, Allah yeng disomah le' Kei' Abraham, le' Kei' Isak, le' Kei' Yakub, disomah le' pada' akei' puyang tona' mie. Mat Allaham to' yeng ngenyato keagong Pelayan Sen Yesus! Hale yeng diagong le' Allah pie kebelike diserah le' kam gei' iyo diukum. Kam nyangkal iyo kei rajo kam di adap Gubernor Pilatus, teruhal Pilatus si na'e ngelopase, kehe ngukume.
44003014	Pie kam bolei' kam ken Yesus yeng suci bereseh yeng bujor benar. Kam manseh coh minta' reng pemunoh die dipelopas.
44003015	Konoe ke' reng pemunoh dipelopas, konoe ke' Bungkong Idup dibunoh kam! Pie Allah ngidupe agei'! Kami pun meratie, dah iyo idup agei', mangko kami menjedi saksi ke' hal nyoe.
44003016	"Jedi gola' kam na' tawu," jie Petrus, "kuwaso pai yeng ngembeyi' ngenjogar reng jerano tue yeng diperati ken yeng dikenal le' kam. Iyo jogar tue entam kuwaso demo Yesusam to'! Entam iyo pecayo ken Yesusam, mangko reng tue mat jogar, na' po diperati le' pada' kam ditue.
44003017	"Jedi potue ne, kamei," jie Petrus. "Ku si tawu ku jum ken gewai kam munoh Yesus mie tam kam mat noe tawu kam ken sopai Yesus. Ponyoe jum pada' pemimpin kam.
44003018	Ja'e nyoe pun caro Allah kei nuntong tijum Sen yeng ngelalu pada' penijum mie. Go pada' penijum mie nan do bepadah ken Kristus, penulong deri diret Allaham mat ca' ngerudu kesensare des iyo detang. A, pada' tijum nyoe dah dituntong dah le' Allah," jie Petrus.
44003019	-
44003020	"Pie kam," jie Petrus, "mat ca' bebeta' piker ke' hal doso kam, ca' nyomah ke' Allah Tuwowe diret agei'am po nyomie, gei' doso kam diapus Sen. Go mun kam bebeta' piker mangko jemán yeng senáng nyamán dedoh dempu yeng nan ditantie diret mat ditongai le' Sen, des Sen ngutus Yesus Kristus, penulong yeng dijenyi Sen, kei iyo bebeli' agei' ke' deniyo tue.
44003021	Gei' tue si Yesus ca' tetap renán di serugo nun lo'e, penantie jengkahe semuya' deniyo tue dikerinah dipepanci le' Allah, cuco' ken jenyi Sen ngelalu pada' penijum suci Sen deri nyomiam. Mangko diret mat ca' bebeta' piker, gei' semuya' nyoe mat tejedi.
44003022	Gopai go Kei' Musa mie pun betijum* ke' hal tue. Kin jie Kei' Musa Allah Tuwowe diret langko' ngutus ke' diret siko' penijum na' po sen, deri benso diretam to'. Diret pun ca' ningo semuya' pemadahe ke' diret, jie sen.
44003023	Berang reng yeng kehe ningo ca' di luwar gentang deri benso diret, ca' diukum matiam, jie Musa.
44003024	"A, pada' penijum layin pun do, yeng madah posan Allah, deri Samuel lalu turun temurun ke' pada' penijum yeng dudi deri Samuel pun. Semuya' desiyan betijum jum ke' hal jemán tue to', ya'am jengkah des penulong diret detang.
44003025	"Jedi mátam, kamei. Pada' jenyi Allah ngelalu pada' penijum Sen mie dah dituntong to' kamam to'. Kam mat dikawum des Sen bejenyi semayo ken akei' puyang diret mie. Go jie Sen nyingka' Kei' Abraham nyomie Sen langko' ngemberekat dolat semuya' segeno benso di deniyo tue ngelalu buboh Kei' Abraham.*
44003026	Ha, nyoe dah dituntong Sen dah, nyo' kamam to'. Go Allah dah ngutus Pelayan Sen ke' deniyo tue. Malah ken paie diutus Sen ke' kam yeng paling dolu. Kebosai Sen na' ngendolat kam, caro Sen ngendolat kam ya'am nyuroh tiyap ko' kam kei ningal pada' gewai kam yeng jat," jie Petrus nyingka' reng rami di Serami Salomo.
44004001	Jedi mátam. Ketengah Petrus ken Yohanes gei' ngomóng ken reng rami nyeh tei' temosie diseregap le' pada' pelayan agama Yahudi. Tamahe ken kepala' penjego rumah kediyam Allah, ken pada' reng deri kelompok Saduki jum.
44004002	Jedi sidoe mat nyeregape kinyoe. Sidoe godie ken Petrus sidoe, entam Petrus ngajar ke' hal pada' mensiyo langko' bengki' idup agei', boktie go Yesus mat bengki' idup agei', jie Petrus. (Sedang reng Saduki noe pecayo ken kebengki' tuboh*.) Mangko pada' pemimpin godie entam pengajar Petrus ponyoe,
44004003	lalu ditangkape, dipenjeroe, na' dipecaro di adap pada' pemimpin agama sidoe. Ja'e entam ari pun dah na' malam mangko sidoe ditahan lo'e di penjero sampai ke' kolam pagi ponyoe.
44004004	Ja'e pada' reng rami yeng ningo pengajar Petrus bolum iyo ditangkap tadie ponyoe tei' mat benya'am yeng pecayo. Sampai kekumpol pemenya' reng dah pecayo nyeh ento' reng lelaki yeng tuwo nyem dah kurang lobeh limo ribu ko' dah.
44004005	Jedi mátam te'. Dah pagi ponyoe mat bekumpolam ayong-ayong sidoe pada' pemimpin, pada' ketuwo, pada' ugar agama di kota Yerusalem, na' mencaro Petrus sidoe.
44004006	Ayong-ayong buboh pelayan agong pun do, demo ke' pelayan agong Hanas, demo ke' Kayapas, demo ke' Yohanes ken Aleksander.
44004007	Jedi dah bekumpol tei' sidoe nyuroh Petrus ken Yohanes ca' ngadap sidoe dinyoe. Dah nyoe ditanyoe. "Kam pakai kuwaso pai," jie pada' pemimpin, "atas demo sopai," jie, "gewai kam ponyoe?"
44004008	Lalu Petrus pun mat dikuwaso le' Roh Allah kei nyamut sidoe. "Jedi deduwan pemimpin deduwan ketuwo kami," jie Petrus.
44004009	"Poe kami dipecaro ari tue," jie, "entam kelaku panci, go nulong reng jerano. Deduwan seolah-olah ngengkorek na' ngendudoh kami, nanyoe koti sampai reng tue dipebeyi'.
44004010	Deduwan ingín tawu gopai go reng bokas jerano tue dah bediri di adap deduwan dah jogar ciga' potue. Ku pun na' ku nyamut," jie Petrus, "kei deduwan ditue ken semuya' umát Israel pun mat jelas. Go reng tue jogar ciga' potue," jie Petrus, "entam kuwaso demo Yesus Kristus deri Nasaret. Iyo jogar tam kuwaso Yesus yeng nyomie dibunoh le' deduwan, pie dah nyoe disuroh le' Allah bengki' idup agei'," jie.
44004011	"Go mat Yesusam to'," jie Petrus, "yeng keedah betu yeng ditijum lem Kitap Allah*. Maksut Allah Yesus keedah betu yeng paling penting nyo' mulah rumah kediyam Sen, pi deduwan yeng keedah tukang rumah nyeh bolei' deduwan ken betu nyoe, diangap deduwan betu yeng noe pakai yeng cum gunoe. Pie mat cuco' ken tijum nyoe mie, go betu yeng dikebolei' le' tukang rumah ja'e tue si dah menjedi betu yeng paling penting.
44004012	Go mat ngat Yesusam Penulong Penyelamát diret; cum yeng layin. Go sebenya'-benya' mensiyo di seruroh deniyo tue pie ngat Yesusam yeng bedemo, yeng dititah le' Allah kei nulong nyelamát diret; cum yeng layin," jie Petrus.
44004013	Ningo paner Petrus tei' pada' pemimpin nyeh paling kangáp. Go Petrus ken Yohanes paling bereni, cum arong itonge gola' di adap pada' pemimpin agama pun. Teruhal nyato jum ken Petrus sidoe reng biyaso nyem, noe iyo reng sekolah tingie peh. Pie paner sidoe mat bekuwaso, sidoe bereni, cum arong itonge gola'. Lalu kaji pada' pemimpin nyeh, "Tue entam sidoe bekaban ken Yesus mie," jie.
44004014	A, na' noe ngasi paner Petrus pun mat noe mampu sidoe, jolu ge' reng jerano kin do jum bediri bejonyang ken Petrus sidoe, dah jogar ciga', konai na' nyangkale.
44004015	Dah nyoe Petrus sidoe disurohe pamus lo'e deri adap kelompok akim nyeh, lalu pada' pemimpin beruning.
44004016	"Nyeh diret ca' koti ngaji ke' hal sidoe tue," jie pada' pemimpin. "Na' nyangkal keenah keaneh yeng dilaku le' sidoe pun go dah nyato dah, malah ken paie semuya' segeno reng Yerusalem pun dah tawue dah ken keenah keaneh tue, konai na' nyangkale," jie sidoe.
44004017	"Ja'e yeng penting tue," jie sidoe, "diret ca' nonga' melempange gei' pengajare noe tesebar luwas di nenggeri tue. Diret ca' tegas ngidah sidoe madah pai-pai pun atas kuwaso demo Reng Nyoe ke' sopai pun. Sempamoe dipadahe ke' reng siko' pun diret langko' ngukume," jie. Nyoam keputus pada' pemimpin.
44004018	Dah nyoe Petrus ken Yohanes dipangele ngadap kinyoe agei'am. Lalu pada' pemimpin nonga' Petrus sidoe ngajar atas kuwaso demo Yesus. Sa'am na' ngajar atas kuwaso demoe, nyo' nyebut demoe pun sedidah-didaheam le' pada' pemimpin.
44004019	Ja'e Petrus ken Yohanes si nyamut pada' pemimpin potue. "Nyeh mun jie Allah si nai yeng patut," jie Petrus, "ca' tuno' ke' deduwanei, ca' tuno' ke' Allahei? Boh deduwan pun ngajie, nai yeng patut.
44004020	Do kami si," jie Petrus, "koti dam na' noe dipadah ke' reng layin jolu yeng diperati ken yeng didingo kami," jie.
44004021	Ningo penyamut Petrus sidoe bungi nyoe tei' pada' pemimpin tei' kin tegas-tegas ngidah sidoe madah ke' reng layin ke' hal Yesus, pasti sidoe diukum mun madah ke' reng layin, jie. Pie pengabise sidoe dipelopas nyem le' pada' pemimpin, noe diukume. Na' ngukume pun cum alore, go gola' ken pada' reng rami, go pada' reng rami si nyereto ken gewai Petrus sidoe, mat mugi Allah entam reng jerano dipebeyi'.
44004022	Go reng jerano nyeh dah empat puloh tawun lobeh umore, sedang iyo jerano deri iyo gei' berue diado mie; kaji reng kin noe ken tepebeyi' penyaki' dah mengukoh-ngukoh nyoe cuwali secaro enah aneh.
44004023	Jedi Petrus sidoe dah dipelopas reng tei' lintus sidoe mat pulang ke' pada' betore seimán, dah nyoe ngelapor semuya' omóng pada' ketuwo pelayan ken pada' ketuwo yeng layin.
44004024	Ngaso dididah le' pada' pemimpin ngajar ke' hal Yesus tei' lalu pada' reng seimán nyeh seati sepiker bedoa ke' Allah. "Allah Tuwowe yeng Rajo Kuwaso," jie. "Mat Dénam yeng mulah langi' ken tanah ken lawut ken semuya' segelo isei'e.
44004025	Den dah koloe madah ke' hal yeng berue tejedi tue, go Roh Den ngomóng ngelalu pelayan Den Kei' Daud mie, yeng bungie potue, Gopai go pada' reng noe pecayo ken Allah gela' kesesomong? Pada' mensiyo gela' bekengkomong na' ngelawan Den, pi kacau bilau nyem, noe ken koti na' ngelawan Den!
44004026	Pada' rajo di deniyo besesiyap na' beperang, pada' pemimpin bekekumpol na' ngelawan Tuwowe Deniyo tue, na' ngelawan Kristus, penulong yeng dijenyi Den! jie tijum Kei' Daud mie. (Masmur 2:1-2)
44004027	A, mat pas ponyoe jum di kota tue, des Rajo Herodes ken Gubernor Pontius Pilatus bekumpol bepaham ken pada' reng Yahudi ken pada' reng noe Yahudi mie. Sidoe bepempaham na' mempungah Pelayan Suci Den Yesus, yeng dah dipileh Den kei Rajo Penulong mensiyo.
44004028	Lalu yeng ngelaku ngenggewaie si mat sidoe, pi yeng nentu netap semuya' nyoe ca' tejedi si diret Dénam, cuco' ken kemawo' ken kuwaso Den," jie sidoe bedoa.
44004029	"Jedi tue pun, dingoam, Tuwowei, arau amue sidoe na' mempungah kami, na' nonga' nyuroh kami berenti ngajar ke' hal Yesus. Kiroe Den nulong kami pelayan Den, gei' kami mat-mat bereni madah posan payit Den.
44004030	Kiroe Den ngenyato kuwaso Den nyo' membeyi' reng saki', ken mulah pada' keenah keaneh petanah petano atas kuwaso demo Pelayan Suci Den Yesus," jie sidoe bedoa.
44004031	Dah sidoe bedoa tei' rumah arong sidoe bekumpol nyeh beguyap begontar. Sidoe pun dikuwaso le' Roh Allah, lalu sidoe mat bereni nar madah posan payit Allah.
44004032	Jedi pada' reng pecayo nyeh seati sepiker sekancau segelumo. Siko' pun cum yeng ngitong jolu direte kei engku diret bangam, pi jolue diangape ento' keperelu semuya' reng pecayo.
44004033	Pada' pelantar posan nyeh mat paling bekuwaso iyo besaksi ke' hal kebengki' Yesus Tuwowe. Allah pun secaro buwar ngemberekat dolat semuya' sidoe ken pengunyo' pengaseh Sen.
44004034	Sampai siko' pun cum di antaro sidoe yeng kekurang jolu. Go reng yeng do jolu, beyi' kebun jenah beyi' rumah tangoe pun ari aso dijuwale kei keperelu besamo. Duwite asel ngenjuwal jolue tei'
44004035	diserahe ke' pada' pelantar posan. Dah nyoe diunyo' le' sidoe ke' sopai ja' yeng perelu, seukor keperelue.
44004036	Jedi do siko' reng demoe Yusup yeng gewaie tokoh nyoe. Yusup tei' keturun Lewi, asale deri pulau Siprus. Pada' pelantar posan nyeh ngenggelare Barnabas, retie Pemberansang.
44004037	Jedi Barnabas tei' ngenjuwal kebune sebidang, lalu duwite diserahe ke' pada' pelantar posan.
44005001	Pie do jum siko' reng yeng bedemo Ananias. Binie demoe Sapira. Jedi sidoe pun ngenjuwal kebune sebidang.
44005002	Dah dijuwale tei' duwite paroe dikeduwowe ento' direte, paroe dibeyie le' Ananias, diunyo'e ke' pada' pelantar posan, pi noe dipadah ken dikeduwowe. Binie pun setuju ken gewai Ananias tokoh nyoe.
44005003	Jedi mátam. Duwit nyoe diunyo' Ananias ke' pelantar posan. Lalu jie Petrus, "Gopai beh Ananias," jie, "go kau borie kelorong nyo' Pengelakar nguwaso ati kau? Sampai kau memuloe Roh Allah, go paroe duwit asel kau ngenjuwal kebun kau disimpan di diret kau, pi noe kau padah.
44005004	Teruhal kebun nyoe bolum kau ngenjuwale mie mat engku diret kauam. Dah dijuwal pun duwite paji diret kauam, koti kau na' makaie pun, na' ngunyo' pai pemenya'e pun paji kauam. Gopai go ati kau bearau beamue nuju ke' doso tue?" jie Petrus. "Yeng kau pemuloe tue noe iyo mensiyo peh, pi Allaham," jie Petrus.
44005005	Ningo paner Petrus tei' Ananias pun pam! tepesungkam lalu matiam. Pada' reng layin yeng ningo paner Petrus pun mat gola'am.
44005006	Lalu reng lelaki yeng mudoe yeng do di nyoe manu ke' adap, dah nyoe bengkai Ananias dibungkuse, ditangonge ke' luwar, dah nyoe dipasare.
44005007	Jedi mátam. Dah kurang lobeh tigo jam ponyoe detang Sapira bini Ananias, tamoe ke' arong Petrus sidoe jum. Ja'e iyo detang bolum tawue ke' hal yeng tejedi ken lakie tadie ponyoe.
44005008	Lalu mantau Sapira detang nyeh ditanyoe le' Petrus. Jie, "Tuam peh semuya' duwit asel kam ngenjuwal kebun kam?" jie Petrus. "I," jie Sapira, "nyoame' semuya'e te'," jie.
44005009	"Adoh hai," jie Petrus. "Mat sepakat tei'am kam na' nguji Roh Tuwowe diret poe," jie. "Tau beh!" jie Petrus, "reng yeng gei' berue masar laki kau tadie dah detang dah na' masar kau die!" jie.
44005010	Lalu Sapira pun pam! tepesungkam di adap Petrus, lintus matiam. Lalu mat tamoam reng lelaki yeng mudoe yeng masar lakie tadie. Ngaso Sapira dah mati tei' lalu iyo pun ditabane ke' luwar, dah nyoe dipasare bejonyang ken lakie.
44005011	Pada' reng yeng ningo gesah ke' hal nyoe mat paling gola', beyi' pada' umát gereja lalu ke' pada' reng layin pun.
44005012	Mat benya' nar keenah keaneh petanah petano yeng dilaku pada' pelantar posan nyo' ngembokti kuwaso Allah di adap pada' reng rami. Sidoe erat bekumpol di kolong rumah kediyam Allah di arong yeng didemo reng Serami Salomo.
44005013	Reng layin si cum yeng bereni betentang ken sidoe, malah ken paie sidoe dihormát dipugi le' pada' reng rami nyeh.
44005014	Sampai kin benya'-benya' reng pecayo ken Allah Tuwowe, beyi' reng lelaki beyi' reng betinoe, mat benya' tei'am.
44005015	Pengabise pada' reng saki' pun ditaban dibeyie reng ke' tongah jelan, dipegelai reng ke' tikar ke' tilame di tongah jelan, go kaji sidoe gola' do Petrus ngelalu, ento' konoe kemoyange pun sidoe mampu beyi'.
44005016	Mat bederum pada' reng rami detang deri pada' kota di sekitar kota Yerusalem, meyie pada' reng saki' ken pada' reng yeng kesarong setan. Lalu semuya' sidoe mat dipebeyi' bisam.
44005017	Jedi mátam. Do jum di kota Yerusalem pelayan agong agama reng Yahudi ken pada' kaban kerabate deri pemimpin agama kelompok Saduki. Jedi ngaso ponyoe gewai pada' pelantar posan Yesus nyeh pada' pemimpin agama mat isin dengki.
44005018	Lalu pada' pelantar posan Yesus paroe ditangkape, dipenjeroe.
44005019	Jedi benso Petrus sidoe nyeh mat do di penjero. Dah nyoe dah malam ari ponyoe temosie detang melekat Tuwowe ke' penjero. Dikoba'e lawang penjero, lalu pelantar posan nyeh diiringe pamus keluwar. Dah nyoe jie melekat Tuwowe nyingka' sidoe,
44005020	"Kam ca' ke' rumah kediyam Allah," jie, "ca' ngerusudu' bereniam bepadah ke' pada' reng dinyoe ke' hal Idup Beru tue," jie melekat.
44005021	Lalu dah bukoe tampa' ponyoe sidoe pelantar posan mat tamoe ke' rumah kediyam Allah, lalu ngajar po yeng disuroh le' melekat tadie ponyoe. Jedi kolam nyoe pun pelayan agong ken pada' kaban kerabate bekumpol, lalu beposan ke' kelompok akim, ya'am pada' ketuwo reng Yahudi nyeh gei' bekumpol jum, go sidoe na' mencaro pada' pelantar posan yeng ditangkape kemayie ponyoe. Jedi dah bekumpol tei' pada' ketuwo nyusol ke' penjero kei pelantar posan dibeyie ngadap sidoe.
44005022	Lalu reng yeng disurohe nyusol ke' penjero tei' mat pegiam kinun, dipantaue pada' pelantar posan mat cumam. Mangko sidoe bebeli' bepadah ke' pada' pemimpin yeng na' mencaroe.
44005023	"Lawang penjero si dikunci kukoh," jie, "ken pada' penjego pun gei' do bejego di lawang nyeh," jie. "Pie dah dipantau kami ke' delam si cumam mensiyoe," jie sidoe ngelapor.
44005024	Ningo panere bungi nyoe mat iroh pada' ketuwo pelayan yeng na' mencaroe; kepala' polisi yeng bejego di rumah kediyam Allah pun iroh. Konai nin, jie, sidoe yeng dipenjero kemayie.
44005025	Jedi kebonóng ngaji ke' hal Petrus sidoe losi nyeh detang reng siko' yeng madah ke' sidoe. "Dingo beh," jie. "Reng yeng deduwan penjero kemayie," jie, "tue nongah do di rumah kediyam Allah, ketengah ngajar reng rami," jie.
44005026	Mangko kepala' polisi ken pada' serededue mat nangkap pelantar posan kinun, dibeyie ke' adap sidoe pemimpin nyeh. Pi sidoe nangkape caro panci-panci, noe secaro kejam, go sidoe serededu pun gola'e ken pada' reng rami yeng ayah ningo pengajar pada' pelantar posan, gola' dikerupue ditikame ken betu.
44005027	Jedi mátam. Dah pelantar posan ditangkape dah nyoe dibeyie ngadap pada' kelompok reng Israel. Lalu sidoe diusol le' pelayan agong.
44005028	Jie pelayan agong, "Kami dah negas ke' kam nang na' ngajar ke' hal reng nyoe," jie. "Pie tue tebeli' die kam," jie pelayan agong, "pengajar kam semakin disebar di seruroh kota Yerusalem tue. Malah ken paie kam nyalah kami die, maksut kam gei' kami nangong kicase entam reng nyoe mati betumpah derah," jie pelayan agong.
44005029	Dah nyoe Petrus ken pada' pelantar posan layin pun nyamut. "Mat die deduwan ngidah kami ngajar atas kuwaso demo Yesus," jie. "Pi reng ca' tuno' taalo' ke' Allaham, deri pado tuno' ke' mensiyo," jie. Lalu disamonge.
44005030	"Mat Allaham yeng disomah le' akei' puyang tona' nyeh yeng nyuroh Yesus bengki' idup agei'," jie Petrus. "Diret Sénam yeng nyuroh Yesus ngenggewaie, konai na' noe madahe. Deduwan si munohe mie, go deduwanam yeng nyuroh reng ngentonge di salip*.
44005031	Pie tue iyo dah idup agei', diagong le' Allaham, diborie Sen pangkat yeng tingie, kenyato iyo mat Pemimpin ken Penyelamát pada' mensiyo. Iyo diagong ponyoe sempayo reng Israel diborie kelorong bebeta' piker, gei' dosoe dielon.
44005032	"A, yeng menjedi saksi ke' hal semuya' tue yeng tejedi," jie Petrus, "kami ge'em, ken Roh Allah ge'em, yeng diunyo' le' Allah ke' semuya' reng yeng tuno' taalo' ke' Sen," jie Petrus sidoe. "Mangko kami mat noe mampu berenti madah kuwaso demo Yesus," jie.
44005033	Pie ningo panere bungi nyoe tei' pada' pemimpin agama Yahudi paling godiam, lalu bepempakat na' munoh pelantar posan nyeh.
44005034	Pie do jum dinyoe siko' reng ketuwo yeng bedemo Gamaliel, deri kelompok Parisi. Iyo ugar agama yeng dihormát pada' reng Yahudi. Jedi dah nyoe Gamaliel bediri di adap pada' kelompok akim. Pada' pelantar posan disurohe betungu di luwar lo'e.
44005035	Jedi dah sidoe keluwar Gamaliel pun bepaner ken betore pado pemimpin agama nyeh. "Dingo beh kam waris wala' kawum kerabat ku," jie. "Diret ca' ati-ati," jie, "bepempaham ke' hal reng tue," jie, "gola' diret salah paham.
44005036	Jedi diret," jie, "nang na' ngaru sidoe yeng dipecaro tue, diadu nyem iyo lo'e. Go contohe benso reng bedemo Teudas mie, yeng muncol di Israel. Iyo kin na' ngogoe demo. Benya' jum reng yeng ngenjurute, sampai reng 400 ko' yeng na' nunoe jie iyo. Pi pengabise kin cumam kejedie, malah ken paie iyo dibunoh reng; pada' umáte pun pamar bokar. Mat cumam kejedie.
44005037	"A, dah nyoe ponyoe jum ken reng bedemo Yudas, deri peloya' Galilea," jie Gamaliel, "des jengkah reng cacah jiwa mie. Benya' jum reng yeng tepengaroh entam Yudas mie, na'e nunoe jie iyo, pi pengabise iyo pun dibunoh reng jum, pada' umáte pamar bokar na' po umát Teudas mie.
44005038	"Jedi," jie Gamaliel, "ke' hal reng yeng dipecaro ari tue," jie, "ponyoe jum. Diret nang ngarue, diadu nyem. Go umpamoe mun pengajare atau pun gewai ulahe bungkonge deri mensiyo si sidoe pasti kalah, cum asele, losi nayápam po Teudas ken Yudas.
44005039	Pi mun bungkonge deri Allah si pasti noe tekalah le' diret. Semorie diret belawan ken Allah die. Jedi sepancie sidoe tue diadu nyem lo'e le' diret, merati ja' kesuntonge gi," jie Gamaliel nyingka' pada' pemimpin agama Yahudi.
44005040	Lalu sidoe pun na'e ningo jie Gamaliel, ma'am sidoe pelantar posan nyeh noe sa' dibunoh, jie pada' pemimpin bepempaham. Jedi mátam. Dah nyoe pelantar posan nyeh dibeyie agei' ke' delam ngadap pemimpin agama, dah nyoe dipelesahe. Dah dipelesahe lalu disurohe secaro tegas nang na' ngajar agei' atas kuwaso demo Yesus. Dah nyoe dipelopase.
44005041	Jedi sidoe pelantar posan pun turunam deri arong kelompok akim bekumpol nyeh. Sidoe mat ayah bikaham, mat so dihormát le' diret Allaham go sidoe pun diborie kelorong dihina disensare jum tam demo Yesus.
44005042	Lalu sidoe pun milang ari tetap serarat nan ngajar nyem ke' hal Yesus, beyi' di rumah kediyam Allah beyi' pun di tiyap rumah reng pun, nan serarat madah ken Yesus mat Kristus, penulong yeng dijenyi le' Allah.
44006001	Jedi mátam. Ketiko nyoe mat kin benya'-benya' reng yeng pecayo ken Yesus. Pie dah nyoe reng pecayo yeng seli paner Yunani nyeh begunau. "Sidoe yeng panere Ibrani nyeh salah," jie sidoe Yunani. "Go pada' belu Yahudi nan ditoyu diperintu tiyap ari, pi konoe ke' reng belu kami Yunani noe dipeduli nyem," jie.
44006002	Jedi ningo panere bungi nyoe pelantar posan Yesus yeng duwo belas ko' tei' nyuroh pada' umát bekumpol. Dah bekumpol pada' umát lalu bepempaham ke' hal reng belu nyeh. Jedi jie sidoe pelantar posan nyeh, "Mat noe alap, kamei," jie, "mun posan payit Allah konoe perayan tam ketegal kami ca' ngembegi jolu kei sego," jie.
44006003	"Jedi potue ne," jie. "Kam ca' mileh reng tujoh ko' deri pado kam umát, nyo' melayan jolu nyoe. Urang yeng dipileh nyeh ca' yeng diketawu reng yeng nan dikuwaso le' Roh Allah, ca' reng yeng panai yeng belubang pemikere. Dah nyoe reng tujoh nyeh ditujah kami nyo' melayan ngembegi jolu kei sego, opai.
44006004	Lalu kami," jie pelantar posan nyeh, "mampu mementing bedoa ken ngajar posan payit Allah na' po selomoam," jie.
44006005	Jedi pada' umát pun setuju ken paham pada' pelantar posan nyeh. Lalu sidoe mileh reng tujoh ko'. Yeng siko' tei' Stepanus, urang yeng pecayo sebulat ati, yeng nan dikuwaso le' Roh Allah. Dah nyoe Pilipus, Prokorus, Nikanor, Timon, Parmenas, Nikolaus deri Antiokia. Nikolaus tei' asale noe iyo reng Yahudi, pi pinah agama ke' agama Yahudi bolum iyo pecayo ken Yesus nyomie ponyoe.
44006006	Jedi dah sidoe tujoh ko' dipileh le' pada' umát nyeh mat dibeyie ngadap pada' pelantar posan. Lalu pada' pelantar posan bedoa, dah nyoe nyampang jerie ke' reng tujoh yeng dipileh, kei ngesah tugase.
44006007	Jedi mátam. Kin benya'-benya' reng yeng ningo posan payit Allah, sampai pemenya' reng yeng menjedi murit Yesus kin popah-popah. Benya' jum pelayan agama Yahudi pun yeng pecayo ken Yesus, yeng tuno' taalo' ke' posan payit Allah.
44006008	Jedi mátam. Poe pengunyo' pengaseh Allah mat nyato nar di Stepanus sampai iyo mat bekuwaso. Benya' nar keenah keaneh petanah petano yeng dipulahe. Benya' jum reng yeng meratie.
44006009	Pie dah nyoe do reng yeng ngelawan Stepanus, betentang ken iyo. Yeng ngelawan tei' umát Rumah Semeyang Libertini. Sidoe asale deri kota Kirene, kota Aleksandria, peloya' Kilikia, ken propinsi Asia. Lalu pada' sidoe bejebap ken Stepanus,
44006010	pi sidoe noe mampu ngelawane, go iyo paling panai ngomóng, tam iyo dikuwaso Roh Allah.
44006011	Ngaso Stepanus noe tekalahe lalu sidoe ngacok ngarang sampai ngupah reng nyo' mempulah Stepanus. Pempulahe nyeh go jie sidoe sidoe do ningo Stepanus menghina ngeremeh Musa ken menghina ngeremeh Allah pun, jie.
44006012	Ponyoam sidoe ngaca' ngarang reng rami kei meradang ken Stepanus. Yeng diaca' dikarange tei' pada' reng rami demo ke' pada' ketuwo reng Yahudi ken pada' ugar agama ge'em. Kepepanyange semuya' sidoe ngerupu Stepanus, nangkape, lalu dikeduduse dibeyie ngadap pada' kelompok akim reng Yahudi.
44006013	Dibeyie jum pada' saksie nyo' mempulah Stepanus te'. Dah nyoe jie saksie, "Reng tue," jie, "nan serarat menghina ngeremeh rumah kediyam Allah yeng suci tue. Pada' ukum adat istiadat tona' pun nan dihinae, diolo'-olo'e," jie sidoe mempulah Stepanus.
44006014	"Go kami," jie sidoe, "dah ningo iyo ngomóng ke' hal Yesus deri Nasaret nyeh, go Yesus jie na' merusa' merako rumah kediyam Allah tue, jie, ken pada' ukum adat tona' yeng dipadah le' Musa mie na' diubah dialehe," jie pempulah saksi yeng memuloe nyeh.
44006015	Lalu pada' kelompok akim yeng mencaro Stepanus tei' merati nelomát ke' iyo. Diperati sidoe muko Stepanus berubah cayoe, bemalo na' po muko melekat Allah.
44007001	Dah nyoe pelayan agong nyeh betanyoe ke' Stepanus. Jie pelayan agong, "Mat peh penomah pendudoh reng tue? Lalu kotiam isei' samut kau?" jie.
44007002	Dah nyoe Stepanus pun nyamut. "Jedi deduwan waris wala' ku," jie Stepanus, "dingoam penyamut ku. "Jedi Allah yeng rajo agong," jie Stepanus, "mat nganyoe diret Sen nyomie ke' akei' puyang tona' Abraham, des Kei' Abraham gei' diyam di nenggeri Mesopotamia, bolum ngaleh ke' nenggeri Haran mie.
44007003	Jedi Allah nganyoe diret Sen ke' Kei' Abraham, dah nyoe Sen nyuroh Kei' Abraham ningal nenggeri sen ken pada' waris wala' sen, ken disuroh le' Allah ca' manu ke' arong yeng cagar Sen tunyo' ke' Kei' Abraham.
44007004	Lalu mátam, Kei' Abraham pun turun deri nenggeri reng Kasadim di Mesopotamia, ngaleh diyam di nenggeri Haran. Dah nyoe lamat belamat apa' Kei' Abraham mati di Haran. Dah nyoe Kei' Abraham disuroh le' Allah ngaleh ken numpang di nenggeri tue yeng tona' kediyam tue.
44007005	Ketiko nyoe sen gei' numpang nyem, tanah nenggeri tue sikit pun cum yeng diunyo' le' Allah ke' Kei' Abraham nyo' engku Kei' Abraham. Ja'e go jenyi Allah ke' Kei' Abraham si do, go Allah bejenyi ken tanah nenggeri tue langko' kei engku Kei' Abraham gi, ken pada' buboh ampeh sen turun-temurun. Teruhal ketiko Allah bejenyi ponyoe Kei' Abraham si cum ana' sen.
44007006	Pie Allah bepadah ke' Kei' Abraham, betijum ke' hal yeng langko' tejedi ken pada' keturun sen. Buboh ampeh Kei' Abraham, jie Sen, cagar diyam di nenggeri urang lo'e, empat ratus tawun pelamate. Dinyoe cagar diangap reng reng mendetang, yeng diyam di nenggeri urang, lalu langko' dipeulun reng, disensare reng, jie Sen.
44007007	Ja'e Sen pun betijum ke' hal nenggeri nyoe, bejenyi ken Sen langko' ngukum pada' reng di nenggeri nyoe yeng ngulun buboh ampeh Kei' Abraham. Dah nyoe pada' keturun Kei' Abraham langko' pamus deri nenggeri nyoe, langko' bebeli' pulang agei' ke' nenggeri tue, nyo' bedoa nyomah ke' Sen di nenggeri tue to'. Nyoam jenyi Sen ken Kei' Abraham mie.
44007008	"Dah nyoe Allah pun ngesah jenyi Sen ken Kei' Abraham, disuroh Allah Kei' Abraham ken pada' buboh ampeh sen lelaki nyeh ca' disunát, nyo' tano jenyi Allah ken desiyan. Lalu mátam. Dah nyoe Kei' Abraham pun berana' lelaki, demo ana' sen Isak. Pas dah lapan ari umor ana' sen lalu mat disunát le' apa'e. Ha, dah nyoe lamat belamat Isak berana' ke' Yakub, Yakub pun berana' ke' ana' sen duwo belas ko' lelaki. Lalu ana' sen nyoam yeng menjedi akei' puyang tona' reng Israel," jie Stepanus.
44007009	"Pi dah nyoe," jie Stepanus, "akei' puyang tona' yeng sebelas ko' nyeh isin dengki ken adei' desiyan, Kei' Yusup. Mangko Kei' Yusup pun dijuwal le' desiyan kei ulun reng, dibeyie reng ke' nenggeri Mesir nun ento' menjedi ulun reng. Pie go Allah si nan nyeroto Kei' Yusup.
44007010	Kei' Yusup mat sensare di nenggeri Mesir, pi Allah nan nulong sen, sampai pengabise Piraun rajo Mesir pun ayahe ken Kei' Yusup. Nyoe pun go Kei' Yusup ditulong le' Allah, disuroh Sen panai mileh belubang pemiker. Mangko Kei' Yusup diangkat le' rajo Mesir kei gubernor seruroh nenggeri Mesir, demo ke' rumah tangoe jento keraja' rajo pun, semuya'e dikuwaso diperentah le' Kei' Yusup.
44007011	Dah nyoe lamat belamat buyun di seruroh nenggeri Mesir lalu ke' nenggeri Kanaan tue mie, paling sensare. Sampai akei' puyang tona' noe tetomu ke' jolu di sego.
44007012	Ja'e di nenggeri Mesir gei' do persiyap perarau. Jedi Kei' Yakub dah ningo agah ken di Mesir gei' do perarau genum mangko ana' sen, ya'am akei' puyang tona', disuroh sen ke' Mesir nun nyo' moli genum dinun. Dah moli lalu pulangam desiyan. Nyoe pertamo kali desiyan kinun.
44007013	Lalu lamat belamat desiyan moli kinun agei'am. Dah keduwo kalie kinun berue Kei' Yusup madah ke' desiyan sebelas ken sen menyadie desiyan. Dinyoam rajo Mesir pun tawu jum ken kawum kerabat Kei' Yusup.
44007014	"Dah nyoe Kei' Yusup pun beposan ke' apa' sen Kei' Yakub, nyuroh berabis ngaleh ke' Mesir die, semuya' sedena' 75 ko'.
44007015	Lalu mat ngaleh ngubalam Kei' Yakub desiyan ke' nenggeri Mesir. Lamat lawun Kei' Yakub desiyan pun mati di nenggeri Mesir.
44007016	Ja'e pada' tulang Kei' Yakub desiyan dialeh ke' ateh Sikem tue, dipasar di guwo yeng diboli Kei' Abraham mie. Diboli sen mie deri reng Emor yeng diyam di Sikem mie, pakai duwit perak. Jedi tulang akei' puyang tona' mie dipasar dinyoe," jie Stepanus.
44007017	"Dah nyoe mátam. Lamat belamat dah manu dah ke' jengkahe Allah na' nuntong jenyi Sen ke' Kei' Abraham mie. Benso diret Yahudi kin popah-popah di Mesir nun.
44007018	Rajo reng Mesir pun begenti beru. Sedang yeng beru nyeh noe menduli ken jeso pangkat pedero Kei' Yusup mie.
44007019	Malah ken paie iyo paling jat ken benso tona'. Desiyan disensaree, dipempungahe, sampai ke' ana' biya' berue pansut pun disurohe ca' dibuwang, dibunoh.
44007020	Jedi pas-pas ketiko nyoe Kei' Musa diado. Allah mat ayah ken kebiya' Kei' Musa. Lalu tigo bulan pelamate sen ditoyu perintu ino' apa' sen.
44007021	Pi dah tigo bulan, dah sen ca' dibuwang nunoe perentah rajo nyeh sen diamie le' ana' rajo betinoe die, ditoyu diperintu le' ana' rajo nyo' ana' direteam.
44007022	Disekolah jum le' reng Mesir, sampai semuya' kepanai reng Mesir nyeh diapal sen bisam le' Kei' Musa. Sen mat menjedi reng kuwaso, deri omóng tutor sampai ke' tingkah laku sen pun.
44007023	"Jedi mátam, dah empat puloh tawun umor Kei' Musa tei' kaji sen na' ngulang pada' waris wala' diret sen reng Israel.
44007024	Jedi mátam, dah sen belulang tei' dipantau sen do siko' kaban sen reng Israel dipempungah le' siko' reng Mesir. Ngaso kaban sen dipempungah lalu ditulong le' Kei' Musa, sampai reng Mesir nyeh dipangkong dibunoh sen.
44007025	Kaji Kei' Musa si pada' waris wala' sen tawue ken diret sénam yeng na' dipakai le' Allah kei nulong desiyan, kei desiyan dipelopas deri gongam reng Mesir, pie desiyan mat noe tawue.
44007026	"Jedi dah pagi ponyoe bejelan agei'am Kei' Musa. Dipantau sen do agei'am duwo ko' reng bekelayi, layin urange deri yeng kemayie. Sen manu kinyoe maksut sen na' nulong, na' ngeraroe na' ngendamaie, pi sidoe ngei'e. Jedi jie Kei' Musa, Kam, jie sen, sekaban sekerabat sekancau segelumo, jie sen, noe ken patut kam pado sebenso mempungah betor kam, jie sen.
44007027	Pie Kei' Musa ditula' le' yeng siko' yeng mempungah betore. Kau, jie yeng siko', noe ken rajo kami, go kau na' ngakim kami, jie.
44007028	Boh agei', jie, kau na' munoh aku po kau munoh reng Mesir kemayie peh, jie nyingka' Kei' Musa.
44007029	Lalu ngaso ningo paner bungi nyoe Kei' Musa mat rariam deri nenggeri Mesir, diyam di nenggeri urang, di Midian nun. Bejodo pun di Midian, berana' duwo ko' lelaki.
44007030	"Empat puloh tawun Kei' Musa diyam di Midian. Dah empat puloh tawun dah nyoe Kei' Musa do di padang puwang di Midian nun, soma' Gunóng Sinai. Jedi di padang nyeh temosie diperati sen do api benyalo di kayu yeng beduri, ken melekat Allah ngenjelomo lem api.
44007031	Kangápam Kei' Musa meratie, lalu na' manu ke' soma', ngenjena'e. Dah manu ke' soma' lalu kedingo bungi suwaro Allah Tuwowe. Jie Allah,
44007032	Aku mat Allah, jie Sen. Mat Akuam yeng disomah le' akei' puyang kau, deri Abraham sampai ke' Isak sampai ke' Yakub mie pun, jie Sen. Kei' Musa pun begegar begitik, gola' sen mantau kinyoe.
44007033	Dah nyoe jie Allah Tuwowe, Dipucelam senal kau, jie Sen, go arong kau bediri nyeh tanah suci bereseh.
44007034	"Aku, jie Allah, dah tawu Ku dah kesensare yeng dirudu umát Ku di Mesir nun. Kedingo Ku ken sidoe kuwang kawung. Mangko Aku detang go Ku na' nulong ngelopas sidoe deri nyoe. Yo'am, jie Allah nyingka' Kei' Musa. Aku na' ngutus kau pulang ke' Mesir nyo' nulong sidoe, jie Sen.
44007035	Mat Kei' Musaame' yeng diutus Allah, teruhal Kei' Musa mie kin dah ditula' dah le' reng Israel, go jie sidoe noe ken kau kei rajo ken akim kami, jie. Pi mat Kei' Musaame' yeng diutus le' diret Allaham kei menjedi pemimpin ken penulong reng Israel! Allah ngutus sen ngelalu melekat Allah yeng ngenjelomo lem api yeng benyalo di kayu yeng bedurie.
44007036	"Lalu mátam, mat Kei' Musaame' yeng ngiring pada' desiyan pamus deri nenggeri Mesir mie. Benya' gewai keenah keaneh yeng dilaku sen kei petanah petano, beyi' di nenggeri Mesir, beyi' di Lawut Teborau beyi' di ateh padang puwang nun melamat 40 tawun.
44007037	Mat Kei' Musaame' yeng bepadah ke' reng Israel ke' hal siko' penijum yeng cagar na' detang. Allah, jie Kei' Musa, langko' ngutus ke' kam siko' penijum na' po akuam, jie Kei' Musa, deri buboh ampeh kamam, jie sen*.
44007038	Ge' pun noe layin deri Kei' Musaame' yeng ngelantar ukum perentah Allah ke' tona' reng Israel di padang mie. Go melekat Allah di Gunóng Sinai nyeh ngomóng ken Kei' Musa nyem, lalu Kei' Musa ngelantare ke' akei' puyang tona'. Kei' Musa yeng nerimoe posan payit Allah yeng bekuwaso, yeng idup, lalu dipadah sen ke' tona', umát reng Israel.
44007039	"Pie dah pamus deri Mesir si akei' puyang tona' mat bolei'e tuno' ke' Kei' Musa, ditula' le' desiyan. Malah ken paie ati desiyan besale' ke' Mesir die, na' nyomah ke' jolu layin na' po di Mesir mie.
44007040	Lalu ketiko Kei' Musa gei' ngomóng ken Allah di gunóng nyeh desiyan rami mat manu ke' Kei' Harun, wakel Kei' Musa. Ngaso Kei' Musa lamat nar di gunóng lalu jie desiyan, Pulah ja' keramát kei disomah kami, nyo' allah kami, jie, nyo' ngiring merentah kami. Go kami, jie, noe tawu gopai ge' hale reng bedemo Musa nyeh, yeng ngiring kami pamus deri Mesir. Tue dah cum dah iyo kei ngiring diret, jie desiyan.
44007041	Lalu mátam, dipulah le' desiyan keramát gemar ana' sapi. Dah dipulahe desiyan munoh binatang kei pesaling desiyan ngenduwato ke' ana' sapi mas nyeh. Ayah bikah beriyah beramiam desiyan nyomah ke' jolu yeng dipulah le' jeri diret desiyanam," jie Stepanus.
44007042	"Ngopai go Allah pun," jie Stepanus, "ningal melebu desiyan, go pusam desiyan na' nyomah ke' pada' bintang di langi' pun, jie Sen. Nyoe pun cuco' ken yeng ditulis le' penijum di Kitap Allah nyeh. Bungi tijume potue. Noe iyo Aku peh yeng disomah kam, reng Israelei, des kam nyemeleh pada' binatang ken nyucol pada' pesaling waktu pelamat kam 40 tawun di padang puwang nun mie.
44007043	Malah ken paie kemah yeng to' kediyam Aku yeng nan kam tangong kam taban di padang nyo' kam nyomah ke' Aku, jie kam, pie kebelike kam pakai nyo' kam nyomah ke' duwato Molok die, nyo' kam nyomah ke' duwato bintang Repan, nyo' kam nyomah ke' pada' keramát yeng dipulah le' jeri diret kamam! Entam gewai kam tokoh nyoe, jie Sen, mangko kam ku tunong deri nenggeri tue. Kam dibeyie reng ke' jewoh nun, sampai lampau nenggeri Babel nun pun. (Amos 5:25-27) Nyoam pemadah Allah yeng ditulis le' penijum ke' tona' mie," jie Stepanus.
44007044	Lalu iyo gei' nyamong panere. "Jedi ke' hal rumah kediyam Allah," jie Stepanus, "ketiko akei' puyang tona' gei' di padang puwang nun," jie, "do rumah tangong nyo' kediyam Allah, nyo' ngembokti ken Allah nan nyeroto desiyan dinun. Kemah nyoe dipulah desiyan nunoe perentah yeng dipadah le' Allah ke' Kei' Musa; upoe nunoe contoh yeng dipadah le' Allah ke' Kei' Musa. Nyoam des desiyan gei' di padang nun.
44007045	Lalu dah akei' puyang tona' ngendiyam nenggeri tue pun kemah kediyam Allah nyeh dibeyie kitue jum. Desiyan kitue mie diiring le' Kei' Yosua kei ngerobut tanah tue mie, yeng gei' dikediyam pada' benso layin mie. Lalu pada' benso layin mat ditunong le' Allah rari deri tue keedah dema' detang kubong rari. Lalu mátam. Kemah nyoe ditaban desiyan ke' nenggeri tue, lalu renánam ditue sampai ke' jemán Kei' Daud.
44007046	Kei' Daud pun mat diberekat dolat le' Allah. Ngaso ponyoe Kei' Daud muhún minta' ke' Allah, mun borie Sen, Kei' Daud na' mulah rumah kediyam Sen yeng togap kukoh, arong kei nyomah ke' Allah tona', po yeng disomah le' Kei' Yakub desiyan mie.
44007047	Pie kepanyange rumah yeng togap kukoh nyeh noe iyo Kei' Daud yeng mulahe, pie ana' sen Rajo Salomo die yeng mulahe.
44007048	Numo' pun dipulah reng rumah yeng togap kukoh pi Allah yeng rajo agong noe ken diyam di rumah yeng dipulah le' mensiyo. Nyoe pun dah jelas po ditulis le' penijum mie, yeng nulis pemadah Tuwowe diret. Jie Sen,
44007049	Konai kam na' mulah rumah kediyam Aku, jie Tuwowe. Dinai kam na' mulah pempalang pempangal peronga' perenti Aku? Sedang langi' pun keedah arong kedudo' ku nyem, deniyo tue pun keedah penyampang kaki ku nyem.
44007050	Pada' jolu ke' deng nyoe dipulah diret Akuam--konai kam na' mulah rumah kei Aku? jie Sen lem kitap penijum nyeh." (Yesaya 66:1-2) Nyoe penjelas Stepanus ke' hal rumah kediyam Allah nyeh. Dah nyoe,
44007051	"Pi deduwan," jie Stepanus, "paling koring ati somong bongko'. Deduwan si mat disunát bisam, tano deduwan umát Allah, pi paling ngei' deduwan ningo posan Sen! Ati deduwan na' po ati reng noe tekenal kali ken Allah! Po akei' puyang po deduwan, nan serarat ngelawan Roh Allah," jie Stepanus.
44007052	"Pada' penijum yeng ngelantar posan Allah mie pun disensare bisam le' akei' puyang deduwan. Benso pada' penijum yeng betijum ke' hal kedetang yeng Siko' yeng Rajo Benar, yeng cum dosoe. Desiyan yeng betijum ke' hal Reng nyoe pun sampai dibunoh le' akei' puyang tona'. A, tue pun," jie Stepanus, "dah detang dah yeng Siko' yeng Rajo Benar," jie, "pie iyo dipekoti le' deduwan? Sampai diserah lalu dibunoh le' deduwan!" jie Stepanus.
44007053	"Teruhal deduwanam to' yeng nerimoe pada' perentah Allah ngelalu pada' melekat mie, pi tarah ke' noe dituno' le' deduwan," jie Stepanus.
44007054	Ningo paner Stepanus bungi nyoe tei' pada' pemimpin agama tei' paling mengkuwal atie, ngeregintetam.
44007055	Pie Stepanus tenáng nyem, go iyo mat dikuwaso le' Roh Allah. Iyo nengkadah nelomát ke' serugo nun, merati Allah yeng rajo agong, ken merati Yesus bediri di piya' kanán Allah, go iyo rajo kuwaso.
44007056	"Ti beh!" jie Stepanus. "Tau ku serugo nyeh tekoba'! Urang yeng didemo Ana' Mensiyo yeng rajo kuwaso bediri di piya' kanán Allah!" jie Stepanus.
44007057	Pie ningo omóng Stepanus bungi nyoe tei' sidoe rami nyeh ngamo' belo. Sidoe serentak beroto menciya' samel nompal kelinange, lalu rum! ngerupu Stepanus.
44007058	Stepanus tei' ditangkape, lalu dikeduduse ke' luwar kota, na' ditikame ken betu. Pada' saksi yeng ngendudohe tadie rato-rato mucel beju luware yeng ngeribate, lalu diongkahe di soma' reng lelaki bedemo Saulus. Dah nyoe pada' sidoe rami mat nikam Stepanus ken betu.
44007059	Pie ketengah reng nikame ken betu nyeh Stepanus bedoa. "O Yesus Tuwowe," jie, "terimoam roh ku tue," jie.
44007060	Dah nyoe iyo belutut, lalu mangkas ontapam, "O Tuwowe," jie, "kiroe Den noe ngukum sidoe tam dosoe tue," jie. Dah ngomóng bungi nyoe iyo pun matiam.
44008001	-
44008002	A, yeng bedemo Saulus tei' setuju jum ken Stepanus dibunoh. Pie pada' reng yeng patoh ke' Allah si nentumau lolau, lalu bengkai Stepanus nyeh diamie, dipasare. Jedi pas ari Stepanus dibunoh nyeh pada' semuya' umát gereja di Yerusalem pun betongai disensare dipempungah reng jum secaro kejam go sidoe pecayo ken Yesus. Sampai sidoe pencar temiyar ngerebecau ke' segonáp peloya' Yudea ken Samaria. Tingal pada' pelantar posan dam di Yerusalem.
44008003	Saulus pun simah mempungah pada' umát gereja. Iyo natap nyarie ke' tiyap rumah, gola' do reng pecayo beyi' betinoe beyi' lelaki pun ditangkape, dikeduduse deri rumahe, lalu ditabane ke' lem penjero nun le' Saulus.
44008004	Lalu mátam. Pada' reng pecayo di Yerusalem mat ngerebecau nyem ke' ulu ke' ilie tam disensare reng. Pie sidoe tei' gewaie madah agah panci dinai-nai pun.
44008005	Benso reng bedemo Pilipus. Jedi Pilipus tei' turun deri Yerusalem ke' kota Samaria, lalu madah ke' reng Samaria agah ke' hal Kristus, penulong yeng dijenyi le' Allah.
44008006	Reng Samaria pun seati sesaro' na'e ningo, go sidoe ningo ken mantau ken mato kepalo direte keenah keaneh yeng dilaku Pilipus, petanah yeng ngembokti ken posane mat deri Allah.
44008007	Go iyo membeyi' pada' reng timpang ken reng lumpoh, lalu nunong pada' setan yeng nyarong ke' mensiyo. Menciya' pamusam pada' setan nyeh rari.
44008008	Pada' reng Samaria nyeh mat ayaham merati pada' gewai Pilipus, ken ningo agah yeng dipadahe.
44008009	Jedi ketiko reng Samaria gei' bolum pecayo tei' do reng dukun beliyan, demoe Simon. Iyo dah lamat dah dipakai reng dinyoe. Iyo nan madah direte reng yeng paling temensohor. Pada' reng Samaria pun kagum ken lemu Simon nyeh.
44008010	Bosai kocit tuwo mudoe pun mat arapam ken Simon go Simon, jie sidoe, rajo kuwasoam, na' po Allaham, jie sidoe.
44008011	Go Simon kin dah lamat dah makai lemue kei nyuroh reng kagum gola' ken iyo.
44008012	Pie ketiko nyoe Pilipus gei' bolum detang kinyoe. Dah nyoe detangam Pilipus ke' Samaria, madah agah panci ke' hal Allah des Sen disomah kei rajo, ken madah agah ke' hal kuwaso demo Yesus Kristus, Penulong Penyelamát yeng dipileh le' Allah. Dah ningo agah bungi nyoe tei' pada' reng Samaria pun pecayo. Dah nyoe sidoe disolam, beyi' reng lelaki beyi' reng betinoe.
44008013	Sampai Simon yeng dukun beliyan nyeh pun pecayo jum ken Yesus, lalu disolam jum. Dah nyoe Simon serarat ngenjurut Pilipus, kinai Pilipus kinyoam dijurute. Paling kangáp Simon merati pada' gewai keenah keaneh yeng dilaku le' Pilipus, petanah petano yeng ngembokti kuwaso Allah.
44008014	Dah nyoe mátam, pada' pelantar posan di Yerusalem ningo agah reng Samaria dah pecayo dah ken posan payit Allah. Ngaso ponyoe sidoe di Yerusalem ngutus Petrus ken Yohanes kei manu ke' Samaria nun.
44008015	Tang kinun Petrus ken Yohanes mat betomu ken pada' reng pecayo dinun. Lalu Petrus ken Yohanes bedoa sempayo sidoe pun nerimoe jum Roh Allah.
44008016	Go sidoe Samaria disolam mie atas kuwaso demo Yesus Tuwowe, pie Roh Allah bolum do turun ke' sidoe secaro enah.
44008017	Mangko Yohanes ken Petrus nyampang jerie ke' reng yeng pecayo di Samaria, lalu sidoe pun nerimoe Roh Allah.
44008018	Jedi diperati Simon ken reng yeng pecayo dinyoe mat nerimoe Roh Allah ketiko Yohanes ken Petrus, pelantar posan Yesus, nyampang jerie ke' sidoe. Lalu Simon ingín jum atie kei iyo buleh kuwaso na' po Yohanes ken Petrus. Sampai meyie duwit ke' Petrus sidoe.
44008019	"Unyo' jum ke' aku kuwaso nyoe," jie, "gei' aku bekuwaso, sal ge' ku nyampang jeri ku ke' reng, reng nerimoe jum Roh Allah," jie Simon.
44008020	Pie samut Petrus, "Deri duwit sampai ke' penyawo kau pun punah ranaham di lawut api! Pengunyo' Allah yeng modas-modas noe ken tawu diboli ken duwit," jie Petrus.
44008021	"Kau," jie Petrus, "noe behak lem hal tue, go Allah pun tawu Sen ken ati kau noe bujor.
44008022	Kau," jie Petrus, "ca' bebeta' piker ke' hal doso kau tue, muhún minta'am ke' Allah Tuwowe, gola' na' Sen ngelon keingín ati kau yeng jat tue," jie.
44008023	"Go ti ku," jie Petrus, "kau gei' dikotoh le' doso. Ati kau seolah-olah bisei' tampang jolu biso yeng behayo."
44008024	Samut Simon, "Tulong ge' aku, kamei, muhúnam ke' Tuwowe, gei' noe tejedi ke' aku behayo na' po dipadah kam nyeh," jie Simon.
44008025	Dah nyoe Petrus sidoe besaksi ken madah posan payit Allah Tuwowe di Samaria. Dah nyoe sidoe pulang ke' Yerusalem. Samel pulang simpat pawut madah agah panci di pada' kampong layin jum di peloya' Samaria. Lamat belamat detangam ke' Yerusalem.
44008026	Jedi dah nyoe do melekat Allah Tuwowe manu ngomóng ken Pilipus. "Ayo'," jie melekat, "turunam kau," jie, "bejelan nuju ke' selatan nun, niti jelan deri kota Yerusalem yeng nuju ke' kota Gasa, yeng ngerudu ateh padang puwang," jie melekat.
44008027	Lalu Pilipus mat turunam, niti jelan nyoe. Temosie diperatie do reng lelaki deri nenggeri Etiopia, niti jelan nyoe jum. Urang nyeh bepangkat tingie di nenggeri Etiopia, go iyo wakel Ratu Kandake di Etiopia, yeng ngengku reto beno jento keraja' ratu nenggeri nyoe. Iyo ari nyomie detang ke' kota Yerusalem go na' semeyang nyomah ke' Allah di Yerusalem.
44008028	Jedi tue dah na' pulang ke' nenggeri direte, mangko niti jelan nyoe jum, nayi' kereto yeng ditari' binatang kuda. Samel bejelan lem kereto nyeh iyo dudo', ngembeco Kitap Allah, deri kitap yeng ditulis le' penijum Yesaya nyomie.
44008029	Jedi dah nyoe Roh Allah pun bepadah ke' Pilipus. Jie, "Manuam ke' soma' kereto."
44008030	Pilipus pun bebodap manu ke' kereto. Didingo Pilipus tei' reng lem kereto nyeh nongah ngembeco deri Kitap Yesaya. Lalu jie Pilipus, "Den tawu noe reti jolu yeng dibeco den tue?" jie.
44008031	Samut wakel ratu, "Koti na' tawu," jie, "mun cum reng ngenjelase?" Lalu Pilipus pun diaja' le' wakel ratu nayi' namahe ke' lem keretoe.
44008032	Jedi ayat yeng dibeco le' wakel tei' bungie potue, Iyo na' po domo yeng na' dibunoham. Na' po domo yeng na' dikukor ke' bulue, Iyo ngojap nyem, noe iyo ngelawan.
44008033	Iyo dipehina reng, iyo dipecaro reng ken caro noe adel. Paling jat pada' waris wala'e di jeman nyoe* go nyawoe dicabut deri deniyo tue, jie Kitap Yesaya nyeh. (Yesaya 53:7-8)
44008034	Dah nyoe jie wakel ratu nyingka' Pilipus, "Ke' hal sopai beh tijum tue yeng ditulis le' Yesaya mie? Ke' hal diret sénei, ke' hal urang layinei?" jie.
44008035	Lalu Pilipus pun mat madah ke' wakel nyeh agah panci ke' hal Yesus, betongai ken kitap Yesaya. Mat ke' hal Yesusam tijum Yesaya te'.
44008036	Jedi sidoe kin gei' bejelan lem kereto samel ngomóng ke' hal nyoe. Dah nyoe poe do ayie di pinger jelan. Lalu jie wakel nyeh, "A, tue kin do ayie, poe. Mampu noe kiroe aku disolam?" jie. [
44008037	"Mampu," jie Pilipus. "Mun den mat pecayo si mampu disolam," jie. "Ku si pecayo ken Yesus Kristus mat ana' Allah," jie wakel nyeh.]
44008038	Dah nyoe kereto disurohe berenti dinyoe. Sidoe duwo pun turun ke' ayie, lalu wakel ratu mat disolam le' Pilipus.
44008039	Dah nyoe sidoe nayi' ke' derat. Dah nayi' ke' derat tei' temosie Pilipus ditaban le' Roh Tuwowe ke' arong jewoham. Wakel ratu pun mat noe awase agei' ken Pilipus. Lalu wakel ratu melaju pejelane ke' nenggeri direte. Mat ayah bikaham peraso atie.
44008040	Do Pilipus si temosie ditaban le' Roh Allah deri nyoe. Dah ditaban le' Roh Allah lalu tup! semorie tomus di kota Asdod die. Dah nyoe iyo bejelan nuju ke' kota Kaisarea, samel simpat pawut madah agah panci di tiyap kota yeng konoe lalue sampai ke' Kaisarea.
44009001	Jedi reng yeng bedemo Saulus tei' manseh nan serarat risie ken pada' murit Yesus Tuwowe. Iyo nan bearau beamue na' munohe, malah ken paie dah do dah reng yeng dibunohe. Jedi dah nyoe Saulus manu ke' pelayan agong agama Yahudi,
44009002	minta' surat kuwaso ke' pelayan agong kei iyo ke' kota Damsik. Di kota Damsik surat deri pelayan agong nyeh langko' dibeyie ke' pada' rumah semeyang reng Yahudi dinyoe, gola' do reng pecayo ken Jelan Beru nyeh beyi' lelaki beyi' betinoe pun cagar na' ditangkape caro pakso, na' dibeyie le' Saulus pulang ke' Yerusalem.
44009003	Lalu mátam. Dah do surat kuwaso tei' Saulus pun mat turunam ke' kota yeng didemo Damsik. Dah soma' ken kota Damsik tei' temosi las! jie jolu na' po kengkitar becayo ngeliling iyo.
44009004	Saulus pun pam! tepesungkuram, lalu iyo ningo suwaro urang nyingka' iyo. "O Saulus," jie, "gopai go kau nyensare mempungah aku?" jie bungi suwaro nyeh.
44009005	Jie samut Saulus, "Sopai Den, Tuwowe?" jie. "Aku Yesus, yeng nan kau pempungah," jie bungi suwaro nyeh.
44009006	"Bengki'am kau," jie, "pegiam kau tamoe ke' kota. Dah nyoe langko' dipadah ke' kau pai yeng ca' kau gewai," jie.
44009007	Jedi pada' tamah Saulus pun paling kangáp, tebelokam, tecengángam, go sidoe ningo do suwaro pie noe awase ken urange.
44009008	Dah nyoe Saulus bengki', dah bengki' tei' numo' pun iyo mencináng pie noe awase, matoe na' po reng butoam. Lalu diiring le' betore manu ke' kota Damsik.
44009009	Dah detang ke' Damsik tei' tigo ari tigo malam iyo noe awase ken jolu. Makan minúm pun cum.
44009010	Jedi di kota Damsik do murit Yesus yeng bedemo Ananias. Lalu Ananias besensonam merati Tuwowe. Jie Tuwowe, "Ananias!" Samut Ananias, "Na' pai Den?"
44009011	"Kau," jie Tuwowe, "ca' manu ke' rumah reng yeng bedemo Yudas, di Jelan Bujor, nanyoe reng bedemo Saulus yeng asale deri kota Tarsus. Saulus nongah do di rumah Yudas; tue pun ketengah bedoa, gewaie.
44009012	Iyo dah tawu dah ken kau. Go Saulus dah besensonam dah jum deri aku," jie Tuwowe. "Lem sensonam Saulus iyo dah merati kau, Ananiasei. Lem sensoname kau manu ke' iyo, nyampang jeri kau ke' iyo gei' iyo mampu mantau agei'. Pegiam kau manu ke' Saulus," jie Tuwowe nyingka' Ananias.
44009013	Pie Ananias si kehe manu ke' Saulus. "Tuwowe," jie Ananias. "Ku dah ningo benya' gesah ke' hal Saulus nyeh," jie Ananias, "go iyo paling jat ken pada' umát engku Den di Yerusalem.
44009014	Iyo detang kitue pun atas kuwaso pada' ketuwo pelayan, nyo' iyo nangkap pada' reng yeng pecayo ken Den," jie Ananias.
44009015	Pie jie Tuwowe nyingka' Ananias, "Kau ca' pegiam kinun," jie Sen, "go Saulus pun dah dipileh le' diret Kuam nyo' iyo melayan Aku, nyo' iyo besaksi madah demo Aku ke' pada' reng Yahudi, demo ke' reng noe reng Yahudi, demo ke' pada' rajoe pun," jie Tuwowe.
44009016	"Aku pun," jie Tuwowe, "langko' madah ke' Saulus semuya' kesensare yeng cagar ca' dirudue entam iyo dah pecayo ken demo Aku," jie Tuwowe lem sensonam Ananias.
44009017	Lalu mat turunam Ananias, manu ke' rumah yeng ditumpang Saulus. Dah betomu ken Saulus tei' lalu iyo nyampang jerie ke' Saulus. "O Saulus, menyadie ku lem Yesus," jie Ananias. "Ku diutus kitue le' Yesus Tuwowe diret, yeng nganyoe diret Sen ke' kau di tongah jelan ari nyomie. Aku diutus Sen kitue," jie Ananias, "sempayo mato kau awas agei'am, ge'em sempayo kau dikuwaso le' Roh Allah," jie Ananias.
44009018	Sejurus iyo ngomóng tei' temosi jolu keedah sisi' ikan tekupa' topa' deri mato Saulus, lalu Saulus pun mat awaseam. Dah nyoe iyo lintus disolam.
44009019	Dah disolam tei' berue iyo makan, dah makan pulang tiko jogaram perasoe. Lalu iyo pun diyam beberopai ari ken pada' murit* Yesus di kota Damsik.
44009020	Jedi di kota Damsik Saulus lintus betongai ngajar ke' hal Yesus di semuya' rumah semeyang reng Yahudi. Iyo madah ken Yesus mat ana' Allah.
44009021	Paling kangáp pada' reng yeng ningoe. "Noe peh," jie, "Saulus tuam yeng nan mempungah pada' reng di Yerusalem yeng pecayo ken demo nyoe?" jie sidoe. "Iyo ke' kota Damsik tue pun go na' nangkap pada' murit reng nyoe, na' dibeyie ke' Yerusalem kei ngadap pada' ketuwo pelayan agama diret," jie sidoe. Paling kangáp sidoe ningo Saulus tue temosie madah ken Yesus mat Ana' Allah!
44009022	Pi Saulus tei' kin lamat kin dikuwaso Roh Allah. Pada' reng Yahudi di kota Damsik pun bemang pengajie, noe tawu nyamut omóng Saulus. Go iyo paling panai ngembokti deri Kitap Allah ken Yesus mat Kristus penulong yeng dijenyi le' Allah.
44009023	Jedi lamat belamat pada' reng Yahudi bepempakat na' munoh Saulus.
44009024	Siyang malam sidoe betungu bejego di pada' pintu gerbang kota, gola' iyo pamus kin sidoe siyap, na' munohe. Pie pempaham sidoe kepepuwase kedingo le' Saulus.
44009025	Pada' reng yeng menjedi murit Yesus entam ningo pengajar Saulus pun na'e nulong Saulus. Jedi dah malam arie ponyoe Saulus diturun deri pagar kota, diulor sidoe makai keranyang.
44009026	Dah nyoe mátam. Saulus tei' pulang ke' Yerusalem, lintus iyo na' begelumo ken pada' murit Yesus dinyoe. Pie sidoe gola'e ken Saulus, noe pecayoe ken Saulus dah menjedi murit Yesus jum.
44009027	Pie pengabise do siko' reng pecayo yeng na'e nulonge. Demoe Barnabas. Jedi Saulus diantar Barnabas ke' pada' pelantar posan. Lalu digesahe le' Barnabas ken Saulus tei' dah merati Tuwowe dah, di jelan ke' Damsik, ken Tuwowe pun dah ngomóng ken Saulus dinyoe. Digesahe jum ke' sidoe ken Saulus paling bereni madah agah panci ke' hal Yesus di kota Damsik. Lalu ngaso ningo paner bungi nyoe pada' pelantar posan pun na'e nerimoe Saulus.
44009028	Dah nyoe Saulus pun bebas begelumo ken reng pecayo di Yerusalem. Iyo bereni nan madah agah panci ke' hal Tuwowe di kota nyoe.
44009029	Pie do jum reng noe pecayo yeng na' ngelawan Saulus, ya'am pada' reng Yahudi yeng panere paner Yunani. Saulus nan ngomóng ken sidoe jum, bejebap ken sidoe ke' hal Yesus. Sampai pengabise sidoe ngogoe kelorong na' munoh Saulus.
44009030	Pie do jum pada' kaban Saulus yeng seimán. Jedi dah tawu kaban Saulus ken do reng yeng na' munoh Saulus tei' lalu Saulus diantar le' sidoe yeng seimán ke' kota Kaisarea. Tang ke' Kaisarea sidoe nulong Saulus ngurus pejelane, lalu iyo pun ke' kota Tarsus.
44009031	Lalu ketiko nyoe pada' umát gereja mat tenáng amánam di seruroh peloya' Yudea, di peloya' Galilea, ken di peloya' Samaria. Cumam reng yeng nyensare mempungah sidoe yeng pecayo ketiko nyoe. Lalu gereja pun kin mansang kuwat, kin popah-popah pemenya'e. Pada' umáte gola' nungkang pemadah Tuwowe, nan tuno' taalo'am. Sidoe diajar ditulong le' Roh Allah.
44009032	Dah nyoe mátam. Petrus tei' nan bejelan betatap di nenggeri nyoe. Dah nyoe iyo ke' kota Lida, na' ngulang pada' umát engku Allah dinyoe.
44009033	Di Lida iyo betomu ken reng lelaki bedemo Eneas. Eneas tei' saki' lumpoh, noleh begeyo, dah lapan tawun dah pelamate, noe bengki'-bengki' deri tikare.
44009034	Dah nyoe jie Petrus nyingka' Eneas, "Bengki'am kau, Eneas, kemasam tikar kau," jie. "Go Yesus Kristus dah membeyi' kau," jie Petrus. Lintus mat bengki'am Eneas te'.
44009035	Semuya' reng di kota Lida ken reng yeng diyam di ateh Saron pun merati reng bokas saki' lumpoh nyeh dah beyi' dah. Lalu semuya' sidoe pun pecayo ken Yesus Tuwowe. Kepecayo lamate ditingale.
44009036	Jedi mátam. Dah nyoe di kota Yope nun do jum siko' murit Yesus yeng betinoe, yeng bedemo Tabita, atau Dorkas lem paner Yunani.* Tabita tei' nan serarat bekeragam panci, nan nulong reng bensat.
44009037	Jedi mátam. Kebonóng Petrus gei' do di kota Lida nyeh murit Yesus di Yope yeng demoe Tabita tei' saki' ngojut, dah nyoe mati. Dah mati bengkaie dipanei' reng, dah nyoe dibeyie reng ke' loteng.
44009038	Jedi kedingo le' pada' murit di Yope ken Petrus nongah do di Lida, sedang Lida noe jewoh deri kota Yope. Lalu sidoe nyuroh reng lelaki duwo ko' nyusol Petrus di kota Lida, nyurohe copat manu ke' Yope.
44009039	Dah sidoe duwo ko' detang ke' Lida tei' Petrus pun na'e namah sidoe pulang ke' Yope. Tang ke' Yope Petrus dibeyie sidoe nayi' ke' loteng yeng bisei' bengkai Tabita. Dah nayi' ke' loteng dialu le' pada' betinoe belu yeng simah nangis samel nganyoe ke' Petrus pada' beju pempulah jeri Dorkas, go iyo rajing mulah beju nyo' pada' reng bensat meretat.
44009040	Dah nyoe Petrus nyuroh pada' reng rami nyeh pamus deri kamar nyeh. Dah sidoe pamus Petrus belutut, bedoa. Dah bedoa lalu ngelinga' ngadap ke' bengkai Dorkas. Lalu jie Petrus, "Bengki'am, Tabita." Tabita pun mencináng, dah mencináng iyo mantau Petrus do dinyoe, lalu iyo dudo'.
44009041	Petrus pun ngenjepai jerie nulong Tabita bediri. Dah nyoe iyo madah pada' umát engku Allah ngawum pada' belu nyeh, nyo' sidoe merati ken Tabita dah idup agei'am.
44009042	Jedi dah nyoe agah ke' hal nyoe dipadah di seruroh kota Yope, sampai benya' reng dinyoe yeng pecayo ken Yesus Tuwowe.
44009043	Lalu Petrus pun diyam beora'-ora' di kota Yope, numpang di rumah reng demo Simon. Simon tei' gewaie nan ngenggewai kuli' binatang.
44010001	Jedi do siko' reng bedemo Kornelius, yeng diyam di kota Kaisarea. Kornelius tei' kapten tentara Roma di nenggeri Israel. Iyo kapten deri Kelompok Italia.
44010002	Kornelius ken pada' seberumahe mat patoh, tuno' taalo' ke' Allah jum. Iyo nan nulong reng bensat, ge'em nan bedoa ke' Allah, numo' pun iyo noe seli reng Yahudi.
44010003	Jedi mátam. Dah nyoe dah kurang lobeh jam tigo ari nyoe Kornelius tei' besensonam. Di lem sensoname iyo paling jelas merati siko' melekat Allah manu ke' iyo. "Kornelius," jie melekat.
44010004	Kornelius pun nelomátam ke' melekat, paling gola'e. "Na' pai, Tuwowe?" jie Kornelius. Samut melekat tei', "Allah di serugo," jie melekat, "tawu Sen ken pada' doa kau, ken gewai kau nan nulong reng bensat. Semuya' doa kau ken gewai kau mat diterimoe Sen keedah pesaling deri kau," jie melekat.
44010005	"Jedi kau," jie melekat, "ca' nyuroh urang ke' kota Yope," jie, "nyusol Simon yeng siko' yeng didemo reng jum Petrus, gei' iyo kitue.
44010006	Iyo numpang di rumah reng bedemo Simon jum, yeng gewaie ngenggewai kuli' binatang. Rumahe soma' lawut nun," jie melekat.
44010007	Dah nyoe melekat pun losiam. Lalu Kornelius lintus mangel pembentue duwo ko', ken pesurohe siko', serededu deri kelompok iyo, yeng patoh jum ken Allah.
44010008	Dah nyoe iyo begesah ke' sidoe tigo semuya' yeng tejedi di lem sensoname deri Allah tadie ponyoe, lalu iyo nyuroh sidoe ke' kota Yope kei nyusol Petrus.
44010009	Jedi pagi ponyoe dah tongah ari sidoe tigo pun dah soma' dah ken kota Yope, ja'e bolum detang. Jedi Petrus yeng diyam di rumah Simon tei' dah tongah ari ponyoe nayi' ke' bubong lalu diyam di atap yeng rato, na' bedoa.
44010010	Des iyo bedoa iyo teraso lapar porute, na' makan, pi bolum siyap jolu kei sego, jedi iyo gei' nungu reng berepi ngerompah. Jedi ketengah iyo nungu tei' temosie mantau jolu, na' po keedah mimpi, pie noe iyo tidor.
44010011	Diperatie langi' tekoba', dah nyoe jolu na' po kayin yeng luwah, yeng bisei' pada' binatang, diulor ke' deniyo tue. Diulor tei' seolah-olah digentong di empat penjurue.
44010012	Di lem kayin bisei' beneko reno jenis binatang, do binatang bekaki empat, demo ke' binatang ngenkerayap, demo ke' burong.
44010013	Dah nyoe do suwaro madah ke' Petrus, "Bengki'am Petrus," jie, "semeleham jolu tue nyo' sego kau," jie.
44010014	Samut Petrus, "Ku ngei' ku, Tuwowei," jie. "Go ku noe koloe ku nyego jolu yeng kotor cemar* po jie lem ukum Den," jie Petrus.
44010015	Samut suwaro nyoe, "Jolu yeng dah dipadah Allah beyi' bereseh nang kau padah kotor cemar," jie.
44010016	Tigo kali beulang tokoh nyoe, dah nyoe jolu nyoe dibeyie ke' serugo nun. Nyoe pemantau Petrus.
44010017	Paling kangáp iyo ngajie. Pai ge' retie jolu nyoe lem pemantaue tadie, kajie lem atie nun. Jedi dah nyoe sidoe tigo yeng disuroh le' Kornelius tei' dah detang dah ke' kota Yope, lalu sidoe betentanyoe dinai rumah Simon. Jedi mátam. Ketengah Petrus gei' ngaji pai gei' retie pemantaue tadie tei' poe sidoe tigo dah detang dah ke' pagar rumahe,
44010018	lalu sidoe nyapo nanyoe do noe reng bedemo Simon Petrus numpang dinyoe.
44010019	Petrus si gei' di atas, gei' kebonóng iyo ngaji ke' hal pemantaue tadie. Lalu Roh Allah madah ke' Petrus, "Do reng tigo yeng ngogoe kau," jie Roh Allah.
44010020	"Turunam kau," jie, "lalu namah sidoe pulang ke' kamponge. Kau nang na' sorot namah sidoe, nang na' ngembedo sidoe, go Akuam yeng ngutus sidoe tigo nyusol kau," jie Roh Allah nyingka' Petrus.
44010021	Lalu Petrus pun turun, mat betomu ken sidoe tigo ko'. "Akuam," jie Petrus, "yeng digogoe kam. Na' pai kam manu ke' aku?"
44010022	"Kami," jie sidoe tigo, "disuroh Kapten Kornelius kitue. Sen urang bujor benar, reng yeng tuno' taalo' jum ke' Allah, sen dihormát jum le' pada' reng Yahudi pun. Jedi Kapten Kornelius," jie sidoe "disuroh melekat Allah yeng suci ca' beposan ke' kami kei nyusol den, nyuroh den ke' rumah sen, nyo' sen ningo pai-pai yeng Allah nyuroh den madah ke' sen," jie sidoe.
44010023	Lalu Petrus pun ngaja' sidoe nayi' ke' rumah nyoe, disurohe bemalam dinyoe lo'e. Jedi pagi ponyoe Petrus ken sidoe tigo mat turun na' bejelan ke' Kaisarea. Do jum reng seimán deri kota Yope yeng kei namah Petrus ken reng tigo nyeh.
44010024	Jedi mátam. Dah ari sebuwahe sidoe mat detang ke' kota Kaisarea. Kornelius pun dah siyap dah nungu kedetang sidoe, ken pada' waris wala'e ken belo gelumoe yeng dikumpole ke' rumahe.
44010025	Jedi dah detang Petrus tei' Kornelius pun manu na' nyamute, nungkup ke' tanah di adap Petrus, na' nyomahe.
44010026	Ja'e Petrus mantau Kornelius na' nyomahe tei' iyo ngenjepaie, lalu diangki'e. "Bediriam beh," jie, "aku kin reng biyaso nyem."
44010027	Lalu sidoe duwo pun beromóng samel nuju ke' rumah Kornelius. Dah nayi' ke' rumahe tei' diperati le' Petrus benya' nar reng bekumpol nungu iyo dinyoe.
44010028	Jedi jie Petrus nyingka' reng rami nyeh, "Tentu kam tawu," jie, "ken ukum agama kami, go kami reng Yahudi noe buleh begewol ken kam noe Yahudi, sa'am na' nayi' ke' rumah kam. Ja'e Allah si dah ngenjelas ke' aku," jie Petrus, "go mensiyo sopai-sopai pun noe depat diangap jat le' aku.
44010029	Mangko aku pun noe ngeloh na' kitue, dah diposan le' sidoe," jie Petrus. "Jedi kam," jie, "pai kemawo' kam go kam nyuroh aku kitue?" jie.
44010030	Lalu Kornelius pun nyamut. "Jedi aku," jie Kornelius, "kiloh mensanoe bedoa na' po selomoam," jie, "mayo tue jum ari, jengkah bedoa ujong ari," jie. "Jedi kebonóng ku bedoa tei' do temeronyong siko' reng lelaki, bepekakas mengkilat becayo.
44010031	Lalu iyo ngomóng ken aku. Kornelius, jie, Allah dah ningo doa kau, jie, tawu Sen dah ken gewai kau nan nulong reng bensat. Nyoe dah diterimoe Sen keedah pesaling kau ke' Sen, jie.
44010032	Mangko kau ca' nyuroh reng ke' kota Yope, nyusol Simon yeng didemo reng Petrus. Iyo numpang di rumah Simon yeng siko' yeng gewaie ngenggewai kuli' binatang; rumahe di soma' lawut, jie melekat.
44010033	Lalu aku pun," jie Kornelius nyingka' Petrus, "lintus nyuroh sidoe tigo nyusol kau. Kau pun," jie, "na' kau kitue, jera' kau." "Jedi kami bekumpol ditue pun mat tam kona' Allah," jie Kornelius, "mangko pai-pai pun yeng disuroh Tuwowe yeng na' dipadah ke' kami, kami pun na' kami ningoe," jie.
44010034	Dah nyoe Petrus pun ngembuka' omónge. "Jedi tue kam semuya' segeno," jie, "aku berue mat yakin nar, berue tuam aku jelas ken Allah mat noe pileh bulu, noe beurang bediret," jie.
44010035	"Sen poe nerimoe sopai pun yeng tuno' taalo' ke' Sen, yeng bekelaku panci, beyi' reng Yahudi beyi' reng benso layin pun," jie.
44010036	"Jedi tue ku madah ke' kam," jie Petrus, "posan payit yeng dah dikirum Sen ke' kami reng Israel. Posan payit Sen ya'am mat agah panci, ke' hal kedamai yeng dibeyie le' Yesus Kristus, Tuwowe semuya' segeno mensiyo, beyi' reng Yahudi beyi' reng noe Yahudi pun.
44010037	-
44010038	A, kam pun," jie Petrus, "tentu dah tawu ke' hal Yesus reng Nasaret nyeh, go gesahe dah tesebar di seruroh Yudea tue. Betongai mie di peloya' Galilea nun, des Yohanes madah ke' hal reng ca' disolam. Jedi po kam dah tawu nyeh Yesus mat dipileh le' Allah, disah le' Allah ken Roh Sen, diborie Sen kuwaso yeng mat. Dinai-nai pun Yesus nan serarat bekelaku panci, nulong reng, membeyi' pada' reng yeng disensare dipeulun le' Pengelakar, go Allah nan nyeroto iyo.
44010039	Kami pun," jie Petrus, "mat saksi Yesus, go kami merati semuya' gewaie di nenggeri kami reng Yahudi tue, sampai di kota Yerusalem pun. Pie dah nyoe iyo dibunoh reng, digentong reng di kayu salip di Yerusalem nun.
44010040	"Ja'e yeng dibunoh mensiyo nyeh pie disuroh le' Allah bengki' idup agei', dah ari pengentigoe nyeh. Dah iyo idup agei' nyeh Allah pun borie kelorong nyo' reng merati ken iyo mat idup.
44010041	Ja'e noe iyo semuya' urang peh yeng meratie dah iyo idup, pi ngat kamiam yeng dah dipileh le' Allah kei saksie, yeng meratie. Kami pun do makan ken iyo dah iyo bengki' idup agei' nyeh," jie Petrus.
44010042	"Dah nyoe kami disurohe ca' madah agah panci ke' semuya' urang, go kami mat nyo' saksie, kei madah yeng mat ke' hal iyo. Yesusam to' yeng dipileh le' Allah nyo' ngakim pada' mensiyo gi, beyi' mensiyo yeng gei' idup beyi' mensiyo yeng dah mati pun.
44010043	"Pada' penijum mie pun besaksi ke' hal Yesus jum! Go jie pada' penijum nyeh sopai ja' yeng pecayo ken iyo dosoe mat diampun tam kuwaso demo iyo," jie Petrus.
44010044	Jedi ketengah Petrus gei' ngomóng tei' temosie Roh Allah pun turun secaro enah ke' semuya' reng yeng ningo posan payit Petrus.
44010045	-
44010046	Lalu sidoe pun bepaner ngomóng pakai pada' paner layin yeng selomo noe tawue, samel besukor mugi Allah. Pada' reng Yahudi yeng namah Petrus deri kota Yope tadie ponyoe paling kangáp iyo ngajie. "Wai," jie sidoe, "poe diunyo' Sen jum le' Allah Roh Sen ke' pada' reng yeng noe Yahudi pun," jie. Lalu jie Petrus,
44010047	"Pai gei' alange sidoe tue disolam pun," jie, "go sidoe mat dah nerimoe Roh Allah jum, na' po diret nyomie," jie Petrus nyingka' betore reng Yahudi nyeh.
44010048	Lalu iyo pun nyuroh Kornelius sidoe ca' disolam atas kuwaso demo Yesus Kristus. Lalu mátam. Dah nyoe Kornelius sidoe pun nyuroh Petrus bemalam di arong sidoe benso duwo tigo ari pelamate.
44011001	Lalu mátam. Pada' pelantar posan ken pada' reng layin yeng seimán di peloya' Yudea nyeh dah ningo jum ken reng noe reng Yahudi pun dah nerimoe posan payit Allah.
44011002	Dah nyoe Petrus pun pulang ke' kota Yerusalem. Dah pulang ke' Yerusalem iyo dicacue le' reng Yahudi yeng gei' mementing pelator sunát.*
44011003	Jie sidoe, "Gopai go kau nayi' ke' rumah reng noe disunát," jie, "malah ken paie makan ken sidoe pun na' kau," jie sidoe nyacue Petrus.
44011004	Lalu Petrus pun ngenjelas ke' sidoe semuya' yeng tejedi deri asale. Jedi jie Petrus, "Potue ne, kamei.
44011005	Aku ketiko nyoe bedoa," jie, "di kota Yope nun. Jedi kebonóng ku bedoa," jie, "lem pemantau ku seolah-olah bemimpi merati jolu. Perati ku do jolu na' po kayin yeng luwah, bisei' pada' binatang. Kayin nyeh seolah-olah begentong di empat penjurue, lalu diulor deri serugo turun ke' soma' aku," jie.
44011006	"Dah nyoe aku pun nelomát ke' lem kayin nyeh; perati ku bisei' pada' binatang bekaki empat, ken pada' binatang gerang, demo ke' ular demo ke' coca' bengkarong, demo ke' pada' burong pun do.
44011007	Dah nyoe ku ningo suwaro yeng bepadah ke' aku, Bengki'am, Petrus, jie, semeleham, kei kau sego.
44011008	Pie aku nyamute, Ku ngei' ku, Tuwowei, go jolu yeng kotor cemar po jie lem ukum Den noe koloe ku ngenculete kaliam ke' nyawo ku, jie ku.
44011009	"Pie dah nyoe bebungi agei'am suwaro deri serugo nyeh. Jie, Yeng dah dipadah Allah beyi' bereseh nang na' dipadah kau kotor cemar, jie.
44011010	Nyoe beulang-ulang sampai tigo kali, dah nyoe jolu nyoe ken isei'e ditari' agei' ke' serugo nun," jie Petrus ngenggesahe.
44011011	"Jedi pas do pemantau ku ponyoe lalu temosie do reng lelaki tigo ko' detang ke' rumah tumpang aku, go sidoe diutus reng deri kota Kaisarea kei ngogoe aku.
44011012	A, Roh Allah pun," jie Petrus, "nyuroh aku namah sidoe. Jie Sen nang na' aku ngembedo sidoe numo' sidoe noe reng Yahudi pun. Lalu mátam. Aku pun namah sidoe tigo ko' ke' kota Kaisarea; a, sidoe nam tue yeng seimán nyeh namah kami empat kinun," jie Petrus. "Dah nyoe kami mat nayi' ke' rumah Kornelius yeng mosan aku kinyoe.
44011013	Lalu Kornelius pun ngenggesah nyerito ke' kami pai yeng tejedi ke' iyo. Jedi iyo do merati melekat temosie temeronyong di lem rumahe. Lalu melekat nyeh madah ke' Kornelius ken iyo ca' nyuroh reng ke' Yope kei nyusol aku, ke' Simon Petrus, jie.
44011014	Go aku langko' madah posan payit ke' sidoe, gei' sidoe seberumah diselamát, jie melekat nyingka' Kornelius. Kornelius pun ngenggesahe ke' kami dah kami detang ke' rumahe," jie Petrus. "Jedi ningo panere bungi nyoe
44011015	aku pun betongai madah agah panci ke' sidoe. Pie gei' berue betongai pun temosie Roh Allah mat turun ke' sidoe secaro enah, na' po yeng tejedi ke' diret nyomie.
44011016	Lalu dinyoam aku teringát ke' yeng jie Tuwowe diret nyomie.* Kin jie Yesus Tuwowe mie Yohanes Penyolam nyolam reng ke' lem ayie, pie dah nyoe, jie, diret langko' na' disolam ken Roh Allah, jie.
44011017	Mangko jie ku pengunyo' Allah ke' reng noe Yahudi pun mat samoam ken pengunyo' Sen ke' diret des diret pecayo ken Yesus Kristus Tuwowe. Mat Allaham yeng ngunyo'e," jie Petrus. "Konai aku na' nonga' Allah?" jie.
44011018	Lalu reng Yahudi yeng nyacue Petrus tadie pun mat noam iyo ngencelo agei', malah ken paie sidoe mugi Allah. "Eh," jie sidoe, "reng noe Yahudi pun poe diborie Allah kelorong nyo' sidoe bebeta' piker jum, gei' sidoe pun buleh idup beru," jie.
44011019	Jedi mátam. Ketiko Stepanus dibunoh mie pada' reng pecayo kin ngerebecau, rari deri Yerusalem tam disensare reng. Do yeng rari sampai ke' ateh Penisia, do yeng rari sampai ke' pulau Siprus, do jum yeng rari sampai ke' kota Antiokia. Dinai-nai pun arong sidoe rari sidoe mat madah agah panci, ja'e ketiko nyoe sidoe deri Yerusalem gei' madahe ke' reng Yahudi nyem.
44011020	Do jum reng layin yeng detang jum ke' Antiokia ketiko nyoe, ya'am pada' reng pecayo yeng seli deri Siprus ken Kirene. Sidoe madah jum agah panci ke' hal Yesus Tuwowe, pie sidoe si sekurang reng Yahudi urang noe Yahudi pun dipadahe jum le' sidoe.
44011021	Lalu sidoe mat ditulong le' Yesus Tuwowe, sampai benya' reng yeng pecayo ken Allah yeng mat yeng benar, tam ningo posan payit sidoe deri Siprus ken Kirene.
44011022	Lalu mátam. Dah nyoe gesah cerito ken reng di Antiokia yeng noe Yahudi dah pecayo tei' kedingo jum le' umát gereja di Yerusalem. Lalu umát di Yerusalem ngutus Barnabas ke' kota Antiokia, kei ngulang reng yeng berue pecayo.
44011023	Dah Barnabas detang ke' Antiokia tei' iyo mat ayah mantau pengunyo' pengaseh Allah yeng nyato di pada' sidoe. Lalu Barnabas ngendorong ngemberansang ati sidoe, sempayo semuya' sidoe togap kukoh mutu ke' Tuwowe sebulat ati.
44011024	Barnabas mat panci urange, mat dikuwaso le' Roh Allaham, pecayo ken Allah sebulat ati. Mangko betamah benya' reng yeng pecayo ken Tuwowe dinyoe, dah Barnabas detang kinyoe.
44011025	Dah nyoe Barnabas ke' kota Tarsus die, na' ngogoe Saulus.
44011026	Dah betomu ken Saulus sidoe duwo pun pulang ke' kota Antiokia. Setawun pelamate sidoe diyam di Antiokia, bekaban begelumo ken umát gereja dinyoe. Mat benya' nar reng yeng diajar le' Barnabas ken Saulus di lem setawun nyoe. Lalu betongai di kota Antiokia pada' murit Yesus didemo reng reng Kristen.
44011027	Jedi mátam. Dah nyoe do pai-pai ko' reng penijum yeng detang deri kota Yerusalem ke' kota Antiokia.
44011028	Do siko' tei' demoe Agabus. Dah nyoe Agabus dikuwaso le' Roh Allah sempayo mampu betijum. Tijume tei' ken cagar buyun yeng menyasat di seruroh deniyo. Tijum nyoe mat tetuntong des Kaisar Klaudius kei rajo.
44011029	Jedi ningo tijum bungi nyoe tei' pada' murit Yesus di Antiokia nyeh bepakat berencana, go bensie sidoe ingín na' nulong pada' menyadie seimán di nenggeri Yudea yeng langko' buyun gi. Pempakat sidoe tei' rato-rato ngunyo' seukor kemampue.
44011030	Dah digewaie dah nyoe mat dikirume ke' pada' ketuwo gereja di Yudea ngelalu Barnabas ken Saulus.
44012001	Jedi dah nyoe do umát gereja yeng ditangkap le' Rajo Herodes nyo' iyo mempungah nyensaree.
44012002	Siko' reng yeng ditangkape tei' Yakobus, menyadie Yohanes. Lalu iyo dibunoh ken kelewang atas perentah Rajo Herodes.
44012003	Pada' pemimpin reng Yahudi pun ayahe go Yakobus dibunoh. Ngaso sidoe ayah tei' lalu Rajo Herodes pun nangkap Petrus die. Petrus ditangkape pas ketengah reng Yahudi nyamut memperingát Ari Raya Roti Noe Bepengemang*.
44012004	Jedi mátam. Petrus tei' ditangkap, dah nyoe dipenjero. Di penjero nyeh do 16 ko' serededu yeng kei ngenjegoe, dibegi empat ko' tiyap regu. Go iyo dipenjero go maksut Herodes iyo na' nungu dah lopas Ari Raya Ngelalu, dah nyoe iyo na' nyerah Petrus gei' dipecaro di adap reng rami.
44012005	Jedi mátam. Petrus mat dikotoh di penjero, pi pada' umát gereja si serarat muhún mampal bedoa ke' Allah nyo' iyo.
44012006	Jedi ketiko nyoe soma' dam ken jengkahe Petrus na' diserah le' Rajo Herodes gei' dipecaro. Jedi pagi ponyoe iyo na' dipecaro tei' malam tue ponyoe iyo gei' tidor di lem rumah penjero. Des iyo tidor pun dipasong ken rantai bosi duwo karan, ken dijego serededu duwo ko', siko' di kiboe siko' di kanáne. Do jum serededu yeng ngenjego lawang penjero.
44012007	Jedi ketengah Petrus tidor tei' temosie temeronyong melekat Tuwowe, lalu manyah tampa' becayo lem kamar penjero. Lalu melekat ngenggora' ngengguyu Petrus. "Copat, bengki'am kau," jie melekat. Lalu rantai bosi pun temosie pucel tekerama' bedireteam deri jeri Petrus.
44012008	"Saro'am beju ken senal kau," jie melekat. Petrus pun mat nyaro' beju ken senale. "Saro' jum beju jubah kau," jie melekat, "lalu jurutam aku tue," jie.
44012009	Lalu Petrus pun mat ngenjurute keluwar. Ja'e Petrus si tarah ke' noe disangko-sangko ken direte mat dah lopas, go kajie lem atie nun nyoe ngat lem sensoname nyem.
44012010	Jedi dah nyoe sidoe duwo bejelan na' pamus deri penjero, lalu ngerudu penjego pertamo ken keduwo nyeh, dah nyoe detang ke' lawang bosi yeng bosai yeng ngadap ke' kota. Temosie lawang bosi pun tekoba' bedireteam. Lalu sidoe mat pamus keluwar ngerudu lawang nyeh. Dah pamus tei' melekat pun gei' ngantare ke' ujong-ujong kit. Dah nyoe temosie melekat losi lap, cumam. Petrus ditingale dinyoe.
44012011	Berue Petrus pun mat ingát, tawu ken pai yeng tejedi ke' iyo. "Tue ku mat yakin ku," jie, "ken Tuwowe kuam yeng ngutus melekat Sen nyo' nulong aku," jie, "kei ngelopas aku deri gongam Herodes ken pada' pempaham pempakat pemimpin reng Yahudi," jie Petrus.
44012012	Jedi dah tawu ken direte mat lopas tei' Petrus pun manu ke' rumah Maria, Ino' Yohanes yeng demoe jum Markus. Dinyoe do benya' reng yeng bekumpol bedoa.
44012013	Jedi dah detang kinyoe Petrus pun ngotu' lawang luwar. Lalu do siko' reng betinoe yeng bedemo Rode, yeng manu nyo' ngoba' lawang.
44012014	Jedi dah kedingoe mat suwaro Petrusam yeng ngotu' lawang nyeh Rode ayah bikaham atie, lalu kelupoe ngoba' lawang go bekereropa' manu ke' delam begesah ke' sidoe layin. "O kam," jie Rode, "Petrus do di luwar," jie.
44012015	Pi pada' reng layin memuwal Rode. "Eh, ngigau peh kau nyeh," jie. Pie Rode mat ngei'e dipemuwal le' sidoe. "Mátam kamei," jie, "mat Petrusam di luwar," jie. Pie jie sidoe, "Nyoe melekat Allah yeng nungu Petrus," jie, "noe ken Petrus," jie.
44012016	Jedi kebonóng sidoe di delam becencugeh ken betore pie Petrus tei' manseh ngeresudu' ngotu' lawang. Pengabise sidoe rami mat ngoba' lawang nyeh, lalu diperatie mat Petrusam. Paling kangáp sidoe meratie.
44012017	Lalu Petrus pun ngemborie sarat kei sidoe ngojap. Dah nyoe iyo ngenggesah ke' hal caro Tuwowe ngiring iyo pamus deri penjero. Dah iyo ngenggesahe ke' sidoe rami mangko iyo ta' padah jum ke' Yakobus* ken pada' menyadie seimán yeng layin. Lalu iyo pun turun, bejelan ke' arong layin.
44012018	Jedi mátam. Dah bekolam ponyoe tei' pada' serededu yeng ngenjego Petrus di penjero mat kalut, iroham, konai nin beh Petrus tue, jie.
44012019	Pas bekolam ponyoe Rajo Herodes pun mat nyuroh reng ngamie Petrus deri rumah penjero, kei iyo dipecaro. Pie reng yeng disuroh Herodes noe tetomue ke' Petrus. Lalu ngaso noe tetomue sidoe ke' Petrus tei' pada' penjego nyeh ditanyoe dipereso. Dah dipereso lalu pada' penjego disuroh le' rajo diukum mati tam Petrus losi des dijego le' sidoe. Dah nyoe Herodes pun ningal peloya' Yudea kei diyam di peloya' Kaisarea die.
44012020	Jedi dah nyoe dah di Kaisarea tei' Rajo Herodes dipanu le' reng Tirus ken reng Sidon yeng ngewakel rayat benya'. Rajo Herodes si godie ken pada' reng Tirus ken reng Sidon nyeh, mangko sidoe yeng ngewakel rayat nyeh detang kinyoe na' ngogoe damai ken iyo, go kebenya'e jolu disego di peloya' sidoe nyeh nan diamie deri nenggeri Rajo Herodes. Jedi reng Tirus ken reng Sidon yeng na' ngogoe damai nyeh ngengkol Blastus wakel Rajo Herodes lo'e, go Blastus mat bekuwaso jum di rumah Rajo Herodes. Lalu sidoe minta' tulong Blastus ngendamai sidoe ken rajo.
44012021	Jedi mátam. Ari pun dah ditentu nyo' Rajo Herodes betomu ken sidoe. Dah nyoe Rajo Herodes nyaro' beju dinas rajoe, lalu dudo' di belai dinase, dah nyoe iyo mat bepaner ngadap ke' pada' reng rami yeng bekumpol ento' ningoe.
44012022	Dah iyo bepaner tei' pada' reng rami nyeh besura' bepangkas. "Tue," jie, "mat suwaro duwato yeng ngomóng ken diret," jie sidoe, "noe iyo mensiyo peh," jie sidoe mugi Rajo Herodes.
44012023	Lalu tup! Rajo Herodes dipenjerie le' melekat Tuwowe, go iyo ayahe ken reng rami nyomah iyo, seolah-olah iyoam yeng Allah. Mat saki' ngojutam Rajo Herodes nyeh te'. Tubohe disego le' pada' ulat, dah nyoe iyo mat mati.
44012024	Pie posan payit Allah si kin jemar-jemar tesebar, reng yeng pecayo pun kin benya'-benya'.
44012025	Jedi mátam. Dah nyoe Barnabas ken Saulus tei' mat melaju tugase ngantar duwit deri Antiokia ke' Yerusalem. Dah dipelajue lalu sidoe turun agei'am deri kota Yerusalem, ngaja' Yohanes Markus kei namah sidoe. Lalu sidoe pun bebeli' ke' Antiokia agei'am.
44013001	Jedi di gereja di Antiokia nyeh do yeng ngajar, do jum penijum yeng madah posan Allah, termansok Barnabas, Simeon yeng demoe jum Si Hitam, Lukius deri Kirene, Menahem menyadie angkat Rajo Herodes, ken Saulus.
44013002	Jedi mátam. Dah nyoe sidoe nyeh mat betara' noe makan, lalu bekumpol semeyang nyo' nyomah Tuwowe. Dah nyoe do Roh Allah bepadah ke' sidoe, "Pileham Barnabas ken Saulus kei sidoe melaju tugas yeng Ku tetap ke' sidoe," jie Roh Allah.
44013003	Lalu mátam. Dah bedoa ken betara' noe makan tei' sidoe nyampang jerie ke' Barnabas ken Saulus kei ngesahe nyo' tugas nyoe. Dah nyoe sidoe diutus le' gereja di Antiokia nyo' melaju tugase.
44013004	Jedi Barnabas ken Saulus mat turunam, go sidoe mat diutus diiring le' Roh Allah. Jedi sidoe bejelan ke' kota Seleukia. Detang ke' Seleukia tei' nayi' kapal layar ke' kota Salamis di pulau Siprus
44013005	lalu sidoe singah dinyoe madah posan payit Allah di pada' rumah semeyang reng Yahudi. Yohanes Markus pun namah sidoe jum.
44013006	Lalu mátam. Sidoe ngenjelajah seruroh pulau Siprus, sampai ke' kota Papos. Di kota Papos sidoe betomu ken siko' dukun. Iyo reng Yahudi, yeng mempulah madah direte penijum Allah jum. Demoe Bar-Yesus.
44013007	Iyo sekaban ken Sergius Paulus, gubernor pulau Siprus. Sergius Paulus tei' reng ceredei'. Jedi mátam. Dah Barnabas ken Saulus ke' Papos tei' gubernor pun beposan ke' sidoe nyuroh sidoe manu ke' iyo, go iyo ingín na' ningo posan payit Allah. Lalu sidoe mat kinun.
44013008	Detang kinun sidoe ditentang dilawan le' reng dukun nyeh te', yeng demoe jum Elimas. (Elimas retie dukun.) Jedi Elimas nyeh mat ngelawan sidoe, go iyo ngemoran nonga' sempayo gubernor noe pecayo ken Yesus.
44013009	Ngaso ponyoe Elimas tei' ditegur le' Saulus. (Saulus didemo jum Paulus. Jedi Paulus mat dikuwaso le' Roh Allah. Lalu iyo nelomát ke' Elimas,
44013010	lalu jie Paulus nyingka' Elimas, "Kau ana' Pengelakar," jie Paulus, "bemacam-macam caro kau memuloe, serarat nan ngelakar urang nyem gewai kau. Kau nan nentang ngelawan sipat jolu yeng mat yeng benar. Gopai go jelan Tuwowe yeng bujor nyeh serarat dikeleyong kau?" jie Paulus.
44013011	"So beh," jie Paulus, "tue kau dipenjeri le' Allah Tuwowe," jie, "Sen nyuroh kau butoe sementaro tue. Tampa' mato ari pun noe awas kau," jie Paulus. Lalu mátam. Temosie tup! butoe dukun nyeh te', matoe keedah diselinong le' omun, mat sagam pemantaue, sampai besasap iyo ngogoe reng kei ngiringe.
44013012	Dah merati yeng tejedi ke' dukun nyeh tei' gubernor nyeh pecayoam. Iyo mat kangáp ningo pengajar deri Allah Tuwowe.
44013013	Jedi mátam. Paulus ken kabane nayi' perawu layar turun deri kota Papos, lalu detang ke' kota Perga di peloya' Pampilia. Dah nyoe Yohanes tei' ningal Paulus sidoe, pulang ke' Yerusalem.
44013014	Pie Paulus sidoe gei' melaju pejelane. Deri kota Perga sidoe ke' kota Antiokia-Pisidia. Jedi detang kinun tei' dah ari Saptu nyeh sidoe pun ke' rumah semeyang, lalu dudo' dinyoe, na' semeyang.
44013015	Des semeyang do yeng beco deri kitap ukum, do jum yeng beco deri pada' kitap penijum. Jedi dah beco deri Kitap Allah tei' lalu pada' pemimpin rumah semeyang bepadah ke' Paulus sidoe. "O kam sebenso ken kami," jie, "gola' do posan kam kei ngemberansang umát ditue," jie, "boham, padaham," jie.
44013016	Lalu dah nyoe Paulus pun bediri, lalu borie sarat ken maksute iyo na' bepaner. "Jedi semuya' segeno, reng Yahudi beyi' reng noe Yahudi yeng tuno' taalo' ke' Allah," jie Paulus, "dingoam," jie.
44013017	"Jedi," jie Paulus, "Allah yeng disomah le' tona' reng Israel mat mileh akei' puyang tona' nyomie nyo' engku Sen. Jedi ketiko desiyan gei' diyam di nenggeri Mesir mie desiyan mat diberekat dolat Sen sampai desiyan kin benya'-benya', kin bekuwaso. Lalu Sénam yeng ngiring desiyan pamus deri nenggeri nyoe, ngenyato kuwaso Sen yeng rajo agong.
44013018	Dah nyoe empat puloh tawun pelamate desiyan ditoyu diperintu Sen di padang puwang nun*.
44013019	Lalu reng yeng tujoh benso yeng diyam di nenggeri Kanaan nyeh dipunah ranah Sen. Dah dipunah ranah Sen mangko tanah nyoe diserah Sen ke' umát Sen, nyo' engku desiyan sampai turun temurun.
44013020	Empat ratus limo puloh tawun ke' deng nyoe pelamate deri Kei' Abraham sampai buboh ampeh sen pulang ngendiyam nenggeri Kanaan. Jedi dah diyam di Kanaan Allah mileh pada' akim kei mimpin desiyan. Akim pengudahe nyeh ya'am penijum Samuel.
44013021	"Dah nyoe umát Sen minta' na' dipimpin le' rajo die. Mangko Allah pun nyuroh Saul, ana' Kis, keturun deri benso Benyamin ento' kei rajo desiyan. Lalu berajo ke' Kei' Saul empat puloh tawun pelamate.
44013022	Dah nyoe Kei' Saul nyeh direnti Sen kei berenti menjedi rajo, digenti Sen ken Kei' Daud die, disah le' Sen kei rajo desiyan. Go Sen bepadah ke' hal Kei' Daud nyeh, Aku dah mileh Daud, ana' Isai, jie Sen, go Daud seati sepiker ken Aku. Sipat kemawo' Aku na'e iyo nunoe,* jie Sen.
44013023	"Jedi dah nyoe," jie Paulus, "tue pun mat siko' buboh ampeh deri Kei' Daudam to' yeng diutus le' Allah kei Penulong Penyelamát diret reng Israel. Nyoe mat cuco'am ken jenyi Sen nyomie. Yeng dimaksut Penulong Penyelamát nyeh tei' ya'am Yesus.
44013024	"Ja'e Penulong Penyelamát tue pun," jie Paulus, "sebolum iyo ngelaku tugase di nenggeri diret reng Israel mie do siko' reng yeng bedemo Yohanes yeng dolu detang. Yohanes tei' bepadah ke' semuya' diret reng Israel, nyuroh diret bebeta' piker ke' hal doso diret, lalu disolam.
44013025	Dah Yohanes na' nyanto' tugase mie iyo do bepadah potue. Nyeh kaji kam akuam peh Penulong Penyelamát yeng ditantie le' kam? jie. Ja'e noe, noe iyo aku peh, jie Yohanes. Siyapam kam, jie, go iyo mat detang dudi deri aku tue. Aku mat noe patut nyo' mucel senale pun, go iyo rajo kuwaso deri pado aku,* jie. Nyoam saksi Yohanes ke' hal Yesus Penulong Penyelamát diret," jie Paulus.
44013026	"Jedi, potue ne, waris wala' ku keturun Kei' Abraham," jie Paulus, "ken pada' kam reng noe Yahudi yeng tuno' taalo' jum ke' Allah," jie. "Allah dah ngirum ke' lapis diret tuam to' agah panci ke' hal Penulong Penyelamát deri Sen," jie Paulus.
44013027	"Ja'e dah Penulong Penyelamát detang mie si pada' reng di Yerusalem ken pada' pemimpine tarah ke' noe tekenale ken iyo mat Penulong Penyelamát deri Allah. Sidoe noe tekalimáte ke' pada' posan deri penijum Allah mie yeng serarat nan dibecoe milang ari Saptu nyeh. Lalu sidoe mutuse Yesus ca' diukum mati. Ja'e yeng mat si gewai sidoe ponyoe pun kei nuntong jum pada' tijum yeng ditulis le' penijum mie.
44013028	Sidoe noe tetomue ke' salahe sikit pun yeng patut ca' diukum ken ukum mati. Sungoh pun ponyoe pie sidoe manseh minta' ke' gubernor Pilatus sempayo iyo dibunoh.
44013029	Lalu mátam. Pada' tijum ke' hal iyo yeng ditulis le' penijum Allah mie mat dituntong le' reng di Yerusalem die. Lalu Yesus mat matiam, dah nyoe bengkaie diturune deri kayu salip nyeh, dipasare ke' lem guwo.
44013030	"Pie dah dipasar reng pun," jie Paulus, "dah nyoe diret Allaham yeng ngembengki'e deri pada' reng mati, nyurohe idup agei'!
44013031	Jedi dah iyo mat bengki' idup agei' tei' beberopai ari iyo nganyoe direte ke' pada' sidoe yeng nan namahe des iyo gei' ngajar deri Galilea sampai ke' Yerusalem nyomie. Lalu pada' sidoe yeng meratie tei' tengkalo tue menjedi saksie, kei madah ke' pada' umát Israel nyeh pai yeng mat tejedi ketiko nyoe.
44013032	"Jedi kami detang kitue pun," jie Paulus, "na' meyie agah panci ke' kam. Agah panci nyeh ya'am jenyi Allah ke' akei' puyang diret mie
44013033	dah dituntong Sen dah ke' diret keturun desiyan. Padah ku dituntong Sen go Sen ngembengki' Ana' Sen Yesus. Nyoam yeng ngembokti ken Yesus mat Ana' Sen, po yeng ditulis di Masmur duwo, yeng bungi potue, Kau tue Ana' Aku, ari tue Aku menjedi Apa' kau, jie Allah. (Masmur 2:7)
44013034	"Sekurang dah bengki' idup agei', cumam iyo bebeli' agei' ke' tama', bengkaie noe ditingal Sen sampai ancor luloh. A, ke' hal nyoe pun do posan payit Allah mie jum. Jie Sen nyomie, Gewai Ku yeng suci bereseh yeng Ku jenyi ke' Daud mie pasti langko' Ku gewai nyo' kau, jie Allah.
44013035	"Lalu jenyi Sen bungi nyoe tei' dijelas le' Kei' Daud di Masmur layin, yeng bungie potue, Pelayan suci Den noe dipelebu Den kei ancor luloh lem tama'e, jie. (Yesaya 55:3 Masmur 16:10)
44013036	"A, kato pelayan suci tei' nyingka' sopai, engoe? Go Kei' Daud kin dah mati dah, bengkai sen ancor luloh dah. Kei' Daud si mat ngelaku kemawo' Allah seumor idup sen, ketiko sen gei' idup di deniyo tue. Pie dah nyoe sen mati. Dah mati sen dipasar ngenjonyang tama' akei' puyang sen. Lalu bengkai sen mat ancor luloh.
44013037	"Pi bengkai Yesus si noe! Go iyo mat Pelayan suci lem tijum tadie, yeng dibengki' idup agei' le' Allah, mangko iyo noe ancor luloh lem tama' nyeh," jie Paulus.
44013038	"Tue mat penting nar, waris wala' kuei," jie Paulus. "Kam mat ca' jelas ke' hal Yesus yeng kami padah ke' kam tue, go doso diret dielon tam gewai Yesusame'.
44013039	Pada' ukum Musa si mat noe tawu ngelopas diret deri ukum doso diret, sempayo diret diputus Allah bujor benar. Pie gewai Yesus si mat ngelopas diret deri ukum doso, go sopai ja' yeng pecayo ken gewai Yesus mat diputus Allah bujor benar.
44013040	Mat-mátam yeng kami padah ke' kam nye'," jie Paulus. "Mangko panci-panciam kam ngajie," jie Paulus, "gola' tejedi ke' kam na' po yeng ditulis le' penijum Allah mie.
44013041	Go tijum Sen nyomie bungie potue, Awas kam yeng noe pecayo! Awas kam yeng gela' ngeolo'-olo'! Ca' kangápam kam! Kam langko' losi nayáp, go kam noe pecayo. Go des lapis kam merati yeng digewai le' Aku, jie Allah, pi kam manseh ngei' kam pecayo, sungoh pun do reng yeng ngenjelase ke' kam, (Habakuk 1:5) jie Allah lem kitap penijum nyeh. Kam nang na' sampai ponyoe, waris wala' kuei," jie Paulus. Nyoam paner Paulus di rumah semeyang nyeh.
44013042	Lalu dah Paulus ken Barnabas na' keluwar semeyang tei' do yeng minta' ke' sidoe kei Paulus ken Barnabas dah ari Saptu sebuwahe bebeli' kinyoe agei', nyo' madah posan payit Allah ke' sidoe.
44013043	Jedi dah keluwar semeyang tei' do pada' umát yeng ngenjurut Paulus sidoe. Separoe reng Yahudi ken separoe do jum deri benso layin yeng patoh ke' agama Yahudi. Jedi sidoe ngenjurut Paulus ken Barnabas pulang. Lalu Paulus sidoe nyamong panere tadie ponyoe, ngemberansang sidoe gei' sidoe mutu bepedar ke' pengunyo' pengaseh Allah.
44013044	Jedi mátam. Dah ari Saptu sebuwahe tei' nyoma' na' seruroh reng di kota nyoe bekumpol, go na' ningo posan payit Allah Tuwowe.
44013045	Pie reng Yahudi si sie tam merati pada' reng noe Yahudi detang na' ningo posan payit Allah jum.* Lalu sidoe menghina nentang pemadah Paulus.
44013046	Pi Paulus ken Barnabas bereni terus terang madah ke' sidoe yeng nentange. "Kam," jie Paulus, "mat ngei' kam nerimoe posan payit Allah. Nyoe tewas kamam. Mat diret kamam yeng ngenyatoe ken kam mat noe patut nyo' nerimoe idup yeng cum berudu mati. Posan payit Allah si mat ca' dipadah dolu ke' kam reng Yahudi, pie entam kam Yahudi ngei'," jie Paulus, "mangko tue kami na' madah agah panci ke' pada' reng noe Yahudi die," jie.
44013047	"Mat konoam perentah Tuwowe ke' kami," jie Paulus. "Go jie Sen, Ku nyuroh kau kei tampa' nyo' pada' reng noe Yahudi, gei' pada' mensiyo sampai ke' pemuntol deniyo pun ditulong diselamát entam gewai kau, jie Sen. (Yesaya 42:6, 49:6) Mat konoam, posan Sen nyeh," jie Paulus.
44013048	Jedi pada' reng noe Yahudi si mat ayaham ningo ken agah panci nyeh mat na' dipadah ke' sidoe jum. Lalu posan payit Allah pun mat dipugi le' pada' sidoe. Jedi semuya' sidoe yeng dah siyap nerimoe idup yeng cum berudu mati nyeh mat pecayo.
44013049	Posan payit Tuwowe pun dipadah reng ke' seruroh peloya' nyoe.
44013050	Pie pada' reng Yahudi si manseh nentang ngelawan Paulus sidoe. Pengabise sidoe Yahudi ngacok pada' reng betinoe yeng beagama yeng tekemuko di kota nyoe, ken pada' ketuwo kota yeng lelaki nyeh. Dah nyoe Paulus ken Barnabas teger disensare le' sidoe, sampai ditunong le' sidoe deri peloya' nyoe.
44013051	Paulus ken Barnabas si ngibas debu kakie dinyoe go reng nyoe ngei'e nerimoe posan payit Allah. Lalu Paulus sidoe turun ke' kota Ikonium die.
44013052	Jedi mátam. Keidup pada' murit yeng pecayo si paling ayah bikaham, nan serarat dikuwaso le' Roh Allaham.
44014001	Jedi ponyoe jum di Ikonium. Paulus ken Barnabas tei' nayi' ke' rumah semeyang reng Yahudi. Lalu sidoe madah agah panci caro bekuwaso, sampai benya' reng pecayo dinyoe, beyi' reng Yahudi beyi' reng Yunani.
44014002	Pie do jum reng Yahudi yeng ngei'e pecayo. Lalu sidoe ngacok ngarang pada' reng noe Yahudi dinyoe kei sidoe bising ken Paulus sidoe.
44014003	Paulus ken Barnabas si mat lamat renán dinyoe, bereni madah agah panci, go sidoe arap ken Tuwowe. Sidoe madah agah panci ke' hal pengunyo' pengaseh Allah. Kei ngembokti agah yeng dipadah le' sidoe mangko Allah ngemborie kuwaso ke' sidoe kei ngelaku pada' keenah keaneh.
44014004	Pie pada' reng di kota Ikonium besepiya' sebelah. Separo sidoe sepiya' reng Yahudi yeng noe pecayo, separoe sepiya' pada' pelantar posan.
44014005	Pengabise pada' reng noe Yahudi nyeh ken pada' reng Yahudi pun lalu ke' pada' pemimpine nyeh bekengkomong bepempakat na' mempungah Paulus sidoe, na' nikame ken betu.
44014006	-
44014007	Jedi dah Paulus sidoe tawu ken pempaham nyeh tei', lalu sidoe mat rari ke' peloya' Likaonia. Detang kinun sidoe serarat madah agah panci jum, beyi' di kota Listra beyi' di kota Derbe beyi' di seruroh ateh kelilinge.
44014008	Jedi di kota Listra tei' do siko' reng timpang kakie, noe koloe bejelan, go iyo jerano mat asal deri lem kanong ino'e mie. Jedi iyo do jum dudo' dinyoe,
44014009	ningo pengajar Paulus jum, des Paulus ngajar di Listra. Jedi dah nyoe Paulus pun ngenjena' ke' reng jerano nyeh te', diperati Paulus reng jerano nyeh mat do arap ken direte mampu dipebeyi'.
44014010	Lalu jie Paulus besuwaro ontap nyeh, "Bediri tega'am kau," jie. Lalu reng nyoe pun mat keduwas bengki' bediri lalu bejelan.
44014011	Jedi reng rami nyeh seroto merati gewai Paulus membeyi' reng jerano nyeh sidoe lintus pangkas kayis. Jie, "Antu duwato dah ngenjelomo menjedi mensiyo, dah turun ke' deniyo diret tue dah," jie reng rami pangkas kayis lem paner Likaonia.
44014012	Jedi jie sidoe rami nyeh Barnabas tei' duwato Seus, ken Paulus tei' duwato Hermes, go iyo tukang ngomónge.
44014013	Jedi do jum dinyoe reng yeng selomo nan melayan duwato Seus di rumah semeyang sidoe di luwar kota. Jedi ngaso dah do yeng dikajie duwatoe ngenjelomo nyeh reng nyoe mat meyie pada' sapi berok ken pada' komang kayu yeng ento' pererabah reng ngelayan antu duwato, lalu jolu nyoe dibeyie ke' pintu gerbang kota nyeh, go pada' reng rami pun na' bekerinah na' nyamut antu duwato nyeh tei'.
44014014	Jedi dah Paulus ken Barnabas pelantar posan Yesus ngaso mantau reng rami nyeh na' nyomah ke' sidoe tei' lalu mat nyeriyo' perasoe, sampai beju direte dipecabi'e.* Lalu sidoe bebodap manu ke' tukue mensiyo rami samel pangkas kayis,
44014015	"Pai gewai kam na' nyomah kami?" jie Paulus sidoe. "Kami tue mensiyo biyasoam to', mensiyo po kamam," jie Paulus. "Kami detang kitue pun," jie, "go na' madah agah panci ke' kam. Malah ken paie maksut kami kei kam jediam nyomah ke' pada' jolu yeng noe mat yeng cum retie. Jediam kam nyomah jolu ke' deng nyoe! Somaham Allah yeng idup. Sénam yeng mulah langi' ken tanah ken lawut ken semuya' jolu yeng do di deniyo tue," jie Paulus.
44014016	"Gei' nyomie si," jie Paulus, "pada' reng noe Yahudi nyeh mat dipelebu Sen idup nunoe kemawo' direte nyem, noe ditonga' Sen.
44014017	Ja'e kato ken dipelebu si go deri asal muloe mie pun Sen nan ngembokti kaseh Sen ke' pada' mensiyo. Kei ngembokti kaseh Sen tei' ya'am, Sénam yeng nan nyuroh ari ujan, nyuroh pada' tentanám kam berinas, sampai ngado jolu kei ngonyáng porut kam jum. Sénam yeng nyuroh ati kam ayah bikah! Nyoam bokti kaseh Allah ke' kam," jie Paulus sidoe.
44014018	Numo' pun panere menjelas nyoe pie paling maring na' nonga' reng rami yeng bekerinah kei nyomah Paulus sidoe nyeh tei'. Ja'e kepepanyange si na'e ditonga' sidoe nyeh te'.
44014019	Jedi mátam. Do jum dinyoe pada' reng Yahudi deri kota Antiokia ken kota Ikonium. Reng Yahudi tei' mat nentang Paulus sidoe. Lalu reng rami pun tepengaroh tam sidoe reng Yahudi, sampai Paulus pun ditikam le' sidoe ken betu. Dah ditikame ken betu nyeh kaji sidoe Paulus mat mati dah. Lalu dikedudus sidoe ke' luwar kota, ditingale dinyoam.
44014020	Pada' reng pecayo nyeh bederum manu ngeliling Paulus, pi dah nyoe Paulus tei' keduwas bengki', bediri, lalu tamoe agei' ke' kota nyoe. Dah nyoe dah pagi ponyoe Paulus ken Barnabas ningal kota nyoe lalu bejelan ke' kota Derbe.
44014021	Jedi di Derbe Paulus sidoe madah agah panci jum, sampai benya' reng menjedi murit Yesus. Dah nyoe sidoe duwo bebeli' ke' Listra, lalu ke' Ikonium dah nyoe ke' Antiokia-Pisidia.
44014022	Di tiyap kota nyeh Paulus sidoe ngemberansang ati pada' reng yeng dah menjedi murit Yesus, nyurohe togap kukoh, nyurohe patoh yakin pecayo ken Yesus. "Engkasam diret ngerudu pada' kesensare pun," jie Paulus sidoe, "go nyoe mat ca' tejedi lo'e, sampai ke' jengkah des Allah disomah kei rajo gi," jie.
44014023	Di tiyap gereja nyeh sidoe netap pada' ketuwo umát. Sidoe bedoa, betara' noe makan, lalu pada' umát gereja ken ketuwoe diserahe ke' tangán Tuwowe, go sidoe dah pecayo ken Sen.
44014024	Dah nyoe Paulus sidoe melaju pejelane, ngerudu ateh Pisidia sampai ke' ateh Pampilia.
44014025	Dah nyoe sidoe madah posan Allah ke' reng di kota Perga. Dah madah agah panci dinyoe sidoe turun nuju ke' kota Atalia.
44014026	Di kota Atalia sidoe nayi' perawu layar, na' pulang ke' kota Antiokia. Go pejelan sidoe mie penurune deri Antiokia. Sidoe nyomie kin diutus deri gereja di Antiokia, diserah ke' Allah kei Sen ngunyo' kemampu gei' sidoe mampu melaju tugase ngelalu pengunyo' pengaseh Sen. Jedi tue pun sidoe pulang agei' ke' Antiokia nyeh.
44014027	Dah pulang kinyoe Paulus sidoe beposan ke' umát gereja dinyoe nyurohe bekumpol. Dah bekumpol tei' Paulus sidoe ngelapor semuya' gewai Allah ngelalu sidoe, ken madah caro Allah dah ngoba' lawang gei' pada' reng noe Yahudi pun mampu pecayo jum ken Yesus.
44014028	Dah nyoe mat lamatam Paulus sidoe renán ken pada' murit Yesus* di Antiokia.
44015001	Jedi lamat belamat detang reng deri Yudea manu ke' kota Antiokia, lalu ngajar reng pecayo di Antiokia. Jie, "Kam noe tawu diselamát cuwali kam disunát nunoe po jie ukum Musa," jie reng deri Yudea.
44015002	Pie Paulus ken Barnabas noe setuju ken pengajar nyoe, sampai ngemoran nengkar sidoe. Pengabise reng pecayo di Antiokia nyuroh Paulus ken Barnabas ken reng pecayo layin deri Antiokia ca' ke' Yerusalem, manu ke' pada' pelantar posan ken pada' ketuwo umát di Yerusalem, kei ngomóng ken sidoe dinun ke' hal nyoe.
44015003	Jedi mátam. Dah Paulus sidoe diutus le' gereja di Antiokia, sidoe mat turunam na' manu ke' Yerusalem. Jedi sidoe bejelan ngerudu peloya' Penisia ken peloya' Samaria, lalu beronga' bepadah ke' pada' gereja dinyoe ke' hal pada' reng noe Yahudi yeng dah bebeta' piker, yeng dah pecayo dah ken Allah. Paling ayah pada' reng pecayo di Samaria ken Penisia ningo agah nyoe.
44015004	Jedi dah nyoe Paulus sidoe mat detang ke' kota Yerusalem. Pada' umát gereja ken pelantar posan ken pada' ketuwo umát pun ayah nerimoe Paulus sidoe. Lalu Paulus sidoe pun ngelapor semuya' gewai Allah ngelalu sidoe, ken reng noe Yahudi pun mat dah pecayo.
44015005	Jedi di antaro reng yeng ningo lapor Paulus sidoe tei' do jum reng kelompok Parisi yeng pecayo. Lalu sidoe pun bediri na' ngomóng jum. Jie sidoe, "A, reng noe Yahudi yeng dah pecayo ken Allah," jie, "ca' disunát, lalu ca' disuroh jum tuno' taalo' ke' ukum Musa," jie.
44015006	Dah nyoe pada' pelantar posan ken pada' ketuwo mat bekumpol kei bepempaham ke' hal nyoe.
44015007	Lamatam sidoe betukar buwah piker ngaji hal nyoe. Dah nyoe Petrus pun bediri na' ngomóng ken sidoe. Jedi jie Petrus, "Waris wala' kawum kerabat ku," jie. "Kam kin dah tawu dah ken aku deri nyomie dah dipileh le' Allah di antaro kam kei madah agah panci ke' reng noe Yahudi, gei' sidoe pun mampu ningo ken pecayo.
44015008	A, jedi Allah kin tawu Sen ken ati mensiyo, mangko Sénam yeng menjedi saksi ke' hal reng noe Yahudi pun dah pecayo, go Sen ngunyo' Roh Sen ke' sidoe na' po yeng diunyo' Sen ke' diret reng Yahudi. Ponyoam Sen ngembokti ken sidoe dah diterimoe jum le' Sen.
44015009	Begi Allah Sen noe pileh bulu, noe beurang beaku; go ati sidoe pun dah dibereseh dah entam sidoe pecayo," jie Petrus.
44015010	"Jedi tue kemawo' Allah dah jelas dah," jie Petrus. "Gopai go kam na' nguji Allah? Bereni peh kam ngelawan Sen? Go gewai kam tokoh tue na' nyensare pada' umát beru, na' nyurohe tuno' taalo' ke' ukum Musa. Teruhal pada' akei' puyang sampai ke' semuya' diret ditue pun noe tetunoe ke' semuya' ukum Musa, sa'am go sidoe! Diret noe buleh ponyoe!
44015011	Diret dah tawu dah ken diret diselamát entam pengunyo' pengaseh Yesus Tuwowe diret. Sidoe pun ponyoe jum," jie Petrus.
44015012	Dah nyoe pada' umát yeng ningoe tei' ngojap nyem, cum bejebap becencugeh agei'. Lalu sidoe ningo lapor Barnabas ken Paulus die, ngenggesah ke' hal pada' keenah keaneh petanah petano yeng dilaku le' Allah ngelalu sidoe duwo di arong pada' reng noe Yahudi.
44015013	Dah santo' paner Barnabas ken Paulus tei' dah nyoe begiler ke' Yakobus die. "Dingo beh kam menyadie ku seimán," jie Yakobus.
44015014	"Jedi diret tue dah ningo gesah Simon tadie. Iyo kin madah koti Allah mulo-mulo nganyoe kaseh Sen ke' pada' reng noe Yahudi, sampai Sen mileh deri antaro sidoe kei umát engku diret Sénam, kei ngagong demo Sen.
44015015	Nyoe pun cuco' jum ken pemadah pada' penijum Allah nyomie, benso yeng ditulis bungi tue:
44015016	Dah nyoe Aku, jie Allah, langko' bebeli' na' memanci rumah Daud yeng dah robah, yeng dah ruma' rora'. Nyoe langko' dipepanci Aku, dipediri beru agei'.
44015017	Maksut Ku sempayo semuya' mensiyo layin pun manu nyomah ke' Aku, sampai ke' pada' reng noe Yahudi pun yeng dah diunang amie nyo' didemo engku diret Ku jum, jie Tuwowe. (Amos 9:11-12) Mat Sénam yeng ngelaku semuya'e.
44015018	Deri asal mulo nyomie pun Sen dah tawu Sen dah ken semuya' yeng langko' na' digewai Sen.
44015019	"Mangko keputus aku," jie Yakobus, "diret nang na' ngaru nyensare reng noe Yahudi yeng dah mulai bebeta' piker pecayo ken Allah.
44015020	Cukupam mun diret nulis surat ke' sidoe, nyuroh sidoe nang na' nyego jolu yeng dah dipakai reng nyo' nyomah ke' jolu yeng noe Allah, nang na' ngeroyal,* nang na' nyego isei' binatang yeng mati dipulas yeng noe disemeleh, ken nang na' nyego derah. Nyoe pun cuco' ken Ukum Musa nyo' reng noe Yahudi yeng begelumo ken reng Yahudi.
44015021	"Go ukum Musa ke' hal tue sejak deri nyomiam nan dibeco di semuya' rumah semeyang Yahudi di tiyap-tiyap kota," jie Yakobus.
44015022	Jedi mátam. Pada' pelantar posan ken pada' ketuwo umát ken semuya' umát gereja pun setuju ken pempaham nyoe, lalu sidoe mileh reng deri umát di Yerusalem kei namah Paulus ken Barnabas pulang ke' Antiokia nyo' madah asel pempaham sidoe. Yeng dipileh tei' Silas ken Yudas, yeng demoe jum Barsabas. Sidoe duwo dihormát sebagai pemimpin di antaro umát di Yerusalem.
44015023	Dah nyoe sidoe di Yerusalem ngirum surat ken reng duwo yeng dipilehe tadie. Bungi surate potue: "Tue ke' pada' menyadie seimán yeng noe Yahudi, yeng diyam di kota Antiokia, di Kilikia, ken di Siria. "Salam deri kami pada' pelantar posan ken pada' ketuwo umát, menyadie kam seimán.
44015024	"Jedi kami dah ningo do deri kaban kami yeng mempengaroh pemiker kam tam ajare yeng salah. Teruhal cum kami nyuroh sidoe tokoh nyoe.
44015025	Mangko semuya' kami setuju mileh umát kami kei manu ke' kam, beroto ken Barnabas ken Paulus yeng kami kaseh jum.
44015026	Paulus sidoe noe mementing idup direte, pie iyo ngat melayan Yesus Kristus Tuwowe diret.
44015027	Jedi yeng kami utus kei manu ke' kam tei' ya'am Yudas ken Silas. Maksut kami gei' sidoe madah ke' kam caro besemuko ke' hal isei' surat tue.
44015028	"Jedi kami pun mat seati sepiker ken Roh Allah lem hal tue. Kami dah mutuse gei' kam noe dibeban ken pada' ukum Musa, cuwali yeng tue,
44015029	ya'am: Nang na' nyego jolu yeng dikerinah nyo' pesaling ke' jolu yeng noe Allah. Nang na' nyego derah. Nang na' nyego isei' binatang yeng mati dipulas yeng noe disemeleh, ken nang na' ngeroyal. Panciam jum begi kam mun kam ngenjego diret kam lem hal tue. Jedi bula' dituam surat kami. Kiroe kam ditue selamát."
44015030	Jedi mátam. Dah nyoe sidoe yeng diutus mat pegi ke' Antiokia. Jedi detang kinun pada' umát gereja dikumpol le' sidoe. Dah dikumpol tei' lalu surat nyeh mat diunyo' ke' pada' umát.
44015031	Pada' umát pun ayah bikaham, surat nyoe mat ngibor ngemberansang sidoe, go sidoe noe sa' dibeban ken pada' ukum Musa.
44015032	Sidoe diibor diberansang jum le' Yudas ken Silas, go Yudas ken Silas mat penijum Allah jum. Lamat sidoe ngomóng ken pada' umát gei' umát betamah kuwat.
44015033	A, jedi dah kepepanyange tei' lalu sidoe bepencar ken menyadie seimáne di Antiokia, na' pulang ke' Yerusalem. Umát di Antiokia nyeh ngirum salam ke' pada' umát di Yerusalem yeng asale ngutus Silas sidoe ke' Antiokia mie.
44015034	[Ja'e Silas si mutuse na' renán di Antiokia, lalu iyo bolum pulang.]
44015035	Paulus ken Barnabas pun gei' tingal di Antiokia, ngajar ken madah posan payit Tuwowe. Benya' jum reng layin yeng ngajar pada' umát.
44015036	Dah lamat belamat jie Paulus nyingka' Barnabas, "Yo' diret ngulang nyongo' pada' menyadie diret seimán di pada' kota arong diret madah posan payit Tuwowe nyomie, mantau keada' sidoe dinun," jie.
44015037	Jedi mátam, Barnabas pun setuju, lalu iyo na' ngaja' Yohanes Markus kei namah sidoe.
44015038	Pie Paulus si ngei'e, go Yohanes Markus tei' noe mutu des iyo namah Paulus sidoe nyomie. Des sidoe di Pampilia mie iyo rari, kehe nyanto' tugase. Jedi lem pengaji Paulus noe patut meyie reng tokoh nyoe.
44015039	Lalu Paulus ken Barnabas nyeh sampai betengkar entam seliseh pemiker, sampai pengabise bepencar siko' ken betore. Barnabas mileh Markus kei tamahe, lalu sidoe belayar ke' pulau Siprus.
44015040	Paulus tei' mileh Silas, lalu sidoe pun turun ningal Antiokia. Pada' menyadie seimán pun minta' tulong Tuwowe kei Sen ngenjego ngelinong sidoe ken pengunyo' pengaseh Sen.
44015041	Lalu Paulus sidoe bejelan betatap di peloya' Siria ken Kilikia, ngemberansang pada' gereja dinyoe gei' togap kukoh.
44016001	Jedi dah nyoe Paulus sidoe bejelan ke' kota Derbe, dah nyoe lalu ke' Listra. Dinyoe do murit Yesus yeng bedemo Timotius. Ino'e reng Yahudi yeng pecayo jum ken Yesus. Apa'e reng Yunani.
44016002	Timotius tei' dipugi dihormát le' reng seimán di Listra ken di Ikonium.
44016003	Jedi Paulus na' meyie Timotius kei namahe jum, mangko Timotius disunáte lo'e, gola' dipaner le' pada' reng Yahudi di arong yeng langko' diulange. Go pada' reng Yahudi dinyoe dah tawue ken apa' Timotius mie reng noe Yahudi. Nyoam go Timotius ca' disunát lo'e.
44016004	Dah nyoe Paulus sidoe mat melaju pejelane, ngulang pada' reng pecayo di tiyap kota. Sidoe madah ke' pada' reng noe Yahudi yeng dah pecayo ken Yesus ke' hal keputus pada' pelantar posan ken pada' ketuwo umát di Yerusalem mie.
44016005	Mangko pada' gereja betamah kuwat kepecayoe. Pemenya' reng pecayo pun kin ari kin betamah.
44016006	Kemuloe si kaji Paulus na' madah posan payit Allah di nenggeri Asia, pie Roh Allah noe ngijin sidoe kinun. Mangko sidoe bejelan betatap di peloya' Prigia ken Galatia.
44016007	Jedi dah sidoe detang ke' nenggeri Misia si kaji sidoe na' melaju pejelane ke' propinsi Bitinia. Pie Roh Yesus noe ngijin sidoe na' kinun.
44016008	Mangko sidoe ngelalu propinsi Misia, nuju ke' kota Troas.
44016009	Jedi dah malam ari ponyoe di lem sensonam Paulus iyo merati reng deri Makedonia. Reng Makedonia nyeh bediri di adap iyo, muhún mampal gei' Paulus manu ke' Makedonia nulong sidoe dinun.
44016010	Jedi dah Paulus merati pemantau di lem sensonam nyeh tei' mangko kami* Paulus pun lintus besesiyap na' bejelan ke' Makedonia, go kaji kami mat Allaham yeng nyuroh kami madah agah panci dinun.
44016011	Dah nyoe kami nayi' perawu layar ningal Troas jurus ke' pulau Samotrake. Dah pagie ponyoe kami belayar ke' kota Neapolis.
44016012	Dah nyoe di kota Neapolis kami turun deri perawu, lalu bejelan nuju ke' kota Pilipi. Pilipi sebuwah kota yeng penting di propinsi Makedonia, dikuwaso le' Roma. Kebenya' pendudo'e pun reng Roma. Lalu kami mat beberopai ari kami diyam dinyoe.
44016013	Jedi dah nyoe dah ari Saptu nyeh kami ke' luwar kota, ke' pinger sungai, go kaji kami gola' do arong reng Yahudi bekumpol kei bedoa dinyoe. Jedi poe mat do pada' reng betinoe yeng bekumpol dinyoe, mangko kami pun dudo' ngomóng ken sidoe dinyoe.
44016014	Jedi do siko' reng betinoe yeng bedemo Lidia, yeng nyomah ke' Allah jum; asale deri kota Tiatira. Iyo gewaie bedegang, ngenjuwal bonáng ungu yeng alus panci. Jedi des kami ngomóng ken sidoe tei' lalu Tuwowe pun mat ngoba' ati Lidia kei iyo nerimoe pengajar Paulus.
44016015	Dah nyoe Lidia ken pada' seberumahe disolam. Dah disolam lalu iyo ngaja' kami Paulus numpang di rumahe. Jie Lidia, "Mun kam ngangap aku mat dah pecayo ken Tuwowe," jie, "kam ca' bemalam di rumah aku," jie. Iyo nyuroh kami noe buleh noe ca' bemalam di rumah iyo.
44016016	Jedi mátam. Dah nyoe dah pagi lusoe ponyoe kami na' ke' arong reng bedoa. Jedi gei' di tongah jelan tei' kami betomu ken reng betinoe siko' ulun reng. Ulun nyeh tei' dikesarong le' setan yeng tawu betijum. Mangko benya' reng yeng manu nyuroh iyo nijum ke' hal nasip sidoe, lalu ngupahe. Lalu tuwowe ulun nyeh mat benya' buleh duwit.
44016017	Jedi mátam. Reng betinoe ulun nyeh tei' teger ngenjurut kami Paulus, teger mangkas kayis, "Reng tue mat pelayan Allah yeng Rajo Tingie," jie. "Sidoe madah ke' kam caroe kei kam ditulong diselamát," jie betinoe nyeh.
44016018	Milang ari reng betinoe nyeh nan ngenjurut kami, bepangkas kayis ponyoam gewaie. Kepepanyange mat noe teetate Paulus, dah nyoe iyo ngeleng. Jie Paulus nyingka' setan yeng nyarong reng betinoe nyeh, "Atas kuwaso demo Yesus Kristus aku nyuroh kau pamusam deri reng tue," jie Paulus. Tumas iyo ngomóng tokoh nyoe mat rariam setan nyeh te'.
44016019	Jedi ngaso setan dah rari deri reng betinoe nyeh tei' lalu tuwowe nyeh kesal, go cum dah arape ento' sidoe buleh duwit benya'. Jedi ngaso ponyoe tuwowe nyeh tei' nangkap Paulus ken Silas, lalu dikeduduse dibeyie kei dilapor ke' pada' pemimpin kota di lapang kota.
44016020	Dah dibeyie ngadap pemimpin tei' tuwowe reng betinoe nyeh teger ngendudoh Paulus sidoe. Jie, "Reng tue reng Yahudi. Sidoe ngaru kota diret," jie.
44016021	"Go sidoe nyuroh diret nunoe adat sidoe, pi adat sidoe mat ngelangar adat peradat diret. Diret kin reng Roma, noe ken na' nerimoe ken nunoe adat sidoe," jie tuwowe ulun nyeh.
44016022	Lalu pada' reng rami pun ngerupu jum. Sampai pada' pemimpin pun ngeruntas beju Paulus ken Silas, lalu nyuroh reng melesahe.
44016023	Dah sidoe kelelelahe dipelesah nyeh lalu dipaja'e ke' lem penjero. Lalu kepala' penjero pun disurohe ca' ngenjegoe ati-ati.
44016024	Ngaso disuroh ponyoe tei' kepala' penjero nyeh maja' sidoe di kamar penjero yeng paling delam, lalu kaki sidoe duwo nyeh dibelaba'.
44016025	Jedi mátam. Dah tongah malam ponyoe Paulus ken Silas tei' bedoa ken nyanyi mugi Allah. Pada' reng layin di penjero nyeh ayahe ningo sidoe duwo benyanyi ken bedoa.
44016026	Dah nyoe temosie tanah begontar paling kuwat, sampai pondasi penjero pun beguyu. Pada' lawang penjero nyeh tekoba'. Pada' rantai yeng kei masong pada' reng di penjero pun bis pucel.
44016027	Dah nyoe kepala' penjero nyeh tekojut, lalu diperatie pada' lawang penjero nyeh tekoba'. Ngaso merati lawang penjero tekoba' tei' lalu iyo ngencabut kelewange, na' munoh direte, go kaji iyo pada' reng lem penjero dah rari dah.
44016028	Pie Paulus mangkas ontapam, "Nang na' kau munoh diret kau!," jie Paulus. "Kami gei' manseh do bisam di lem penjero tue," jie Paulus.
44016029	Dah nyoe kepala' penjero nyuroh reng nungkun api lalu iyo copat manu ke' delam, ningkap begegar begitik di adap Paulus ken Silas.
44016030	Dah nyoe sidoe duwo diiring ke' luwar le' kepala' penjero. Dah di luwar tei' jie kepala' penjero nyeh, "Pailah yeng ca' ku gewai gei' ku diselamát?" jie.
44016031	Samut sidoe, "Ca' pecayo ken Yesus Tuwowe," jie, "kei kau diselamát. A, pada' seberumah kau ponyoe jum."
44016032	Dah nyoe Paulus ken Silas mat madah posan payit Tuwowe ke' kepala' penjero ken seberumahe.
44016033	Dah nyoe gei' tongah malam ponyoe pun kepala' penjero nyeh ngembereseh meso' pada' bekal bilor Paulus ken Silas. Lintus iyo ken semuya' seberumahe disolam.
44016034	Lalu Paulus ken Silas dibeyie nayi' ke' rumahe, dah nyoe dilentange pada' pemakane ke' adap sidoe. Reng nyoe ken seberumahe mat ayah bikaham, ngaji go sidoe dah pecayo ken Allah.
44016035	Jedi mátam. Dah kolam pagie ponyoe tei' pemimpin kota nyeh ngutus polisi ke' penjero, beposan ke' kepala' penjero nyeh kei ngelopas Paulus ken Silas.
44016036	Jedi dah nyoe kepala' penjero mat madahe ke' Paulus. "Posan pemimpin nyeh kam ca' dipelopas," jie. "Jedi tue bom, kam na' pulang pun. Kiroe tenáng amánam kam," jie.
44016037	Pie Paulus ngei'e. Dah nyoe iyo ngomóng ken polisi yeng detang tadie. "Kami," jie Paulus, "dah dipelesah di adap reng rami," jie, "dah nyoe dipaja' ke' penjero noe ngelalu dipecaro pun. Teruhal kami warga negara Roma. Gewai kam ponyoe ngelangar hak kami. Ha, tue sidoe pemimpin na' nunong kami caro besesulit. Pie kami ngei' kami. Ca' sidoe pemimpin kota yeng detang kitue ngelopas kami," jie Paulus nyingka' polisi.
44016038	Lalu omóng Paulus nyeh mat dipadah le' polisi ke' pemimpine. Dah sidoe ningo Paulus ken Silas warga negara Roma tei' sidoe gola'e.
44016039	Mangko sidoe pemimpin mat detang ke' penjero, minta' maáp ke' Paulus sidoe. Dah nyoe mat pada' pemimpinam yeng ngiring Paulus sidoe pamus deri penjero, lalu sidoe muhún gei' Paulus sidoe ningal kota nyoe.
44016040	Jedi mátam. Dah Paulus ken Silas dipelopas deri penjero tei' sidoe lintus ke' rumah Lidia, betomu ken pada' menyadie seimán dinyoe, ken ngemberansang ati sidoe. Dah nyoe Paulus ken Silas turunam, ningal kota Pilipi.
44017001	Dah nyoe Paulus ken Silas bejelan betatap ngerudu kampong Ampipolis ken kampong Apolonia, lalu dah nyoe mat detang ke' kota Tesalonika. Jedi dinyoe poe do rumah semeyang reng Yahudi.
44017002	Ngaso do rumah semeyang tei' Paulus pun semeyang po selomoam. Bejejurut tigo mingu des ari Saptu* nyeh iyo semeyang dinyoe, betukar piker ken sidoe dinyoe ke' hal Kitap Allah.
44017003	Iyo ngenjelas pada' ayat di lem Kitap Allah*, go Kitap Sen deri nyomie pun dah madah ken Kristus, penulong yeng dijenyi le' Allah nyeh mat ca' ngerudu kesensare, (ken ca' mati), lalu bengki' idup agei'. Lalu jie Paulus, "Mat Yesusam to', yeng ku padah ke' kam," jie. "Iyoam Kristus yeng nuntong yeng ditulis lem Kitap Sen mie," jie.
44017004	Pengabise si separoe reng Yahudi yeng ningoe mat pecayo, na'e nunoe pengajar Paulus ken Silas. Benya' jum reng Yunani yeng pecayo jum, yeng nyomie dah nyomah ke' Allah. A, ken pada' betinoe yeng tekemuko di kota nyoe, benya' jum yeng pecayo.
44017005	Pie separo reng Yahudi si dengkie ken Paulus sidoe. Mangko sidoe ngaca' ngarang pada' reng jat yeng lesu lasa' yeng nan ngangur di lapang kota nyeh, nyurohe bekelompok rami-rami to' mempungah ngaru kota nyeh. Lalu pada' reng rami yeng konoe acok nyeh bekengkopong bekerupu manu ke' rumah reng bedemo Yason. Sidoe ngogoe Paulus sidoe gei' dipecaro di adap reng rami,
44017006	pie cum tetomue. Ngaso cum tetomue tei' lalu sidoe nangkap Yason die, ken menyadie yeng seimán yeng layin, dikeduduse dibeyie le' sidoe rami ke' pada' pegewai pemerentah yeng bekuwaso di kota nyoe. Lalu sidoe rami bepangkas kayis nomah ngendudoh Paulus sidoe. "Seruroh deniyo tue dah kacau bilau dah ketegal tam sidoe tue," jie reng rami nyeh. "A, sampai ditue ponyoe jum gewaie," jie.
44017007	"A, benso Yason tue pun," jie, "iyo dah nerimoe sidoe numpang di rumahe. Semuya' sidoe tue," jie, "gela' ngelangar perentah rajo* Roma, go jie sidoe do rajo yeng bukan yeng layin, yeng bedemo Yesus," jie. Bungi nyoam sidoe ngendudoh Paulus sidoe.
44017008	Ningo paner sidoe bungi nyoe tei' ati pada' reng rami nyeh na' so diacok diamo'am; ponyoe jum ken pada' pemimpin kota nyeh.
44017009	Dah nyoe pemerentah kota nyeh minta' duwit ke' Yason sidoe to' tano iyo noe rari. Dah nyoe dipelopase.
44017010	Jedi dah malam ari ponyoe pada' menyadie yeng seimán lintus nulong Paulus ken Silas turun nuju ke' kota Berea. Lalu mátam. Di Berea tei' Paulus sidoe nayi' ke' rumah semeyang reng Yahudi, ngajar dinyoe jum.
44017011	A, reng (Yahudi) di Berea si suyo' panci nampan nerimoe Paulus sidoe mun dibening ken reng di Tesalonika. Go reng di Berea kin ayahe ningo posan payit Allah. Ge'em caro sidoe belajar pun mat panciam jum, go tiyap ari pemadah Paulus sidoe diteliti dijerumáte kei ngeyakin cuco'ei noei pengajar Paulus sidoe ken Kitap Allah.
44017012	Lalu mat benya' sidoe Yahudi yeng pecayo nyeh. Reng Yunani yeng tekemuko pun benya' jum yeng pecayo, beyi' betinoe beyi' lelaki.
44017013	Pie dah nyoe mat kedingo reng Yahudi di Tesalonika ken Paulus dah madah posan payit Allah di Berea. Dah kedingoe tei' pada' reng Yahudi di Tesalonika nyeh ngejar ngenjurut Paulus sidoe kinun. Tang kinun tei' sidoe ngaca' ngarang reng rami di Berea die.
44017014	Mangko pada' menyadie seimán lintus ngenggosut Paulus ca' rari ke' kota yeng di pantai lawut. Pi Silas ken Timotius si gei' diyam di kota Berea.
44017015	Paulus si diantar le' pada' menyadie seimán nyeh bula' ke' kota Atena. Tang kinun Paulus beposan ke' sidoe yeng ngantare gei' sempayo Silas ken Timotius copat ngenjurut Paulus ke' kota Atena jum.
44017016	Jedi mátam. Paulus gei' nungu Silas sidoe di Atena. Jedi kebonónge nungu dinyoe mat susaham atie merati kota nyoe bisei' pada' patong keramát yeng disomah reng dinyoe.
44017017	Mangko iyo betukar piker di rumah semeyang ken pada' betore yeng sesamo Yahudi ken pada' reng noe Yahudi yeng nyomah jum ke' Allah. A, ge'em di lapang kota arong kei reng nan bekumpol nyeh iyo milang ari ngomóng betukar piker ken sopai ja' yeng do dinyoe.
44017018	Dah nyoe do pada' reng pengikut ajar Epikuros ken pengikut ajar Stoa. Jedi sidoe betomu jum ken Paulus, ningo iyo ngajar. Jie sidoe separoe, "Ah, reng tue ngomóng berakah nyeme'," jie. Pie do jum yeng jie, "Pai nawue iyo madah ken kuwaso pada' antu duwato yeng disomah reng di nenggeri layin," jie sidoe. Sidoe bungi nyoe go dah ningo Paulus madah ke' hal Yesus bengki' idup agei'.
44017019	Dah nyoe Paulus dibeyie le' sidoe ke' Natai Areopagus, arong pemimpin kota bekumpol to' besidang beruning. Lalu jie sidoe rami nyeh, "Kami tue ingín nar na' tawu ajar beru yeng dipadah kau," jie.
44017020	"Enah nar pengajar kau yeng beru nyeh; kami pun na' tawu pai ge' maksute," jie.
44017021	Go sidoe reng Atena sampai ke' reng luwar pun paling ayahe ningo ken ngomóng ke' hal yeng beru yeng enah. Nyoam pengangur sidoe, teger ngomóng ke' hal pai pun yeng beru yeng enah nyem.
44017022	Jedi dah nyoe Paulus bediri di adap pada' pemimpin yeng bekumpol di Areopagus nyeh, lalu iyo buka' omónge. Jedi jie Paulus, "Kam reng Atena," jie, "tau ku kam mat patoh nar ken agama.
44017023	Go des ku peleser ngenjelajap kota kam, pantau ku mat benya' nar patong keramát yeng disomah kam. Malah ken paie do jum bedah pesaling yeng sutie yeng betulis potue: To' allah yeng noe tekenal. Jedi Allah nyoam yeng na' ku padah ke' kam, yeng disomah kam pi yeng noe tekenal kam.
44017024	"Jedi mat Allaham yeng mulah deniyo tue ken semuya' isei'e. Sénam Tuwowe langi' ken tanah, mangko Sen noe diyam di rumah semeyang yeng dipulah mensiyo.
44017025	Sen noe perelu ditulong diumpan, seolah-olah do kekurang Sen, malah ken paie diret Sénam yeng ngunyo' idup ke' diret. Mat diret Sénam yeng ngunyo' penyawo ken semuya' segeloe ke' diret mensiyo.
44017026	Sénam yeng mulah mensiyo yeng siko' yeng pertamo nyeh, lalu deri keturun mensiyo nyoe Sen mulah semuya' benso mensiyo kei diyam di seruroh deniyo tue. Sénam yeng dolu nitah jengkah waktu ken arong kediyam nyo' tiyap benso mensiyo.
44017027	"Kona' ati Sen gei' semuya' mensiyo ingín tekenal ken Sen, gei' mensiyo perelu ken Sen, gola' do yeng ingín ngogoe Sen. Pie yeng mat si Allah mat soma'am ken tiyap ko' diret, noe Sen jewoh peh,
44017028	go mat Sénam yeng ngado diret, yeng ngidup diret, yeng nguwaso diret gei' mampu begerak begerik pun. "A, ponyoe jum jie siko' pengarang pantun perbeso kam nyomie. Jie perbesoe kin, Diret mat ana' Sen.
44017029	"A, mun diret ana' Sen si noe ken patut diret ngangap Allah serupo ken pada' mas ken pada' perak ken pada' betu yeng diuker panci-panci le' mensiyo yeng panai pun. Go mun Allah Apa' diret kin noe ken Sen serupo ken jolu ke' deng nyoe!
44017030	"Jedi mátam, kamei. Allah si dah lamat dah Sen sabar ngetat gewai diret tokoh nyoe des diret bolum tawu yeng mat pun. Pi tue si Sen nyuroh semuya' mensiyo di nai-nai pun ca' bebeta' piker.
44017031	Go Sen pasti langko' ngendecing kesalah semuya' mensiyo gi. Caro Sen ngendecinge pun mat bujor benar. Jedi ari Sen ngendecinge, ken urang yeng dititah Sen nyo' akim pun, dah ditentu Sen dah. A, gola' kam na' memuwale pun boktie mat do, tam Urang yeng ditentu Sen nyo' Akim seruroh deniyo gi dah disuroh Allah bengki' idup agei'," jie Paulus. Nyoam pemadah Paulus di Atena.
44017032	Jedi ningo omóng Paulus ke' hal reng mati bengki' idup agei' nyeh tei' do separo reng rami nyeh yeng ngeolo'-olo', pie do jum separoe yeng na' ningo agei'. Jie sidoe, "Kami gei' na' ningo kau ngomóng agei' ke' hal tue pagi lusoe," jie.
44017033	Dah nyoe Paulus pun ningal omónge dinyoe.
44017034	A, do jum pada' reng lelaki yeng mutuse na' segelumoam ken Paulus lalu pecayo. Yeng siko' tei' demoe Dionisius, siko' pemimpin yeng bekumpol di Areopagus nyeh. Do jum siko' reng betinoe yeng pecayo, demoe Damaris. A, reng layin pun do jum yeng pecayo.
44018001	Jedi dah nyoe Paulus ningal Atena, bejelan manu ke' Korintus.
44018002	Di Korintus tei' iyo betomu ken reng Yahudi yeng bedemo Akwila, yeng asale deri Pontus. Akwila ken binie Priskila tei' gei' berue ngaleh ke' Korintus deri nenggeri Italia, go Rajo Klaudius merentah nunong pada' reng Yahudi deri kota Roma. Mangko Akwila ken binie mat rari ke' Korintus. Jedi mátam. Dah detang ke' Korintus tei' Paulus mat ngengkanau ke' rumah Akwila sidoe,
44018003	lalu pengabise iyo pun diyam bekumpol ken sidoe dinyoe, go pencarei'e pun samoam; gewai sidoe ngenjeyi' rumah tangong.* Lalu Paulus pun bekerejo ken sidoe.
44018004	Tiyap ari Saptu Paulus ke' rumah semeyang reng Yahudi, betukar buwah piker ken reng Yahudi ken reng noe Yahudi pun. Iyo na' nyuroh sidoe pecayo ken Yesus.
44018005	Dah nyoe betore Silas ken Timotius mat detang deri Makedonia, manu ke' Paulus di Korintus. Jedi dah detang sidoe si Paulus guntus madah agah panci nyem, cum gewaie layin. Iyo besaksi beagah becerito ke' pada' reng Yahudi ken Kristus penulong yeng ditantie le' sidoe nyeh mat Yesusam.
44018006	Pie pada' reng Yahudi si nentang Paulus, ngei'e pecayo, malah ken paie ngejat menghina Paulus. Ngaso ponyoe Paulus pun ngibar bejue di adap sidoe gei' sidoe jelas ken sidoam yeng nangong kicas dosoe. "Mun kam diukum le' Allah si diret kamam yeng nangonge, noam ketewas aku," jie Paulus. "Dah tue si aku na' madah agah panci ke' reng noe Yahudi," jie.
44018007	Dah nyoe Paulus mat ningal rumah semeyang reng Yahudi, lalu nayi' ke' rumah reng bedemo Titius Yustus. Rumahe bejonyang ken rumah semeyang reng Yahudi. Iyo noe iyo reng Yahudi peh pie mat nyomah ke' Allah.
44018008	Pie do die reng Yahudi yeng pecayo ken Tuwowe, benso reng bedemo Krispus, pemimpin rumah semeyang reng Yahudi, ken pada' seberumahe pun. Mat benya' reng Korintus yeng layin jum, yeng ningo posan payit Allah ken pecayo, lalu disolam.
44018009	Jedi mátam. Dah nyoe lamat belamat dah malam nyeh Tuwowe detang ke' Paulus di lem sensoname. "Nang na' kau gola'," jie Sen, "ca' ngeresudu' nyem madah posan payit Ku," jie Sen. "Nang keh madahe,
44018010	Go Aku mat benya' cagar umát ku di kota tue," jie Sen. "Diret Akuam nyeroto kau. Cumam reng nyerang mempungah kau di kota tue. Noe sa' gola'am kau," jie Allah.
44018011	Mangko Paulus pun mat renán di Korintus setawun nam bulan pelamate, ngajar posan payit Allah ke' reng Korintus di propinsi Akaya nyeh.
44018012	Dah nyoe gubernor di propinsi Akaya nyeh begenti beru. Demoe Galio. Dah nyoe pada' reng Yahudi serempak ngerupu nyerang Paulus, ditangkape, lalu dibeyie ngadap belai pengadel Gubernor Galio.
44018013	Lalu sidoe rami nyeh simah nomah ngendudoh Paulus. Jie sidoe nyingka' gubernor, "Reng tue ngaca' ngaru reng rami gei' nyomah ke' Allah pie ken caro yeng ngelangar ukum tona'," jie.
44018014	Tumas Paulus na' nyamut paner sidoe temosie diserokang le' Gubernor Galio. Lalu jie gubernor nyingka' reng rami nyeh, "Kam reng Yahudi tue," jie, "nang na' ngaru aku ken hal tokoh tue. Mun kam na' meyie pelangar ukum pemerentah beyi' bosai beyi' kocit pun berangam.
44018015	Pie tue perobut kam ngat ke' hal paner dongéng ke' hal demo urang ke' hal ukum agama diret kamam. Mangko lem hal tue, boh, diurus diret kamam. Ku si ngei' ku nguruse," jie gubernor.
44018016	Lalu sidoe ditunonge deri nyoe.
44018017	Ngaso ponyoe reng rami nyeh tadie nangkap reng demo Sostenes die, pemimpin rumah semeyang reng Yahudi, lalu dipangkong dipelesahe, di belai pengadel tadie ponyoe. Pie Gubernor Galio si noe mendulie kaliam.
44018018	Dah nyoe Paulus manseh renán regan di Korintus. Dah nyoe lamat belamat Paulus bepencar bepisah ken pada' menyadie seimán di Korintus, na' bejelan agei'am. Akwila ken Priskila pun namahe. Detang ke' kota Kengkrea nyeh Paulus nyukor buwo'e yeng dah panyang tam jenyie ken Allah mie. Dah nyoe sidoe mat turun lalu nayi' kapal layar yeng nuju ke' nenggeri Siria.
44018019	Jedi dah detang ke' kota Epesus nyeh sidoe pun nayi' ke' derat. Priskila ken Akwila si renán dinyoe, Paulus si belenyat nyem ja'e manseh sompate ke' rumah semeyang reng Yahudi kei betukar buwah piker ken reng Yahudi dinyoe.
44018020	Sidoe yeng ningoe na' nahán Paulus gei' renán lamat kit ken sidoe, pi Paulus si minta' maáp nyem.
44018021	Pie dah iyo na' bepencar ken sidoe Paulus bejenyi, "Mun Allah ngijin si," jie, "aku gei' na' ku bebeli' ngulang kam kitue," jie. Dah nyoe Paulus mat nayi' kapal layar belayar deri kota Epesus.
44018022	Dah ningal kota Epesus tei' Paulus detang ke' kota Kaisarea, dah nyoe iyo nayi' ke' derat kei ngulang umát gereja dinyoe.* Dah ngulang umát gereja dinyoe lalu iyo pulang ke' Antiokia.
44018023	Jedi lamat belamat iyo turun agei'am deri Antiokia, lalu bejelan betatap di peloya' Galatia ken Prigia. Gewaie dinun iyo ngemberansang nogap pada' murit beru yeng pecayo ken Yesus dinyoe.
44018024	Jedi mátam. Akwila ken Priskila si gei' di Epesus. Jedi dah nyoe do reng Yahudi yeng bedemo Apolos, yeng asale deri kota Aleksandria. Dah nyoe iyo detang ke' kota Epesus. Apolos tei' reng yeng bakate panai ngomóng. Iyo mat jerumát teliti ke' hal Kitap Allah.
44018025	Iyo dah belajar dah ke' hal Yesus Tuwowe. Paling besemangát iyo madah ken ngajar ke' hal Yesus. Pengajare si mat, pie celoe iyo ngat tawu ajar yeng dibeyie Yohanes Penyolam mie.
44018026	Ha, jedi dah nyoe Apolos tei' mat ngajar di rumah semeyang reng Yahudi di Epesus. Mat bereni nar iyo ngajar ke' hal Yesus. Lalu Priskila ken Akwila pun ningoe jum iyo ngajar dinyoe. Dah nyoe sidoe ngaja' Apolos ke' rumahe, lalu sidoe ngenjelas ke' Apolos pai-pai pun yeng gei' kelawong lem pengajare ke' hal caro Allah nulong nyelamát mensiyo.
44018027	Jedi mátam. Dah nyoe Apolos pun mutuse na' ke' peloya' Akaya die. Lalu pada' menyadie seimán di Epesus nyeh mat nulong ngembentue, mulah surat pengantar ke' pada' murit yeng pecayo ken Yesus di Akaya nun gei' sempayo sidoe nampan nerimoe Apolos ken secaro panci. Lalu mátam. Jedi dah detang ke' Akaya tei' Apolos mat benya' nulong pada' sidoe dinun yeng dah pecayo tam pengunyo' pengaseh Allah.
44018028	Go iyo mat tegas becencugeh ken pada' reng Yahudi di adap reng rami, makai Kitap Allah nyo' iyo ngembokti ken Yesus mat Kristus, penulong yeng dijenyi le' Allah. Sampai sidoe yeng ngelawane pun mat nyerah.
44019001	Jedi mátam te'. Nongah Apolos do di Korintus nyeh Paulus tei' bejelan ke' Epesus niti jelan yeng bontas. Di Epesus tei' iyo betomu ken pada' murit dinyoe.
44019002	Lalu Paulus ngomóng, betanyoe ke' sidoe. "Dah lum kam nerimoe Roh Allah ketiko kam pecayo mie?" jie. Samut sidoe, "Bolum," jie. "Kami noe koloe ningoe pun ke' hal reng nerimoe Roh Allah*," jie.
44019003	"Nyeh kam disolam mie atas kuwaso demo sopai?" jie Paulus. Samut sidoe, "Kami disolam nunoe pengajar Yohanes Penyolam mie."
44019004	Dah nyoe Paulus ngenjelase ke' hal Yohanes. Jie Paulus, "Yohanes si mat nyolam reng yeng bebeta' piker," jie. "Lalu iyo pun nyuroh reng ca' pecayo ken reng yeng detang dudi deri iyo. A, reng nyoe pun dah detang dah, mat Yesusam, kamei," jie Paulus.
44019005	Jedi ningo paner Paulus bungi nyoe tei' sidoe mat disolam agei'am go tue sidoe dah pecayo ken demo Yesus Tuwowe.
44019006	Jedi dah Paulus nyampang jerie ke' sidoe, Roh Allah pun manu nguwaso sidoe, lalu sidoe pun madah posan payit Allah, ken tawu bepaner ken pada' paner beru yeng selomo sidoe noe tawue.
44019007	A, pemenya' urange benso duwo belas ko' reng lelaki.
44019008	Jedi mátam. Dah nyoe Paulus pun nayi' ke' rumah semeyang reng Yahudi, lalu mat bereniam iyo madah agah panci dinyoe. Tigo bulan pelamate iyo nan madah agah panci dinyoe, becencugeh ken sidoe kei nyuroh sidoe pecayo ken Allah yeng patut disomah kei rajo.
44019009	Pie separo sidoe yeng ningoe pengabise koring atie, ngei'e pecayo, sampai menghina pengajar ke' hal Jelan Keselamát di adap pada' reng rami pun. Ngaso ponyoe Paulus pun nyiseh direte deri sidoe, lalu pada' murit yeng beru nyeh dipencar Paulus deri sidoe yeng ngei'e pecayo. Dah nyoe iyo ngajar ken betukar buwah piker tiyap ari di gedong pelajar reng bedemo Tiranus.
44019010	Jedi mat duwo tawun pelamate Paulus nan ngajar di arong nyoe, sampai pengabise semuya' reng yeng diyam di propinsi Asia mat do ningo posan payit Tuwowe, beyi' reng Yahudi beyi' reng Yunani pun.
44019011	Jedi ketiko nyoe mat enah nar pada' keenah keaneh yeng dipulah Allah ngelalu Paulus.
44019012	Sampai pada' sapu tangan atau pun sabo' jemulau reng pun mun dah tepalet ke' Paulus dah nyoe dibeyie dipalet ke' reng saki' nyeh mat beyi'am penyaki'e, ken pada' roh jat pun mat rariam deri reng yeng dikesaronge.
44019013	Jedi mátam. Ketiko nyoe do pada' dukun reng Yahudi yeng bejelan betatap ngeliling nenggeri nyoe. Jedi kaji sidoe sidoe pun na' ngembeco demo Yesus Tuwowe nyo' nunong pada' roh jat. Jie beco sidoe, "Ku nunong roh jat atas kuwaso demo Yesus yeng dipadah le' Paulus," jie.
44019014	Yeng gewaie tokoh nyoe tei' reng tujoh ko'. Apa' sidoe tujoh ko' nyeh bedemo Skewa, ya'am siko' deri ketuwo pelayan agama Yahudi.
44019015	Jedi sekali sidoe neraie tei' ngembeco demo Yesus tokoh nyoe pie dah nyoe disamute le' roh jat, "Ku," jie, "ken kuwaso Yesus si tawu ku," jie, "ken kuwaso Paulus pun tekenal ku jum," jie, "pie kam ditue na' ku koti ku lah?"
44019016	Lalu temosie reng yeng disarong setan nyeh ngelumpat nerekam mangkong mempungah sidoe tujoh ko' nyeh, lalu sidoe dikebeloe sampai rari pamus deri rumah nyoe ken tubohe lukoe melukoe, betelanyang-lanyang.
44019017	Jedi mátam te'. Dah nyoe gesah nyoe mat didingo le' pada' reng Yahudi ken reng Yunani di kota Epesus nyeh. Sidoe yeng ningoe mat gupoham, lalu kepanyange demo Yesus Tuwowe mat diagong dipugi reng.
44019018	Lalu benya' reng yeng dah pecayo nyeh manu begegiler di adap pada' umát gereja ngangkue pada' gewaie yeng jat.
44019019	Benya' deri sidoe yeng benya' lemu penawue pie tue pada' buko' lemue lalu dipecucole di adap reng rami. Nilai pada' buko'e nyeh mun diitong-itong do limo puloh ribu bingkap duwit perak.
44019020	Jedi mátam, mat bekuwasoam posan payit Tuwowe; kin tegempar- gempar.
44019021	Jedi dah nyoe ngaso dipimpin le' Roh Allah Paulus mutuse na' ke' Yerusalem, pie pejelane jie na' bekeliling ngerudu propinsi Makedonia ken propinsi Akaya ge'em. Dah nyoe jie Paulus iyo ca' ke' Roma jum.
44019022	Lalu mátam, Timotius ken Erastus, duwo ko' reng yeng nulong Paulus nyeh disuroh le' Paulus ca' dolu ke' Makedonia. Paulus si gei' renán di propinsi Asia lo'e.
44019023	Jedi dah nyoe sebolum Paulus ningal Epesus nyeh do kekacau kebilau tam pengajar sidoe ke' hal Jelan Keselamát Sen.
44019024	Jedi do siko' tukang perak yeng bedemo Demetrius. Benya' jum tukang perak yeng ngamie upah ke' iyo. Paling benya' asele, pekuleh sidoe nukang keramát kocit deri perak nyo' beyang reng nyomah duwato Artemis*.
44019025	Jedi dah nyoe pada' tukang perak nyeh ken pada' tukang yeng layin pun diposan le' Demetrius tei' ca' bekumpol. Dah bekumpol nyeh Demetrius bepadah ke' sidoe, "Pada' kaban kerabat ku," jie. "Pencarei' diret kin nukang pada' keramát," jie.
44019026	-
44019027	"Tue diret mat ca' ati-ati," jie. "Kam pun dah jelas merati, lobeh deri pado nyoe pun dah ningo jum ke' hal pengajar reng yeng bedemo Paulus nyeh. Go jie iyo kin asel pempulah jeri mensiyo cum kuwasoe, noe iyo Allah, jie. Lalu mat benya' nar dah reng yeng na'e ningo iyo, yeng dibeyie le' iyo. Sa'am di Epesus tue, malah ken paie nyoma' na' seruroh propinsi Asia tue pun mat dah ningo pengajar iyo. Jedi diret mat paling behayo, go gewai yeng digewai le' diret dipadah reng gewai jat. Sa'am go pencarei' diret, nyoe dah tentu; pie aku ngorie gola' sampai ke' rumah semeyang duwato Artemis yeng agong nyeh mat dihina diremeh reng rami jum. A, pengabise sampai ke' duwato Artemis yeng disomah le' diret di propinsi Asia tue ken disomah le' reng di seruroh deniyo tue pun pie gola' ke' losi nayápam keagonge gi," jie Demetrius nyingka' pada' reng rami.
44019028	A, pada' reng rami pun mat paling manas beran ngaji gewai Paulus sidoe. Semorie sidoe rami nyeh serentak serarat bepangkas kayis besesura', "Tepugiam duwato Artemis yeng disomah kami di Epesus tue," jie.
44019029	Sampai tegempar iroh di seruroh kota Epesus nyeh. Jedi do duwo ko' kaban Paulus yeng sepejelan ken iyo deri Makedonia yeng demoe Gayus ken Aristarkus. Jedi sidoe duwo nyeh ditangkap, dibeyie dikedudus le' reng rami yeng serempak bederum ke' rumah adat di lapang kota.
44019030	Jedi Paulus pun ningo ken do kekacau di lapang kota nyeh, lalu iyo ingín na' kinun jum, na' ngadap reng rami nyo' nenáng ati sidoe pie pada' murit yeng sepecayo nyeh nonga'e.
44019031	Malah ken paie do pada' reng tekemuko di propinsi nyoe yeng bekaban ken Paulus nyeh yeng beposan nonga'e jum, muhún gei' Paulus noe sa' ngadap di lapang nyoe.
44019032	Jedi pada' reng rami yeng bekumpol di lapang nyeh mat kacau bilauam, teger bepangkas kayis besesura', do yeng madah tue do yeng madah nyoe, go sidoe kebenya'e noe tawue ken pai tuju sidoe kinyoe pun.
44019033	Dah nyoe do siko' reng bedemo Aleksander yeng didorong le' reng Yahudi ke' adap. Jedi do reng ngenjelas ke' iyo ke' hal yeng tejedi dinyoe, lalu iyo pun ingín na' nyamut penomah pendudoh reng rami nyeh, kajie. Iyo nenáng reng rami nyeh ken jerie.
44019034	Pie reng rami nyeh ngaso merati ken Aleksander nyeh reng Yahudi, sidoe kin pangkas kayis besesura' serentak agei'am, "Tepugiam demo duwato Artemis yeng disomah kami di Epesus tue," jie sidoe.* Sampai duwo jam pelamate sidoe teger pangkas kayis ponyoe noe berenti-renti.
44019035	Pie dah nyoe pengabise do siko' wakel pemimpin kota yeng nenáng sidoe. Lalu jie wakel nyeh, "Semuya' segeno reng Epesus," jie. "Nyo' pailah kamoh iroh tue?" jie. "Semuya' mensiyo pun dah tawu bisam ken diret di kota Epesus tuam yeng mongki' merintu rumah arong to' reng semeyang ke' Artemis yeng agong, ken diret yeng mongki' merintu patonge yeng suci yeng jetue deri langi' mie.
44019036	Nyoe kin noe mampu dipemuwal reng. Mangko diret ca' tenángam, nang na' diret murah gila' ngamie keputus.
44019037	Pi gopai reng tue dibeyie kam kitue? Sedang sidoe maling pai-pai pun deri rumah semeyang diret si cum; menghina duwato diret pun noe.
44019038	"A, ke' hal Demetrius sidoe, gola' iyo na' nuntut ngendewo sidoe tue pun go akim diret kin do; a, ari jadwal yeng ditentu nyo' mencaro pun kin do. Gola' na' betotok besemuko pun mat ca' dinyoam.
44019039	"A, jedi gola' do hal layin yeng ca' diruning diret si diret mat ca' rapat yeng sah.
44019040	Pie mun gewai diret tokoh tue si diret die yeng tebeli' dituntut, go diret kamoh iroh potue. Konai na' nyangkale, mat cum dedal diret na' nyamute ke' hal kekacau yeng tejedi ari tue," jie wakel pemimpin kota nyeh.
44019041	Dah nyoe pada' reng rami nyeh dibubare disurohe bepulang-pulangam.
44020001	Jedi mátam, dah pulang tiko tenáng di kota Epesus nyeh tei' dah nyoe Paulus beposan nyuroh pada' murit bekumpol. Dah bekumpol tei' Paulus pun ngomóng ngemberansang ati sidoe. Lalu iyo besalam bepisah ken sidoe, dah nyoe iyo turun bejelan ke' peloya' Makedonia.
44020002	Iyo bejelan betatap di seruroh peloya' nyoe, nan serarat ngendorong ngemberansang pada' umát gereja dinyoe. Dah nyoe iyo detang ke' nenggeri Yunani.
44020003	Tigo bulan pelamate iyo diyam dinyoe. Dah nyoe kaji Paulus iyo na' nayi' kapal layar, na' ke' nenggeri Siria. Pie pada' reng Yahudi dinyoe bearau beamue na' nekat jat ken Paulus, mangko Paulus ngubah rencanae mutuse pulang montas ngelalu Makedonia die.
44020004	Yeng namahe tei' Sopater, ana' Pirus yeng asale deri Berea, Aristarkus ken Sekundus deri Tesalonika, Gayus deri Derbe, Tikikus ken Tropimus deri propinsi Asia, a, ken Timotius ge'em.
44020005	Jedi sidoe tei' turun dolu, lalu nantie kami* di kota Troas.
44020006	Kami Paulus si dah lopas Pesta Roti yeng Noe Bepengemang nyeh kami nayi' kapal layar deri kota Pilipi. Dah limo ari belayar nyeh dah nyoe mat detang ke' Troas, ngenjuwong sidoe tujoh dinyoe, lalu kami diyam dinyoe lo'e semingu.
44020007	Jedi mátam. Dah ari Mingu, ari pertamo di lem mingu nyeh kami mat bekumpol ken pada' reng pecayo nyo' makan ngingát ngenáng Tuwowe.* Paulus pun ngomóng ken sidoe madah posan payit Allah sampai tongah malam, go rencana iyo kolam pagi ponyoe iyo na' bepencar ken sidoe.
44020008	Arong kami bekumpol tei' di loteng tingkat pengentigo. Pada' lampu pun mat benya', dipantong reng dinyoe.
44020009	Jedi do siko' reng bujang yeng bedemo Eutikus. Iyo dudo' di jendela ningo Paulus ngomóng, pie dah nyoe matoe kanto' lalu tekonyáp. Kin lamat Paulus ngomóng kin ririe iyo tidor, kepepanyange tei' tam keririe lalu temosie tei' ding! jetue ke' beroh. Mat mati tungkalam dah bujang nyeh te', lalu ditangong reng yeng ngejare ke' beroh.
44020010	Paulus pun turun jum ke' beroh, ngenjurut sidoe ke' tanah, lalu iyo nungkup ngerangkue biya' bujang nyeh te'. Jie Paulus, "Nang gupoh, kamei, iyo tue gei' idup," jie.
44020011	Dah nyoe Paulus pun nayi' ke' loteng agei'am, lalu diamie roti, dipocahe, dibegie, lalu disegoe beroto ken sidoe rami nyeh. Dah nyoe manseh lamatam Paulus ngomóng ken sidoe, sampai ke' bukoe tampa'. Pengabise iyo mat turunam ningal sidoe.
44020012	Pada' sidoe pun pulangam, ngiring bujang yeng dah idup nyeh. Ati sidoe pun mat paling teibor teberansang.
44020013	Dah nyoe kami layin nayi' kapal layar numpang ke' kota Asos. Pie jie Paulus iyo na' deri jelan derat die betomu ken kami di Asos nyeh.
44020014	Lalu mátam. Dah samo-samo detang ke' Asos nyeh Paulus pun lintus nayi' kapal layar yeng ditumpang kami, lalu semuya' kami mat belayar ke' Metilene.
44020015	Deri Metilene kami belayar agei', lalu dah ari sebuwahe kami ngerudu senopang pulau Kios. Dah lusoe ponyoe kami sampai ke' pulau Samos, dah ari tulate ponyoe kami detangam ke' Miletus.
44020016	Pejelan kami tokoh nyoe pun go Paulus dah dolu mutuse ken kami noe singah di Epesus, go mun mampu iyo na' ngejar ke' Yerusalem sebolum Ari Raya Pentakosta. Mangko Paulus ngei'e reren di propinsi Asia gola' leset detang ke' Yerusalem.
44020017	Jedi mátam. Dah detang ke' Miletus nyeh Paulus beposan ke' pada' ketuwo umát gereja di Epesus, nyuroh sidoe ngenjuwonge ngomóng ken iyo di Miletus.
44020018	Lalu mátam. Dah sidoe detang tei' Paulus do pemadahe to' sidoe. Jedi jie Paulus, "Kam kin tawu ke' hal tingkah laku aku," jie, "koti keidup aku di antaro kam melamat aku do ken kam deri ari kememerue kaki ku nija' propinsi Asia tue," jie.
44020019	"Ku," jie, "mat melayan Tuwowe diret ken serenah atiam. Ku erat nar ngerudu kesensare tam reng samo-samo reng Yahudi yeng bearau beamue na' mempungah aku. Sampai eratam berutus ayie mato ku.
44020020	Pie sungoh pun ponyoe kam tawu ken aku manseh tetap bereni, ku ngemoran ngeresudu' nyem madah semuya'-muya' yeng beguno nyo' nulong ngemberansang kam. Aku nan ngajar kam beyi' di muko umúm beyi' bekeliling di rumah kam pun.
44020021	Aku serarat nan besaksi beagah becerito beyi' ke' reng Yahudi beyi' ke' reng Yunani, tegas madahe ken diret mat ca' bebeta' piker bebeli' ke' Allaham, ken mat ca' pecayo ken Yesus Kristus Tuwowe diret.
44020022	"Jedi tue," jie Paulus, "aku mat didorong disuroh le' Roh Allah ca' ke' Yerusalem. Ku mat noe tawu ku pai yeng langko' tejedi ke' aku dinun.
44020023	Ja'e di tiyap kota yeng dilalu dijongo' le' aku terip tue si nan do Roh Allah jelas madahe ke' aku ken aku cagar dipenjero, ken langko' disensare reng dinun.
44020024	Ja'e go aku si noe ku menduli mementing keidup diret ku ditue. Go keidup ku tue noe iyo ento' dipongki' diperintu ku peh. Guno idup ku begi aku si ngat kei ku tetap madah agah panci ke' hal pengunyo' pengaseh Sen kerado' ke' ku mati, go nyoe cuco' ken tugas yeng diserah ke' aku le' Yesus Tuwowe diret.
44020025	"Jedi mátam, kamei. Aku dah bejelan betatap di semuya' arong kam tue, nyo' madah ke' hal Allah yeng patut disomah kei rajo. Pi tue ku mat tawu, ken lopas tue si kam mat cumam mantau muko rerayi ku agei'.
44020026	Mangko ari tue aku mat madahe terus terang ke' kam: mun do di antaro kam yeng punah ranah yeng noe selamát si nyoe mat noe go ketewas aku peh.
44020027	Go aku nan do madah semuya' kona' kemawo' Allah ke' kam, sikit pun cum yeng ku tapo'.
44020028	"Mangko, kamei, kam mat ca' ati-ati ngenjego diret kamam, ken ca' ngenjego semuya' umát ge'em, yeng diserah le' Roh Allah ke' kam gei' dijego kam. Maksut Allah gei' kam noyu merintu gereja Sen yeng dah diboli Sen ken derah Ana' diret Sénam.
44020029	Go aku si mat tawu, ken dah aku ningal kam si pasti do reng yeng cagar manu nyerang mempungah umát, cum itonge kaseh, po keedah serigala nyerang mempungah pada' kaban domo.
44020030	Malah ken paie deri antaro diret kamam pasti langko' do reng yeng mulai madah yeng jat yeng noe mat, yeng na' nari' pada' murit yeng pecayo ken Yesus gei' sidoe ningal pengajar yeng mat, ento' dirobut sidoe die.
44020031	"Mangko kamei, kam mat ca' bejegoam. Ingátam ken gewai aku ken kam melamat tigo tawun nyeh, mat eratam ku berutus ayie mato ku des ku madah memperingát kam siyang malam noe berenti-renti.
44020032	"Mangko tue ku nyerah kam ke' Allah gei' Sen noyu merintu kam. Ku arap ken posan payit Sen ke' hal pengunyo' pengaseh Sen yeng mampu nyuroh kam mansang ke' togap kukoh. Mat tam pengunyo' pengaseh Sénam go kam diunyo' reto beno jento keraja' yeng diajen Sen nyo' pada' umát Sen.
44020033	"Des aku melayan kam ditue, pengaso ku, ku noe koloe tamá' goma' ken jolu kam, beyi' mas perak pakai ingap sopai pun.
44020034	Kam pun tawu ken aku mat bekoyo bekerejo ken jeri diret kuam nyo' nyukup keperelu diret ku ken keperelu pada' kaban ku.
44020035	Tuju maksut ku ken semuya' gewai ulah ku tokoh nyoe ku na' nganyoe ke' kam to' contoh kam, ken diret mat ca' bekoyo bekerejo belelah bejoreh to' nulong reng yeng lomah. Go diret kin ingát ken posan Yesus Tuwowe diret, go mat ayah bikah reng yeng ngunyo' deripado reng yeng nerimoe, jie Yesus." Nyoam pemadah Paulus ke' pada' ketuwo umát gereja Epesus.
44020036	Jedi mátam. Dah santo' Paulus ngomóng ken sidoe iyo pun belutut ken bedoa ken semuya' sidoe.
44020037	Sidoe pun rami ngerangkue ken ngenciyume beulang-ulang samel pekesikut nangis.
44020038	Nyuroh sidoe paling susah tei' go jie Paulus cumam iyo betomu muko agei' ken sidoe. Jedi dah nyoe sidoe pun ngantar Paulus ke' kapal layar.
44021001	Jedi mátam. Dah bepencar ken peraso ati yeng borat ponyoe dah nyoe kami nayi' kapal layar lalu belayar lintus ke' pulau Cos. Deri Cos pagi ponyoe detang ke' pulau Rodos, dah nyoe berangkat deri Rodos detang ke' kota Patara.
44021002	Di Patara kami ngogoe perawu layar yeng na' nuju ke' Penisia (di propinsi Siria), lalu kami pun numpange, lalu berangkat agei'am.
44021003	Kami belayar sampai ke' soma' pulau Siprus di kiboe kami, pie kami lalu nyem, belayar terus sampai ke' propinsi Siria. Di Siria kami turun di kota Tirus, go isei' kapal nyeh na' dipungah dinyoe.
44021004	Jedi di Tirus nyeh kami ngogoe pada' murit yeng pecayo ken Yesus, lalu diyam ken sidoe semingu pelamate. Sidoe dipadah le' Roh Allah ke' hal behayo yeng cagar dirudu le' Paulus di Yerusalem, mangko sidoe pun simah nonga'e, nyurohe noe sa' kinunam.
44021005	Pi dah cukup ari dinyoe si kami manseh ngelaju pejelan kami. Lalu pada' murit dinyoe berabis pantis ken ana' binie ngantar kami ke' luwar kota. Jedi detang ke' pantai lawut nyeh semuya' kami belutut bedoa dinyoe.
44021006	Dah na' berangkat nyeh kami berangkue becenciyum siko' ken betore, dah nyoe kami pun mat nayi' kapal layar, na' berangkatam. Sidoe yeng ngantar kami pun pulangam.
44021007	Jedi mátam. Kami mat melaju pejelan kami, belayar deri Tirus sampai ke' Tolemais. Di Tolemais kami ngulang pada' menyadie yeng seimán, besalam ken sidoe, lalu kami bemalam semalam ken sidoe dinyoe.
44021008	Dah pagi ponyoe kami turun deri Tolemais lalu detang ke' Kaisarea. Di Kaisarea tei' kami numpang di rumah Pilipus, yeng dikuwaso Roh Allah nyo' madah agah panci. Pilipus* kin siko' pelayan deri sidoe tujoh ko' yeng dipileh di Yerusalem nyomie ponyoe.
44021009	Poe Pilipus tei' do ana'e dero empat ko' yeng dikuwaso le' Roh Allah kei madah posan payit Sen.
44021010	Jedi mátam. Kami mat numpang di rumah Pilipus sedena'. Jedi lamat belamat do detang siko' reng lelaki deri Yudea, demoe Agabus. Agabus tei' reng yeng dikuwaso jum le' Roh Allah nyo' madah posan payit Sen.
44021011	Jedi dah nyoe iyo manu ke' kami, lalu iyo ngamie pengobat pungong Paulus, dah nyoe dipasonge ke' kaki jeri direte. Dah nyoe jie Agabus, "Dingo beh Paulusei. Tue ne pemadah Roh Allah ke' kau. Potuam langko' contoh gewai reng Yahudi di Yerusalem gi," jie. "Sidoe langko' masong reng yeng punyi pengobat tue, lalu reng yeng dipasonge tei' langko' diserahe ke' pada' reng noe Yahudi. Ponyoam pemadah Roh Allah ke' kau, Paulusei," jie Agabus.
44021012	Jedi dah ningo paner Agabus bungi nyoe tei' kami ken pada' reng layin dinyoe pun nonga' Paulus, muhún mampal gei' iyo noe sa' ke' Yerusalemam.
44021013	Pie jie Paulus, "Gopai go kam nangis potue? Kam na' matah ati aku peh?" jie. "Aku si sa' beh dipenjero," jie, "biyar dipempungah sampai mati pun di Yerusalem ku relo ku, tam ku mat melayan Yesus Tuwowe ku," jie.
44021014	Ngaso iyo tetap ngei'e ditonga' le' kami si kami pun noam ngidahe. Jie kami kiroe mat kona' kemawo' Tuwowam yeng dipelaju.
44021015	Jedi dah nyoe kami pun besesiyap ngemas beban kami, lalu mat turunam ke' Yerusalem.
44021016	A, do jum separoe murit deri Kaisarea nyeh yeng namah kami ke' Yerusalem. Detang kinun lalu kami diantar le' sidoe ke' rumah reng yeng bedemo Manason, gei' kami numpang di rumah iyo. Manason tei' reng Siprus yeng dah lamat dah menjedi murit Yesus jum.
44021017	Jedi mátam. Dah detang ke' Yerusalem nyeh pada' menyadie yeng seimán ayaham nyamut nerimoe kami.
44021018	Jedi dah pagi ponyoe kami ken Paulus betomu ken Yakobus; a, pada' ketuwo umát yeng layin pun do.
44021019	Dah besalam ken sidoe dah nyoe Paulus pun begesah becerito ken semuya' segeloe yeng dah digewai le' Allah ngelalu iyo des iyo ngelayan pada' reng noe Yahudi.
44021020	Jedi dah ningo gesah Paulus nyeh semuya' sidoe mat mugi ngagong Allah. Dah nyoe jie sidoe nyingka' Paulus, "Doam yeng kami na' omóng ken kau, menyadie kami yeng seimánei," jie. "Kau kin tawu," jie, "ken pada' reng Yahudi yeng dah pecayo, mat dah beribu-ribu dah jum, sedang semuya' sidoe si mat patoham ken ukum Musa.
44021021	A, pada' sidoe pun dah ningo agah cak cik ke' hal kau nyeh. Go jie reng pada' reng Yahudi yeng diyam di kota reng noe Yahudi nyeh diajar kau ca' ningal ukum Musa, disuroh kau ana' biya'e noe sa' disunátam, disuroh kau ca' ningal adat peradat diret reng Yahudi, jie reng.
44021022	Jedi ca' kotilah máte gewai diret tue, go tentu pada' umát Yahudi kin mat sie ngaji gewai kau yeng kedingo sidoe tokoh nyoe, sedang sidoe kin dah ningo agah ken kau dah detang kitue.
44021023	Jedi mun na' kau ningo jie kami si kau ca' potue ne, kei nedoh ati pada' umát Yahudi nyeh. Jedi ditue do reng lelaki empat ko' yeng do jenyie ken Allah* yeng bolum dituntonge.
44021024	A, jedi boh kau segerumpok ken sidoe jum, kei namah sidoe ngerinah adat pemberesehe. Boh kauam yeng ngembeyar ongkos nyo' pada' pesaling sidoe nyeh, gei' sidoe mampu nyukur buwo'e ken nuntong jenyie ken Allah. Jedi maksute mun kau relo ngawum sidoe lem adat pemberesehe tei' mat nyatoam ken kau patoh ken ukum Musa. Nyoe mampu to' madam reng yeng maner ngomel kau," jie pada' ketuwo umát nyeh.
44021025	"A, ke' hal pada' reng noe Yahudi yeng dah pecayo si," jie sidoe, "kami pun daham ngirum surat ke' hal sidoe nyeh. Lem surat nyoe kin daham kami madah keputus kami nyomie, go keputus kami nyomie pun kami noe na' ngembeban sidoe ken pada' ukum Musa peh, cuwali disuroh kami sidoe nang na' nyego jolu yeng bokas diunyo' kei pesaling ke' antu duwato patong keramát; a, ken nang na' nyego derah, nang na' nyego isei' binatang yeng mati dipulas yeng noe disemeleh, a, ken nang na' ngeroyal. Nyoam yeng dipadah kami ke' reng Yahudi mie," jie pada' pemimpin nyingka' Paulus.
44021026	Jedi mátam. Pagi ponyoe reng lelaki empat ko' nyeh mat dibeyie le' Paulus nyo' ngerinah adat pemberesehe. Paulus pun ngerinahe jum. Dah nyoe iyo manu ke' rumah kediyam Allah, lalu bepadah ken ari pailah yeng ditentu sidoe nyo' nyanto' ngerinah adat pembereseh, ken nyumang pesaling kei tiyap ko' sidoe limo nyeh.
44021027	Jedi mátam. Adat pembereseh yeng dikerinah sidoe melamat tujoh ari nyeh nyoma' na' daham. Dah nyoe do reng Yahudi deri propinsi Asia. Jedi sidoe merati ken Paulus do di rumah kediyam Allah. Lalu sidoe ngaca' ngarang reng rami, lalu mat nangkap Paulus,
44021028	samel bepangkas kayis nyapo pada' waris wala'e reng Israel yeng do dinyoe. "O kaban kami," jie, "tulong ge' kami nangkap reng tue," jie. "Tuam to' urang yeng teger ngajar semuya' segeno dinai-nai pun, ngeremeh agama diret, yeng teger ngaru nentang diret Yahudi ken ukum adat peradat diret ken rumah kediyam Tuwowe tue ge'em," jie. "Pai tel agei' pada' reng noe Yahudi dibeyie iyo ke' lem rumah kediyam Allah tue; maksute iyo dah ngotor ngencemar arong suci tue!" jie sidoe.
44021029	Nyuroh sidoe bungi nyoe tei' go kemayie mensanoe ponyoe sidoe do merati Paulus di kota bejelan bekaban ken reng noe Yahudi deri Epesus yeng bedemo Tropimus. Jedi kaji sidoe Tropimus tei' dibeyie Paulus ke' lem rumah kediyam Allah jum. Teruhale cum, noe dibeyie ke' lem rumah kediyam Allah peh.
44021030	Jedi pengacok pada' sidoe Yahudi tadie tei' mat dikedingo le' pada' reng di seruroh kota, sampai mat iroham pada' reng rami, lalu sidoe bederumam manu nangkap Paulus jum, dikeduduse deri rumah kediyam Allah; a, pada' lawang rumah kediyam Allah nyeh lintus ditokat le' sidoe.
44021031	Pada' reng rami nyeh mat na' munoh Paulus. Mat dah ketengah mempungahe dah. Pie ketengah sidoe mempungahe tei' agah awohe ken pada' kota Yerusalem dah iroh nyeh mat kedingo le' komanan tentara Roma dinyoe.
44021032	Jedi dah ningo do iroh nyeh mangko komanan nyeh ken wakele ken pada' serededue copat ngejar manu ke' reng rami nyeh. Jedi dah merati komanan ken pada' serededue nyeh reng rami pun lalu berentiam mangkong melesah Paulus.
44021033	Jedi dah detang kinun komanan nyeh manu ke' adap, lalu nyuroh pada' serededue nangkap masong Paulus ken rantai bosi duwo karan. Dah nyoe komanan nyeh betanyoe ke' sidoe, sopailah reng tue ken pailah kesalahe.
44021034	Pada' reng rami pun bepangkas kayis nyamute kicok kebirok nyem, sampai komanan pun noe tetomue ke' yeng mat, tam rami gila' pada' mensiyo nyeh. Lalu ngaso ponyoe Paulus nyeh disuroh le' komanan dibeyie ke' asrama tentara.
44021035	-
44021036	Pie ngaso Paulus na' dibeyie ke' asrama tentara nyeh lalu semorie pada' reng rami nyeh lalu bederum ngenjurut ngejar pada' serededu samel bepangkas kayis, "Bunoh ja' reng nyoe! Bunoh ja'!" jie. Dah detang ke' tangoe asrama tentara nyeh Paulus sampai ca' dianyo' tingie le' pada' serededu nyeh gola' dirobut dipempungah le' pada' reng rami nyeh.
44021037	Jedi mátam. Pas Paulus na' dibeyie le' serededu ke' delam nyeh iyo pun betanyoe ke' komanan. "Borie noe," jie, "ku na' ngomóng sikit ken den?" jie. "Eh," jie komanan nyeh, "tawu kau dih paner Yunani!
44021038	Kaji ku tei' kau reng Mesir yeng gei' beru tue nyuroh reng rami kamoh iroh di kota tue. Kin gei' beru tue do reng Mesir yeng ngempala' reng pembunoh empat ribu ko' nyeh ke' padang puwang nun," jie. "Pie kau noe kau reng nyoe, poe."
44021039	"Noe. Noe iyo aku peh," jie Paulus. "Ku si seli reng Yahudi, asal ku deri kota Tarsus, kota yeng tekemuko di propinsi Kelikia nun. Jedi mun den borie ku minta' ijin ke' den, na' ngomóng ken reng rami tue," jie.
44021040	Lalu komanan pun mat ngijine. Dah nyoe Paulus mat bediri di tangoe lalu nenáng reng rami ken jerie. Pada' reng rami pun mat ngojapam. Dah nyoe Paulus mat buka' omónge ken paner Ibrani.
44022001	Dah nyoe jie Paulus, "Jedi pada' waris wala' kawum kerabat ku," jie, "dingoam penyamut ku ento' mantau kebujor diret ku di adap pada' deduwan yeng do ditue," jie.
44022002	Lalu ningo iyo ngomóng lem paner Ibrani nyeh pada' reng rami pun semorie ngojap sap. Jedi jie Paulus,
44022003	"Aku mat seli reng Yahudi, diado di Tarsus di Kelikia, pi deri kebiya' ku," jie, "kediyam kedonoe ku kin di kota tue. Aku diajar dididik secaro teliti secaro jerumát le' guru ugar Gamaliel, cuco' ken adat peradat akei' puyang tona'. Aku mat besemangátam patoh ke' Allah na' po semuya' deduwan ditue.
44022004	Ngopai go aku nyomie ngenyayo reng yeng nunoe Jelan Beru nyeh. Malah ken paie sampai ku bunoh. Beyi' betinoe beyi' lelaki ku tangkap, ku beyie ke' penguwaso gei' iyo dipenjero, go aku mat besemangát patoh ke' Allah.
44022005	Nyoe mátam, deduwanei, tanyoe ja' ke' pelayan agong ken pada' kelompok ketuwo umát Israel, mun na' tawu ken boktie; tanyoe ja' ke' desiyan. Mat desiyanam yeng mulah surat kuwaso ke' aku kei aku manu ke' waris wala' tona' reng Yahudi di kota Damsik mie. Tuju maksut ku kinun tei' na' nangkap pada' reng yeng nunoe Jelan Beru di kota nyoe. Kaji ku tei' na' masong sidoe kei ditaban ke' Yerusalem tue gei' diukum ditue.
44022006	"Jedi mátam te'. Gesahe mat doam surat kuwaso deri desiyan, lalu aku pun mat bejelan nuju ke' Damsik. Jedi dah soma' ken kota Damsik nyeh dah tongah ari ponyoe temosie noe mererema' las! jie jolu na' po kengkitar becayo deri langi' manyah aku.
44022007	Lalu aku pun pam! tepesungkur, dah nyoe do ku ningo suwaro yeng ngomóng ken aku. "Saulus, jie, gopai go kau nyensare mempungah aku?
44022008	"Lalu jie ku, Sopai Den, Tuwowe? "Aku Yesus deri Nasaret, yeng nan kau pempungah, jie.
44022009	"Pada' kaban yeng namah aku pun mat merati jum cayo tampa' nyeh pie sidoe noe jelase ken reti suwaro yeng ngomóng ken aku nyeh.
44022010	"Dah nyoe jie ku, Pai yeng ca' ku gewai, Tuwowe? "Lalu jie Tuwowe nyeh, Bengki'am, jie. Pelajuam pejelan kau ke' Damsik. Dinyoe langko' dipadah ke' kau pai yeng dah dititah yeng langko' kau gewai, jie.
44022011	"Dah nyoe aku tepakso diiring le' pada' kaban ku kei melaju pejelan ku ke' kota Damsik nyeh. Tam aku butoe ranang, mat noe awas tam cayo tadie yeng paling bedecar.
44022012	"Jedi mátam. Di kota Damsik tei' do reng siko' yeng bedemo Ananias. Iyo reng yeng patoh ken ukum Allah, ge'em iyo reng yeng dihormát dipugi le' pada' reng Yahudi di kota nyoe.
44022013	Jedi dah nyoe Ananias mat manu ke' aku, lalu bediri soma' aku, lalu jie Ananias, "Saulus, menyadie ku yeng seimán, jie, Awasam mato kau. Pulang tiko na' po kau selomoam, jie. Sejurus iyo bungi nyoe aku pun mat pulang tiko, awas kuam, lalu ku merati iyo bediri dinyoe.
44022014	"Jedi mátam. Dah nyoe jie Ananias, Allah yeng disomah akei' puyang diret dah mileh kau, jie, go Sen na' madah kona' kemawo' Sen ke' kau, pai yeng langko' digewai le' Sen. Sen mileh kau gei' kau merati Yesus, Pelayan Sen yeng Bujor Benar; ge'em gei' sempayo kau ningo suwaro diret Sénam.
44022015	Go maksut Sen Sen dah mileh kau to' saksi Sen, nyo' kau madah ke' semuya' segenoe pai yeng diperati kau ken yeng pai yeng didingo kau.
44022016	Tue pun, jie Ananias, nang na' lalai leler; nungu pai agei'? Bengki'am kau, disolamam, jie, minta' tulong Tuwowe kau gei' doso kau diapus, jie nyingka' aku. Lalu mat na' ku nunoe jie Ananias.
44022017	"Jedi mátam te'. Dah nyoe lamat belamat aku pun mat bebeli'am ke' Yerusalem, lalu ku bedoa di rumah kediyam Allah. Jedi ketengah ku bedoa tei' ku besensonam,
44022018	lalu ku mantau Tuwowe ngomóng ken aku. "Jie Sen, Copat rariam kau deri Yerusalem tue, jie Sen, go sidoe ditue na' mempungah kau, ngei'e sidoe pecayo ken saksi kau ke' hal Aku, jie Sen.
44022019	"Pi jie ku, Tuwowe, entonge na'e sidoe pecayo ken saksi aku, go reng pun tawu reng dah ken aku mat paling patoh ken Den. Sampai aku nyomie nan nangkap pada' reng di rumah semeyang yeng pecayo ken Den (ken Jelan Beru tue); sidoe tawue ken ku nan do mangkong melesah reng tokoh nyoe, nyurohe ca' dipenjero pun.
44022020	Ge'em ketiko Stepanus yeng besaksi ke' hal Den dibunoh reng mie aku pun do dinyoe; malah ken paie mat akuam yeng nungu beju pada' sidoe yeng munohe mie. Aku ketiko nyoe mie mat setuju ku ken gewai sidoe. Reng kin mat jelas reng ken aku mat reng Yahudi yeng patoham; entonge sidoe mat na'e ningo saksi aku, jie ku.
44022021	"Pie manseh jie Tuwowe, Noe, sidoe ngei'e ningo kau, jie Sen. Kau manseh ca' ningal kota tue, go Aku na' nyuroh kau ke' jewoh nun, nyo' kau madah posan payit Ku ke' reng noe Yahudi, jie Tuwowe nyingka' aku." Bungi nyoam penyamut Paulus ke' reng Yahudi yeng rami nyeh.
44022022	A, jedi melamat Paulus ngomóng tadie si reng rami mat ngojap, na'e ningoe. Pie tumas Paulus bepadah ken iyo disuroh ca' madah agah panci ke' reng noe Yahudi nyeh lalu pada' reng rami nyeh temosie berubah sejurus serentak bepangkas kayis agei'am, "Bunoh ja' reng tue!" jie. "Cum gunoe iyo idup di deniyo tue pun," jie sidoe.
44022023	Mat paling godie reng rami nyeh, simah bepangkas kayis ken ngibas beju jubahe, sampai debu pun diamure tam paling ngiyal ati sidoe.
44022024	Ngaso ponyoe tei' lalu komanan nyeh nyuroh pada' serededue naban Paulus ke' delam asrama tentara nyeh. Iyo nyuroh serededue melesah Paulus, ken meresoe caro pakso, pailah kesalahe sampai reng rami pangkas kayis iroh na' munohe tadie ponyoe.
44022025	Jedi Paulus mat dipasong le' serededue, mat siyap na' dipelesahe, lalu jie Paulus nyingka' kapten yeng bediri di soma'e, "Nyeh asi peh melesah reng warga negara Roma mun bolum diadel?" jie.
44022026	Jedi ningo paner Paulus bungi nyoe tei' kapten nyeh mat bula' moga'am, lalu manu ke' komanan nyeh. "Nyeh den na' koti máte ken reng nyoe?" jie. "Go iyo warga negara Roma," jie.
44022027	Lalu komanan pun manu ke' Paulus, lalu betanyoe. "Nyeh mat peh kau warga negara Roma?" jie. "Mátam," jie Paulus.
44022028	Lalu jie komanan nyeh, "Aku bedeke' sikit duwit yeng ku ngeluwar nyo' ku menjedi warga negara Roma, pie mat benya' ye'," jie. "Pi aku si noe," jie Paulus, "aku mat sah warga negara Roma semeja' ku diado mie pun," jie.
44022029	Lalu pada' serededu yeng na' ngenjeriji' kesalah Paulus ken na' melesahe nyeh mat bula'am. Komanan pun gola'e jum, tam poe Paulus, yeng disurohe ditangkap dipasong tadie, mat reng warga negara Roma.
44022030	Jedi mátam. Komanan nyeh mat coko' na' ngenjeriji' pailah penomah pendudoh reng Yahudi ke' hal Paulus. Jedi pagi ponyoe iyo ngumpol pada' ketuwo pelayan ken pada' kelompok akim reng Yahudi. Paulus pun dipelopase deri penjero, dibeyie kei ngadap pada' ketuwo nyeh, lalu disurohe bediri di adap pada' ketuwo yeng rami.
44023001	Jedi mátam. Paulus mat ngenjena' ke' kelompok ketuwo nyeh, lalu iyo buka' omónge. "Deduwan waris wala' kawum kerabat ku," jie. "Ku mat yakinam di lem ati kocit ku nun ken aku mat idup patoh ken Allah sampai ke' ari tue pun," jie.
44023002	Jedi do siko' reng yeng ningo Paulus tei' mat pelayan agong reng Yahudi, yeng bedemo Ananias. Jedi ningo paner Paulus bungi nyoe tei' iyo nyuroh reng yeng soma' Paulus nyeh nampar nyawo Paulus.
44023003	Pie jie Paulus, "Ne, Allah die langko' nampar kau ye'. Kau mat keedah kapang makan di delam! Konai kau na' ngendecing ngakim aku cuco' ken ukum adat diret, go kauam ngelangar ukum Sen, nyuroh reng nampar aku?" jie Paulus.
44023004	Lalu jie sidoe yeng bediri soma' Paulus nyeh, "Nyeh bereni kau peh ngelango' pelayan agong Allah?" jie.
44023005	"Ma'ap beh, kawum kerabat kuei," jie Paulus, "ku si noe tawu ku, ken sen mat pelayan agong. Go mat do ditulis di lem Kitap Allah* kin diret noe buleh ngejat pemimpin diret," jie Paulus.
44023006	Jedi mátam. Lalu diperati le' Paulus poe tei' deri kelompok ketuwo nyeh do yeng deri kelompok Saduki, ken do yeng deri kelompok Parisi. Mangko iyo pun ontapam bepadah ke' sidoe, "Dingoam waris wala' ku," jie. "Aku tue mat pasa' pagoh buboh ampeh reng Parisiam," jie. "Aku dipecaro tue pun tam aku arap ken diret dah mati gi cagar na' bengki' idup agei'am," jie.
44023007	Jedi dah ningo paner Paulus bungi nyoe tei' lalu pada' reng Parisi ken pada' reng Saduki pun mulai becencugeh beseliseh besepiya' besebelah. Lalu kelompok pada' ketuwo nyeh mat tepisah duwo.
44023008	Go jie reng Saduki kin reng yeng dah mati nyeh mat cumam bengki' idup agei'. A, ken jolu bedemo roh, ken pada' melekat nyeh mat cum jolue, jie sidoe. Sedang reng Parisi kin mat pecayo ken pada' jolu ke' deng nyoe mat doam.
44023009	Jedi ningo omóng Paulus bungi nyoe tadie lalu mat kamoh iroham pada' sidoe dinyoe. Dah nyoe do separo ugar agama deri kelompok Parisi bediri, lalu kuwat nentang reng deri kelompok Saduki. "Kami si," jie, "mat cum nomu kesalah reng tue," jie. "Pai nawue mat do roh atau pun melekat yeng ngomóng ken iyo," jie.
44023010	Lalu kededuwo piya' nyeh kin hebat-hebat betengkar betingkis, lalu kepanyange komanan nyeh nyuroh pada' serededue ngerampas Paulus, gola' iyo dirinsoe le' sidoe. Lalu komanan nyeh nyuroh serededue ca' ngamie Paulus, ca' dibeyie pulang ke' asrama tentara agei'.
44023011	Jedi mátam. Dah malam ari ponyoe temosie temeronyong Yesus Tuwowe ngomóng ken Paulus. Lalu jie Tuwowe, "Nang na' gola'; Go kau mat ca' besaksi jum di kota Roma nun, na' po kau daham besaksi ke' hal Aku di kota Yerusalem tue yeng sejelas-jelase," jie Sen.
44023012	Jedi dah ari sebuwahe nyeh do pada' reng Yahudi yeng bepakat bearau beamue ke' hal Paulus. Semuya' sidoe bejenyi besumpah, langko' noe makan minúm mun bolum tebunoh ke' Paulus.
44023013	Pemenya' reng yeng bearau beamue besumpah ponyoe lobeh empat puloh ko' reng lelaki.
44023014	Jedi dah nyoe sidoe yeng bejenyi tadie mat manu bepadah ke' pada' ketuwo pelayan ken pada' ketuwo yeng layin. "Kami," jie sidoe, "dah bejenyi besumpah noe makan mun bolum tebunoh ke' Paulus," jie.
44023015	"Jedi potue ne caro nyo' kami munohe. Deduwan ken pada' kelompok ketuwo nyeh ca' beposan ke' komanan gei' sempayo Paulus dibeyie ngadap deduwan agei', seolah-olah deduwan ngenjerumáte lobeh teliti agei'. A, dah iyo na' kitue kin kami pun langko' ngintai ngadange di jelan," jie sidoe.
44023016	Pie dah nyoe poe arau amue sidoe didingo le' ana' biya' siko' akin Paulus, ana' menyadie betinoe Paulus. Jedi ngaso ningo arau amue sidoe na' munoh bepoe nyeh mangko akin Paulus mat manu tamoe ke' asrama tentara, manu ke' Paulus, lalu iyo bepadah ke' bepoe nyeh ke' hal arau amue reng.
44023017	Jedi dah ningo gesah akine tei' Paulus pun mangel siko' kapten dinyoe, lalu bepadah. "Biya' tue," jie Paulus, "ca' ditaban kau nyo' ngadap komanan, go do jolu yeng na' dilapore ke' komanan," jie.
44023018	Lalu akin Paulus nyeh tei' mat ditaban kapten ngadap komanan. Lalu jie kapten, "Paulus yeng dipenjero nyeh do mangel aku, nyuroh aku ngantar biya' tue ke' den, go do jolu yeng na' dilapore ke' den," jie.
44023019	Dah nyoe akin Paulus nyeh dibeyie le' komanan nyeh ke' pinger kit kei sedena' ngomóng bedenduwo. Lalu komanan betanyoe, "Nyeh jolu pai yeng na' kau padah ke' aku?" jie.
44023020	Lalu jie akin Paulus nyeh, "Do reng Yahudi yeng dah sepakat na' munoh bepoe ku," jie. "Desiyan na' minta' ke' den gei' bepoe dibeyie ngadap kelompok ketuwo pagi, seolah-olah na' neliti ngenjerumát kesalah sen.
44023021	Pie den nang na' ningoe," jie akin Paulus nyeh, "go do lobeh empat puloh ko' reng yeng dah bejenyi besumpah noe makan minúm mun bolum tebunoh ke' bepoe. Sidoe betapo' ngintai ngadang di jelan, mat dah siyap dah, tingal nungu keputus den dam," jie akin Paulus.
44023022	Jedi mátam. Ningo panere bungi nyoe tei' komanan nyeh bepadah ke' akin Paulus nang na' madah ke' sopai pun ken iyo dah ngelapor arau amue nyoe ke' komanan nyeh. Lalu akin Paulus mat disuroh komanan nyeh pulangam.
44023023	Dah nyoe komanan nyeh mangel kapten tentara duwo ko'. Lalu jie komanan nyingka' kapten, "Siyapam," jie, "serededu duwo ratus ko', nyo' berangkat ke' kota Kaisarea jam semilan malam kaloe. Ca' disiyap jum tujoh puloh ko' serededu yeng bekuda, a, ken duwo ratus ko' serededu yeng besenjeto.
44023024	Kuda siko' nyo' Paulus disiyap jum, gei' iyo selamát diantar kam ke' Gubernor Peliks," jie komanan.
44023025	Dah nyoe komanan pun nulis surat ke' gubernor. Bungi surate potue.
44023026	"Salam deri Klaudius Lisias ke' Gubernor Peliks yeng ku hormát.
44023027	"Reng tue yeng diantar ke' den tue ditangkap le' pada' reng Yahudi, ketengah na' dibunoh sidoe, pie aku detang ken pada' serededu ku nyo' ngamán ngeraroe, go aku pun dah ningo ken iyo warga negara Roma jum.
44023028	Jedi dah ku nyelamáte ponyoe aku pun meyie iyo kei ngadap kelompok ketuwo reng Yahudi, go aku ingín na' tawu pailah kesalahe menurut penomah pendudoh sidoe.
44023029	Pie poe mat cumam pendudoh sidoe yeng setimpal ken kemawo' sidoe iyo ca' diukum mati atau dipenjero pun. Perobut sidoe ngat ke' hal adat peradat sidoe Yahudi nyem.
44023030	Pie dah nyoe ku dipadah ke' hal arau amue reng na' munoh iyo tue, mangko aku lintus nyuroh iyo tue ca' dibeyie ke' den, ken ku nyuroh jum pada' reng yeng ngendudohe ca' mencaroe di adap den die," jie surat komanan.
44023031	Jedi mátam. Pada' serededu nyeh mat ngelaju tugase po yeng disuroh le' komanan nyeh. Dah malam ari ponyoe Paulus dibeyie le' sidoe, diantare sampai ke' kota Antipatris.
44023032	Dah pagi ponyoe sidoe nyuroh pada' serededu yeng bekuda nyo' ngantar Paulus ke' Kaisarea; ja'e sidoe yeng layin yeng noe bekuda pulang ke' asramae di Yerusalem.
44023033	Jedi dah pada' serededu yeng bekuda detang ke' Kaisarea nyeh, lalu surat deri komanan nyeh mat diunyo' ke' gubernor, ken Paulus pun diserah sidoe ke' gubernor jum.
44023034	Dah nyoe gubernor nyeh ngembeco surat deri komanan. Dah dibecoe iyo betanyoe ke' hal Paulus, iyo asale deri propinsi nai. Poe Paulus mat deri propinsi Kelikia. Dah tawu ken Paulus asale deri Kelikia nyeh mangko
44023035	jie gubernor nyeh, "Ma'am, akuam yeng mencaro hal tue, pie nungu dah detang pada' lawan kau pagi lusoe," jie. Lalu Paulus disurohe ditahan di istana Rajo Herodes lo'e.
44024001	Jedi mátam. Dah limo ari ponyoe lalu Ananias pelayan agong nyeh mat detang deri Yerusalem ke' Kaisarea; ditamah jum le' pada' ketuwo reng Yahudi, ken siko' tukang ngomóng yeng bedemo Tertulus. Lalu sidoe mat ngadap Gubernor Peliks kei ngembokti kesalah Paulus.
44024002	Paulus pun dipangel kei ngadap. Jedi dah samo ngadap gubernor tei' dah nyoe Tertulus pun dudo' nyerebeno lo'e. "Bapak Gubernor yeng tehormát," jie. "Semeja' den merentah nenggeri kami tue kami pun mat tenáng amánam. Kami mat benya' untong tuwah benso kami entam kepanai den merentah nyeh.
44024003	Mangko semuya' kami bosai kocit tuwo biya' pun mat serarat besukor beterimoe kaseh ke' den," jie Tertulus.
44024004	"A, jedi nyo' nyingkat waktu tue ku muhún mampal ke' den gei' den mat ningo omóng kami yeng singkat tue ken kerelo ati den."
44024005	Dah nyoe iyo nyadu pendudohe. "Jedi ke' hal reng tue si mat dah nyato dah teradap kami, go iyo tue mat keedah penyaki' semparan yeng ngacau ngaru; iyo nan ngaca' ngarang pada' reng Yahudi di seruroh deniyo tona' tue. Iyo mimpin ngempala' kelompok reng Nasaret yeng mencar direte deri kelompok kami.
44024006	Malah ken paie iyo sampai na' ngotor ngencemar rumah kediyam Allah, pie pelintang ditangkap le' kami. [Tuju maksut kami na' mencaroe nunoe ukum agama diret kamiam,
44024007	pie temosie detang komanan Lisias nyerang mempungah kami, lalu iyo mat dirobute deri kami.
44024008	Lalu kami disuroh komanan ca' ngadap den die, nyo' mencaro iyo di adap den.] Pie ke' hal reng tue, mun iyo diteliti dijerumát den si den pun mat pasti jelas jum ken semuya' segelo pemadah kami ke' hal kesalahe mat-mátam," jie Tertulus.
44024009	Dah nyoe pada' reng Yahudi yeng do dinyoe pun mat nyentujue jum ken semuya' yeng dipadah Tertulus.
44024010	Jedi dah nyoe Gubernor Peliks morie sarat nyuroh Paulus nyamute. Jedi jie Paulus nyamute, "Ku si ayah ku dipecaro di adap den, Pa' Gubernorei, nyo' ku nyamut ke' hal penomah pendudoh sidoe, go ku pun mat tawu ken den dah betetawun dah den ngakim kami benso reng Yahudi.
44024011	Jedi potue ne gesahe," jie Paulus. "Den pun mampu nyelidike, gola' den na' tawu ken yeng mat. Jedi ketiko nyoe berue ge' duwo belas ari ku di Yerusalem," jie Paulus. "Tuju maksut ku kinun mie pun go ku na' semeyang nyomah ke' Allah dinun.
44024012	Dinun pun cumam ku betengkar betingkis ken sopai pun, cum ku ngaca' ngarang reng rami, beyi' di rumah kediyam Allah beyi' di rumah semeyang beyi' dinai-nai pun di kota Yerusalem," jie Paulus, "koti sidoe na' bepadah ken gewai ku tokoh nyoe mat do?
44024013	Pada' penomah pendudoh sidoe yeng dipadahe ke' den ke' hal aku nyeh mat cum boktie.
44024014	"A, pie do die yeng na' ku angkue ke' den," jie Paulus, "ya'am aku mat nyomah Allah yeng disomah le' akei' puyang kami mie. Pie go caro ku nyomah Sen mat nunoe Jelan Keselamát, yeng jie sidoe tue salah. Teruhale aku mat pecayo ken semuya' segelo yeng ditulis lem ukum Sen, ken aku mat pecayo ken semuya' segelo yeng ditulis le' pada' penijum Sen mie.
44024015	Arap aku si mat samoam ken arap sidoe tue yeng ngendudoh aku, go aku pun mat pecayo ken semuya' mensiyo langko' bengki' idup agei' gi, beyi' reng yeng bujor benar, beyi' reng yeng jat pun.
44024016	Jedi tam ku yakin ken tona' langko' bengki' idup nyeh mangko aku mat besemangát beabis-abisam idup bujor benar, gei' sempayo cum kesalah ku beyi' di adap mensiyo beyi' di adap Allah pun."
44024017	Jedi dah nyoe Paulus nyamong panere. "Aku kin dah betawun-tawun dah pelamat ku noe ke' Yerusalem," jie Paulus. "Jedi lamat belamat ku mat kinun, yeng pertamoe nyo' ku ngantar sumang duwit ke' benso diret ku ge'em, a, ken nyo' ku ngunyo' pesaling ke' Sen ge'em.
44024018	Jedi ketiko sidoe merati aku ngunyo' pesaling* di rumah kediyam Allah si aku pun daham ngerinah adat pembereseh, noe ku ngotor ngencemar rumah Sen peh. Ge'em mat cumam reng rami dinyoe, cum kekamoh keiroh pai pun dinyoe.
44024019	Yeng nyaksi gewai ku ari nyoe do reng Yahudi tigo empat ko' deri Asia; jedi menurute ca' sidoe deri Asiaam yeng ngadap den ditue, ngembokti do noe kesalah ku. Pie mat cumam.
44024020	A, mun sidoe tue na' ngendudoh ke' hal gewai ku des ku ngadap kelompok pada' ketuwo mie pun ponyoe jum, boh sidoe yeng ngadap den tue bepadah terus terangam ken pai boktie kesalah aku.
44024021	Pi mat cumam, cuwali tue, Pa' Gubernorei. Mat doam ku ngomóng ontap di adap pada' ketuwo nyeh bepadah ke' pada' sidoe ken aku dipecaro sidoe ari nyoe pun tam aku arap ken reng mati cagar bengki' idup agei'. Ngat nyoam paner aku ari nyoe, so ku," jie Paulus.
44024022	Jedi mátam te'. Gubernor Peliks si kenaken dah tawue dah ke' hal Jelan Keselamát, mat dah jelas dah. Pie iyo gei' ngei'e mutus hal Paulus ari nyoe. Jedi jie gubernor, "A, tue nantie dah Komanan Lisias detang, berue ku mutuse ke' hal kau," jie.
44024023	Lalu Peliks nyuroh kapten manseh ngenjego Paulus, pie ditahan di luwaram, noe iyo di penjero peh. A, pada' kaban Paulus yeng diyam di kota nyoe diijin le' Peliks kei noyu merintue gola' do keperelu Paulus.
44024024	Jedi mátam. Dah pagi lusoe ponyoe Gubernor Peliks bebeli' ke' arong nyoe agei'am, ken binie Drusila. Drusila tei' reng Yahudi. Jedi Gubernor tei' nyuroh Paulus ngadap iyo, lalu iyo pun mat ningo Paulus ngomóng ke' hal pecayo ken Yesus Kristus.
44024025	Paulus mat bepadah terus terang ke' hal keidup yeng bujor benar, ken ke' hal kemampu nyo' ngenjego nahán keingín yeng jat; a, ken bepadah jum ke' hal ari Allah langko' ngakim pada' mensiyo gi ge'em. Pi Gubernor Peliks gola'e ningo paner Paulus, mangko jie, "Ma'am, bula' ditue pun lo'e," jie gubernor. "Dah do kesompat ku pagi lusoe berue ku mangel kau agei'am," jie. Lalu Paulus mat disurohe pulang ke' arong iyo ditahan. Pie bolum diputus ke' hal pecaroe nyeh.
44024026	A, ge'em nyuroh Paulus bolum dipelopas nyeh go kaji gubernor nyeh gola' Paulus na'e nyogoke ken duwit. Mangko iyo erat beposan nyuroh Paulus ngadape nyo' ngomóng ken iyo.
44024027	Jedi mátam. Dah duwo tawun ponyoe dah nyoe Gubernor Peliks digenti ken reng bedemo Porkius Pestus. Pie Paulus nyeh gei' disuroh Peliks tetap ditahan nyem, go Peliks na' nyenáng ati reng Yahudi.
44025001	Jedi mátam. Gubernor Pestus pun dah detang ke' propinsi Kaisarea nyo' ngenjelan tugase. Jedi dah tigo ari iyo di Kaisarea nyeh dah nyoe iyo bejelan ke' kota Yerusalem.
44025002	Jedi ketiko iyo di Yerusalem nyeh mat do pada' ketuwo pelayan agama Yahudi ken pada' pemimpin reng Yahudi yeng layin ge'em yeng ngadap Pestus ken nomah ngendudoh Paulus agei'am. Lalu sidoe muhún mampalam ke' Pestus.
44025003	Jie sidoe, "Mun den na' nulong kami," jie, "Paulus ca' disuroh den ke' Yerusalem tue," jie sidoe nyingka' Pestus. Teruhale sidoe dah bearau amue dah, mun Paulus ke' Yerusalem sidoe langko' nyuroh reng ngintai ngadange di jelan.
44025004	Pie jie Pestus si Paulus noe sa' ditaban ke' Yerusalemam; go iyo dah ditahan di Kaisarea, lalu iyo ca' renán dinunam, jie. "Aku pun," jie Pestus, "noe dam lamat na' pulang ke' Kaisarea," jie.
44025005	"Jedi," jie, "yeng bekuwaso di antaro kam panci jum mun namah ku kinun," jie. "Mun mat do kesalah reng nyoe si kei kam ngemboktie dinun ja'," jie gubernor.
44025006	Jedi mátam. Gubernor Pestus mat noe lamat di Yerusalem. Dah bepuloh ari ke' deng nyoe Pestus mat pulangam ke' Kaisarea. Detang ke' Kaisarea tei' dah pagi ponyoe tei' Pestus nyuroh pada' sidoe yeng bekuwaso bekumpol, go iyo mat na' mencaro Paulus. Lalu Paulus pun mat disurohe dibeyie ngadap iyo jum.
44025007	Jedi dah Paulus dibeyie ngadap gubernor tei' lalu pada' reng Yahudi yeng detang deri Yerusalem kemayie ponyoe bederum ngeliling Paulus dinyoe, lalu sidoe mat bemacam bejenis nomah ngendudoh Paulus. Pie mat cumam bokti penomah pendudohe.
44025008	Lalu Paulus nyamut penomah pendudoh sidoe ke' hal iyo. Jie Paulus, "Ku si mat secum-cumam kesalah aku," jie. "Cumam ku ngelangar ukum adat tona' reng Yahudi. Cumam ku ngotor ngencemar rumah kediyam Allah. A, ken cumam ku ngelangar pelator perentah rajo di Roma, soe. Mat cumam kesalah ku," jie Paulus.
44025009	Pie Pestus si gei' na' nyenáng ati reng Yahudi. Mangko jie Pestus nyingka' Paulus, "Nyeh na' noe kau dibeyie ke' Yerusalem, gei' kau dipecaro dinun? Ja'e manseh akuam yeng mutuse," jie Pestus.
44025010	Pie jie Paulus nyamute, "Aku ngadap den tue kin maksute dah ngadap belai pengadel rajo di Roma. Nyoe pun patutam aku dipecaro le' den, nunoe adat peradat tona' warga negara Roma. A, den pun mat dah jelas den dah ken aku mat cum kesalah ku teradap sidoe Yahudi tue. (Ku mat ngei' ku dipecaro le' sidoe di Yerusalem.)
44025011	Noe go ku ngei' semato-mato peh. Biyar ku sampai diukum mati pun ma'am, ku relo ku, mun mat do kesalah ku yeng setimpal ken aku ca' diukum mati. Pie mat cum bokti kesalah aku. Mangko mat noe bekuwaso reng na' semadi nyerah aku ke' sidoe nyo' nyenáng ati sidoe. Mun potue deduwan si, ku minta' dipecaro di Roma nun kali, di adap Rajo Kaisar," jie Paulus.
44025012	Lalu Gubernor Pestus pun beruning ken pada' wakele. Dah beruning tei' lalu jie Pestus nyingka' Paulus, "Ma'am. Kau pun dah minta' kei kau dipecaro le' Rajo Kaisar; mangko kau ku suroh manu ngadap sen dinunam," jie.
44025013	Jedi dah bereropai ari nyeh dah nyoe do Rajo Agripa ken menyadie betinoe Bernike detang ke' Kaisarea nyo' ngucap selamát ke' Gubernor Pestus yeng berue betugas dinyoe.
44025014	Lalu tam sidoe lamat kit diyam dinyoe, mangko mat do kesompat Pestus ngomóng beruning ken Rajo Agripa ke' hal Paulus. Jedi jie Pestus, "Ditue do siko' reng yeng dipenjero ditingal le' Peliks mie ketiko iyo ngaleh deri tue," jie, "lalu bolum diputuse, malah ken paie manseh gei' ditahan ditue.
44025015	Jedi ketiko ku ke' Yerusalem terip tue mie mat doam pada' ketuwo pelayan ken pada' ketuwo reng Yahudi yeng layin yeng manu ke' aku, lalu sidoe nomah ngendudoh ke' hal reng nyoe, ken nyuroh aku die mutuse gei' iyo diukum mati.
44025016	Ja'e aku bepadah ke' sidoe ke' hal pelator peradat tona' reng Roma, ken noe buleh semadi nyerah reng kei diukum. Iyo ca' do kelorong nyo' betomu besemuko ken reng yeng ngendudohe lo'e, nyo' iyo nyamute. Mat noe buleh semadi serah ponyoe, jie ku."
44025017	Jedi Pestus gei' nyamong panere. "Jedi mat doam sidoe yeng ngendudohe bekumpol ken aku di Kaisarea tue. Aku pun noe lengah agei'. Ari tue sidoe detang pagi ponyoe aku mat dudo' di belai pengadel to' ku mutus pecaro sidoe. Lalu reng nyoe disuroh ku ngadap kami jum.
44025018	Lalu pada' sidoe mat nongai nomah ngendudoh reng nyoe, (paling ngemoran na' ngukume,) pie poe mat noe na' po yeng dikaji aku. Kaji ku mat do kesalahe yeng jat nar yeng patut diukum.
44025019	Sedang sidoe betingkis beseliseh ken reng nyoe ke' hal agama sidoe nyem! Ken beseliseh jum ke' hal reng yeng bedemo Yesus yeng dah mati dah, pie go jie Paulus reng yeng bedemo Yesus nyeh dah bengki' idup agei'am. Ngat nyoam hale yeng dipecaroe te'.
44025020	Mangko, eis, kaji ku lem ati ku nun, koti ku na' mencaro hal agama sidoe. Mangko ku tanyoe ke' Paulus, na' noe iyo ke' Yerusalem nyo' iyo dipecaro dinun.
44025021	Ja'e Paulus minta' ditahan dituam lo'e, jie, tam iyo cohe na' dipecaro le' Rajo Kaisar di Roma die. Mangko aku pun nahán iyo ditue, penantie kelorong nyo' ku ngogoe reng, nyuroh reng ngantare ke' Roma kei ngadap Rajo Kaisar," jie Gubernor Pestus begesah ke' Rajo Agripa.
44025022	Dah nyoe jie Agripa nyingka' Pestus, "Aku pun na' ku ningo reng nyoe," jie. "Ma'am," jie Pestus, "Nantie pagi ja', mun den na' ningoe," jie.
44025023	Jedi mátam. Pagi ponyoe Rajo Agripa ken Bernike mat manu ke' rumah gubernor, dikawal secaro agong le' pada' serededu yeng bepangkat tingie ken pada' pemimpin kota ge'em. Dah nyoe Gubernor Pestus nyuroh reng meyie Paulus kei ngadap sidoe dinyoe.
44025024	Lalu dah Paulus ngadap sidoe tei' Gubernor Pestus pun buka' omónge. Jedi jie Pestus, "O Rajo Agripa ken pada' deduwan yeng bekumpol ditue," jie Pestus. "Tue ne urange yeng jie sidoe iyo ca' diukum mati. A, pada' benso reng Yahudi dah manu ke' aku beyi' di Yerusalem beyi' ditue, muhún mampal ke' hal reng tue. Sidoe nomah ngendudoh reng tue, sampai bepangkas kayis ken reng tue noe sa' diidup kaliam, jie sidoe.
44025025	Pi dah ku nyelidike si aku mat jelas ken iyo mat cum kesalahe yeng patut iyo ca' diukum mati. A, sedang iyo pun minta' dipecaro le' rajo tona' di Roma nun. Mangko aku pun mutuse nyuroh iyo dipecaro dinunam.
44025026	Hale pailah yeng ca' ku tulis ke' tuwowe tona' dinun ke' hal reng tue? Go mat cum boktie yeng tepat. A, tue pun gopai ge' go ku meyie nyo' ngadap pada' deduwan. Terutamoe iyo ca' ngadap den, Rajo Agripaei. Gola' dah tona' ningoe ari tue sopai nawue do kesimpole to' ku tulis to' dikirum ke' sen dinun.
44025027	Go kaji ku nun mat noe patut na' ngirum reng yeng ditahan kei ngadap Rajo Kaisar cuwali do boktie yeng sah," jie Gubernor Pestus.
44026001	Lalu mátam. Dah nyoe jie Rajo Agripa nyingka' Paulus, "Bom, tue kelorong nyo' deri piya' kau die nyamut." Lalu Paulus pun morie sarat ken iyo na' buka' omónge, dah nyoe iyo mat nyamut pada' penomah pendudoh ke' hal direte.
44026002	"Tabe' walar ke' den Rajo Agripaei; ku na' buka' omóng," jie Paulus. "Jedi tue ku mat na' nyamut ke' hal penomah pendudoh reng Yahudi ke' aku nyeh. Aku pun mat meraso untong nar ken aku do kelorong nyamut ke' hal penomah pendudoh sidoe di adap den tue, Rajo Agripaei.
44026003	Go den pun dah jelas ke' hal selok belok adat peradat ken ke' hal pada' petengkar petingkis tona' reng Yahudi. Mangko ku muhún mampalam kiroe den na' den sabar ningo aku nyeh," jie Paulus.
44026004	"Jedi mátam. Kenaken si pada' reng Yahudi pun," jie Paulus, "mat dah jelas ken gewai ulah tingkah laku aku semeja' deri kebiya' ku mie pun, go deri kebiya' ku mie pun aku nan diyam ken pado benso diret kuam di Yerusalem.
44026005	Mat sidoam to' saksi ku, kira' sidoe na'e nye', go sidoe mat tawue dah deri nyomie pun ken gewai ulah ku mat patoham ken pada' pelator agama tona', sikit pun mat cum yeng ku langar, go aku mat reng Parisi.
44026006	-
44026007	Ku kin arap ken jenyi semayo Allah ke' akei' puyang tona' mie, samo po yeng diarap le' keduwo belas suku benso tona' reng Yahudi sampai ke' ari tue pun. Sedang keduwo belas suku benso tona' kin mat tetap arap ken Allah pasti nuntong jenyi Sen. Ngopai go sidoe pun mat patoham melayan Sen siyang malam pun, go sidoe pun arap ken jenyi Sen. Hale aku dipecaro ari tue tam arap nyoam, Rajoei. Ngat nyoam penomah pendudoh sidoe ke' hal aku nyeh, ya'am go aku mat pecayo ken Allah mat nyuroh reng mati bengki' idup agei'. Sukor beh noe reng Yahudi yeng ngendudoh aku!
44026008	Pi gopai beh go kaji deduwan Allah noe ken do nyuroh reng mati bengki' idup agei'? Mat paling enah aku sampai dipecaro reng ke' hal arap nyoe!
44026009	"Ja'e gei' nyomie si aku mat ponyoe jum kengkaji ku, deduwanei. Kaji ku nyomie aku mat ca' besemangát beabis-abise nyo' ku nentang ngelawan pada' reng yeng pecayo ken demo Yesus deri Nasaret .
44026010	Jedi mátam, gewai ku di Yerusalem mie aku mat dikuwaso le' pada' ketuwo pelayan dinun mie nyo' ku nangkap pada' engku Allah nyeh. Sidoe sampai dipenjero ku, malah ken paie ku mat nyentuju des sidoe dibunoh reng pun.
44026011	Pai noe dipempungah ku di pada' rumah semeyang, pai noe dipemana' ku gei' menghina ngeremeh demo Yesus kira' sidoe na'e nye', pai noe digogoe disarie ku sampai ke' deng kota jewoh pun to' ku mempungah sidoe, tam mat ngatam mereruwap ati ku ketiko nyoe," jie Paulus.
44026012	"Jedi mátam te'," jie Paulus. "Mat nyoam gewai ku mie ketiko ku bejelan ke' kota Damsik mie. Jedi ketiko nyoe aku mat dikuwaso diutus le' pada' ketuwo pelayan kei ku nangkap pada' reng pecayo di Damsik nyeh.
44026013	"Jedi des ku bejelan ke' Damsik nyeh tongah ari ada'-ada' tei' noe mererema' semorie perati ku do tampa' yeng manyah deri serugo, Rajoei. Tampa' nyeh paling nyaca', caca' deri tampa' mato ari pun, manyah ke' aku ken ke' pada' tamah ku ge'em.
44026014	Semuya' kami pun pam! tepesungkur, lalu aku do ningo suwaro yeng ngomóng ken aku lem paner Ibrani. Saulus, jie, gopai go kau nyensare mempungah aku? jie. Kau keedah nepok ayie di dulang, jie. Kau nyensare diret kauam nan nentang ngelawan tuwowe kau, jie.
44026015	"Jedi samut aku, Sopai beh den, Tuwowe? Samut Tuwowe tei', Aku Yesus, yeng nan kau pempungah, jie.
44026016	Bengki', bediriam kau, jie Yesus. Dingoam posan ku tue. Go aku nganyoe diret ku ke' kau pun, jie, go ku deri nyomiam dah mileh ngogoe kau to' pelayan aku, jie. Maksut aku gei' kau besaksi madah pai yeng dah diperati kau ke' hal aku ari tue, ken to' kau madah jum pai-pai yeng langko' dianyoe dipadah ku ke' kau dah nyoe gi.
44026017	Aku dah mileh kau deri semuya' benso, beyi' reng Yahudi beyi' reng noe Yahudi pun. Ku ngutus kau kei kau besaksi madahe ke' semuya' sidoe,
44026018	gei' sempayo mato sidoe tekoba', gei' sidoe bebeta' piker bebeli' deri sagam, manu ke' tampa'; a, gei' sidoe ningal kuwaso Pengelakar ken bebeli' ke' Allah die. Tuju maksut ku gei' sidoe pun pecayo ken aku, gei' sempayo doso sidoe dielon, ken sidoe dikawum ken pada' engku diret ku jum, jie Tuwowe nyingka' aku.
44026019	"Jedi mátam, Rajo Agripaei. Aku mat tuno'am ke' semuya' yeng dipadah le' Sen di lem pemantau ku yeng cayo deri serugo mie. Konai aku na' nentange?
44026020	Jedi pai pun yeng dipadah Sen ke' aku nyeh aku mat besaksi; yeng pertamoe di kota Damsik, dah nyoe di Yerusalem, dah nyoe di seruroh peloya' Yudea, a, dah nyoe ku madahe ke' reng noe Yahudi ge'em. Aku bepadah kei semuya' segenoe mat ca' bebeta' piker bebeli' ke' Allah die; ge'em ken sidoe ca' idup po yeng patut begi reng yeng dah bebeta' piker.
44026021	Nyoam yeng ku padah dinai-nai pun. Ngat tam nyoam go reng Yahudi nangkap aku di rumah kediyam Allah mie, sampai na' munoh aku.
44026022	Pi aku mat nan serarat ditulong diberansang le' diret Allaham, sampai ke' ari tue pun, mangko ku bediri besaksi di adap deduwan bosai kocit tuwo biya' pun. A, Kei' Musa ken pada' penijum layin mie kin do bepadah yeng langko' na' tejedi. A, yeng ku padah pun ngatam yeng dipadah le' desiyan mie, noe ku ngurang, noe ku namah.
44026023	Go jie pada' penijum mie Kristus, penulong yeng dijenyi le' Allah mat ca' ngerudu kesensare, dah nyoe ca' bengki' idup agei'. Iyo mat Pengulu pada' reng layin yeng langko' bengki' idup agei' jum. Mat tam iyo bengki' idup agei' nyeh mangko iyo mampu madah agah panci yeng meyie tampa', beyi' ke' benso diret beyi' ke' reng noe Yahudi pun. Nyoam yeng nan dipadah aku jum, na' po yeng dipadah le' pada' penijum mie," jie Paulus.
44026024	Jedi ketengah Paulus gei' ngomóng nyamut pada' penomah pendudoh nyeh temosie Gubernor Pestus nyerokang samel mera'. "Kau tue ngerebecau dah, dingo ku, Paulusei," jie. "Dah gilo kau tue tam kebenya' pengentawu kepanai kau nyeh," jie Pestus.
44026025	Pie samut Paulus, "Noe, noe tam ku gilo peh, Pa' Gubernor yeng ku hormátei," jie. "Yeng ku padah tue mat-mátam. Mat tanai tenángam pemiker ku," jie Paulus.
44026026	"Semuya' yeng ku padah yeng tejedi nyomie mat maloam; noe iyo betetapo' peh, mat tampa' bedemar terang sesuloh. A, Rajo Agripa pun," jie Paulus, "mat tawu sen ke' hal tue, noe ken noe didingo sen, engo ku. Mangko ku bereni ngomóng terus terang potue ken sen."
44026027	Dah nyoe jie Paulus, "O Rajo Agripa," jie, "den pecayo noei ken yeng dipadah le' pada' penijum? Engo ku mat pecayo den," jie Paulus.
44026028	"Ah," jie Rajo Agripa, "lokas nar kau na' nyuroh aku menjedi reng Kristen," jie.
44026029	"Lamat lokas pun kiroe," jie Paulus, "noe iyo ngat den tuam, pie semuya' segeno yeng ningo aku ari tue pun kiroe mat na'e nunoe na' po aku jum," jie, "cuwali ja' nang na' sampai dipasong po aku tue," jie Paulus. "Nyoam doa ku ke' Sen," jie Paulus.
44026030	Jedi mátam. Dah nyoe Rajo Agripa bengki' bediri, lalu gubernor ken Bernike ken pada' reng layin yeng ngadap dinyoe pun bediri jum, lalu pamusam.
44026031	Jedi dah pamus keluwar tei' sidoe bekengkomong ngomóng ke' hal Paulus. Jie sidoe, "Mat cum kesalah reng tue; sa' beh na' diukum mati; kenaken dipenjero pun noe patutam," jie sidoe.
44026032	Lalu jie Rajo Agripa nyingka' Pestus, "Kira' iyo noe telampoh dah minta' dipecaro le' Rajo Kaisar si," jie, "reng nyoe tawu dipelopasam," jie Agripa.
44027001	Jedi mátam. Dah nyoe diputus reng ken kami ca' nayi' kapal layar yeng nuju ke' Roma di nenggeri Italia. Lalu Paulus ken beberopai ko' reng layin yeng samo ditahan nyeh diserah ke' kapten yeng demoe Yulius. Yulius tei' bepangkat tingie di kelompok tentara Rajo Kaisar. Jedi Paulus sidoe mat diserah ke' iyo.
44027002	Dah nyoe kami Paulus nayi' kapal layar yeng berue detang deri kota Adramitium, yeng cagar na' singah menyingah di pada' kota di pinger lawut di propinsi Asia. Jedi mátam, dah nayi' kapal layar nyeh kami pun mat belayaram. Kami ditamah jum le' Aristarkus, reng deri kota Tesalonika di propinsi Makedonia.
44027003	Jedi dah nayi' kapal layar tei' dah pagi ponyoe detang ke' kota Sidon. Jedi Kapten Yulius pun paling panci atie ken Paulus, lalu di Sidon nyeh iyo ngijin Paulus turun ke' derat nyo' manu ke' pada' kabane dinyoe, nyo' sidoe nyukup keperelue.
44027004	Jedi dah nyoe belayar agei'am kami. Pie temosie ditempoh angín deri adap, mangko kami belayar ca' belelinong nyusor piya' kanán pulau Siprus.
44027005	Dah lopas pulau Siprus nyeh kami belayar di penenongah lawut yeng soma' daerah Kelikia ken Pampilia. Dah nyoe kami detang ke' kota Mira di daerah Likia.
44027006	Di Mira tei' Yulius nomu kapal layar deri kota Aleksandria yeng cagar na' belayar ke' nenggeri Italia. Mangko iyo ngaleh kami ke' kapal nyoe.
44027007	Jedi mátam. Dah nyoe belayar agei'am kami beropai ari, pie kuyutam. Mat belelah bejoreh detang ke' soma' kota Nidus pun, tam nan tempoh le' angín yeng noe tentu. Dah nyoe ngaso noe mampu ngelawan angín nyeh lalu tepakso kami nyasar ke' kiboe pulau Kreta ngelalu soma' kota Salmone.
44027008	Kami belayar nyusur pantai nyem, mat belelah bejoreham pejelan kami. Lamat belamat detang ke' kota di pinger pantai yeng demoe Pelaboh Panci, soma' kota Lasea.
44027009	Dah detang ke' Pelaboh Panci nyeh mat dah lamat dah kami dah belayar, pie pejelan ke' Roma si gei' suba'am. Ari Raya Pendamai pun dah lampau dah; maksute kin dah behayo dah na' belayar, pelintang angín nan kuwat dah. Mangko Paulus pun nonga' sidoe noe sa' melaju pejelane.
44027010	Jedi jie Paulus nyingka' sidoe, "Mun lem pengaji aku si tona' mat behayo, deduwanei, mun ngeresudu' ngelaju pejelan tona'. Pasti benya' deri tona' yeng bemati belosi beronso bemalo, sa'am go berang rega' ken kapal tue pun," jie.
44027011	Pie Kapten Yulius tei' ngei'e ningo Paulus, cohe ningo jeragan ken kapten kapal nyeh.
44027012	Nyuroh sidoe ngei' ningo nyeh go kota nyoe mat noe panci nyo' kapal belinong des munsim colap, mangko sidoe benya' nyeh mat mutuse ken sidoe manseh na' belayaram deri nyoe. Kaji sidoe senoe-noe na' detang ke' kota Peniks, yeng di pantai pulau Kreta. Go kota Peniks kin do pelabohe yeng bepelinong kiboe kanán pun, mat amánam dinyoe. Mangko kaji sidoe mun dah detang ke' Peniks nyeh berue mat renán dinyoam seukor munsim colap nyeh.
44027013	Jedi mátam. Dah nyoe siyut jie angín selatan asauam. Mangko jie sidoe, "Ha, can, tue mat cuco' ken rencana diret," jie. Lalu bosi penamat kapal nyeh mat diangki' sidoe, lalu kami pun belayaram soma' pantai Kreta, nuju ke' Peniks.
44027014	Pie noe dam lamat belayar tei' temosie ditempoh buwowe yeng paling ontap, yeng didemo reng angín timor lawut. Ngatam pengontape nempoh kapal kami deri derat,
44027015	sampai tekobusam kapal. Mat noe mampu ngelawan buwowe nyeh te', mangko kami mat nyeraham biyar kapal nyeh dibeyie le' buwowe pun.
44027016	-
44027017	Jedi ketiko kapal kami tesasar dibeyie le' buwowe ponyoe kami ngelalu pulau Kauda, piya' ke' arong selinong kit deri angín. Dinyoe kami mampu nari' perawu yeng ditamat di kemudi kapal nyeh; dah ditari' tei' perawu nyeh diangki', diongkah ke' lem kapal nyeh, pie mat belelah bejoreham ngenggewaie. Dah perawu ditari' diongkah lem kapal nyeh tei' lalu kapal nyeh dikukoh seukor kemampu sidoe, dikerekatue dikobate ken tali melintang melujor. Dah nyoe kaji sidoe gola' kapal nyeh dibeyie buwowe kaloe sampai terumpa' ke' betu di Tolo' Sirtis. Mangko pada' bonáng layar nyeh diturun le' sidoe gei' abar kit, dah nyoe kapal pun mat dibeyie le' buwowe nyem.
44027018	Gelebar gelebur gelumang lawut, sampai kapal pun belungang belengi' dibeyie le' buwowe, mangko pagi ponyoe sidoe betongai muwáng pada' berang rega' yeng do lem kapal nyeh ke' lem lawut, kei kapal nyeh angal kit.
44027019	Dah lusoe ponyoe sampai pada' alat-alat kapal pun dibuwange jum ke' lawut go kapal nyeh dah na' karam dah, kaji sidoe.
44027020	Pai-pai ari pelamate mat noe awas mato ari ken bintang pun; mat ngatam ujan buwowe nyeh yeng noe berenti-renti. Sampai pengabise kaji kami mat cumam arap kami na' selamát.
44027021	Jedi mátam. Kami mat dah lamat dah noe makan pun. Lalu Paulus pun bediri di adap pada' kami di kapal nyeh. Lalu jie Paulus, "Kaban kerabat ku," jie, "kira' deduwan na' ningo jie aku mie tentu tona' noe besusah payah beluwang berugi potue," jie Paulus, "go kin jie aku nyomie tona' noe sa' berangkat deri Kreta," jie Paulus.
44027022	Pi tue," jie Paulus, "deduwan ca' tenángam ati, go siko' pun cum deri tona' yeng cagar losi, cuwali kapal tue gi.
44027023	Go semalam," jie Paulus, "doam melekat manu ke' aku; iyo mat diutus le' Allah Tuwowe ku yeng ku somah.
44027024	Jedi melekat nyeh mat do bepadah ke' aku, ken aku noe sa' gola', go aku langko' selamát, jie, go aku kin manseh ca' manu ngadap Rajo Kaisar di Roma nun. A, sekurang aku, jie melekat, semuya' tamah ku di kapal tue pun jie langko' selamát jum, nuntong doa ku ke' Sen, jie melekat.
44027025	Mangko deri nyoe," jie Paulus, "mat ca' tenángam ati deduwanei, go aku mat pecayo ku ken Allah pasti nuntong pai yeng dipadah le' melekat semalam," jie Paulus.
44027026	"Engkasam yeng langko' tejedi," jie Paulus, "kapal tona' langko' kanas di sebuwah pulau," jie.
44027027	Lalu mátam. Dah empat belas ari dah kami dibeyie le' buwowe, bererapong di lawut Adria. Jedi dah tongah malam ponyoe kaji pada' kuli kapal nyeh kapal nyeh dah nuju soma' ke' derat dah.
44027028	Mangko sidoe ngukor pendelam ayie ken tali pendugo; peratie duwo puloh kayo' longán dam pendelame. Lalu dah soma' kit ke' derat nyeh diukor agei' peratie tingal limo belas kayo' longán dam pendelame.
44027029	Jedi ngaso kin tuwor ayie nyeh, sidoe ngorie gola' kapal nyeh terumpa' ke' pada' betu kalas kaloe, mangko dilabohe empat tie bosi penamat deri kemudi kapal nyeh, gei' susut kit. Mat kamoh iroham pada' sidoe, sedang ari pun gei' malam; kaji sidoe nun kiroe na'e ari copat siyang.
44027030	Jedi ngaso ponyoe pada' kuli kapal pun na' rari ningal kapal nyeh, lalu sidoe nurun perawu nyeh deri kapal nyeh ke' lawut, puro-puro seolah-olah sidoe na' memanci pada' bosi penamat di luwan kapal nyeh.
44027031	Pie dah nyoe Paulus bepadah ke' Yulius ken pada' serededue. Jie Paulus, "Sidoe kuli kapal nyeh ca' renán di kapal tue, nang na' sidoe rari," jie Paulus. "Mun sidoe rari si deduwan pun behayo," jie.
44027032	Mangko pada' serededu nyeh notas pada' tali penamat perawu nyeh, lalu perawu nyeh mat dilopas ming ke' tongah lawut gei' kuli kapal nyeh noe tawu na' rari.
44027033	Jedi mátam. Penantie ari siyang nyeh Paulus ngaja' pada' kami di kapal nyeh makan. "Semuya' segeno deduwan," jie Paulus,"tue dah empat belas ari dah deduwan nan serarat kamoh miyoham, makan opai pun cum.
44027034	Jedi tue ku muhún mampalam ke' deduwan, gei' sempayo deduwan makanam lo'e gei' peraso tona' jogar kaloe, go semuya' segeno tona' mat selamátam kaloe, siko' pun cum yeng cecer berayan," jie Paulus.
44027035	Jedi dah ngomóng ponyoe dah nyoe diamie le' Paulus roti, lalu iyo besukor beterimoe kaseh ke' Allah di adap kami, lalu dipocahe rotie, disegoe; (na' ngaja' kami makan jum)*.
44027036	Dah nyoe pada' kami di kapal nyeh mat tenáng kit, lalu kami pun makan jum.
44027037	A, pemenya' semuya' kami di lem kapal nyeh duwo ratus tujoh puloh nam ko'.
44027038	Jedi dah bekonyáng-konyáng makan nyeh dah nyoe pada' karah genum yeng gei' do lem kapal nyeh dipebuwang reng jum ke' lem lawut, gei' sempayo kapal nyeh angal kit.
44027039	Tumas dah bukoe tampa' nyeh mat awasam ken derat, pie kuli kapal nyeh noe tekenale ken tentanah daerah nailah. Pie perati do tolo' kocit yeng dilinong pantai, lalu kaji sidoe mun mampu, kapal nyeh na' dituju ke' derat nyoe.
44027040	Mangko pada' bosi penamat kapal nyeh ditotase, diadue di lem lawut nyem. Samel pada' bosi penamat ditotas tei' pada' tali kemudie nyeh ditonor le' sidoe gei' sidoe mampu ngemudi kapal. Dah nyoe bonáng layar piya' ke' luwane dikonoe dipasang le' sidoe, gei' kapal nyeh dibeyie le' angín nuju ke' derat.
44027041	Pie dah kapal dituju ke' derat tei' temosie piya' ke' luwan kapal nyeh kanas tam paser, lalu nolehe begerak. Piya' ke' kemudie remók rencam dibantai le' gelumang bosai.
44027042	Jedi ngaso remók rencam tei' kaji pada' serededu nyeh pada' reng tahan ca' dibunoh ja', gei' sidoe noe rari ke' derat nun.
44027043	Pie ditonga' le' Yulius, go iyo mat na' nulong Paulus. Lalu jie Yulius berang yeng uleh kedonáng, jie, ca' ngelumpat ke' lawut dolu, nuju ke' derat.
44027044	Ken yeng noleh kedonáng, jie Yulius, ca' bepelampong ja' ken pada' papan ken pada' kepocah kapal, jie. Lalu mátam, semuya' segenoe pun mat selamát detang ke' derat, siko' pun cum yeng cecer berayan.
44028001	Jedi mátam. Dah selamát detang ke' derat nyeh lalu kami dipadah le' reng dinyoe ken derat nyeh tei' Pulau Malta, demoe.
44028002	Reng yeng diyam dinyoe mat paling panciam ken kami. Sidoe nyamut semuya' kami ken secaro panciam, ken sidoe nugoh api di pantai, go ari pun dah ujan, mat colapam tuboh kami.
44028003	Dah nyoe Paulus pun ngerubut ngogoe ranting kayu. Jedi dah kayue na' ditugohe ke' lem api nyeh tei' lalu ngaso tam angát nyeh temosi pamus ular, lalu dok! manto' jeri Paulus, sampai likat begentong ke' jerie.
44028004	Jedi dah pada' reng Malta merati ular tegegeníng di jeri Paulus nyeh lalu jie sidoe nyingka' betore, "Pasti reng tue pemunoh," jie. "Tam kepa' pun iyo lopas deri lawut tadie pie iyo manseh disumpah antu duwato," jie sidoe Malta.
44028005	Pie Paulus si dikibare nyem ular di jeri nyeh te' ke' lem api, noe diidape peh.
44028006	Reng Malta tei' tungu ketungu, nelomát, kaji sidoe pasti bongka'ei tubohe kaloe, atau pun tang ke' bap! ponyoamei, kajie. Pie tungu ketungu meratie ponyoe mat cum celo belengoe. Lalu berubah pengaji sidoe. "Eh," jie sidoe, "reng tue duwato engo ku", jie.
44028007	Jedi di soma' arong kami detang ke' derat nyeh di nyoe do tanah luwah engku gubernor pulau nyoe. Demo gubernor tei' Publius. Iyo nampan nerimoe kami paling panci; iyo ngelayan ngeladen kami sebuwar atie. Tigo ari pelamat kami numpang di rumahe.
44028008	Jedi ketiko kami di rumahe tei', poe apa'e domám, ken bicoe temiro, mat noe bengki'-bengki' nyem. Jedi ningo apa' gubernor saki' nyeh lalu Paulus pun nyongo'e, lalu ngendoae, nyampang jerie ke' tubohe, lalu penyaki'e pun mat na'e beyi'.
44028009	Jedi dah apa' Publius dipebeyi' ponyoe lalu pada' reng layin di pulau nyoe yeng saki' poníng rodang rungue nyeh detang jum, lalu dipebeyi'am jum.
44028010	Ngaso ponyoe sidoe mat kin ngehormát ngerogo kami. Lamat belamat dah kami na' ningal pulau nyoe semuya' keperelu bokal sangu kami di jelan nyeh mat diajen diunyo' le' sidoe.
44028011	Jedi dah tigo bulan kami di Malta nyeh dah nyoe kami pun nayi' kapal layar yeng layin, na' berangkat belayar nuju ke' Italia. Kapal tei' asale detang deri kota Aleksandria, ja'e go gei' munsim colap nyeh iyo betungu jum di Malta. To' lamang kapal tei' do gemar patong duwato yeng bekomar, demoe Kastor ken Poluks.
44028012	Jedi mátam te'. Dah belayar deri Malta tei' dah nyoe kami singah di kota Sirakus; lalu bemalam tigo malam dinyoe.
44028013	Dah nyoe berangkat agei' belayar nyusor pantai sampai ke' kota Regium. Dah seari di Regium tei' lalu do angín selatan, mangko kami belayar agei'am ngelaju pejelan kami. A, dah lusoe ponyoe si kami detang ke' kota Puteoli.
44028014	Di Puteoli kami betomu ken pada' menyadie yeng seimán, lalu kami diunang diamie le' sidoe kei diyam bekumpol ken sidoe tujoh malam pelamate. Dah nyoe turun agei'am deri Puteoli nuju ke' Roma.
44028015	Jedi bolum kami detang ke' Roma ponyoe poe menyadie yeng seimán di Roma kedingoe ken agah kami dah na' detang, lalu kami dialu le' sidoe. Do separoe nyeh yeng ngagau ke' Pasar Apius, a, ken do jum yeng ngagau ke' kampong Pengináp Tigo. Mat jewoham sidoe detang na' nyamut ngaban kami. Jedi dah betomu ken pada' sidoe nyeh Paulus pun besukor beterimoe kaseh ke' Allah; mat teberansangam atie dah merati pada' kabane dinyoe.
44028016	Jedi dah detang ke' kota Roma nyeh Paulus diijin diyam di luwar, noe di rumah penjero peh, pie manseh dikawal dijego le' serededu siko' .
44028017	Jedi mátam. Dah tigo ari ponyoe di Roma tei' dah nyoe Paulus ngunang ngamel pada' pemimpin reng Yahudi dinyoe nyo' bekumpol ken iyo. Jedi dah bekumpol tei' dah nyoe Paulus ngomóng ken sidoe. "Pada' waris wala' kawum kerabat ku," jie Paulus. "Nyamán deduwan tawu ke' hal aku nyeh," jie, "go ku si mat cum kesalah ku teradap benso tona', cumam ku ngelangar adat peradat akei' puyang tona'. Pi numo' pun cum kesalah ku," jie, "aku manseh ditangkap di Yerusalem mie, lalu diserah ke' reng Roma.
44028018	Dah ku dipecaro le' reng Roma si sidoe na' ngelopas aku, go mat cum kesalah ku yeng ca' diukum mati so ku.
44028019	Pie go reng Yahudi dinun si manseh ngemoran na' ngukum aku, mangko tam cum jelan layin aku tepakso minta' dipecaro le' Rajo Kaisar die. Ja'e nyoe pun nyo' aku nyamut penomah pendudoh reng ke' hal aku, kamei, noe go ku na' nyalah kawum kerabat ku di adap rajo peh.
44028020	Mangko ku minta' na' betomu na' ngomóng ken kam," jie Paulus, "nyo' ku ngenjelas ke' hal tue. Go mat tam jenyi semayo Allah yeng diarap tona' Israelam mangko aku sampai ditangkap dipasong potue," jie Paulus.
44028021	Lalu samut pada' pemimpin tei', "Kami si cum nerimoe surat pai-pai pun deri Yudea ke' hal kau," jie. "A, ken pada' kaban kerabat tona' yeng detang tomus deri nun pun," jie, "cum yeng meyie abar ke' hal kau, mat cumam panere yeng jat ke' hal kau," jie sidoe.
44028022	"Ja'e tue," jie sidoe, "kami ingín na' ningo deri kau ke' hal kepecayo kau, go agah awoh ke' hal pengajar tue si mat nan diomel nan dicelo reng nyem dinai-nai pun," jie sidoe.
44028023	Dah nyoe sidoe mat nentu ari nyo' Paulus ngomóng ken sidoe ke' hal nyoe. Jedi dah pas ari yeng ditentu nyeh mat benya'am pada' sidoe Yahudi yeng manu ke' rumah yeng ditumpang Paulus. Lalu deri bekolam sampai ke' malam Paulus mat madah ngenjelas ke' sidoe ke' hal kepecayoe. Mat beari-ariam Paulus madah yeng mat, besaksi ke' hal des Allah disomah kei rajo. Tuju maksute tei' iyo na' nyuroh sidoe pecayo ken Yesus tam penjelas Paulus deri ukum Musa ken pada' kitap penijum layin.
44028024	Jedi separoe si dah ningo omóng Paulus nyeh pengabise kajie mátam yeng dipadah le' Paulus, pie separoe si manseh ngei'e pecayo.
44028025	Lalu beseliseham sidoe pun bepulang-pulang. Pie sebolum sidoe bepulang-pulang nyeh doam omóng pengudah Paulus ke' sidoe. Jedi jie Paulus, "Mat-mátam yeng dipadah le' Roh Allah ke' akei' puyang deduwan mie ngelalu penijum Yesaya," jie Paulus. "Go kin jie Sen nyingka' Yesaya mie bungi potue,
44028026	Kau ca' manu ke' reng Israel tue, madahe ken sidoe numo' pun langko' serarat ningo, pie tarah ke' noe tawu ken retie. Numo' pun sidoe serarat merati, pie tarah ke' noe tekalimáte.
44028027	Go ati benso sidoe tue mat paling tupal, kelinange semendingau modas-modasam, matoe dipempojame. Kira' sidoe awas ken ningo si gola' na'e sidoe bebeta' piker bebeli' ke' aku, nyo' aku membeyi'e, jie Allah lem kitap Yesaya." (Yesaya 6:9-10)
44028028	Lalu jie Paulus nyamong panere, "Dingo beh deduwan, nyamán deduwan tawu," jie. "Jedi entam caro Sen nulong nyelamát mensiyo ditula' deduwan, mangko Sen nyuroh ca' dipadah ke' reng noe Yahudi die. Reng noe Yahudi si na'e ye' ningoe," jie Paulus. [
44028029	A, dah ningo omóng Paulus bungi nyoe tei' pada' reng Yahudi pun mat bepulang-pulangam, teger beruning bepempaham pado sidoe.]
44028030	Jedi mátam. Dah nyoe Paulus mat diyam di Roma duwo tawun pelamate, di rumah yeng disewo direte. Iyo mat ayahe nerimoe sopai pun yeng detang manu ke' iyo dinyoe.
44028031	Ge'em mat cum reng ngidah iyo ngajar. Mat bebasam iyo teger madah ke' hal des Allah disomah kei rajo, ken ngajar ke' hal Yesus Kristus Tuwowe diret.
45001001	surat tue deri aku Paulus, ulun amo Kristus Yesus. Allah dah ngunang ngamie aku kei menjedi pelantar posan Sen, dah nyoe aku diajen Sen kei mutu madah agah panci Sen nyem.
45001002	Agah panci tue dah dijenyi Sen dah deri nyomiam ngelalu pada' penijum Sen, yeng nulise di lem kitap suci Sen.
45001003	Jedi agah panci tue mat agah ke' hal ana' Sen. Mun diitong-itong secaro mensiyo si iyo mat diado le' buboh ampeh Rajo Daud.
45001004	A, ke' hal iyo mat Allah yeng panting suci pun nyoe dinyato secaro kuwaso ketiko iyo bengki' idup agei'. Nyoam boktie ken Yesus Kristus Tuwowe diret nyeh mat Ana' Allah.
45001005	Ngelalu Yesus Kristusam kami nerimoe pengunyo' pengaseh Sen nyo' kami menjedi pelantar posan Sen, kei madah posan Sen ke' semuya' benso mensiyo, sempayo mensiyo pecayo ken tuno' taalo' ke' Sen. Maksute kei ngat demo Yesusam yeng dipugi dihormát reng!
45001006	A, "semuya' benso" nyeh ngawum jum kam di Roma tue, yeng diunang diamie nyo' menjedi engku Yesus Kristus.
45001007	Mangko ku nulis surat tue ke' semuya' kam di kota Roma tue yeng dikaseh le' Allah, yeng diunang diamie Sen kei menjedi engku diret Sénam. Salam deri aku berekat dolat ken damai deri Allah Apa' ken Yesus Kristus Tuwowe diret.
45001008	A, bolum ku nulis ke' hal bukan si aku na' madah ke' kam ken aku mat besukor beterimoe kaseh ke' Allah ngelalu Yesus Kristus nyo' semuya' kam, go gesah ke' hal kam dah pecayo si dah gempar dah dinai-nai pun!
45001009	-
45001010	Aku noe luput nan bedoa nyo' kam; nan nyimpat kam lem doa ku. Aku ngelayan Allah seputeh ati sebeníng derah madah agah panci ke' hal Ana' Sen; ha, diret Sénam kei saksi pendukong ku ken aku pun nan serarat bedoa to' kam. Aku dah lamat dah ingín na' ngenjongo' kam di Roma, mangko ku bedoa minta' tulong Sen, gola' pai nawue Sen ngijin pun mat diret Sénam yeng ngoba' alor jelan kei aku ngenjongo' kam terip tue.
45001011	Go aku ingín nar na' betomu muko ken kam ditue, sempayo aku mampu ngembegi pengunyo' pengaseh deri Roh Allah ke' kam, kei kam betamah kuwat.
45001012	A, aku pun na' ditulong le' kam jum. Maksute diret samo tulong menulong, kei samo-samo betamah kuwat entam kepecayo diret.
45001013	Kenaken si aku dah erat dah beanang-anang na' ngenjongo' pada' kam menyadie ku seimánei, pie go nan do alange. Kona' ati ku si na' bekerejo di Roma tue jum, sempayo do asel gewai ku di Roma tue na' po dah do asel gewai ku di antaro pada' reng noe Yahudi yeng layin pun.
45001014	Go aku mat keedah reng yeng berutang, pie utang ku ya'am aku ca' madah agah panci ke' semuya' mensiyo, beyi' ke' reng di kota*, beyi' pun ke' reng di ulu, beyi' ke' reng yeng sekolah tingie beyi' pun ke' reng noe sekolah.
45001015	Nyoam go aku ngemoran nar na' madah agah panci ke' pada' kam di Roma tue jum.
45001016	Aku mat yakin nar madah agah panci, go agah panci tue mat kuwaso Allah kei nulong nyelamát semuya' reng yeng pecayo, beyi' deri reng Yahudi yeng pertamo ningoe* sampai ke' pada' reng noe Yahudi pun.
45001017	Go mat agah panci tuam yeng nganyoe madah ke' diret caro diret mampu diputus Allah bujor benar. Caroe tei' caro pecayo nyem, deri epun sampai ke' ujong pun, cum caro layin. Nyoe pun dah ditulis dah di lem Kitap Allah mie, yeng bungie potue: Reng yeng diputus Allah bujor benar idup caro pecayo nyem. (Habakuk 2:4)
45001018	Jedi mátam. (Mat penting nar semuya' mensiyo ca' ningo agah panci.) Go Allah yeng merentah deri serugo dah nganyoe ngenyato kegodie Sen tam pada' kebeyat jat mensiyo yeng kehe nyomah ke' Allah. Mat diukum Sen. Pengajar yeng mat ke' hal Allah pun cum asel lem ati mensiyo tam diepang-epang dosoe.
45001019	Kira' mensiyo ingín na' tawu yeng mat ke' hal Allah si kenaken dah nyato dah, go dah dianyoe ke' sidoe le' diret Allaham.
45001020	Go numo' pun Allah noe diketawu mensiyo, pie tingkah laku Sen mat nyato nar deri asal mulo nyomie entam pada' semuya' jolu yeng dipulah Sen. Mensiyo si jelas tawu ken Allah mat do, ken Sen rajo kuwaso, go merati pada' jolu yeng dipulah le' Sen. Konai na' nyangkale?*
45001021	Mangko mensiyo mat diukum, go sungoh pun dah tawu ken Allah mat do, pie mensiyo bolei' nyomah ke' Sen, bolei'e ngangkue ken mat Sénam yeng Allah. Sidoe cum itonge na' besukor beterimoe kaseh ke' Sen. Kebelike ati pemiker sidoe kapat ding tam sidoe nekat ke' jolu yeng noe mat. Kepepanyange ati sidoe budu nyeh menjedi bokue, noe tawu dah ken yeng mat.
45001022	Sidoe madah direte paling pintar, teruhale pengaji sidoe mat tukue budu.
45001023	Sampai Allah yeng rajo agong, yeng noe tawu mati, ditingale le' sidoe, malah ken paie disamie sidoe ken gemar beyang jolu yeng dipulahe, benso gemar beyang na' po mensiyo yeng tawu mali' buro', pai noe na' po burong, na' po binatang bekaki empat, na' po pada' binatang ngengkerayap, ento' disomahe.
45001024	-
45001025	Sidoe nyamie yeng mat ke' hal Allah ken jolu yeng noe mat. Sidoe ayah nyomah melayan jolu yeng dipulah Sen, deripado nyomah ke' diret Sen yeng mulah semuya' jolu. Teruhal diret Sénam yeng patut dihormát dipugi seora'-ora'eam. Amin. Mangko entam gewai sidoe budu ponyoe Allah pun mat nyerah sidoe kei sidoe mempungah direte. Diret sidoam yeng ngotor ngencemar tuboh direte siko' ken betore, bekeragam paling jat nunoe keingín ati sidoe. Nyoam caro Allah ngukume.
45001026	Sen mat nyerah sidoe kei sidoe nunoe keingín atie yeng ngemalu direte nyeh. Lalu secaro mensiyo yeng patut nyeh diubah digenti sidoe, sampai reng betinoe pun ngei'e dah tidor seguring ken lelaki, pie ngeroyal betinoe pado betinoe.
45001027	Ponyoe jum reng lelaki. Sidoe bolei'e tidor seguring ken betinoe po yeng patut begi lelaki, malah ken paie atie nan getal na' ngeroyal lelaki pado lelaki. Paling ngemalu gewai sidoe lelaki pado lelaki. Gewai sidoe tokoh nyoe ngerusa' ngerenoh direte. Pie nyoe pun ukum yeng setimpal go sidoe nyelimpang deri jelan yeng mat.
45001028	Kaji sidoe tei' sidoe noe perelu ken Allah,* mangko Allah pun nyerah sidoe ke' ukume yeng patut, sampai pengaji sidoe ampoe buwau nyem. Entam pengajie ponyoe mangko pada' kelakue pun nan noe alap nyem.
45001029	Kelaku sidoe nan serarat jat bangam, bemacam bejenis beneko reno keragame yeng jat, yeng noe mat, yeng noe senunoh. Atie berubah menjedi jat, sampai sidoe ngentageh ken gewai jat nyem. Sidoe nan serarat tamá' goma' nyem. Nan dengki mendengki, gela' munoh, noe koloe damai, gela' nipu ngendeyo, nan serarat isin ken betor. Sidoe gela' maner ngendongéng,
45001030	gela' mempulah betor, sie ken Allah, somong bongko', kememuwa', panai ngogoe caro bedoso, ngei'e tuno' taalo' ke' ino' apa'e.
45001031	Sidoe tupal budu, nan mungker jenyie, cum itonge kaseh ken sopai pun, nan serarat kejam.
45001032	Kenaken si sidoe dah jelas ken ukum Allah yeng madah ken reng yeng bekeragam ponyoe patut diukum mati. Sungoh pun jelas pie sidoe manseh ngeresudu' nyem bekeragam ponyoe, malah ken paie ayahe mun betore na' nunoe keragame ponyoe jum. Mat ponyoam gewai ulah tingkah laku reng yeng bolei'e nyomah ke' Allah.
45002001	(A, gola' gei' do reng yeng na' becencugeh ken aku ke' hal tue, yeng kajie iyo noe na' po reng layin. O, jie, patutam mun reng tokoh nyoe diukum, go gewai sidoe mat paling jat; pie noe ken gewai kami tokoh nyoe. Pie ku nyamut kam potue.) Biyar kam sopai-sopai pun pie kam mat noe mampu nyangkal doso kam jum. Mun kam ngangap ken betor ca' diukum tam gewaie yeng jat, mangko dinyoam kam mutuse ken kam ca' diukum jum. Go gewai kam pun samoam kejate.
45002002	Diret kin dah tawu dah ken sopai ja' yeng bekeragam tokoh nyoe pasti diukum Allah. Ukum Sen ukum yeng mat, noe beurang bediret.
45002003	Mangko jie ku noe ken kam telopas deri ukum Sen! Noe ken Allah ngukum reng layin pie ngelopas kam. Go gewai kam pun samo jat ken gewai betor yeng jie kam nyeh patut ca' diukum.
45002004	Kaji kam si Allah paling kaseh, paling sabar, noe ken Sen na' ngukum kam. Lalu kam ngelangar posan payit Sen. Pie pengaji ponyoe salah nar! Mat die Allah kaseh, pie kam noe menduli tuju kaseh Sen. Go maksut kaseh Sen pun noe iyo go na' ngadu kam bedoso peh, pie kei nyuroh kam bebeta' piker.
45002005	Pie kam si kebelike. Kam noe menduli kaseh Allah, keh kam bebeta' piker. Mangko ukum kam pasti do, setimpal ken ati kam yeng ngei' berubah. Ukum kam ditanor dikumpol nyo' kam, manu ke' Ari Kiyamát gi, des ari Allah langko' ngukum semuya' mensiyo yeng bedoso. Ari nyoe langko' nyato nar caro Allah ngukum reng ken caro yeng mat.
45002006	Go Sen cagar na' melas tiyap ko' mensiyo setimpal ken kelakue.
45002007	Do mensiyo yeng ingín diterimoe le' Allah; sidoe ingín buleh keagong yeng tan, ingín dihormát le' Allah, ingín idup seora'-ora'eam ken Sen. Mangko sidoe mutu ngelaku yeng panci. Reng tokoh nyoe si mat langko' diunyo' Allah keidup yeng cum berudu mati.
45002008	Pie do jum reng yeng nan mementing direte, bolei'e ningo yeng mat, nan nunoe yeng jat nyem. Reng tokoh nyoe si pasti diukum Allah caro kejam nar; paling borat ukume.
45002009	Paling saki' joreh susah sontokam senika' mensiyo yeng bekeragam jat, semingkin reng Yahudi, lalu ke' reng noe Yahudi pun.
45002010	Pie reng yeng gewaie panci si tenáng amánam, dihormát, diagong, semingkin reng Yahudi, lalu ke' reng noe Yahudi pun ponyoe jum.
45002011	Go Allah noe pileh bulu, noe beurang bediret. (Jedi mátam. Doso sopai pun mat diukum Allah, beyi' doso reng noe Yahudi, beyi' doso reng Yahudi pun. Pie yeng langko' dituntut didewo ke' tiyap mensiyo mat belayin-layin.)
45002012	Reng yeng di luwar gentang yeng noe tawu ken ukum Musa si manseh bedoso, diukum mati, pie ukume noe tekayi' ke' ukum Musa. A, reng Yahudi yeng tawu ken ukum Musa nyeh dituntut diukum tam iyo ngelangar ukum Musa.
45002013	Go mun reng na' arap ken ukum Musa si noe ken cukup ngat ningoe nyem. Noe iyo reng yeng ningo ukum Musa peh yeng diputus Allah bujor benar, pie ca' reng yeng tuno' ke' semuya' ukum nyoe, yeng noe ngelangare. Reng nyoam yeng diputus Allah bujor benar, noe diukum Sen. Pie mun dilangare mat diukum Sen.
45002014	Nyoe ke' hal reng Yahudi. Jedi ke' hal reng noe Yahudi diukum mati si potue ne. Mat die sidoe noe tawu ken ukum Allah yeng ditulis le' Musa mie. Pie dese gewai sidoe pun do jum yeng cuco' ken ukum Musa, go sidoe tawu lem atie nun ken reti gewai panci. Mangko pelator sidoe nyoe ke' hal jat ken panci tei' keedah ukum begi sidoe jum.
45002015	Gewai sidoe tokoh nyoe ngembokti ken ukum Allah mat do dah di lem ati sidoe. Des do ngelaku gewai jat nyeh ati kocite nun nonga'e; a, ponyoe jum des do ngelaku gewai yeng panci si ati kocite nun setuju, madah ken gewai nyoe mat panci.
45002016	Jedi semuya' tue langko' diitong Sen dah Ari Kiyamát nun gi, des ari Sen ngendecing ken ngukum pada' mensiyo, deri kelakue sampai ke' ati pemikere pun. A, Yesus Kristusam yeng kei wakel Sen nyo' ngendecing gewai semuya' mensiyo. Pengajar nyoam yeng do terudu di lem agah panci yeng nan ku padah.
45002017	A, mun kam reng yeng ayahe go kam reng Yahudi nyeh ponyoe jum. Kam kin arap diselamát entam kam tuno' taalo' ke' ukum Musa. Kam kememuwa' go kam begelumo ken Allah.
45002018	Kam tawu ken kemawo' Allah, tawu mileh yeng panci, go kam dah belajar ukum Musa.
45002019	Mangko kaji kam ca' kamam kei pengulu pengiring reng layin yeng gei' butoe, kam kei tanyoh nyo' reng yeng diyam di sagam.
45002020	Lem kengkaji kam si tentu kamam yeng tawu negur ngendidik reng yeng keriban, kamam kei guru reng yeng bolum tawu. Go semuya' pengentawu yeng mat si dah jelas dah lem ukum kam.
45002021	Pie tue mat enah nar: konoe ke' reng layin nan diajar kam, konoe ke' diret kam noe diajar. Kam nan madah perentah Allah "nang maling", pie kam pun maling, poe.
45002022	Kam nyuroh reng layin "nang butang beonga'", pie kam pun butang beonga' jum. Kam paling risie go reng nyomah ke' pengaroh keramát, pie kam pun ngeremeh Allah, noe ngehormát Sen.*
45002023	Kam kememuwa' go pada' ukum Musa do di kam, pie Allah yeng epun bungkong ukum nyoe dihina kam, go kam ngelangar ukum diret Sénam.
45002024	Malah ken paie, Sampai pada' reng noe Yahudi pun menghina ngeremeh demo Allah entam sidoe merati gewai kam Yahudi, jie lem kitap Sen nyomie. (Yesaya 52:5) Mat patutam mun reng Yahudi pun diukum le' Allah.
45002025	A, gola' jie kam lem ati diret kam nun, Pie kami si manseh diangap engku Allah go kami disunát.* Sunát si mat do gunoe mun diret nan patoh ken ukum Allah. Pie mun ngelangar ukum Sen si pai ge' gunoe disunát pun? Pai ge' bedoe ken reng noe disunát, yeng noe tawu ken ukum Allah.
45002026	A, kebelike, mun do reng noe Yahudi yeng noe disunát pun, pi mun iyo tuno' taalo' ke' ukum Allah si iyo manseh diterimoe le' Allah kei engku Sen, numo' pun iyo noe disunát.
45002027	Mangko kam langko' dituntut le' reng noe Yahudi die di adap Allah gi. Go kam manseh ngelangar ukum Allah, numo' pun ukum Sen dah ditulis dah nyo' kam. Pai tel agei' kam disunát, tano kam engku Allah. Sedang ke' reng noe Yahudi yeng noe disunát si pi iyo manseh tuno' taalo' ke' ukum Allah.
45002028	-
45002029	Mun ponyoe sopai máte reng Yahudi yeng seli? Reng Yahudi yeng seli si noe iyo secaro mensiyo peh, noe iyo yeng didemo engku Allah tam keturune secaro mensiyo. Pie reng Yahudi yeng mat nyeh ya'am reng yeng atie mat engku Allah. Ponyoe jum ke' hal tano sunát, go sunát yeng mat yeng nano reng mat engku Allah si noe iyo sunát di kuli' peh. Sunát yeng mat si ya'am sunát di ati, maksute ati yeng diubah entam kuwaso Roh Allah, go ukum Musa kin mat noe mampu ngubah ati mensiyo. Jedi mat reng ponyoam, yeng atie dah diubah, yeng mat engku Allah deri gewai ulah sampai ke' bedan beko, yeng patut didemo Yahudi. Go reng tokoh nyoe numo' pun noe dipugi le' mensiyo pie iyo dipugi diterimoe le' Allah. Nyoe reng Yahudi yeng mat yeng seli.
45003001	A, mun ponyoe do noe engoe keuntonge begi diret yeng seli keturun reng Yahudi secaro mensiyo? Do noe gunoe diret disunát pun?
45003002	Do die keuntonge yeng bosai. Keuntong yeng paling penting go posan payit diret Allaham diserah Sen ke' diret reng Yahudi.
45003003	Pie celoe go separo reng Yahudi numo' pun diberekat dolat ponyoe pie mat noe mutu pecayo; mat dah mungker jenyie ken Allah. Ja'e sungoh pun sidoe mungker jenyie pie Allah si manseh noe Sen mungker jenyi Sen!
45003004	Noe kene! Numo' pun semuya' mensiyo nan mungker jenyie pie Allah serarat nuntong jenyi Sen. Mat konoe nar yeng ditulis lem kitap Sen mie yeng bungie potue, Nyoe tejedi sempayo posan payit Den serarat dibokti bujor benar, Yeng diputus Den serarat mat mátam. (Masmur 51:4) (Mat untong nar diret reng Yahudi, go Sen pasti nuntong pada' jenyi Sen ke' diret.
45003005	Pie do jum Sen ngukum reng yeng bedoso.) Lalu dinyoe manseh do reng yeng na' nyalah Allah. Jie sidoe Allah noe adel des Sen ngukum sidoe. Jie sidoe semingkin benya' doso sidoe semingkin nyato kebujor kebenar Allah. Pakalam tam doso sidoe go reng mugi kebujor kebenar Allah, jie. Lalu jie sidoe Allah noe adel na' ngukum doso sidoe. Pie pemiker sidoe yeng bungi nyoe mat pemiker caro mensiyo nyem.
45003006	Paling salah nar! Noe ken Allah noe adel! Mun Sen noe adel konai Sen na' ngakim ngendecing semuya' mensiyo gi?
45003007	A, gola' do jum reng yeng nentang potue. Jie sidoe sidoe noe patut diukum mun sidoe mungker jenyie. Go mun sidoe mungker jenyie kin kepala' nyato ken ngat Allaham yeng mutu. Lalu pakalam tam doso sidoe go Sen dipugi, jie.
45003008	"Ayo' bedoso ja'," jie sidoe, "gei' nyato keagong Allah," jie. Sampai do reng mempulah aku, madah aku ngajar tokoh nyoe, ngaja' reng bedoso! Pie aku si noe. Pada' reng yeng ngajar tokoh nyoe si iyo mat patut diukum le' Allah. Go yeng mat si Allah pasti nuntong pada' jenyi Sen, ken pasti ngukum sopai ja' yeng bedoso.
45003009	A, jedi pulang ke' paner ku tadie tei' koti si engoe? Keada' diret reng Yahudi (yeng dipileh yeng diberekat le' Allah si) nyamán deri reng layin peh? Pie noe. Allah pasti ngukum diret jum. Go aku dah ngemboktie tadie* ken semuya' diret langko' diukum Allah tam doso diret, beyi' reng Yahudi lalu ke' reng noe Yahudi pun.
45003010	Mat konoe nar yeng ditulis di lem Kitap Allah nyomie, yeng bungie potue: A cum mensiyo yeng bujor benar, siko' pun cum.
45003011	Siko' pun cum yeng tawu yeng mat. A cum reng yeng ingín begelumo ken Allah.
45003012	Semuya' mensiyo dah nyelimpang deri jelan yeng mat, yeng nuju ke' Allah. Mat cum nilaie, cum gunoe begi Allah. A cum yeng bekeragam panci, siko' pun cum!*
45003013	Omóng sidoe paling jat, keedah lubang tama' yeng nan tekoba' bewu buntau. Lidahe becabang, serarat dipakai nyo' memuloe nyem. Omóng tutore paling biso nan nyaki' ati betor, keedah kebiso ular.
45003014	Mulut sidoe nan serarat nyumpah misoh nyelumang mengkayang.
45003015	Sidoe noe sorot semadie bunoh pun.
45003016	Gewai ulah sidoe serarat nyensare mempungah betore nyem.
45003017	Sidoe noe koloe idup damai ken sopai pun.
45003018	Sidoe noe koloe ngitong gola' ken Allah.* Bungi nyoam yeng ditulis lem kitap Sen mie.
45003019	-
45003020	A, mun ditulis di lem kitap ukum diret kin maksute nyingka' diret, dih? Teruhal diret reng Yahudi ngangkue madah direte tuno' taalo' ke' ukum Allah. Pie poe doso diret pun mat maloe nar begi Allah. Maksute mat cum mensiyo yeng mampu diputus Allah bujor benar tam iyo tuno' taalo' ke' ukum Sen. Malah ken paie guno ukum Sen pun sempayo diret jelas nar ken doso diret. Tuju maksut Sen sempayo mat cum mensiyo di seruroh deniyo yeng mampu nyangkal dosoe, mat tekedam, tepakso ngangkue ken direte mat patut diukum le' Allah.
45003021	A, pie tue si Allah dah nganyoe ke' diret caro Sen mutus diret bujor benar, numo' pun diret noe mampu tuno' taalo' ke' ukum Sen. Ja'e kenaken si caro tue pun dah dipadah dah di lem kitap Musa ken pada' kitap penijum mie pun.
45003022	Caroe tei' ya'am Sen mutus bujor benar sopai ja' yeng pecayo ken Yesus Kristus. Mat samoam caroe to' semuya' segeno mensiyo; mat cum bedoe.
45003023	Go pada' mensiyo dah bedoso bisam. Na' nyukup ketetap Allah yeng agong pun mat noe mampu.
45003024	Pie entam pengunyo' pengaseh Sen yeng modas-modasam mangko Sen mutus diret bujor benar, go diret ditobus le' Kristus Yesus yeng ngembeyar utang doso diret.
45003025	Deri nyomie diret Allaham yeng beanang-anang na' ngunyo' Yesus kei pesaling ento' diret Sen. Mangko tam derah Yesus uleh Sénam Allah nganyoe kekaseh Sen ke' sopai ja' yeng pecayo ken Yesus. Gewai Sen tokoh nyoe sempayo mat nyato ken Sen mat bujor benar, go pada' doso mensiyo mat diukum Sen. Gei' nyomie si doso mensiyo mat bolum diukum Sen, gei' diadu Sen nyem lo'e,
45003026	go Sen gei' sabar manu ke' jengkah waktu yeng tepat tue. Dah jengkah yeng tepat nyeh lalu Sen mat ngukum semuya' doso mensiyo des Yesus mati. Nyoam boktie ken Sen mat bujor benar, go doso mensiyo mat diukum. Gei' pun Sen mutus bujor benar sopai ja' yeng pecayo ken Yesus.
45003027	Mun ponyoe si konai diret na' kebebongko'? Mun diret diputus Sen bujor benar entam diret mampu tuno' taalo' ke' ukum Sen si manseh ge', patutam diret kebebongko' pun, go nyoe tam gewai diret. Pie pungka' pangkal yeng dipakai Sen tei' diret diputus bujor benar mat tam pecayo nyem. Konai na' kebebongko'?
45003028	Mangko kami yakin ken mensiyo diputus le' Allah bujor benar caro pecayo nyem, noe iyo go tuno' taalo' ke' ukum Allah peh.
45003029	A, pie gola' jie diret Allah Penulong reng Yahudi bangam. Pie noe. Sen Penulong pada' suku benso mensiyo layin jum.
45003030	Go Allah kin mat siko'am, mangko caro Sen mutus reng bujor benar pun sutiam. Gola' reng Yahudi diputus Sen bujor benar entam pecayo. A, reng noe Yahudi pun ponyoe jum, iyo diputus Sen bujor benar mat tam pecayo nyem.
45003031	Nyeh mun ponyoe maksute ukum Allah dipelosi peh, entam diret dah pecayo? Pie noe! Malah ken paie diret ngembokti ken ukum Allah mat panci bujor benaram.
45004001	A, jedi benso Abraham akei' puyang diret mie, pai yeng dirudu sen?
45004002	Mun sen diputus Allah bujor benar entam kelaku diret sen si, patutam mun sen kebebongko' pun. Pie sen mat noe tawu na' kebebongko' di adap Allah, go
45004003	ditulis di lem Kitap Allah pun Abraham pecayo ken Allah mangko diputus Allah bujor benar.*
45004004	(Jedi permeninge benso reng yeng ngamie upah ken reng yeng nerimoe jolu modas-modasam.) Reng yeng ngamie upah kin diupah entam iyo ngenggewai pai yeng disuroh. Mangko yeng diterimoe tei' noe iyo pengunyo' modas-modas peh, pi mat upah yeng sesuwai ken gewaie.
45004005	Pie ke' hal Allah mutus diret bujor benar si noe iyo tokoh nyoe peh. Kebelike mat tam pengunyo' pengaseh Sen nyem. Noe iyo pekuleh gewai diret peh. Pie entam diret pecayo mangko diret yeng jat pun mampu diputus Sen bujor benar.
45004006	A, Kei' Daud pun nulis ke' hal tue jum, madah ken reng yeng diputus Allah bujor benar, pie noe tam pekuleh gewai direte si, reng nyoe mat ayah bikaham.
45004007	Yeng ditulis Kei' Daud mie bungie potue: Untong tuwaham reng yeng kesalahe diampun, ken dosoe dielon.
45004008	Untong tuwaham reng yeng dosoe cum diitong le' Tuwowe kaliam. (Masmur 32:1-2)
45004009	Nyeh reng yeng dipadah Kei' Daud untong tuwah tadie ngat reng Yahudi yeng disunátei, atau pun ngawum reng noe Yahudi yeng noe disunátei? Cubo diret ngaji tue lo'e. Benso Kei' Abraham nyomie diputus Allah bujor benar tam sen pecayo, dih?
45004010	Pie sebilo nyoe tejedi? Atau pun sebolum sen disunátei, atau pun dah sen disunátei? Pie nyoe tejedi sebolum sen disunát, sebolum sen diangap reng Yahudi.
45004011	Malah ken paie sen disunát pun kei ngembokti ken sen daham diputus Allah bujor benar tam sen pecayo sebolum sen disunát pun. Mangko sen menjedi pengulu semuya' reng yeng pecayo sempayo diputus Allah bujor benar, numo' pun noe disunát.
45004012	Ge'em sen pengulu pada' reng yeng disunát jum, pie maksute yeng noe segontang disunát ke' tubohe nyem, pie yeng pecayo jum na' po Kei' Abraham mie sebolum sen disunát pun. Nyoe ke' hal reng diputus Allah bujor benar tam pecayo.
45004013	A, ponyoe jum ke' hal jenyi Allah ke' Kei' Abraham ken ke' pada' buboh ampeh sen. Allah kin bejenyi ken deniyo tue langko' dilileh Sen ke' Kei' Abraham. Pie Allah bejenyi ponyoe pun noe go Kei' Abraham tuno' taalo' ke' ukum Allah, pie entam sen pecayo, lalu diputus Allah bujor benar.
45004014	Mun jolu yeng dijenyi le' Allah ngat diunyo' Sen ke' reng yeng tuno' taalo' ke' ukum Sen si pai gei' gunoe pecayo? Jenyi Sen ke' hal pada' berekat dolat yeng langko' diterimoe diret pun siyo-siyo nyem mun tekayi' ke' ca' tuno' taalo' go diret mat noe mampu.
45004015	Ukum Allah noe iyo kei meyie berekat peh, pie kebelike kei ngukum reng. Ca' cum ukum kaliam berue diret mensiyo noe ngelangare; pie tam mat do ukum Allah nyeh mangko nan do reng ngelangare; lalu reng yeng ngelangare pun tetap diukum Sen. Noe diberekat Sen peh.
45004016	Mangko mat diputus Allah ken semuya' jolu yeng dijenyi Sen na' diunyo' Sen ke' reng yeng pecayo nyem. Maksut Sen sempayo jolu yeng diunyo' Sen mat pengunyo' pengaseh Sénam, noe iyo pekuleh gewai diret peh. Ge'em sempayo jolu yeng panci nyeh diterimoe le' semuya' buboh ampeh Kei' Abraham mie, beyi' buboh ampeh sen yeng idup nunoe ukum Musa mie beyi' buboh ampeh sen yeng diangap keturun sen tam pecayo, na' po sen pecayo mie. Go sen mat akei' puyang semuya' diret reng pecayo.
45004017	Nyoam maksut omóng Allah ken Kei' Abraham yeng ditulis lem kitap Sen mie yeng bungi potue, Aku, jie Allah, dah mileh kau kei benya' suku benso mensiyo beakei' puyang ke' kau. (Kejedi 17:5) Mat diret Allaham yeng bejenyi bungi nyoe ke' Kei' Abraham; Kei' Abraham pun pecayo ken Sen. A, Allah yeng dipecayo le' Kei' Abraham mie mat Allah yeng tawu diarap. Sénam yeng ngidup agei' reng yeng dah mati. Sénam Allah yeng bekuwaso mulah jolu deri jolu a cum pun.
45004018	Secaro mensiyo si Kei' Abraham mat cum arap sen na' berana' beruco' (sa'am go na' menjedi akei' puyang benya' benso), pie sen tetap pecayo, arap ken Allah. Mangko sen mat menjedi akei' puyang benya' suku benso, pas na' po yeng dijenyi le' Allah ke' sen nyomie ken keturun sen langko' paling benya', po bintang di langi' pemenya'e.
45004019	Teruhal Kei' Abraham ketiko nyoe dah seratus tawun dah umor sen, mat dah paling tuwo dah. Secaro mensiyo si mat cum dah arape sen na' berana'. Bini sen Nei' Sara pun ponyoe jum, mat dah labas dah. Pie Kei' Abraham si noe lomah kepecayo sen.
45004020	Cum itong sen noe pecayo, cum itong sen sangsi ken jolu yeng dijenyi le' Allah. Malah ken paie sen kin kuwat-kuwat kepecayo sen, samel sen besukor beterimoe kaseh ke' Allah (ngaji jolu yeng bolum tejedi pun).
45004021	Sen yakin nar ken Allah pasti bekuwaso nuntong jenyi Sen.
45004022	A, tam sen pecayo ponyoe mangko Kei' Abraham diputus le' Allah bujor benar,
45004023	lalu mat ditulis di lem Kitap Allah, Abraham diputus bujor benar tam iyo pecayo. Ja'e yeng ditulis nyeh si noe iyo ngat ke' hal Kei' Abraham peh,
45004024	pie ditulis ke' hal diret jum, yeng diputus Allah bujor benar jum mun diret pecayo ken Allah, ya'am Allah yeng nyuroh Yesus Tuwowe diret bengki' idup agei'.
45004025	Go Yesus diserah kei mati tam doso diret, dah nyoe disuroh Allah bengki' idup agei' pun tam gewai Yesus mat cukupam, diterimoe le' Allah gei' diret diputus Sen bujor benar.
45005001	Jedi mátam. Tue diret mat diputus Allah bujor benar entam diret pecayo. Mangko diret dah begelumo ken Allah, diret dah damai dah ken Sen entam gewai Yesus Kristus Tuwowe diret.
45005002	Ketiko diret pecayo nyeh diret diantar le' Yesus ke' Allah. Mat Yesusam yeng ngoba' jelan sempayo diret mampu begelumo potue ken Allah; diret buleh pengunyo' pengaseh Sen yeng nyuroh diret togap kukoh. Diret pun ayah bikah ngaji arap diret, ngaji keagong Sen di serugo nun gi.
45005003	Diret ayah bikah jum des diret ngerudu kesensare di deniyo tue, go diret yakin ken kesensare nyoe pun do jum keuntonge. Padah ku do keuntonge tei' go kesensare nyoe pun mat nyuroh diret sabar.
45005004	Mun diret sabar des ngerudu kesensare nyeh, nyoe ngembokti ken diret mat pecayo ken yeng mat. A, mun diret mat pecayo ken yeng mat si diret kin yakin ke' hal arap diret!
45005005	Go diret mat arap ken jolu yeng mat, yeng pasti dituntong Sen; noe diret kererawoe peh. Bokti ken diret arap ken yeng mat nyeh go Roh Allah dah diunyo' Sen kei diyam di lem ati diret, kei nan madah kaseh Allah ke' diret.
45005006	Boh diret ngaji kaseh Allah ken diret! Go ketiko diret gei' cum bedeyo nyeh pas-pas ke' jengkahe yeng ditetap le' Allah Yesus pun mati ento' diret yeng nungkang kemawo' Allah.
45005007	Do mensiyo si jerang nar iyo relo mati ngenti reng bujor benar pun. Mat iko'-iko'eam yeng na'e mati nyo' betore, nyoe pun ca' nyo' betor yeng panci ken iyo.
45005008	Pie Allah si nganyoe ngembokti kaseh Sen ke' diret, go ketiko diret gei' reng bedoso pun Kristus mati ngenti diret!
45005009	Lalu diret pun mat diputus Allah bujor benar entam derah Yesus. A, mun diret dah diputus Sen bujor benar kin sa'am, pai tel agei' dipelopas deri ukum Sen. Noe ken Sen ngukum reng yeng diputus Sen bujor benar!
45005010	Gei' nyomie si diret mat bemunsoh ken Allah, pie tue diret dah bedamai dah ken Sen tam Ana' Sen mati. A, semalang ke' des diret gei' bemunsoh ken Sen pun ge'e, manseh ditulong diselamát Sen, sa'am go dah tue, dah diret didamai ken Sen! Pasti diret ditulong le' Ana' Sénam yeng idup; noam diret diukum Sen.
45005011	Pie manseh betamah-tamah berekat dolat Sen! Berekat Sen tei' go dah tue diret mampu tekenal ken begelumo ken Allah tam gewai Yesus Kristus Tuwowe diret. Mat besukor beterimoe kaseh ke' Sen.
45005012	Jedi ke' hal mensiyo idup tam gewai Yesus si biso jum dibening ke' hal mensiyo mati tam gewai Adam. Go do doso di deniyo tue pun tam gewai reng siko'am, lalu kemati pun do tam doso nyoe. Dah nyoe nungkap ke' semuya' mensiyo, sampai semuya' mensiyo mat mati entam semuya' mensiyo nyeh bedoso.
45005013	Bolum do ukum Musa pun doso dah do dah di deniyo tue, pie entam bolum do ukum si mangko mensiyo pun noe dituntut entam ngelangar ukum.
45005014	Ja'e bokti mensiyo mat bedoso ketiko nyoe si jelas, go kemati manseh bekuwaso di deniyo tue, sampai semuya' urang deri Adam manu ke' Musa pun manseh gei' mati bisam, numo' pun iyo noe ngelangar perentah na' po Adam. A, Adam pun mat gemar beyang reng yeng siko' yeng ketiko nyoe bolum detang.
45005015	Padah ku gemar beyang tei' go benya' mensiyo yeng ngicap kibat doso Adam, ken benya' jum mensiyo yeng ngicap asel gewai Yesus. Semalang ke' gewai Adam nyeh do asele, sa'am go pengunyo' pengaseh Allah. Malah ken paie asel pengunyo' pengaseh Allah luwaham deri kibat doso Adam. Kibat doso siko' Adam si pada' mensiyo mati. Pie ngelalu urang yeng siko' ya'am Yesus Kristus nyeh Allah mat buwar ngenjemín pengunyo' pengaseh Sen ke' pada' mensiyo.
45005016	Mat layin nar pengunyo' Allah yeng modas-modasam dibening ken doso mensiyo yeng siko' nyeh. Entam doso yeng sutiam mie Allah mutuse semuya' mensiyo ca' diukum mati. Pie tue si, numo' pun doso mensiyo dah benya' nar pie entam pengunyo' Allah yeng modas-modas mangko mensiyo diputus Sen bujor benar.
45005017	A, ngelalu mensiyo yeng siko' yeng ngelangar perentah Allah mie kibat kemati mat nungkap nguwaso semuya' mensiyo. Pie kibat pengunyo' pengaseh Allah kepala' bekuwaso, nyo' ngalah semuya' kibat doso pun! Semalang ke' pelangar pun do kibat yeng bekuwaso, sa'am go pengunyo' pengaseh Sen, yeng diret nerimoe ngelalu mensiyo yeng siko', ya'am Yesus Kristus. Go ngelalu iyo, diret nerimoe pengunyo' pengaseh Allah yeng belobeh-lobeh, gei' pun diret diputus Sen bujor benar secaro modas-modasam. Mangko mat cum yeng nguwaso diret, go diret mat idup, mat bekuwaso, mat dipelopas deri kuwaso kemati. Mat layin nar pengunyo' Allah ken doso Adam.
45005018	Ja'e padah ku Adam gemar beyang Kristus tadie go do jum kesamoe. Potue ne kesamoe. Jedi kibat doso mensiyo yeng siko' tei' semuya' mensiyo diukum. Ponyoe jum kibat kelaku bujor benar mensiyo yeng siko', nungkap jum ke' semuya' mensiyo, pie kebelike pada' mensiyo lopas deri ukum dosoe, malah ken paie buleh idup.
45005019	Ketegal gewai yeng siko' yeng noe tuno' taalo' si semuya' mensiyo menjedi reng bedoso. Ponyoe jum gewai reng yeng siko' yeng tuno' taalo', nungkap ke' mensiyo yeng benya', pie ketegal gewai iyo si mangko pada' mensiyo cagar diputus Allah bujor benar die.
45005020	A, mun mat tam gewai Yesus nyem do noe guno ukum Musa? Gunoe si mat do. Dah mensiyo bedoso nyomie kin ukum Musa mat ditamah le' Allah sempayo pelangar mensiyo semingkin benya' semingkin nyato. Pie dinai doso mensiyo betamah-tamah dinyoam pengunyo' pengaseh Allah belimpah-limpah!
45005021	Allah mat ngenjemín pengunyo' pengaseh Sen yeng bekuwaso ngelalu gewai Yesus Kristus Tuwowe diret yeng bujor benar. Nyoam yeng nyuroh diret idup seora'-ora'eam. Jedi na' po doso bekuwaso nyomie sampai nyuroh semuya' mensiyo mati, ponyoe jum pengunyo' pengaseh Sen bekuwaso, pie kei nyuroh diret idup seora'-ora'eam.
45006001	Jedi mun ponyoe kaseh Allah si kelaku diret ca' koti? Ca' serarat nan bedoso nyem peh, sempayo pengunyo' pengaseh Allah betamah-tamah?
45006002	Noe! Noe kene! Konai diret yeng dah mati ke' hal doso nyeh na' ngeresudu' teger bedoso?
45006003	Jedi yeng ku maksut "mati ke' hal doso" tei' potue. Na' po jolu disolam ke' lem ayie, ponyoe jum Roh Allah nyolam diret ke' lem Yesus. Mangko diret kin tawu, mun diret dah tekawum lem Yesus maksute diret dah mati beroto ken Yesus.
45006004	A, tuju diret mati ken dipasar beroto ken Yesus pun sempayo diret mampu idup agei'am secaro beru, layin deri keidup diret nyomie, samo po Kristus disuroh bengki' idup agei' le' kuwaso Apa'e yeng agong.
45006005	Go jelas mun diret tekawum ken Yesus des iyo mati tentu diret tekawum ken iyo des iyo bengki' idup agei'!
45006006	Diret dah tawu dah ken kebeyat diret yeng lamat dah dipaku ke' salip beroto ken Yesus, sempayo punah ranaham kuwasoe yeng nyuroh diret bedoso mie. Maksute kei diret noam dipeulun le' doso na' po ketiko nyomie.
45006007	Contohe na' po ulun ken tuwowe. Mun ulun dah mati kin maksute iyo lopasam deri tuwowe nyeh. Ponyoe jum diret yeng dah mati beroto ken Yesus. Diret pun lopas jum deri doso.
45006008	A, jedi mun diret dah mati ken Yesus diret yakin jum ken diret pasti idup jum ken iyo. (Konai na' idup po nyomie, nan serarat bedoso? Sedang diret dah lopas dah deri doso tam mati beroto ken Yesus, ken diret bekuwaso mileh panci tam idup beroto ken Yesus.)
45006009	Go diret dah tawu ken tue: mun Kristus dah bengki' idup agei' si maksute iyo lobeh bekuwaso deri kemati; noe tawu dah dikuwaso le' kemati. Cumam iyo mati agei'.
45006010	Gopai? Go ubonge ken doso dah putus; cumam agei' iyo ca' nangong doso mensiyo nyeh. Dah mati sekali pun cukupam, to' seora'-ora'eam. Iyo mati kei ubonge ken doso putus, iyo idup pun kei begelumo ken Allaham.
45006011	Jedi po Yesus po diret. Diret ca' ngangap ken diret dah mati, pie dah nyoe bengki' idup agei' beroto ken Yesus. Mangko ubong diret ken doso dah putus dah. Diret mat dah idup tekawum ken Yesus Kristus.
45006012	Jedi mun ponyoe nang na' diret ngijin doso nguwaso tuboh diret yeng cagar mati nyem, sampai diret nunoe keingíne yeng jat.
45006013	Nang na' nyerah bedan beko diret ke' doso, gei' dipakai kei alate nyo' bekeragam jat. Kebelike ca' nyerah bedan beko diret ke' Allaham, go nyoe yeng patut begi reng yeng dah mati pi tue bengki' idup agei'am! Gewai ulah bedan beko diret ca' diserah ke' Sen gei' dipakai le' Sen ento' diret bekeragam panci.
45006014	Go diret dah noam betuwowe ke' doso. Diret dah do dah tuwowe beru yeng noyu merintu idup diret, ya'am pengunyo' pengaseh Allah. Diret dah noe dah diukum na' po jie ukum Musa, pie diret idup tam pengunyo' pengaseh Allah nyem.
45006015	Jedi koti pengaji kam? "A," jie reng, "tue kin diret noe dah langko' diukum na' po jie lem ukum Musa. Tue diret diterimoe le' Allah tam pengunyo' pengaseh Sen nyem. Mun ponyoe ayo' diret bedoso ja'," jie reng. Nang! Nyoe noe buleh!
45006016	Mun diret nan bedoso kin maksute diret gei' ulun doso. Diret kin tawu, mun diret mileh tuno' taalo' ke' urang maksute diret menjedi ulun reng nyoe. Ponyoe jum ken doso. Mun diret nan mileh bedoso diret menjedi ulun doso, lalu pengabise kibate mati. Pie mun diret mileh tuno' taalo' ke' Allah si kibate tingkah laku diret pun menjedi panci, bujor benar.
45006017	Gei' nyomie si diret mat ulun doso, pie tue ku mat besukor ke' Allah go kam mat na' tuno' taalo' sebulat atiam ke' pengajar yeng mat yeng dah dipadah ke' kam.
45006018	Diret mat dah dipelopas deri kuwaso doso, sempayo diret menjedi ulun gewai yeng bujor yeng benar nyem.
45006019	Aku makai perempamo ke' hal ulun pun maksut aku kei kam nyamán nangkap tuju maksute, go kam pun jera' kam mensiyo jum, maring kam nangkape. Jedi potue ne. Nyomie kin diret nyerah tuboh diret kei ulun bemacam bejenis gewai jat, kin lamat kin ngelangar perentah Allah. Pie tue tuboh diret ca' diserah kei ulun gewai yeng bujor benar die, gei' diret idup suci bereseh to' Allaham.
45006020	Ketiko diret gei' ulun doso si cum itong diret na' ngenggewai gewai yeng bujor benar.
45006021	Tue si diret rasoe nar ngaji gewai diret ketiko nyoe mie! Cum nar keuntonge begi diret. Kibat gewai nyoe nuju ke' kemati nyem.
45006022	Pie dah diret dipelopas deri doso, dah menjedi ulun Allah si do die keuntong begi diret, go diret idup suci bereseh nyo' Sénam, gei' pun tujue idup yeng cum berudu mati. Jedi mátam.
45006023	Upah doso mensiyo mat ca' mati, pie tam pengunyo' Allah yeng modas-modasam diret nomu idup yeng cum berudu mati tam diret tekawum lem Kristus Yesus Tuwowe diret.
45007001	A, jedi pulang ke' omóng ku tadie ke' hal diret dipelopas deri ukum Musa nyeh, potue ne, menyadie ku yeng seimánei. Diret kin dah tawu: idup di kanong adat, mati di kanong tanah.
45007002	Benso reng betinoe yeng bejodo. Na' nunoe ukum adat ke' hal bejodo kin dah bejodo ca' mutu ke' lakie nyoe sampai lakie mati. Pie mun lakie dah mati si iyo dipelopas deri adat ke' hal bejodo; iyo bebas bejodo agei'.
45007003	Mun iyo na' jedi ken reng layin des lakie gei' idup si nyoe demoe butang beonga'. Pie mun lakie dah mati si maksute iyo dah dipelopas. Na' jedi ken reng layin pun buleh.
45007004	A, ponyoe jum ken diret, menyadie ku seimánei. Aku merempamo ke' reng bejodo nyeh nyo' ngenggemar ubong diret ken ukum Musa. Mat cum dah ubong diret ken ukum Musa. Entam diret konoe kawum des Yesus mati mangko maksute diret mat dah mati dah. Mun dah mati kin maksute dah dipelopas deri ukum Musa. A, jedi gunoe diret dipelopas deri ukum Musa kin kei diret bebas jedi ken reng layin, ya'am ken Reng yeng bengki' idup agei'. Ngopai go diret jedi ken Yesus pun gei' sempayo diret mat bebuwah, idup nunoe kemawo' Allah.
45007005	Gei' nyomie si buwah kelaku keidup diret ya'am kemati. Go diret ketiko nyoe mie gei' dikuwaso le' keingín diret yeng jat. Dah nyoe diret ningo ukum Musa yeng nonga' ngelarang diret ngelaku segelo itu ini; pie dah ningoe kebelike timol keingín na' ngelakue, sampai tuboh diret mat dikuwaso le' keingín nyoe. Lalu kibate kemati.
45007006	Pie yeng bekuwaso ngulun diret nyomie si pie dah tue cum dah kuwasoe. Go diret dah mati dah beroto ken Yesus, mangko diret dah dipelopas dah deri ukum Musa; dah noam dipeulun le' keingín yeng timol des diret ningo ukum nyoe. Caro diret melayan Allah tue mat dah caro beru dah, noe iyo caro tuno' taalo' ke' ukum Musa yeng dah noe laku peh, pie tue diret melayan Sen ken kuwaso Roh Sénam.
45007007	Jedi pulang ke' omóng ku tadie, mun aku ningo ukum Musa pie dah nyoe aku lebeh erat ingín ngelangare maksute jat peh ukum Musa nyeh? Pie noe kene! Kebelike mat panci, tam ukum Musaam yeng kei ngenyato sempayo diret jelas ken doso. Contohe, aku nyomie noe tawu ku ken gewai tamá' goma' mat doso, cuwali aku ningo jie ukum Musa, Nang tamá' goma'.
45007008	Pie celoe ati ku yeng jat. Go dah ku ningo pelator Nang tamá' goma' nyeh dinyoam kelorong ati ku yeng jat ngenggora' semuya' segelo keingín to' tamá' goma'! Gei' bolum tawu ken ukum Musa mie si doso seolah-olah bolum digora'.
45007009	Mulo-muloe mie si ku bolum tawu ku ken ukum Musa, mangko kaji ku aku mat idup, cum doso ku. Pie dah ku jelas ken ukum Musa si doso ku mat nyato nar.
45007010	Ukum Allah si tujue kei meyie idup, pie poe yeng tujue kei meyie idup nyeh kebelike nyuroh aku ca' diukum mati die go aku ngelangare.
45007011	Aku dikelakar le' ati diret ku yeng jat, go kaji ku aku mampu tuno' taalo' ke' ukum Allah, pie poe noe mampu ku. Malah ken paie pengabise aku ca' diukum mati die tam aku ngelangar ukum nyoe.
45007012	Mangko jie ku, kamei, ukum Allah si mat suci bereseh, noe becelo. Pada' perentah Sen mat bujor benar, panci bisam.
45007013	Mun ponyoe koti pengaji kam? Ukum Allah yeng panci nyeh peh yeng nyuroh reng mati? Pie noe. Aku mati tam doso diret kuam, go aku ngelangar ukum Allah yeng paling panci nyeh. Maksut ukum Allah tei' kei nyato nar ken jolu bedemo doso nyeh mat jat nar. Paling jat, paling behayo doso nyeh, sampai nyuroh aku ca' mati tam aku ngelangar ukum Allah yeng paling panci.
45007014	Diret kin jelas, ukum Allah nyeh bungkonge mat Roh Allaham. Pie aku mensiyo yeng lomah, dipeulun le' doso,
45007015	sampai aku semadi tuno' nyem ke' doso nyeh. Paling bising ku ken gewai diret ku. Tekonoe ke' yeng ingín ku laku noe dilaku ku, konoe ke' yeng dikebising ku nyoam yeng nan ku laku.
45007016	Maksute kin aku setuju ken ukum Allah mat panci, go aku ingín ngelakue. Pie celoe ku nan nungkange nyem.
45007017	Mun ponyoe si noe iyo aku yeng ngelaku yeng jat, pie doso yeng nguwaso aku.
45007018	Go aku mat tawu ku, ken sikit pun cum poe kepanci di lem diret ku, ya'am lem ati diret ku yeng nan jat yeng ayah bedoso. Boktie go aku noe mampu ngelaku yeng panci, sungoh pun keingín ku do.
45007019	Gewai yeng panci yeng ingín ku laku pie noe dilaku ku, konoe ke' yeng jat yeng ngei' ku ngelakue nyoam yeng nan digewai yeng nan dilaku ku.
45007020	Mangko jie ku mun aku ngenggewai yeng ngei' ku ngenggewaie, maksute nyoe noe iyo aku yeng ngelakue, pie doso yeng nguwaso aku, nyoam yeng ngenggewaie.
45007021	Poe potue aku, nan diperentah le' doso nyem aku tue. Sal ge' aku ingín ngelaku yeng panci, pie yeng timol nan gewai jat nyem.
45007022	Roh ku si ayah, setuju ken ukum Allah,
45007023	pie lem tuboh ku poe do yeng layin yeng bekuwaso, yeng belawan ken ukum Allah yeng dikeayah le' roh ku. Sampai aku dipeulun dikuwaso le' doso yeng nan monáng di lem tuboh ku.
45007024	-
45007025	Mat cumam arap ku, jera' ku! Aku dipeulun le' tuboh ku yeng bedoso yeng cagar mati nyem! Mun ngat ngaji kuwaso diret ku si aku lem ati pemiker ku mat melayan ukum Allah, pie tuboh ku nan melayan kuwaso doso nyem. Sopai nyo' ngelopas nyelamát aku tue? Pie aku mat besukor beterimoe kaseh ke' Allah, go aku ditulong diselamát tam gewai Yesus Kristus Tuwowe diret gei' ku mampu ngenggewai yeng mat.
45008001	Mangko tue dah jelas dah: sopai ja' yeng tekawum lem Kristus Yesus dah lopas dah deri ukum, pasti noam diukum le' Allah.
45008002	Yeng ngelopas diret deri kuwaso doso ken kemati nyeh mat kuwaso Roh Allaham, yeng ngemborie idup ngelalu Kristus Yesus.
45008003	-
45008004	Kona' Allah si sempayo diret mat idup bujor benar, pie ukum Allah noe mampu nyuroh diret ngelaku yeng bujor benar, celoe go diret mensiyo yeng lomah, noe mampu tuno' taalo' ke' ukum Sen. Mangko diret Allaham yeng nulong diret, ngirum Ana' Sen ke' deniyo tue berupo diret mensiyo yeng bedoso, kei ngurus doso diret. Ponyoam caro Sen ngalah kuwaso doso, sempayo cumam kuwaso doso lem tuboh diret. Maksut Sen sempayo diret mampu idup bujor benar cuco' ken yeng dipadah lem ukum Sen, go diret dah dikuwaso le' Roh Allah, cum dah nunoe kebeyat mensiyo.
45008005	Reng yeng idup nunoe kebeyat mensiyo si nan ngaji keingíne yeng jat nyem. Pie reng yeng idup dikuwaso Roh Allah si nan ngaji kemawo' Roh Sénam.
45008006	Yeng nunoe kemawo' Roh Allah si damai begelumo ken Allah, gei' pun idup seora'-ora'eam, pie reng yeng nan ngaji kebeyat mensiyo si mat mati.
45008007	Go reng yeng nan ngaji kebeyat mensiyo si bemunsoh ken Allah. Iyo ngei'e tuno' taalo' ke' ukum Allah, malah ken paie si mat nolehe.
45008008	Reng yeng tuno' taalo' ke' kebeyat mensiyo nyeh mat nolehe nyenáng ati Allah.
45008009	Pie diret si noe dah tokoh nyoe. Diret noe dah idup nunoe kebeyat mensiyo, pie diret nunoe kemawo' Roh Allah, go diret mat dikediyam le' Roh Allah. Mun reng noe dikediyam le' Roh Allah si maksute iyo noe engku Kristus, go pada' engku Kristus kin dah diunyo'e ken Roh Allah.
45008010	Kristus mat do lem ati diret. Mangko sungoh pun tuboh diret mati tam doso, pie roh diret idup go diret dah diputus Allah bujor benar.
45008011	Tuboh diret si mat cagar mati. Pie diret kin dah dikediyam Roh Allah, sedang Roh nyoame' yeng nyuroh Yesus Kristus bengki' idup. Mangko numo' pun diret mati gi, pie pengabise tuboh diret pun cagar bengki' idup agei' jum tam kuwaso Roh Allah yeng ngendiyam ati diret.
45008012	Jedi mun ponyoe gewai Allah ken diret, mat penting nar arus diret nunoe kemawo' Allah, menyadie ku seimánei. Nang na' diret nunoe kebeyat jat mensiyo. Ibarat ke' berutang din diret noam berutang ken kebeyat diret; noe ken diret ca' nuntong kemawo' nyoe. Diret berutang ke' Allah die, kei nunoe kemawo' Sen.
45008013	Mun diret idup nunoe keingín jat si diret pasti mati. Pie diret pasti idup mun diret makai kuwaso Roh Allah kei munah ranah gewai diret yeng jat.
45008014	Pada' reng yeng diiring le' Roh Allah si mat ana' Sen.
45008015	Go Roh Sen yeng diterimoe le' diret noe iyo kei ngulun ken ngenggola' diret peh, pie kebelike tam Roh Allah mangko diret diangkat kei menjedi ana' Sénam, mat beapa' ke' Allah, mat bereni manu ke' Sen nyapo Sen Apa'.*
45008016	Mat Roh diret Sénam yeng ngeyakine lem ati diret ken diret mat ana' Sen.
45008017	A, tam diret ana' Sen maksute diret lileh nyawo Sen jum, samo po Kristus lileh nyawo Sen. Go diret ngerudu kesensare beroto ken Yesus, mangko diret langko' diagong jum beroto ken Yesus.
45008018	Jedi mátam. Ngerudu kesensare si mat do, pie aku yakin ken kesensare yeng dirudu diret ditue manseh noe setimpal mun dibening ken keagong yeng langko' diborie Sen ke' diret gi.
45008019	Semuya' pempulah Allah pun seolah-olah nentili' ngemoran na' merati jum des semuya' ana' Allah diagong Sen gi.
45008020	-
45008021	Go dah jengkah nyoe gi semuya' pempulah Sen pun langko' dipelopas deri kuwaso mati yeng gei' nguwasoe tengkalo tue. Pempulah Sen tei' langko' dipulah beru, diagong jum, beroto ken pada' ana' Allah! Gei' tue si gei' mungkal arap nyem, gei' bolum tejedi. Go sementaro waktu tue tuju maksut Allah nyo' pada' pempulah Sen manseh dibatal diaru tam kibat doso mensiyo. Dibatal pun cuco' ken yeng dititah Sen nyomie.
45008022	Sampai ari tue pun diret jelas, go pada' pempulah Sen ngeloh, seolah-olah nguyáng ngayíng adoh anáng keedah reng berodai na' berana'.
45008023	Sa'am go semuya' pempulah Sen, diret yeng dah nerimoe Roh Allah kei pengunyo' penongai Sen pun ge'e, diret manseh nguyáng ngayíng jum lem ati diret nun. Diret tue gei' nantie kerado' ke' diret dipelopas deri tuboh tue yeng jat, sampai nerimoe tuboh beru yeng cagar na' diunyo' le' Sen. Nyoe pun kei ngenyato ken diret tue mat diangkat kei ana' diret Sénam.
45008024	Nyoam yeng nan diarap le' diret semeja' diret ditulong diselamát Sen deri nyomie pun. Go yeng didemo arap nyeh go jolu bolum do. Mun jolu yeng dah do kin noe iyo didemo ca' arap agei'.
45008025	Pie diret kin gei' arap nantie jolu yeng bolum awas le' diret, mangko diret tenáng, sabar nyem, go arap diret kin mat do.
45008026	A, kebonóng diret gei' susah sontok di deniyo tue si Roh Allah pun ngerubut nulong diret. Diret kin paling lomah; na' bedoa pun noe tawu koti caroe yeng patut, pie dinyoam Roh Allah di lem ati diret minta' tulong ke' Allah, sampai nguyáng ngayíng jum go noe tekosoh ken kato-kato mensiyo.
45008027	Allah pun tawu ken semuya' isei' ati mensiyo. Sen tawu jum ken tuju maksut Roh Sen yeng bedoa caro noe tekosoh pun, go yeng dipinta' le' Roh Allah nyo' diret yeng engku Sen si nan cuco' nyem ken kemawo' Sen.
45008028	Jedi ke' hal pai-pai pun yeng dirudu le' diret si go diret pun dah tawu ken asele begi diret. Go begi diret yeng ngaseh Allah, yeng diunang diamie Sen cuco' ken tuju maksut Sen si mat Sénam yeng ngurus ngator semuya' segeloe. Sen nguruse gei' asele pun panci begi diret.
45008029	-
45008030	Tuju maksut Allah kin sempayo diret menjedi serupo ken Ana' Sen Yesus. Allah deri asal nyomiam dah tawu Sen dah sopai ja' yeng langko' nyo' ana' Sen, mangko yeng langko' ento' ana' Sen mat diunang diamie Sen. Dah diunang diamie Sen lalu diputus Sen bujor benar. Dah diputus Sen bujor benar mat diagong Sen, dipejedi Sen serupo ken Ana' Sen Yesus. Maksute pada' ana' Sen ngat Yesusam Ana' Sen yeng jula', ento' ngulu ngiring pada' menyadie yeng layin kei menjedi serupo ken iyo. Mangko semuya' yeng dirudu diret mat dipakai le' Sen kei melaju tuju Sen nyo' diret.
45008031	A, ngaji semuya' gewai Allah nyo' diret si tue mat jelas: ya'am mun Allah di piya' diret, sopai yeng mampu ngelawan diret?
45008032	Go mun ke' hal pada' berekat dolat Sen si Allah mat cum arong Sen ngitong rugi. Semalang ke' Ana' Sen yeng Tungal pun ge'e, noe dididah Sen, malah ken paie diserah Sen kei mati ngenti semuya' diret. Sa'am go semuya' segelo berekat dolat Sen yeng layin pun. Sen langko' nyerahe ke' diret modas-modasam. Konai reng mampu ngelawan diret?
45008033	Ge'em sopai yeng bereni nuntut kesalah diret di adap Allah? Sedang diret kin ditinting ditujun le' diret Allaham. Sénam yeng dah mutus diret bujor benar. Konai reng na' ngenggugate?
45008034	Atau sopailah yeng bereni madah ken diret ca' diukum le' Allah? Teruhal diret dah diselamát deri ukum nyoe le' Kristus Yesus yeng mati ken bengki' idup agei'am. Iyo diagong diborie pangkat bekuwaso, disomah kei rajo di piya' kanán Allah. Iyo mat Pembela Penulong diret! (Konai reng na' madah ken diret manseh ca' diukum tam doso diret?)
45008035	Mun ponyoe jolu pailah yeng mampu mencar diret ken kaseh Kristus? Numo' pun diret ngerudu kesensare, numo' pun susah sontok, numo' pun disensare dikenyayo reng, numo' pun buyun, numo' pun bensat meretat, numo' pun ngerudu behayo bencano, ge'em numo' pun diret sampai dibunoh reng.
45008036	Pada' kesusah kesensare nyoe pun cuco'am ken yeng dah ditulis di lem kitap Allah mie ke' hal diret yeng bungie potue, Dah kami pecayo ken Den kami nan idup behayo nyem; serarat dikenyayo reng. Kami diangap reng paji urangam, keedah domo yeng na' disemeleh reng nyem, jie lem kitap Sen. (Masmur 44:22)
45008037	Pie numo' pun diret ngerudu kesensare bemacam bejenis pun pie diret mat noe tepencar deri kaseh Yesus. Diret si noe kalah, kebelike mat monáng, malah ken paie diret semingkin kin togap kukoham tam Yesus yeng ngaseh diret.
45008038	-
45008039	Aku mat yakin ke' hal tue: mat cum jolu yeng tawu mencar diret ken kaseh Sen. Beyi' behayo yeng dirudu di lem keidup tengkalo tue, beyi' behayo sampai mati pun, demo ke' melekat, demo ke' pada' pemerentah, demo ke' sopai-sopai pun yeng bekuwaso, demo ke' pai-pai yeng tejedi tengkalo tue, demo ke' pai-pai pun yeng langko' tejedi gi, demo ke' jolu di langi' nun, demo ke' pai-pai pun di deniyo tue, demo ke'....pada' semuya' pempulah Sen dinai-nai pun, pie mat cum jolu yeng tawu mencar diret ken kaseh Allah yeng diunyo' Sen ke' diret ngelalu Yesus Kristus Tuwowe diret.
45009001	Do yeng na' ku padah ke' kam yeng mat-mátam to', noe ku memuloe peh; nyo' saksi pendukong ku Kristusam to'. Roh Allah pun ngeyakin lem ati ku nun ken tue mat-mátam.
45009002	Jedi tuam yeng na' ku padah ke' kam: Mat paling susah sontok so ati aku tue; na' so dibelun ken kesusah kegedoh
45009003	ngaji pada' waris wala' kawum kerabat diret ku secaro keturun buboh ampeh yeng ngei'e pecayo ken Yesus. Mat kaseh ku ngajie! Kira' mampu, kira' dipakai si coh ge' aku die diukum mati, dipencar ken Kristus, kei nulong sidoe, sempayo sidoe diselamát.
45009004	(Go sidoe mat kehe nerimoe agah panci deri Allah! Teruhal paling benya' berekat dolat sidoe.) Sidoe mat keturun deri Israel, suku benso yeng dipileh le' Allah nyo' engku diret Sénam. Keagong Sen dianyoe Sen ke' sidoe. Allah bejenyi noyu merintu mongki' sidoe. Pada' ukum Sen dipadah Sen jum ke' sidoe. A, caro yeng mat nyo' nyomah ke' Sen dipadah Sen jum ke' sidoe, ken pada' jenyi semayo Sen mie dijenyi Sen ke' sidoe.
45009005	Sidoe diberekat dolat tam akei' puyange yeng dipileh le' diret Allaham. Malah ken paie Kristus, penulong yeng dijenyi le' Allah mun diitong-itong mat buboh ampeh sidoe reng Israelam. Iyo mat Allah yeng rajo kuwaso, rajo tingie, yeng patut dipugi seora'-ora'eam. Amin.
45009006	Pie pai gunoe semuya' berekat dolat Allah ke' sidoe mun gei' do deri sidoe yeng bekuwa' ken Sen? Ja'e nyuroh do yeng bekuwa' ken Sen pun noe go Sen mungker jenyi Sen peh. Yeng nyuroh do yeng bekuwa' ken Sen si potue ne. Go noe iyo semuya' reng Israel peh yeng diangap Allah engku Sen yeng mat, pie ngat separoe nyem.
45009007	Diret merati bokti nyoe pun ken contoh keturun Abraham*. Pada' buboh ampeh Abraham yeng seli sedegin sederah ken sen pun pie noe iyo semuya'e yeng diangap Allah keturun Abraham yeng mat. Malah ken paie jie Allah mie buboh ampeh yeng diangap keturun Abraham yeng mat nyeh ca' buboh ampeh ana' sen Isak nyem.
45009008	Maksute potue: noe iyo keturun Abraham yeng diado secaro degin peh yeng diangap engku Allah, pie yeng diado tam jenyi Sen, nyoam yeng diangap engku Allah yeng mat yeng sah,
45009009	benso Isak. Go Isak kin diado entam jenyi Allah yeng bungie potue: Dah pas ke' jengkahe Aku langko' kitue agei', lalu Sara pun langko' ngado ana' lelaki, jie Allah. (Kejedi 21:12) Lalu ngat siko' ana' sen nyoam yeng diitong le' Allah keturun Abraham, yeng diberekat dolat Sen. Yeng layin si noe.
45009010	A, boktie kepala' nyatoeam di lem gesah Ribka yeng berana' komar. Ana' komar Ribka nyeh mat siko'am apa'e, ya'am Isak, akei' puyang diret. (Kin menurute ana' sen yeng tuwo yeng behak nyo' lileh nyawo sen. Pie ana' sen yeng bunsu die yeng dipileh le' Allah.)
45009011	-
45009013	Nyoe pun bolum kededuwo ko' ana' biya' nyoe diado; mat dah do jenyi Sen ke' hal sidoe. Kin jie Allah nyingka' Ribka, "Ana' jula' kau cagar melayan ana' kau yeng bunsu," jie Sen. A, ditulis jum bungie tue, "Yeng ku pileh Yakub; ngei' ku ken Esau." * Teruhal ana' biya' nyeh kin bolum diado, bolum do gewaie yeng panci jat pun. Pie Sen bejenyi dolu ponyoe sempayo jelas ken Sen noe mileh reng tam kelakue, pie dipileh Sen entam kemawo' Sen nyem.
45009014	Nyeh mun ponyoe maksute noe adel peh Allah? Pie adel. Pasti Sen adel, bujor benar.
45009015	Go jie Allah nyingka' Kei' Musa mie, "Diret Akuam yeng ninting nujun sopai yeng langko' dikaseh Ku ken sopai pun yeng langko' ditulong Ku." *
45009016	Mangko mat noe tekayi' ke' gewai ulah mensiyo atau pun ke' kemawo' mensiyo, pie semuya'e mat tam kekaseh Allaham.
45009017	A, ponyoe jum ke' hal mensiyo yeng dipelebu Allah lo'e, yeng noe lintus diukum Sen tam dosoe. Nyoe kin paji Sen jum. Benso Rajo Mesir mie. Kin jie Allah lem kitap Sen nyingka' Rajo Mesir nyeh, "Akuam yeng nentu kau kei rajo; kau gei' bodan pun * tam Akuam. Tujue kei Aku ngenyato kuwaso Ku, sempayo demo Aku gempar tekemuko di seruroh deniyo," jie Allah nyingka' Rajo Mesir.
45009018	Jedi tue mat jelas ken diret Allaham yeng ninting nujune, sopai ja' yeng na' ditulong dikaseh Sen. Pie Sen jum yeng ninting nujun sopai ja' yeng na' dipelebu Sen kei atie tetap somong po rajo Mesir nyeh.
45009019	A, pai nawue gola' do reng yeng becencugeh bungi potue. "Mun ponyoe ngopai go diret mensiyo disalah le' Allah? Mun yeng langko' digewai Sen dah diputus Sen deri nyomie si konai diret mensiyo na' ngelawane?" Pai nawue gola' do reng bungi tokoh nyoe.
45009020	Pie paling noe patut mensiyo becencugeh ngelango' nentang Allah. Noe ken patut jolu yeng dipulah na' nyalah reng yeng mulahe. Noe patut iyo betanyoe "gopai go den mulah ku potue?" *
45009021	Nyoe kin paji tukange, koti kona' tukange. Benso tukang yeng mulah pingan. Iyo kin paji iyoam mulahe, na' koti bentoke. Deri setukue tanah kayat pun biso dipulahe duwo reno pingan, yeng sutie dipulahe panci gei' dipongki' diperintu reng, yeng sutie dipulahe biyasoam ento' dipakai ari-ari. Go jolu ke' deng nyoe mat paji kemawo' tukangeam.
45009022	Jedi ponyoe jum Allah, koti pun ken mensiyo yeng dipulah Sen. Mun mensiyo yeng bedoso gei' bodan, gei' dipelebu Sen lo'e pun nyoe go Sen mat do tuju Sen. Kenaken si Sen paling ingín na' ngembokti ke' mensiyo ken Sen mat godie tam doso mensiyo, ken ingín jum na' ngenyato kuwaso Sen nyo' ngukum mensiyo. Pie Sen gei' Sen etat nyem, gei' bolum diukum Sen pada' reng yeng nyuroh Sen godie, yeng sepatute dah ca' dipunah ranah Sen dah.
45009023	Go Sen gei' ngetat, bolum Sen ngukum pada' mensiyo pun go Sen gei' ngaji pada' reng yeng ditinting ditujun sempayo dikaseh ditulong Sen. Tuju maksut Sen kei nyato nar keagong Sen, des Sen nulong pada' reng yeng dipileh kei dikaseh Sen. Pada' reng nyoe mat disiyap le' Sen kei ngenyato keagong Sen.
45009024	A, yeng disiyap kei ngenyato keagong Sen ya'am diret tuam to', kamei, diret yeng diunang diamie Sen. Noe iyo ngat reng Yahudiam peh, pie ngawum reng noe Yahudi jum. Jedi mun kona' Sen na' ponyoe, konai mensiyo na' nyalah Sen?
45009025	A, ke' hal Sen ngaseh reng noe Yahudi pun, nyoe cuco' jum ken posan payit Sen yeng ditulis le' penijum Hosea mie. Jie Allah, Pada' mensiyo yeng noe umát Aku pie langko' Ku demo Umát Ku. Yeng selomo noe dikaseh Ku pie langko' Ku sebut Kekaseh Ku, jie Sen. (Hosea 2:23)
45009026	Gei' pun jie Sen, Dinai arong Aku bepadah nyomie, Kam noe umát Aku pie dinyoam sidoe langko' disebut Ana' deri Allah yeng idup, jie Sen. (Hosea 1:10) Nyoe ke' hal reng noe Yahudi.
45009027	A, ke' hal reng Yahudi si do jum posan payit penijum Yesaya mie yeng dipadah sen sejelas-jelase. Jie sen, Numo' pun reng Israel paling benya' na' po paser di pantai, pie ngat sikitam reng yeng langko' diselamát,
45009028	go Allah Tuwowe pasti langko' lokas ngukum semuya' isei' deniyo tue cuco' ken jenyi Sen, jie Yesaya. (Yesaya 10:22-23)
45009029	Pie do die sikit reng Yahudi yeng diselamát, go jie lem tijum Yesaya yeng layin yeng bungie potue, Kira' Tuwowe diret yeng rajo kuwaso noe ngelaying kesiso sikit deri diret kei tampang sulie buboh ampeh diret si, diret mat punah ranaham des diukum Sen, na' po kota Sodom ken kota Gomora mie. Pie mat do kesiso diret yeng dilaying Sen, (Yesaya 1:9) jie tijum Yesaya.
45009030	Jedi mat potue poe kejedie. Gei' nyomie si reng noe Yahudi noe ngaji na' diputus Allah bujor benar, pie tue sidoe mat diputus Sen bujor benar, pie secaro pecayo. Maksute yeng noe dikejar dikeingín le' reng noe Yahudi mie pie tue mat tetomue.
45009031	Pie konoe ke' reng Israel yeng nan ngejar, nan ingín na' diputus le' Allah bujor benar cuco' ken ukum Sen pie tarah ke' noe tetomue.
45009032	A, gopai go sidoe noe detang ke' tujue? Gopai go sidoe noe tetomue? Go sidoe arap ken gewai panci direte, ngei'e manu ke' Allah ken caro pecayo nyem. Reng Yahudi na' po reng yeng tesongka' betu bosai,
45009033	cuco' ken tijum yeng ditulis di lem Kitap Allah yeng bungie potue, Ti beh, Aku na' ngongkah di kota Sion* Betu yeng nyuroh reng tesongka'. Betu yeng nyongka'e nyeh yeng ngalang sidoe, mangko sidoe noe detang ke' tujue. Pie berang reng yeng pecayo ken iyo si mat detangam ke' tujue, noam iyo kererawoe, jie Kitap Allah.(Yes 28:16)
45010001	Pada' menyadie ku yeng seimán: ati ku mat ingín nar sempayo pada' suku benso diret ku reng Israel ditulong diselamát. Ku nan bedoa minta' ke' Allah sempayo sidoe diselamát.
45010002	Go sidoe mat noe tawue ken jelan yeng mat, numo' pun paling patoh. Aku mat tawu ku tam aku pun koloe ngerudue. Jolah ke' kepatoh si sidoe mat besemangátam, maksut sidoe kei diterimoe le' Allah, hale sidoe noe tawu ken jelane.
45010003	Go caro Allah ento' mensiyo diputus Sen bujor benar pie sidoe noe mendulie nyem. Sidoe ingín na' diputus le' Allah bujor benar tam pekuleh gewai direte, mangko ngei'e nunoe caro Allah kei Sen mutus sidoe bujor benar.
45010004	Go caro Allah kin diret noe ca' bekaseh betoleh tuno' taalo' ke' ukum Musa gei' diputus Sen bujor benar. Diret diputus Sen bujor benar tam gewai Kristus nyem*. Maksute sempayo sopai ja' yeng pecayo, nyoam yeng diputus Allah bujor benar. Pie kebenya' reng Yahudi mat bolei'e makai caro nyoe.
45010005	A, caro reng diputus bujor benar nunoe ukum Allah si dijelas le' Kei' Musa nyomie, go jie Kei' Musa mie, Reng yeng na' diputus Allah bujor benar tam tuno' taalo' ke' ukum Allah si ca' teliti jerumát nunoe semuya' segeloe, berue iyo mat idup. (Imamat 18:5)
45010006	Pie ke' hal reng diputus Allah bujor benar tam pecayo si noe iyo gewai yeng maring yeng noe mampu diret peh. Go jie lem kitap Allah ke' hal pecayo kin nang na' ngajie lem ati kocit nun ca' do reng nayi' ke' serugo, maksute kei ngemboktie ken Kristus mat turun deri nun,
45010007	atau pun ca' do reng yeng turun ke' arong reng mati, maksute kei ngemboktie mat bengki' idupei noei Kristus.
45010008	Pie jie lem kitap Sen, Posan payit Sen noe iyo jolu yeng maring to' kam peh; dah do dah ken kam, di lem paner diret kamam, dah diitong dikaji dah lem ati kam. (Ulang 30:12-14) A, yeng dimaksut posan payit tadie ya'am agah panci ke' hal pecayo yeng dipadah le' kami ke' kam.
45010009	(Mangko jie ku noe iyo gewai maring peh mun reng na' diputus Allah bujor benar entam pecayo.) Go mun diret ngangkue ken mulut diret Yesus mat Tuwowe, ken pecayo lem ati diret ken Allah dah nyuroh Yesus bengki' idup agei' si diret pasti ditulong diselamát le' Sen.
45010010	Go mat reng yeng pecayo lem atie ken ngangkue ken mulute yeng diputus Allah bujor benar, ditulong diselamát le' Sen.
45010011	Po yeng ditulis lem kitap Sen mie yeng bungie potue, Sopai ja' yeng pecayo ken Sen pasti ditulong diselamát, cumam iyo ngerudu kererawoe. (Yesaya 28:16)
45010012	A, yeng dimaksut sopai ja' tei' mat semuya' mensiyo yeng pecayo, beyi' reng Yahudi sampai ke' reng noe Yahudi pun. Mat cum bedoe, go Allah mat noe beurang beaku, Sen noe pileh bulu. Allah yeng Tuwowe semuya' segeno mensiyo si mat buwar ngemberekat sopai ja' yeng pecayo ken Sen.
45010013	Go jie jenyi Sen mie, Sopai ja' yeng minta' tulong ke' Tuwowe pasti ditulong diselamát Sen, jie. (Yoel 3:5)
45010014	Pie konai reng na' minta' tulong Sen mun iyo bolum pecayo? Ken koti reng na' pecayo mun iyo bolum ningo? Ken koti reng na' ningo mun cum reng yeng madahe?
45010015	A, ken koti reng na' madahe mun iyo noe diutus? Pie do die reng yeng diutus Sen, go jie lem kitap Sen mie bungie potue, Paling jenga' bungi langkah reng yeng meyie agah panci. (Nahum 1:15)
45010016	Pie celoe yeng dah ningo agah panci pun mat sikitam reng yeng na' nerimoe. Ponyoam yeng tejedi ken penijum Yesaya mie. Jie Yesaya nyingka' Allah mie, O Tuwowe, jie, sikit nar reng yeng pecayo ken posan payit yeng dipadah le' kami, jie. (Yesaya 53:1)
45010017	Pie yeng jelas si reng noe mampu pecayo cuwali iyo dah ningo posan payit ke' hal Kristus. Go kepecayo timol deri peningo.
45010018	A, mun ponyoe gopai go sikit nar reng Yahudi yeng pecayo? Go sidoe noe ningo peh, engoe? Pie noe! Sidoe mat ningo. Go jie lem kitap Allah nyeh, Pengajare dah gempar ke' seruroh deniyo, posan payite dah detang ke' pemuntol bumi. (Masmur 19:4)
45010019	Nyeh engoe go reng Israel noe tejempate peh, go sidoe noe pecayo? Pie sidoe tejempate ye'. Yeng pertamo nijum ke' hal tue ya'am Kei' Musa mie. Jie posan payit Allah ngelalu Kei' Musa mie, Ku langko' nyuroh kam dengki tam Aku ngerampeh suku benso yeng selomo noe umát Ku. Ku langko' nyukie kam tam Aku ngerampeh suku benso yeng selomo budu, jie Allah. (Ulang 32:21) (Maksute semalang ke' reng noe Yahudi yeng diangap diret budu pun pie sidoe tejempate, sa'am go reng Yahudi.)
45010020	A, dah nyoe Yesaya pun paling bereni madah ke' hal tue nyomie. Go jie Allah ngelalu penijum Yesaya mie bungie potue, Aku ditomu le' pada' reng yeng noe ngogoe Ku, Aku nganyoe diret Ku ke' reng yeng selomoe cum itonge na' tekenal ken Aku, jie Allah.
45010021	Pie ke' hal reng Yahudi si go jie Allah bungie potue, Aku nan serarat ngenjola' jeri Ku ento' nulong reng tue, pie sidoe nan nentang nyem, ngei'e tuno' taalo' ke' Aku, jie Sen. (Yesaya 65:1-2) (Jedi ke' hal reng Israel nyeh maksute go sidoe ngei' nyem, noe go noe tawu peh.)
45011001	Nyeh mun ponyoe, maksute Allah dah nula' umát Sen reng Israel peh? Pie noe! Go aku kin reng Israel, buboh Kei' Abraham, keturun deri Benyamin, pie aku noe ditula' Sen.
45011002	Allah si noam nula' umát Sen yeng dipileh le' Sen deri nyomie. Contohe benso Kei' Elia di lem kitap Allah mie, yeng kam dah tawu dah. Kei' Elia nyomie kin besadu ke' Allah ke' hal reng Israel.
45011003	Jie Kei' Elia, Cum dah, Tuwowei, reng Israel yeng pecayo ken Den, tingal aku siko' dam. Pada' penijum Den dah dibunoh reng dah, pada' bedah pesaling Den diruma' rora' reng dah. Tue pun sidoe na' munoh aku. Tingal aku bediret dam yeng pecayo ken Den, jie Kei' Elia.
45011004	Pie pai jie Allah nyamute? Kin jie Sen, Gei' do die yeng bodan yeng Ku selamát nyo' engku diret Ku, ya'am gei' tujoh ribu ko' agei' reng yeng noe nyomah ke' Baal, jie Allah nyamut Kei' Elia. (1Raja 19:10,14,18)
45011005	Jedi ponyoe jum tengkalo tue. Mat gei' do die siso reng Israel yeng pecayo ken Sen, yeng ditinting ditujun tam pengunyo' pengaseh Sen.
45011006	Maksut pengunyo' pengaseh tei' noe tekayi' kaliam ke' pekuleh gewai panci mensiyo. Go mun pekuleh gewai panci si nyoe noe iyo pengunyo' pengaseh; (nyoe maksute upah). (Pie reng Israel nyeh mat diselamát tam pengunyo' pengaseh Allah.)
45011007	Jedi mátam. Pada' umát Israel si ngejar ingín na' diputus Allah bujor benar, pie tarah ke' noe tetomue. Yeng diputus Sen bujor benar nyeh sikitam deri sidoe, ya'am yeng ditinting ditujun le' Sen. Yeng layin si atie menjedi koring, go ngei'e sidoe ningo.
45011008	Nyoe pun cuco' ken yeng ditulis di lem kitap Allah nyomie yeng bungie potue: Allah nyuroh ati pemiker sidoe keedah reng tidor ririe, sampai ari tue pun mato sidoe noe awas, kelinang sidoe pun noe ningo, jie lem kitap Sen mie.
45011009	Ja'e nyoe pun sepadan setimpal ken doso reng Israel. Go jie Rajo Daud mie bungie potue, Kiroe yeng nan dikeayah yeng diarap le' sidoe* menjedi jorat kei ngenjorat sidoe, ken belenti' yeng nikame, nyo' melas pada' dosoe.
45011010	Kiroe mato sidoe mempojam gei' noe awas, kiroe sidoe serarat bejelan ngembungko' nyem tam bebane yeng borat,* jie lem tijum mie, tam sidoe mat arap ken gewai panci direte.
45011011	A, jedi reng Israel tue mat keedah reng yeng tesongka'. Pie tuju maksut Allah noe kei sidoe sampai tepelesat peh. Pie entam reng Yahudi noe pecayo si mangko reng noe Yahudi die diborie kelorong gei' ditulong diselamát. Ja'e maksut Sen si sempayo dah nyoe gi reng Israel pun, dah merati reng layin ditulong diselamát nyeh, sidoe pun coko' jum.
45011012	Jedi mátam. Piyakalam tam doso reng Yahudi mangko reng noe Yahudi diberekat dolat Allah! Piyakalam tam reng Yahudi ditula' mangko reng noe Yahudi pun diberekat dolat Sen! Pie dah nyoe gi pada' reng Yahudi langko' pecayo agei'am ken Allah. A, semalang ke' des reng Yahudi noe pecayo pun reng noe Yahudi manseh diberekat dolat Allah, sa'am des reng Yahudi dah pecayo agei' ken Sen! Mat kepala' benya' berekat dolat ento' seruroh deniyo pun des reng Yahudi pecayo agei' ken Allah gi.
45011013	Jedi tue ku ngomóng ken kam reng noe Yahudi. Go aku kin dipileh le' Allah to' pelantar posan Sen ke' reng noe Yahudi. Mangko aku bereni kememuwa' ningie tugas ku di adap reng Yahudi,
45011014	gola' aku mampu ngaca' ngarang ati reng Yahudi, sempayo do jum deri sidoe waris wala' diret ku yeng ingín diselamát tam merati betor diselamát.
45011015	Nyoe pun keuntong begi kam reng noe Yahudi! Go semalang ke' des sidoe ditula' pun ge'e, kam beuntong, go seruroh deniyo diborie kelorong kei begelumo ken Allah. Sa'am des sidoe diterimoe agei' le' Allah! Seruroh deniyo pun kepala' untongeam, keedah reng bengki' idup agei'am!
45011016	Go reng Israel yeng benya' pun pasti dah nyoe gi diterimoe agei' le' Allah. Contohe benso setukue roti yeng diunyo' reng ento' pesalinge ke' Allah. Mun setukue kocit roti diunyo' ke' Sen mangko semuya'e dah konoe kawum dah. Ponyoe jum betang kayu. Mun urate engku Allah maksute edane pun engku Allah.
45011017	A, jedi reng Yahudi nyeh keedah kayu saitun yeng ditoyu dipeliharo le' Allah, pie dah nyoe do edane yeng dipancong Sen. Lalu kam noe Yahudi si keedah kayu saitun yeng layin yeng timu bedireteam lem utan, pie dah nyoe do edane yeng dicangkok ke' kayu yeng sekayo' nyeh, yeng ditoyu le' Allah. Maksute kei kam noe Yahudi pun diberekat dolat ditoyu diperintu na' po reng Yahudi nyeh.
45011018	Pie nang na' kam reng noe Yahudi kememuwa' kesesomong ngangap remeh pada' edan seli yeng dipancong nyeh. Konai kam na' somong? Kam kin edan nyem. Edan idup tam urat, noe iyo urat yeng idup tam edan.
45011019	Ku ngorie gola' jie kam edan seli nyeh dipancong pun kei kam die yeng dicangkok.
45011020	Mat die reng Yahudi dipancong, pie dipancong pun tam noe pecayo; kiro noe tam kam pecayo si kam pun dipancong jum. Mangko deri nyoe, kam nang na' kememuwa', kebelike kam ca' ati-ati, ca' teliti, gola' kam pun tesongka' po reng Yahudi (mun kam noe pecayo).
45011021	Semalang ke' edan selie ge'e, mampu dipancong Sen, sa'am go kam!
45011022	A, dinyoam mat nyato nar kepanci Allah ge'em, ken ketegas Sen ge'em. Sen tegas ngukum sidoe yeng selomo begelumo pie dah nyoe rangang, pie Sen panci ken kam mun kam mutu renán di lem kepanci Sen. Mun noe si kam reng noe Yahudi pun dipancong Sen jum.
45011023	A, reng Yahudi yeng keedah edan selie pun mun sidoe na'e pecayo, mun na'e bebeta' piker si, mampu sidoe pulang asal ke' bungkonge, go Allah tawu Sen mulang asale ke' bungkonge.
45011024	Kin kam noe Yahudi keedah pemancong kayu utan yeng menurute noe mampu dicangkok ke' kayu peliharo. Pie manseh ge' kam dicangkok, diamie Sen, dikawum Sen. Sa'am reng seli Yahudi yeng keedah edan kayu peliharo. Sen mat tawu Sen mulange ke' bungkonge gi.
45011025	Pada' menyadie ku yeng seimán: do rencana Allah yeng selomo risi'-risi', pie tue na' ku madahe ke' kam, sempayo kam jelas tawu, gei' kam noe kesesomong. Jedi isei' risi'-risi' nyeh tue ne: Mat die separoe reng Israel nan nungkang, ento' melawan agah panci, pie tue mat sementaroe nyem, sampai semuya' segeno kam reng noe Yahudi diborie kelorong ento' ningo agah panci.
45011026	Dah nyoe pada' reng Israel pun langko' ditulong diselamát jum. Ha, caro reng Israel diselamát pun dah dijelas lem kitap Allah nyomie yeng bungie potue, Reng yeng nulong nyelamát kam langko' detang deri kota Sion.* Iyo langko' na' ngelosi pada' kebeyat jat deri keturun buboh ampeh Yakub.
45011027	Nyoam caro Ku nuntong jenyi semayo Ku ke' sidoe, des Aku ngelosi ngapus pada' doso sidoe,* jie Allah mie.
45011028	Pie tam sidoe Israel bolei'e ken agah panci si sidoe mat bemunsoh ken Allah tengkalo tue, ja'e nyoe pun untong begi pada' suku benso yeng layin, go kam diborie jum kelorong kei kam pecayo. A, ge'em numo' pun ponyoe gewai sidoe pie sidoe manseh suku benso yeng dipileh le' Allah, nyo' engku diret Sénam, mangko Sen kaseh ken sidoe cuco' ken jenyi Sen ke' akei' puyang sidoe mie.
45011029	Go Allah noe koloe berubah ken reng yeng dah dipileh Sen; a, yeng dah diunyo' Sen modas-modas pun noe ken diamie ditari' Sen agei'.
45011030	Jedi potue ne asale, kamei. Kam reng noe Yahudi si nyomie noe tuno' taalo' ke' Allah, pie tue kam dah ditulong dikaseh Sen dah, go seli umát Sen noe taát ke' Allah, ngei'e dikaseh Sen. Maksute nyoe kin kelorong nyo' kam.
45011031	A, ponyoe jum reng Yahudi yeng tengkalo tue. Sidoe die yeng ngei'e taát, na' po kam nyomie, pie cuco' ken tuju Sen nyeh na' po kam dah ditulong dikaseh Sen, ponyoe jum sidoe gi, langko' ditulong dikaseh Sen jum.
45011032	Semuya'e pun to' kelorong Sen nulong ngaseh semuya' segeno mensiyo. Go Allah dah nimang nengah ngembokti ken semuya' mensiyo mat dah noe taát ke' Sen, patutam diukum bisam,* pie tuju Sen sempayo Sen mampu ngaseh semuya' mensiyo.
45011033	Ugas bosaiam kaseh Allah! Sen mat paling panai ngator seruroh deniyo tue! Kemereti Sen paling luwah! Semuya' pada' keputus Sen noe tejengkau le' pemiker diret mensiyo. Pada' gewai ulah Sen pun noe teselidik le' diret.
45011034	Cum reng yeng tawu ati pemiker Tuwowe. Sen pun noe perelu diajar dinasehat le' sopai pun.
45011035	Allah noe berutang ke' mensiyo, go mensiyo noe tawu ngunyo' pai-pai pun ke' Allah sempayo Sen tekor ca' meyare ke' diret.
45011036	Go Sen bungkong semuya' segeloe pun, dipulah le' kuwaso Sénam ento' diret Sénam. Mat patutam Sen dihormát diagong dipugi seora'-ora'eam! Amin.
45012001	Mat paling bosai kaseh sayang melas ati Allah ken diret! Mangko ku muhún mampalam ke' kam menyadie ku yeng seimánei, kiroe diret mat nyerah gewai ulah bedan beko diret ke' Sen nyo' engku diret Sénam, keedah pesaling yeng idup, yeng nyenáng ati Sen. Mat patutam diret nyomah melayan Sen ponyoe.
45012002	Nang na' gewai ulah tingkah laku diret serayu ken deniyo tue. Pie gewai ulah tingkah laku diret ca' diubah kaliam; diret ca' nunoe ati pemiker diret yeng beru. Mun gewai diret diubah mangko diret pasti tawu kemawo' Allah nyo' diret. Maksut kemawo' Allah tei' sipat gewai yeng panci, yeng sempurno, yeng nyenáng ati Sen.
45012003	A, aku mat do diunyo' pengunyo' pengaseh deri Sen, mangko aku madah tue ke' kam. Jedi tiyap ko' diret ca' teliti, ca' jerumát ngaji tugas diret lem tuboh Kristus. Go tiyap ko' diret mat nerimoe kemampu deri Sen. Mangko deri nyoe nang na' siko' pun kebebongko' ngangap direte lebeh penting lebeh panai deri yeng mat. Pie tiyap diret ca' sungoh-sungoh ngaji ngenilai direte, pailah yeng ca' digewai diret, cuco' ken kemampu yeng diunyo' le' Allah des diret pecayo.
45012004	Ibarat ke' tuboh din tuboh diret mat siko'am pie benya' begie. Semuya' begie pun layin-layin gunoe, noe iyo samo.
45012005	Ha, ponyoe jum diret reng pecayo. Diret mat benya', pie kejedie siko'am tam samo-samo tekawum lem Kristus. Tiyap ko' diret begelumo ken betor entam diret setuboham.
45012006	A, diret mat diunyo' jum kemampu belayin-layine, cuco' ken pengunyo' pengaseh Sen. Lalu kemampu yeng diunyo' Sen mat ca' dipakai. Misale mun reng diunyo' kemampu nyo' iyo betijum madah posan payit Allah, iyo ca' betijum cuco' ken kepecayo diret.
45012007	Ponyoe jum mun kemampu diret nyo' melayan, diret mat ca' melayan. Mun kemampu diret nyo' ngajar, diret ca' ngajar.
45012008	Mun kemampu diret ento' ngemberansang betor, diret mat ca' ngemberansang betor, ken mun kemampu diret ento' ngunyo' jolu ke' reng yeng nongah do keperelue, diret mat ca' ngunyo'e sebulat ati. A, yeng do kemampu nyo' mimpin betor iyo mat ca' mimpine ken caro rajing ken mutu, ken yeng do kemampu nyo' nulong ngaseh betor, iyo ca' nulong ngasehe ken secaro ayah bikah. Nyoam ke' hal gewai diret yeng diangap tuboh Kristus.
45012009	Jedi diret mat ca' kaseh mengaseh siko' ken betor seputeh ati sebeníng derah. Gewai jat ca' dikerisie, gewai panci ca' dikeayah.
45012010	Diret ca' kaseh mengaseh ken betor na' po ngaseh reng yeng sedegin sederah ken diret. Diret ca' seolah-olah besaying beselumoe ento' mugi ngehormát betor ken caro yeng mat, seputeh ati.
45012011	Diret ca' serarat nan bekaseh betoleh bekoyo bekerejo, nang na' lalai leler. Diret ca' besemangát melayan Tuwowe keedah api yeng gei' bemakan.
45012012	Diret ca' ayah bikah entam diret do arap, ca' sabar des ngerudu kesensare, ken ca' serarat mutu bedoa.
45012013	Sal ge' do engku Sen yeng bekekurang ca' ditulong dibentue. Ken diret ca' nan relo nerimoe temuwai tentamui.
45012014	A, mun do reng yeng nyensare diret, nang na' diret minta' gei' Allah nyumpahe. Kebelike diret ca' minta' kei iyo diberekat dolat Sen.
45012015	Mun do betor yeng beayah bikah diret pun ca' samo-samo ayah bikah jum. Mun do betor yeng nongah susah sontok, diret ca' samo-samo susah sontok.
45012016	Diret ca' samo serukui siko' ken betore. Nang na' diret kebebongko'. Kebelike diret ca' begewol begelumo ken reng yeng diangap reng hina. Nang na' diret kesesomong.
45012017	Jedi mun do reng yeng jat gewaie ken diret, nang na' melas jat. Pie tuju diret ca' kei semuya' gewai diret panci, kei diperati semuya' reng ken gewai diret mat nokoham.
45012018	Bilo beh noe beseliseh betingkis ken urang, pie nang na' deri diret. Ja'e seberopai bolehe diret ca' mementing idup damai ken semuya' urang.
45012019	Kaban ku yeng ku kaseh: nang na' diret melas kejat betor. Mun do reng yeng jat ken diret, diret ca' ngetate nyem, nyerah ke' Sen, borie kelorong nyo' Sénam yeng ngukume. Go kin jie lem kitap Sen, Diret Akuam yeng behak nyo' melas kejat, jie Tuwowe. Mat Akuam yeng melas kejat mensiyo.(Ulang 32:35)
45012020	Mangko diret nang na' melas gewai jat ken jat, kebelike diret ca' panci ken munsoh diret, go jie lem kitap Sen, Mun munsoh kau lapar kau ca' ngumpan matike. Mun iyo coko' na' insup ca' diunyo' ayie insup. Go mun kau melase ken panci ponyoe mat keedah ngenggugur beroe api ke' atas kepaloe.*
45012021	Mangko jie ku nang na' diret dikalah le' kejat betor, sampai diret pun melase ken jat. Kebelike diret ca' ngalah gewai jat ken gewai panci.
45013001	Jedi ke' hal pemerentah si semuya' diret mat ca' tuno' taalo' ke' pemerentah, go tiyap pemerentah pun diunyo' kuwasoe le' Allah. Mun noe diijin le' Sen kin cum kuwasoe.
45013002	Jedi maksute sopai ja' yeng nentang pemerentah iyo nentang yeng ditentu le' Allah. Mangko yeng nentang pasti diukum, nyoe tewas direteam.
45013003	Pie mun gewai diret panci si diret noe sa' gola' diukum. Go pemerentah kin nyo' ngenggola' reng yeng gewaie jat, noe iyo ento' ngenggola' reng yeng gewaie panci peh. Kau gola' peh ken pemerentah? Pie noe sa' gola' mun gewai diret panci. Pemerentah pun ayahe ken diret mun gewai diret panci.
45013004	Go pemerentah pun keedah pelayan Allah jum, sempayo diret idup tenáng amán. Pie mun gewai diret jat si patutam diret gola', go pemerentah besenjeto pun do gunoe. Go pemerentah mat pelayan Allah nyo' melaju ukum Allah ke' pada' reng jat.
45013005	Mangko diret ca' tuno' taalo' ke' pemerentah. Nang na' diret tuno' taalo' tam gola' diukum nyem, pie ge'em entam lem ati kocit nun diret dah tawu ken tuno' taalo' ke' gewai yeng mat.
45013006	Ponyoe jum ke' hal ngembeyar pajak. Diret ca' ngembeyar pajak pun go pemerentah mat pelayan Allah nyo' ngurus pada' hal ke' deng nyoe.
45013007	Mangko dibeyaram ke' pemerentah pai pun yeng ca' dibeyar diret. Pada' pajak bemacam bereno pun dibeyaram. Gei' pun ca' tuno' taalo', ca' ngehormát pemerentah, go nyoe mat patut.
45013008	Nang na' berutang ke' sopai pun. Pie mat do utang budi diret yeng nan ca' digewai, ya'am utang kaseh. Diret ca' serarat kaseh mengaseh ken betor. Go reng yeng kaseh ken betore mat nyukup semuya' ukum Allah.
45013009	Kin do ukum Sen, "Nang butang beonga'; Nang munoh; Nang maling; Nang tamá' goma' ken jolu betor." A, ken pada' perentah Sen layin pun do jum. Pie pangkal perimpus semuya'e ya'am perentah tue: "Kau ca' ngaseh betor po ngaseh diret kau."
45013010	Go reng yeng kaseh si cum gewaie yeng jat ken betor. Mangko jie ku kaseh tei' mat nyukup semuya' ukum Sen.
45013011	-
45013012	Nyoe kin gewai yeng patut, sa'am tengkalo tue, go diret dah tawu ken jemán tue. Jengkah ari kei Allah nyelamát diret dah kin soma'-soma' deri ketiko kememerue diret pecayo mie pun. Ibarat ke' siyang ken malam din malam tue dah tolap dah, nyoma' dam na' siyang. Mangko ati diret ca' jego, jediam tidor. Gewai yeng digewai reng des sagam ca' dipelosi. Diret ca' ngelaku pada' gewai panci, yeng digewai reng di tampa'. Nyoe pun pelinong diret, keedah nyaro' alat perang kei beperang betempor.
45013013	Gewai ulah diret ca' suyo' sabar, po yeng patut yeng digewai reng di tampa'. Nang na' diret beriyah berami betena' betari bemabo'-mabo'. Nang na' diret butang beonga' ken ngeroyal. Nang na' diret bekelayi begegah, nang na' diret isin dengki ken betor.
45013014	Semuya' keingín diret yeng jat nyeh nang na' dikaji dipeduli kaliam, nyo' diret nunoe kemawo'e. Kebelike diret ca' nyaro' Yesus Kristus Tuwowe kei pelinong diret, nyo' nunoe kemawo' iyo.
45014001	Jedi mátam. Tue ke' hal betor yeng dah pecayo pie manseh gei' bolum togap kepecayoe. Jedi betor yeng gei' bolum togap kepecayoe manseh ca' diterimoe dikaseh diret keedah menyadie diret. Pie ca' diterimoe seputeh ati tam kaseh nyem, nang na' diterimoe kei betentang betengkar ke' hal pengaji pemikere yeng layin deri yeng diret, seolah-olah diret akim betor.
45014002	Misale potue. Reng yeng dah togap kukoh kepecayoe iyo yakin ken semuya' jolu pun mampu disegoe, beyi' bisam. Pie reng yeng gei' bolum togap kepecayoe iyo makan noe belawo', nempogal nyem.
45014003	Jedi maksut aku reng yeng semadi sego ken semuya' jolu, iyo nang na' menghina betore yeng noe semadi sego. A, yeng noe semadi sego pun ponyoe jum; nang na' madah betore yeng semadi sego nyeh "O, kau rangkoe nar." Go betor pun dah diterimoe le' Allah; noe ken patut diret medoe.
45014004	Umpamoe ulun ken tuwowe. Ulun kin bekerejo ento' tuwowe, go ngat tuwoweam yeng ngenilai gewaie. Noe patut reng layin campor ngator ulun urang. A, ponyoe jum ken betor diret yeng pecayo, go iyo mat ulun Allah. Noe patut diret medoe, madah ken iyo noe diterimoe le' Allah tam nyego lawo', misale. Iyo pasti ditulong dibentue Allah, go mat Tuwowe yeng nyurohe togap kukoh. Mangko jie ku nang na' betentang betingkis ke' hal jolu disego.
45014005	A, ponyoe jum ke' hal reng patoh ke' ari. Misale do reng yeng gei' bolum togap kepecayoe yeng ngangap do ari yeng lebeh penting deri ari selomo. Sedang betore ngangap tiyap ari samoam. Pie yeng penting tiyap ko' diret ca' yakin ngajie lem ati diret nun.
45014006	Go reng yeng mementing do ari yeng lebeh penting nyeh tujue go iyo na' ngehormát Tuwowe. Ponyoe jum ken betore yeng ngangap semuya' ari samo suci bereseh. A, ke' hal makan pun ponyoe jum. Reng yeng makan pai-pai pun, beyi' lawo' beyi' rompah nyeh, tuju maksute go iyo na' ngehormát Tuwowe, go iyo mat besukor beterimoe kaseh ke' Sen. A, reng yeng bolei'e makan isei' jolu pun ponyoe jum, tuju maksute pun go iyo na' ngehormát Tuwowe jum. Iyo pun besukor beterimoe kaseh ke' Sen.
45014007	Go diret yeng pecayo kin deri idup sampai ke' mati pun noe iyo ento' kepenting diret.
45014008	Deri diret idup sampai ke' mati pun ento' mementing ngehormát Tuwowe diret. Maksute idup mati pun diret engku Sen.
45014009	Gopai ge' go Kristus mati ken bengki' idup agei' pun, maksute sempayo iyo menjedi Tuwowe semuya' segeno, beyi' yeng idup beyi' yeng mati pun.
45014010	Mangko mat paling noe patut begi reng pecayo mun iyo medo betore yeng semenyadie lem Kristus, atau pun ngangap betore yeng semenyadie renah deri iyo. Go yeng mencaro diret gi diret Allaham, go semuya' diret langko' ngadap belai pengadel Allah, kei dipecaro Sen.
45014011	Nyoe kin jelas, go ditulis lem kitap Allah mie bungie potue: Aku, Allah yeng idup, madah yeng mat-mátam, jie Tuwowe. Tiyap ko' mensiyo langko' nungkup nyomah ke' Aku, ken tiyap ko' mensiyo langko' ngangkue ken Aku mat Allah, jie Sen. (Yesaya 54:23)
45014012	A, nyoe kin jelas ken semuya' diret mat ca' ngadap Allah bisam gi, nyo' nyamut madah gewai diret di adap Sen.
45014013	Mangko jie ku jediam diret pedo memedo siko' ken betore. Deri pado medo betor si coh ge' diret nyelidik neliti gewai diret die, gola' pai nawue do gewai diret yeng mempengaroh betor.
45014014	Do aku si dah yakin dah, dah dijelas dah ke' aku le' Yesus Tuwowe ken semuya' jolu pun mat cum yeng noe buleh disego. Mun kaji reng mat do jolu disego yeng kei ngenceloe di adap Allah si tentu iyo ngangape ponyoe. Pie yeng mat si mat cum jolu yeng noe buleh disego.
45014015	Ja'e tue si noe ku ngomóng ke' hal jolu disego peh, pie ke' hal kaseh. Go mun menyadie diret lem Kristus tepengaroh entam iyo merati diret nyego jolu yeng diangap iyo noe patut si maksute bungkong gewai diret noe iyo kaseh. Teruhal Kristus sampai mati nyo' menyadie diret nyeh! Nang na' diret mempengarohe ketegal jolu disego nyem!
45014016	Mat panci nyamánam begi diret, mun diret bebas semadi sego ken jolu, pie nang na' yeng panci begi diret sampai dipadah reng jat entam betor diret tepengaroh.
45014017	Go des Allah disomah kei rajo si yeng penting noe iyo pada' pelator ke' hal jolu disego, jolu diinsup opai. Pie yeng penting ya'am gewai diret yeng bujor benar, idup damai siko' ken betor, ken idup yeng ayah bikah go diret dikediyam le' Roh Allah.
45014018	Mun diret melayan Kristus tokoh nyoe si Allah pun ayah, mensiyo pun ayahe jum ken diret.
45014019	Jedi mátam te'. Diret ca' serarat ngejar nuju ke' gewai ulah yeng meyie damai, ca' ngejar gewai yeng bebotang beguno nyo' nogap siko' ken betor, sempayo diret samo-samo mansang.
45014020	Nang na' gewai Allah dipempungah ketegal jolu yeng noe penting menso jolu disego! Go semuya' jolu disego mat beyi' bisam, cum yeng ngencelo diret di adap Allah. Pie diret mat salah mun betor tepengaroh tam gewai diret.
45014021	Mun betor diret tepengaroh tam gewai diret si coh ge' gewai nyoe ditingal kali, beyi' makan isei' jolu beyi' minúm tuwa' opai. Mun gewai nyoe kibate mempengaroh betor si coh ge' ditingal kaliam, gei' noe ngaru betor.
45014022	A, jedi reng yeng togap kukoh yeng yakin iyo bebas nyego pai-pai pun, nyoe mat urus iyo ken Tuwowe. Pie nang na' kebebase semadie diampa'- ampa' di adap betor yeng gei' bolum togap kepecayoe. Mat die diret bebas nyego jolu; nyoe mat berekat deri Sen, pie diret mat kepala' diberekat dolat Sen mun diret mampu ngembatas direte gei' betor noe tesongka' tam kebebas diret nyeh. Go mun betor tesongka' lalu pengabise diret die yeng salah!
45014023	Pie reng yeng gei' bolah dulang pemikere, yeng gei' bolum yakin lem atie nun ken iyo mat bebas nyego pai-pai pun, reng nyoe si mat salah mun iyo ngeresudu' nyegoe. Go iyo bolum yakin lem atie nun ken gewai nyoe mat disetuju le' Allahei noei. Teruhal mun diret noe yakin ken gewai pai-pai pun mat panci si diret mat bedosoam mun diret ngeresudu' ngenggewaie.
45015001	Jedi mátam. Diret yeng togap kukoh ca' sabar, ca' nulong kelomah betor yeng gei' bolum togap kepecayoe. Nang na' diret ngaji keingín kenyamán begi diret.
45015002	Pie diret ca' ngaji pailah yeng dikeingín betor, jolu pai yeng panci begi iyo, koti caro nogap iyo gei' iyo mansang kepecayoe.
45015003	Kristus pun noe iyo ngaji keingín direte, po ditulis lem Kitap Allah yeng bungi potue, Reng yeng ngato mujo Den lalu ampi' rari' ke' aku, jie. (Masmur 69:9) Pie semalang ke' Kristus pun ge'e, dipulah reng tokoh nyoe pie iyo noe mileh keingín direte. Sa'am go diret.
45015004	Go semuya' yeng ditulis di lem kitap Sen nyomie pun ditulis kei ngajar diret, gei' diret diibor diberansang le' Kitap Sen gei' sempayo diret sabar ngetat ken yakin bepigang ke' arap diret.
45015005	Mat Allaham yeng nan ngemberansang diret, nyuroh diret sabar ngetat des disensare. Kiroe Sen nulong diret idup seati sepiker siko' ken betor, cuco' ken kona' kemawo' Yesus Kristus.
45015006	Maksute sempayo diret seati sepiker serempa' serentak mugi Allah, Apa' Yesus Kristus Tuwowe diret.
45015007	Mangko jie ku diret ca' samo-samo ayah begelumo siko' ken betor, noe pileh bulu, na' po Kristus pun noe pileh bulu. Iyo kin relo begelumo ken semuya' diret. A, tuju maksute pun sempayo Allah yeng diagong dipugi.
45015008	Jedi mátam. Kristus menjedi pelayan reng Yahudi*. Iyo detang kei nuntong jenyi Allah ke' akei' puyang reng Yahudi. Ponyoam iyo ngembokti ken Allah mat bujor, noe memuloe. Nyoe ke' hal reng Yahudi.
45015009	Ge'em tuju iyo detang nyeh sempayo pada' reng noe Yahudi pun dikawum jum, sampai mugi Allah tam kekaseh Sen. Nyoe cuco'am ken pada' ayat yeng ditulis lem Kitap Sen mie, benso yeng bungie potue, Mangko Aku langko' mugi Den beroto ken pada' reng noe Yahudi, nyanyi mugi demo Den, jie.
45015010	A, di kitap layin do yeng bungie potue, Beayah bikaham, reng noe Yahudi, beroto ken umát Sen reng Yahudi.*
45015011	Dah nyoe di kitap yeng layin nyeh do yeng bungie potue, Mugi Tuwowe, pada' reng noe Yahudi. Mugi Sen, semuya' segeno mensiyo.
45015012	Lalu jie penijum Yesaya lem kitap sen mie, Siko' deri buboh ampeh Isai langko' muncol keedah lantang jolu yeng timu. Iyo langko' merentah semuya' suku benso mensiyo. Pada' reng noe Yahudi pun langko' arap ken iyo,* jie Yesaya betijum mie. (Mangko mat cuco'am ken yeng ditulis lem kitap Allah mie mun pada' reng noe Yahudi pun mugi Sen.)
45015013	Jedi bula' dituam lo'e. Salam dolat deri aku. Ku minta' kei Allah bungkong arap diret nyuroh kam rajo ayah bikah, serarat tenáng amánam go kam pecayo ken Sen. Maksute sempayo kin ari kin yakinam arap kam entam kam dikuwaso Roh Allah yeng ngendiyam kam.
45015014	Pada' menyadie ku yeng seimán: ku si dah tawu ku, kenaken, ken kam dah panci nar tingkah laku kam, pengentawu kam pun dah jelas dah, mampu kam samo-samo ngajar nulong betor.
45015015	Ja'e nyuroh ku manseh bereni nulis hal tue pun seolah-olah kei ku ngingát kam, go tue mat tugas aku, tam pengunyo' pengaseh Sen ke' aku.
45015016	Sen mat nguwaso aku kei pelayan Yesus Kristus, nyo' aku madah agah panci Sen ke' pada' reng noe Yahudi. Tugas aku na' po tugas pada' pelayan di rumah kediyam Allah. A, pesaling ku ya'am pada' reng noe Yahudi yeng dah ningo agah panci. Jedi tuju deri tugas ku ya'am sempayo pada' reng noe Yahudi mat menjedi pesaling yeng diterimoe Sen, go dah suci bereseh tam gewai Roh Allah.
45015017	A, ngaji pada' reng noe Yahudi yeng dah pecayo nyeh aku mat besukor mugi Yesus Kristus yeng nulong aku melaju tugas ku melayan Allah. Mat patutam aku beiyap bebungah peraso ku,
45015018	-
45015019	go mat Kristusam yeng ngenggewai semuya'e ngelalu aku; mun noe si aku pun noe bereni na' madah pai-pai pun ke' kam ke' hal asel gewai ku. Ja'e go Kristus mat makai gewai ulah ku ken omóng tutor ku, ken Roh Allah pun nguwaso ku kei mulah petanah petano keenah keaneh nyo' ngiring ngaping reng noe Yahudi kei iyo tuno' taalo' ke' Allah. Ponyoam aku mat madah semuya' agah panci ke' hal Kristus cuco' ken tugas ku, deri Yerusalem sampai ke' Ilirikum.
45015020	Nyoe pun cuco' ken cinto ku, go aku deri nyomie pun nan serarat nyinto na' madah agah panci ke' arong yeng bolum do ningo demo Kristus, go ku ngei' ku po keedah tukang yeng melaju rumah yeng dah ditunyam reng layin.
45015021	Kebelike cinto aku cuco' ken yeng ditulis lem Kitap Sen mie yeng bungie potue, Reng yeng noe koloe dipadah ke' hal Sen langko' merati, ken reng yeng noe koloe ningo ke' hal Sen langko' tawu, (Yesaya 52:15) jie lem Kitap Sen. Cinto aku nyeh kei nuntong tijum nyoe.
45015022	Jedi mátam, entam aku madah agah panci di pada' nenggeri layin mangko melamat tue pun nan do alang rencana ku na' ngenjongo' kam di Roma tue.
45015023	-
45015024	Pie tue si mat do anang ku na' ngenjongo' kam. Go tue pun dah santo' dah gewai ku di pada' daerah peloya' nun, gei' pun aku dah betetawun dah mat ingín na' ngenjongo' kam. Ajat ati ku langko' na' ke' nenggeri Spanyol, mangko kaji ku na' ngenjongo' kam des aku ngerudu arong kam. A, dah puwas aku begelumo ken kam kin--kira' tawu puwas, pie--dah nyoe kam pun mampu nulong aku melaju pejelan ku ke' Spanyol, kaji ku nun.
45015025	Pie gei' tue si aku gei' na' ke' Yerusalem lo'e, na' ngantar sumang nyo' nulong pada' engku Sen dinun.
45015026	Ku meyie sumang deri umát di Makedonia ken Akaya. Diret sidoe yeng ingín besumang secaro kerelo atie nyo' umát engku Allah di Yerusalem yeng bensat.
45015027	Sidoe si ayah besumang ponyoe, gei' pun patut jum, go nyoe kedudo' ngembeyar utang jum. Go berekat dolat Allah ke' reng Yahudi nyeh dah dibegi jum ke' reng noe Yahudi, mangko patutam reng noe Yahudi pun melas kaseh ngembegi jolue ken reng Yahudi.
45015028	Jedi mátam. Dah ku nyanto' tugas ku ngantar sumang tue yeng dah dikumpol nyeh dah nyoe ku langko' melaju pejelan ku ke' Spanyol ngerudu arong kam.
45015029	Aku pun yakin ken Kristus langko' ngemberekat dolat diret belimpah-limpah mun aku dah detang ngenjongo' kam.
45015030	Pada' menyadie ku yeng seimán: Yesus Kristus mat Tuwowe semuya' diret. Ge'em diret mat kaseh mengaseh ken betor tam Roh Sen. Mangko ku muhún ke' kam gei' kam nulong aku bedoa, minta' tulong Sen nyo' aku,
45015031	sempayo aku diselinong deri reng yeng noe pecayo di Yudea, ge'em sempayo sumang yeng ku antar ke' gereja di Yerusalem diterimoe secaro panci le' engku Sen dinun.
45015032	Dah nyoe kin mun mat kemawo' Allah nyeh aku mat ayah bikah detang ke' kam, lalu diret samo-samo teibor, keedah rumput yeng layue jogar agei'.
45015033	Ku minta' gei' Allah bungkong damai nyeroto semuya' kam. Amin.
45016001	Jedi yeng manu ke' kam ditue nyeh ya'am Pebe,* menyadie diret lem Kristus. Iyo siko' pelayan umát gereja di Kengkrea.
45016002	Iyo ca' diterimoe disamut kam po yeng patut begi diret engku Allah, beh? Go iyo mat engku Tuwowe. A, gola' do keperelue kam nulonge, go iyo dah benya' nulong reng layin, termansok aku jum.
45016003	Salam aku ke' Priska ken lakie Akwila, kaban kerabat ku yeng melayan Kristus Yesus ken aku.
45016004	Aku paling besukor beterimoe kaseh ke' sidoe go sidoe relo nyerah penyawoe ento' nyelinong aku nyomie. Sekurang aku, pada' umát reng noe Yahudi pun beterimoe kaseh jum ke' sidoe duwo.
45016005	Salam jum ke' umát gereja yeng bekumpol semeyang di rumah sidoe. Salam ke' kaban gelumo ku Epenetus. Kin iyoam yeng pertamo pecayo di propinsi Asia.
45016006	Salam ke' Maria, yeng bekaseh betoleh melayan kam.
45016007	Salam ke' waris ku Andronikus ken Yunias, yeng dipenjero ken aku nyomie. Sidoe tekemuko di antaro pada' pelantar posan, gei' pun sidoe pecayo ken Kristus dolu deri aku.
45016008	Salam ke' Ampliatus, kaban gelumo ku yeng semenyadie lem Tuwowe.
45016009	Salam ke' Urbanus, kaban sekerejo melayan Kristus, ken Stakis, kaban ku yeng ku kaseh.
45016010	Salam ke' Apeles; dah dibokti dah ken iyo mutu melayan Kristus. Salam ke' seberumah Aristobulus.
45016011	Salam ke' waris ku Herodion. Salam ke' seberumah Narkisus yeng dah pecayo ken Tuwowe.
45016012	Salam ke' Tripena ken Triposa* yeng bekaseh betoleh melayan Tuwowe. Salam ke' Persis yeng dikaseh diret, yeng mat belelah bejoreh melayan Tuwowe jum.
45016013	Salam ke' Rupus, yeng dipileh le' Tuwowe. Kesaksi idupe mat dipugi reng. Salam jum ke' ino'e, yeng nan ngangap aku na' po ana' diret sen jum.
45016014	Salam ke' Asinkritus, Plegon, Hermes, Patrobas, Hermas, ken pada' menyadie seimán yeng sekaban ken sidoe.
45016015	Salam ke' Pilologus, Yulia, Nereus ken menyadie Nereus yeng betinoe nyeh, ken Olimpas, ken pada' engku Allah yeng bekumpol semeyang ken sidoe.
45016016	Besalamam kam siko' ken betore ken caro kaseh.* Semuya' gereja Kristus ngirum salame ke' kam jum.
45016017	Pada' menyadie ku yeng seimán, ku muhún ngendorong kam: jegoam. Nang na' kam tepengaroh tam reng yeng nyabong ngadu betor, ken yeng ngaru ngenggudo betor nyurohe bedoso. Gewai nyoe kin betentang ken pengajar yeng dah kam terimoe. Nang na' kam begelumo ken reng tokoh nyoe.
45016018	Reng tokoh nyoe noe melayan Kristus Tuwowe diret peh, pie iyo melayan nunoe keingín direte nyem. Sidoe ngomóng keedah lemák manis gulo madu pie na' ngelakar ati reng yeng bolum bepengalam.
45016019	Kam si go dah mutu tuno' taalo' ke' Sen. Reng pun dah tawu reng bisam ken kam mat mutu. Mangko ku mat ayah bikah ngaji kam. Kebosai ati ku gei' kam panai, pie panai mileh semuya' yeng mat yeng panci, noe panai kaliam nyo' ngelaku yeng jat.
45016020	Allah bungkong damai noe dam lamat langko' ngalah Pengelakar, dipere diiri' diinal kepaloe ken tumi' kam. Ku minta' kei kam diberekat dolat le' pengunyo' pengaseh Yesus Kristus Tuwowe diret.
45016021	Salam deri Timotius yeng melayan beroto ken aku. Salam deri waris ku Lukius, Yason ken Sosipater.
45016022	Aku, Tertius, yeng disuroh Paulus nulis surat tue, madah salam ku ke' kam jum, go diret mat semenyadie lem Tuwowe.
45016023	Salam deri Gayus. Iyo nan relo nerimoe reng numpang di rumahe beyi' aku beyi' pada' umát gereja dinun. Salam deri Kuwartos menyadie diret yeng seimán, ken deri Erastus, pemigang duwit kota. [
45016024	Ku minta' ke' Allah kei pengunyo' pengaseh Yesus Kristus Tuwowe diret nyeroto kam. Amin.]
45016025	Patutam Allah diagong dipugi! Sen yeng nyuroh kam nan serarat mutu, cuco' ken agah panci yeng ku padah, ya'am agah ke' hal Yesus Kristus. Gei' nyomie si agah panci tue gei' risi'-risi' diret Sénam, deri asal muloe nyomiam.
45016026	Ja'e tengkalo tue si Allah yeng idup seora'-ora'eam nyuroh merentah kei agah panci tue nyato, dijelas cuco' ken yeng ditulis le' pada' penijum di lem pada' kitape mie. Maksut Sen ngenyato ngenjelas agah panci tue pun sempayo semuya' segeno suku benso mat pecayo ken tuno' taalo' ke' Sen.
45016027	Ku minta' ke' Allah kei semuya' mensiyo ngagong Allah seora'-ora'eam ngelalu Yesus Kristus, go ngat diret Sénam yeng Allah, yeng rajo tawu yeng ugas panai. Amin.
46001001	Surat tue deri Paulus, yeng diunang diamie Allah kei pelantar posan Yesus Kristus, cuco' ken kemawo' Sen. Ge'em deri Sostenes, menyadie diret yeng seimán. Kami nulis surat tue
46001002	ke' umát gereja Allah di Korintus, yeng diunang diamie kei engku Sen yeng suci, yeng diajen kei diret Sénam ngelalu Yesus Kristus. Kam mat tekawum ken semuya' segeno umát Allah dinai-nai pun yeng arap ken demo Yesus Kristus, Tuwowe sidoe ken Tuwowe diret ge'em.
46001003	Salam damai ken berekat dolat deri Allah Apa' diret ken Yesus Kristus Tuwowe diret.
46001004	Ku serarat beterimoe kaseh ke' Allah tam kam, tam pengunyo' pengaseh yeng diunyo' Sen ke' kam ngelalu Yesus Kristus.
46001005	Secaro roh si kam mat reng kayo rayo, mat reng berado tam kam sekaban segelumo ken Kristus. Kam mat panai nar madah posan payit Sen, a, ken pengentawu ke' hal Sen dah nyerorap dah di lem ati kam.
46001006	Nyoe pun ngembokti agah panci ke' hal Kristus yeng dah kami padah ke' kam!
46001007	Maksute mat cukupam pengunyo' pengaseh Sen nyo' semuya' keperelu kam; mat cumam kekurang kemalang kam nongah kam yakin betungu, nungu kedetang Yesus Kristus Tuwowe diret.
46001008	Iyoam yeng nogap kam sampai ke' pengudahe gi, gei' sempayo kam mat noe becelo belengo dah ari Yesus Kristus Tuwowe diret bebeli' agei' gi.
46001009	Go Allah mat tawu diarap. Sénam yeng ngunang ngamie diret nyo' begelumo ken Ana' Sen, Yesus Kristus Tuwowe diret. Sen pasti nuntong pada' jenyi Sen ke' diret.
46001010	Jedi mátam, menyadie ku yeng seimánei: hak aku mat atas kuwaso demo Yesus Kristus Tuwowe diret. Mangko ku minta' ke' kam gei' kam samo setuju seiyo sekato siko' ken betor, gei' kam noe beseliseh. Maksut ku gei' kam mat ca' samo serukui, seati sepikeram.
46001011	Go mat do deri seberumah Kloe yeng besadu ke' aku, bepadah ken kam mat betengkar betingkis, pada' menyadie ku seimánei.
46001012	Go padah ku betengkar betingkis tei' go jie kam separoe, "Kami piya' Paulus". A, jie yeng separoe, "Kami piya' Apolos"; a, ge'em jie separoe jum, "Kami piya' Petrus": a, ken jie yeng separoe, "Kami ngat piya' Kristus nyem".
46001013	Gopai go kam tokoh nyoe? Noe ken Kristus tawu dipencar-pencar! Nyeh kaji kam aku Paulus peh yeng disalip nyo' kam? Des kam disolam kam ngangkue demo aku peh?
46001014	Ku besukoram ken semuya' kam mat noe disolam le' aku, cuwali Krispus ken Gayus.
46001015	-
46001016	A, máte din, mat do jum seberumah Stepanus sidoe yeng disolam le' aku. Luwar deri nyoe si mun noe salah ingát ku mat cumam yeng disolam aku. Entonge mun semuya' kam disolam aku doam jie kam ken kam disolam ngangkue demo aku.
46001017	Pie aku noe iyo diutus le' Kristus ento' nyolam reng, pie aku mat diutus nyo' madah agah panci. Iyo nyuroh aku madahe pun ken paner biyaso nyem, gola' mun ku bepaner secaro bepantun perbeso ken paner yeng jenga'-jenga' si telinsamam kuwaso kemati Yesus di salip.
46001018	A, begi sidoe yeng noe pecayo, yeng langko' diukum Allah gi si, iyo mat noe mementing posan payit Sen ke' hal Yesus disalip. Begi sidoe si posan payit Sen nyeh diangap sidoe omóng keriban nyem. Pie begi diret yeng diselamát Sen si posan payit nyoe mat posan payit Allah yeng bekuwaso.
46001019	(Sen noe pakai caro yeng diangap mensiyo panai.) Nyoe pun jelas deri yeng ditulis lem kitap Sen mie, yeng bungie potue, Aku, jie Allah, cagar munah ranah pada' kepanai reng yeng ngangap direte panai. Aku cagar ngelosi ngenayáp pada' pengentawu reng yeng ngangap direte mat bepengentawu nar, jie Sen. (Yesaya 29:14)
46001020	-
46001021	Maksute nun biyar reng yeng paling panai, biyar pada' ugar agama, biyar reng yeng panai bejebap ke' hal agama opai, pie iyo manseh noe mampu tekenal ken Allah ngelalu kepanai direte. Go Allah dah jelas ngenyatoe ken kepanai mensiyo nyeh didemo Sen kepanai keriban nyem. Nyoe pun cuco' ken rencana Allah yeng paling panai. Di lem rencana Sen mensiyo mat noe mampu tekenal ken Allah ngelalu kepanai direte nyem. Mangko Sen mutuse makai caro yeng diangap mensiyo keriban. Ya'am Sen mutuse nulong nyelamát reng yeng pecayo ken pemadah ke' hal Yesus mati disalip nyem!
46001022	Pie mat layin caro yeng na' dipakai le' mensiyo. Jedi benso reng Yahudi iyo ca' merati keenah keaneh nyo' ngembokti kuwaso Allah; a, ken reng Yunani iyo mementing kepanai mensiyo.
46001023	Pie begi awong diret ngatam cukup madah ke' hal Yesus mati di salip nyo' jelan keselamát. Reng Yahudi si sie nar ningo gesah ke' hal Yesus mati di salip.* A, reng Yunani pun ponyoe jum. Gesah ke' hal Yesus mati disalip nyeh omóng keriban nyem, jie sidoe.
46001024	Pie begi semuya' diret yeng diunang diamie Allah si beyi' reng Yahudi beyi' reng Yunani pun kemati Kristus di salip nyeh mat ngenyato ngembokti kuwaso Allah, ken ngenyato ngembokti ken Allah mat rajo panai.
46001025	Mat tawu panai jempat mereti Allah. Sempamoe gewai Sen yeng diangap mensiyo keriban pun pie manseh jewoh panai deri kepanai mensiyo! Sempamoe gewai Sen yeng diangap mensiyo noe begeyo pun pie manseh jewoh bekuwaso deri mensiyo yeng bekuwaso pun!
46001026	Menyadie ku yeng seimán: cubo kam ngaji diret kamam, koti keada' kam ketiko kam diunang diamie Sen mie. Mun diitong-itong secaro deniyo si sikitam kam yeng panai, sikitam kam yeng bekuwaso yeng bepangkat tingie, sikitam kam yeng bedemo yeng tekemuko, dih?
46001027	Pie Allah manseh mileh kam! Sen sengejo mileh reng yeng noe panai di deniyo tue kei ngererawoe reng yeng ngangap direte panai. Sen mat mileh reng yeng cum besikai di deniyo tue kei ngererawoe reng yeng (ngangap direte) bekuwaso.
46001028	Sen mat mileh reng yeng paling renah, reng yeng dihina le' betore, malah ken paie Sen mileh reng yeng diangap reng cum nar gunoe, gei' sempayo ngalah reng yeng ngangap direte mampu.
46001029	Tuju maksut Sen gei' semuya' mensiyo mat cum yeng mampu beiyap bebungah di adap Sen tam dongah kemampu direte.
46001030	Go diret Allaham bungkong keidup diret ngelalu Kristus Yesus. Kepanai Allah mat dilileh Sen ke' diret ngelalu Kristus Yesus! Malah ken paie diret diputus Sen bujor benar, gei' pun diret diajen nyo' engku diret Sénam, diret ditobus deri doso tam gewai Kristus Yesusam.
46001031	Mangko na' po ditulis lem Kitap Sen mie, Mun do reng yeng na' beiyap bebungah, iyo ca' beiyap bebungah tam gewai Tuwowe diret. (Yer 9:24)
46002001	Benso aku pun ponyoe jum, menyadie ku yeng seimánei, des aku manu ke' kam ditue mie nyo' madah posan payit Allah ke' kam. Aku noe makai kepanai mensiyo peh; ku madahe pun noe ku madah ken omóng yeng jenga'-jenga' ken benya' pantun perbeso.
46002002	Go aku mutuse lem ati ku nun ken nongah ku gei' do ken kam ditue pun beyi' omóng tutor beyi' tingkah laku ku, ku ngat mementing Yesus Kristusam, terutamoe ke' hal Yesus mati di salip. Cum ku ngaji yeng layin.
46002003	Aku mat jelas des aku manu ke' kam mie ken aku mat cum kemampu diret ku; paling gola' ku, mat begegar begitik peraso ku ketiko nyoe.
46002004	A, ken caro ku madah posan payit nyeh ke' kam pun noe go ku na' ngememanis kam ken kepanai omóng ku peh, pie mat kuwaso Roh Allah die yeng ngembokti ken posan payit yeng ku madah ke' kam mat-mátam.
46002005	Maksut Sen gei' sempayo kepecayo kam noe bebungkong ke' kepanai mensiyo, pie mat bebungkong ke' kuwaso Allaham.
46002006	Ja'e bungi ku ponyoe pun noe go kami ngeremeh kepanai peh. Kami pun do madah kepanai yeng mat, pie dipadah ke' reng yeng dah pecayo (ken agah panci, yeng noe arap ken kepanai direte). Ge'em kepanai yeng dipadah le' kami noe iyo kepanai deniyo tue, atau pun kepanai reng yeng bekuwaso yeng bedemo di jemán tue peh, go kuwaso ken demo sidoe pengabise mat cumam.
46002007	Yeng dipadah le' kami si mat kepanai Allaham, risi'-risi' yeng ditapo' di diret Sénam ketiko nyomie; Sen mutuse ketiko deniyo tue gei' bolum diado Sen pun. Pie tue dah dipadah dah. Risi'-risi' Sen tei' ya'am gei' sempayo diret konoe kawum lem keagong Sen!
46002008	A, reng yeng bekuwaso yeng bedemo di jemán tue si siko' pun cum yeng jelas ken rencana Allah yeng panai tue. Kira' sidoe jelas si noe ken sidoe nyalip Tuwowe diret yeng agong.
46002009	Pie sidoe mat noe jelase ken iyo mat Tuwowe yeng agong. Nyoe pun cuco' ken yeng ditulis lem kitap Sen mie yeng bungie potue, Gewai Sen yeng agong yeng digewai Sen nyo' reng yeng ngaseh Sen si mat gewai yeng noe awas ken mato, yeng noe kedingo ken kelinang, yeng noe tekaji lem ati mensiyo pun. (Yesaya 64:4)
46002010	Pie yeng diselinong deri sidoe mat dianyoe le' Allah ke' diret ngelalu Roh Sen! Go Roh Allah kin tawu ngenjelas semuya' segeloe. Sampai ke' ati pemiker Allah pun dijelas Sen ke' diret.
46002011	Contohe potue. Diret mensiyo kin ngat roh diretam yeng tawu ken ati pemiker diret. Jedi ponyoe jum ken Allah. Mat cum reng yeng tawu ken ati pemiker Sen cuwali Roh Sénam (lalu Roh Sen mat nganyoe ati pemiker Sen ke' diret).
46002012	Go diret kin dah nerimoe Roh Sen. Roh nyoe noe iyo deri deniyo tue peh, pie mat deri Allaham! Maksut Sen ngunyo' Roh Sen ke' diret pun sempayo diret mat tawu ken semuya' pengunyo' pengaseh Sen ke' diret.
46002013	Mangko des diret madah ke' betor ke' hal pengunyo' pengaseh Sen nyeh, diret noe madahe makai kato-kato yeng bebungkong ke' kepanai mensiyo peh, pie diret madah posan payit Sen ngelalu Roh Sénam. Go patutam mun ngomóng ke' hal roh si mat ca' makai kato-kato deri Roh Sen.*
46002014	Reng yeng noe dikediyam le' Roh Allah si iyo mat noe nerimoe penjelas deri Roh Sen, go diangape omóng keriban nyem. Iyo mat noe tejempate ke' maksute, go Roh Allah mat cumam di lem atie kei ngenjelase.
46002015	Reng yeng dikediyam Roh Allah si go iyo tawu neliti ngenilai semuya' pengajar deri Roh Allah. Pie reng layin yeng noe dikediyam le' Roh Allah si iyo mat noe tawu ngenilai yeng do di lem ati diret yeng dah dikediyam Roh Allah.
46002016	Konai iyo na' tawu, go ditulis di lem kitap Sen pun bungie potue, Mensiyo mat noe tawu ken ati pemiker Tuwowe, konai na' ngenasehat Sen. (Yesaya 40:13) Nyoe kin ke' hal mensiyo yeng noe dikediyam le' Roh Allah, pie diret ketiko tue si mat dah tawu dah ken ati pemiker Kristus lem ati diret.
46003001	Jedi mátam, menyadie ku seimánei: ketiko ku gei' do ken kam ditue mie aku mat bolum mampu ngomóng na' po ku ngomóng ken reng yeng diiring le' Roh Allah. Aku tepakso ngomóng ken kam na' po ngomóng ken reng yeng gei' nunoe keingín direteam, na' po ngomóng ken ana' biya' kocit nyem, go kam mat bolum mansang kepecayo kam ken Kristus.
46003002	Ketiko ku gei' do ken kam mie ku mat gei' bolum mampu ngajar ke' hal yeng delam; ibarat ke' ngumpan din mat gei' ngumpan kam ken ayie susu nyem, bolum ku ngumpan ken jolu yeng koring, go kam mie bolum mampu kam nerimoe. Malah ken paie sampai ketiko tue pun kam gei' bolum mampu kam nerimoe!
46003003	Go kam gei' nunoe keingín pengaji diret kamam. Boktie go kam nan isin dengki ken betengkar beseliseh ken betor nyem. Nyoe kin na' po gewai mensiyo biyaso nyem yeng noe tekenal ken Allah.
46003004	Go padah ku kam na' po mensiyo biyaso tei' go jie kam separoe "Kami piya' Paulus", a, ken jie separoe "Kami piya' Apolos".
46003005	Teruhale pai gewai kami Apolos? Kami Apolos kin pelayan Allah nyem, yeng ngiring nulong kam sampai pecayo ken Sen. Kami ngat melaju tugas yeng dah diserah le' Tuwowe ke' kami masing-masing.
46003006	Ibarat ke' tentánam lem kebun din aku nanáme, Apolos nyirame, pie Allaham yeng nyurohe serarat mansang.
46003007	Mangko ngat Allaham yeng ca' dipugi, go Sénam yeng nyurohe mansang. Noe ken reng yeng nanám ken reng yeng nyirame yeng ca' dipugi.
46003008	-
46003009	A, ge'em reng yeng nanám ken reng yeng nyiram mat samoam tujue, cum bedoe; konai kam na' besepiya' besebelah? Go kami Apolos mat sepelayan ken Allah. Kam pun keedah umo Sen; ge'em keedah rumah gedong yeng dipulah Sen jum. Ja'e upah reng yeng ngerejoe si mat paji Allaham, koti pun Sen na' ngupahe rato-ratoe cuco' ken gewaie.
46003010	Jedi pengunyo' pengaseh Sen ke' aku mat kemampu nyo' aku nukang rumah Sen. Mangko ku makai kemampu nyoe nyo' ku nunyam tungkat* rumah nyeh. Dah nyoe do reng layin yeng melajue. Pie sopai pun yeng melaju nukange mat ca' ati-ati.
46003011	Iyo mat ca' melaju mulah rumah numpoe tungkat yeng dah ditunyam, ya'am Yesus Kristus. Noe tawu na' nunyam tungkat yeng layin.
46003012	-
46003013	A, ke' hal reng yeng melaju mulah rumah nyeh mat ca' ati-ati mileh ramue. Ca' mileh ramu yeng tan api. Jedi do reng yeng makai ramu yeng panci, benso mas, perak ken betu kecubong. Do jum yeng makai ramu yeng noe tan, benso kayu, lalang ken jeramie. Jedi dah pengabise gi asel gewai tiyap ko' mensiyo langko' nyato, go dah Ari Pengudah gi Allah langko' nguji asel gewai diret ken api, gei' nyato, tanei noei.
46003014	Mun gewai diret tan, mun noe disego le' api si diret mat langko' nerimoe upah.
46003015	Pie mun gewai diret disego le' api si mat rugiam; mat cum upah diret. Diret si selamát, pie terojun bedan sele, na' po reng yeng dirampas deri api; pada' jolu si mat bis disego api.
46003016	Jedi yeng ku maksut rumah kediyam Allah tei' sopailah, kiroe? Paling eran ku ken kam, go kam seolah-olah noe tawu ken diret kamam rumah kediyam Sen! Roh Allah mat ngendiyam ati kam! Konai kam na' betengkar betingkis besepiya' sebelah?
46003017	Awas! Mun do reng mempungah rumah kediyam Allah, Sen pun mempungah reng nyoe, go rumah kediyam Sen mat engku diret Sénam, ya'am mat kamam to'!
46003018	Nang na' siko' pun deri kam nipu ngendeyo direte. Kaji kam si kam panai, pie gewai kam mat ngerusa' ngerenoh gewai Allah. Sopai ja' di antaro kam mun iyo ngangap direte panai tam kepanai deniyo tue, coh ge' kepanai nyoe ditingal ming nyem. Ma'am iyo diangap le' mensiyo keriban, sal ge' iyo buleh kepanai yeng mat.
46003019	Go kepanai deniyo tue mat diangap le' Allah keriban nyem, mat cum gunoe. Nyoe kin jelas, go dah ditulis lem kitap Sen mie, Reng yeng ngangap direte panai langko' dijorat le' Allah ketengah iyo ngenggewai gewaie yeng diangap direte mereti. (Ayub 5:13)
46003020	A, ge'em go do yeng layin yeng bungie potue, Tuwowe diret kin dah tawu Sen dah ken ati pemiker reng yeng panai secaro deniyo tue, go kepanai nyoe mat ampoe buwau nyem. (Masmur 94:11)
46003021	Mangko ku madah ke' kam, jediam kam kememuwa' tam kam besepiya' besebelah ke' reng tue ke' reng nyoe. Teruhale semuya' segeloe pengunyo' Allah ke' kam nyo' keuntong kamam!
46003022	Benso kami, Apolos, ken Petrus yeng ngajar kam--nyoe kin nyo' keuntong kamam. Ponyoe jum ke' hal deniyo tue, beyi' pai-pai pun yeng tejedi tengkalo tue, beyi' pun yeng bolum tejedi nun gi, a, biyar kam idup biyar kam mati pun, pie semuya' segeloe mat pengunyo' pengaseh Sen sempayo kamam yeng untong.
46003023	A, kam pun engku Kristus, ken Kristus engku Allah. Mangko diret ca' bepiya' ke' Sénam.
46004001	Jedi mátam. Kami yeng ngajar kam ca' diangap reng pelayan Kristus, go kami ditugas le' Allah kei kami madah posan payit yeng gei' nyomie risi'-risi' Sen nyem.
46004002	Mangko kami mat ca' mutu melaju tugas nyoe, go pelayan mat ca' reng yeng tawu diarap le' tuwowe.
46004003	-
46004004	Yeng ngenilai gewai kami mutu noe mutu pun Tuwowe kami nyem. Yeng pengaso aku si aku mat mutu melayan Sen, cum kesalah ku, pie tah doei tah cumei kesalah ku Sénam yeng ngenilaie. Aku kin mat noe tawu ngenilai diret ku, sa'am na' dinilai le' kam atau mensiyo layin pun. Ku si noe ngarap penilai kam, go mat Tuwowe kuam yeng ca' ngenilai gewai aku.
46004005	Mangko deri nyoe diret nang na' semadi medo ngenilai gewai betor mun bolum jengkah yeng ditetap le' Allah, go mat Séname' yeng ngenilai gewai diret dah jengkah kedetang Sen gi. Sen langko' manyah semuya' segelo yeng gei' ketiko tue tetapo' di sagam. Tiyap pada' neko reno pelowai penuju lem ati mensiyo langko' dianyoe Sen. Dinyoam berue tiyap ko' diret nerimoe pugi hormát deri Tuwowe.
46004006	Menyadie ku yeng seimán: tadie kin ku ngamie contoh gewai kami Apolos nyo' ngenjelas hal tue, ja'e semuya' tue pun yeng ku padah ke' kam mat nyo' kamam to', gei' kam nunoe tingkah laku gewai kami nyo' contoh kam, gei' kam mat idup nunoe po yeng dah ditulis lem kitap Sen mie. Maksute tei' sempayo kam nang na' kememuwa' ketegal tam kam besepiya' besebelah ngamie ke' siko' buwang ke' siko'.
46004007	Jedi tue ku madah ke' sopai ja' yeng ngangap direte panai deri betore--pie nyoe mat pengangap direteam! Do noe sipat pai pun yeng bungkonge di diret, yeng noe diterimoe deri Allah? Pie cumam. Mangko mun semuya' segelo yeng do di diret mat deri Allaham, konai diret na' kebebongko' ngangap bungkonge di diret?
46004008	Pie kam si mat layin deri kami, poe. Kam dah cum kekurang kemalang kam. Kam dah reng berado dah; kami si noe. Kam dah menjedi rajo dah, poe; kami si noe. Pie yeng máte si ku ingín gei' kam mat-mátam menjedi rajo gei' kami pun merentah po rajo beroto ken kam jum!
46004009	Go kami pada' pelantar posan si gei' paling sensare nar. Kami si poe diborie Allah pangkat yeng paling beroh di deniyo tue, na' po reng jat yeng langko' diukum mati di adap reng rami. Go semuya' segenoe beyi' melekat beyi' mensiyo pun merati keada' kami; kami mat menjedi tonton semuya' segenoe.
46004010	Kami si relo diangap reng keriban tam kami melayan Kristus, pie kam si poe mat ngangap diret kam umát Kristus yeng panai nar. Kami si lomah; pie kam kuwat, poe. Kami si dihina reng; pie kam diagong dihormát reng.
46004011	Kami si deri asal nyomie sampai ke' ari tue pun mat erat kami lapar, erat kami awus, pekakas kami cabi' cari', kami dipempungah disensare reng; kami keedah reng yeng noe antang nyem.
46004012	Kami bepatah tulang becabi' kuli' mencarei' to' keidup di deniyo tue. Des kami disumpah pisoh reng kami melase ken berekat dolat. Des kami diiro dikenyayo reng kami sabar nyem, ngetate.
46004013	Des kami dipejat dipehina reng kami nyamute ken lomah lemut. Kami keedah dekie yeng diperanyút reng; di seruroh deniyo tue kamiam yeng cum gunoe, yeng diangap reng kei ngotor deniyo tue nyem.
46004014	Aku nulis tue pun noe go ku na' ngererawoe kam peh, pie tue kebosai ku na' memperingát kam, pada' ana' kekaseh kuei.
46004015	Go aku mat apa' kam lem Kristus. Biyar pun bereribu-ribu guru kam yeng ngajar kam ke' hal Kristus, pie ngat akuam keedah apa' kam, go kam pecayo ken Yesus Kristus pun tam akuam yeng madah agah panci ke' kam.
46004016	Mangko tue ku ngemberansang kam gei' nunoe contoh gewai aku.
46004017	Ngopai ge' go aku ngutus Timotius ke' kam pun, gei' iyo nulong kam. Timotius mat ana' kekaseh ku jum yeng mutu melayan Tuwowe. Mangko ku ngutus iyo gei' iyo memperingát kam ken tingkah laku aku yeng cuco' begi diret yeng dah idup tekawum lem Kristus, na' po yeng ku ajar di tiyap gereja dinai-nai pun.
46004018	Separo kam si poe mat kememuwa', go kam ngiro ken aku cumam bebeli' ke' kam ditue.
46004019	Pie yeng mat si aku mat noe dam lamat na' bebeli' ke' kam ditue, mun Tuwowe diret nyereto, pie. Dah detang kitue si aku noe menduli omóng sidoe yeng kememuwa' nyeh. Aku na' nyelidik hake, do noe kuwasoe.
46004020	Go mun Allah mat disomah kei rajo nyeh tanoe noe iyo omóng yeng berakah peh, pie kuwaso Sen mat nyato lem gewai diret.
46004021	Aku si mat na' bebeli'am kitue. Jedi dah ku kitue gi, paji kamam, nai coh: mun kam gei' ngeresudu' si ku meyie penyipat, pie mun kam dah bebeta' piker si, aku mat lemah lemutam.
46005001	Gewai yeng jat di antaro kam nyeh mat dah tegempar dah, ya'am ke' hal reng yeng ngeroyal, go iyo mat setidor seguring ken jodo apa'e.* Teruhal pada' reng noe pecayo ken Allah pun cum yeng gewaie tokoh nyoe, pie poe di gereja kam mat do.
46005002	Sungoh pun ponyoe pie kam manseh kememuwa' ke' hal gereja kam! Paling eran nar ku ngajie. Noe ken patut mun kam kememuwa' ke' hal gereja kam pie doso tokoh nyoe dipelebu kam nyem. Menurute kam ca' susah sontok ngaji gewai reng yeng ngeroyal tokoh nyoe. Sepatute ca' ditunong deri antaro kam.
46005003	Aku si mat jewoh ken kam, ja'e jewoh di mato soma' di ati. Semalang ke' aku yeng jewoh pun ge'e pie aku daham mutuse pai yeng ca' digewai kam ke' hal reng nyoe, sa'am go kam.
46005004	-
46005005	Kam mat ca' bekumpol; a, aku pun secaro roh bekumpol ken kam. Lalu kam ca' nyerah reng nyoe ke' Pengelakar, makai hak diret ken kuwaso diret atas demo Yesus Tuwowe diret. Tuju maksut diret gei' tubohe punah ranah, sempayo rohe ditulong diselamát dah Ari Kiyamát des Yesus Tuwowe diret detang gi.
46005006	Paling noe patut kam kememuwa' tokoh nyoe. Go kam kin dah tawu jie perbeso, Pengemang sikit pun pie mat ngelaban nyo' mopah roti semuya'e.
46005007	Jedi pengemang nyeh mat ca' dibuwang kaliam, gei' kam menjedi roti yeng beru, go diret yeng pecayo kin keedah roti yeng noe bepengemang dah. Go diret kin dah siyap nyamut Ari Raya Ngelalu, tam ana' domo yeng disemeleh kei ngenti diret des Ari Raya Ngelalu* nyeh dah mati dah, ya'am Kristus!
46005008	Mangko diret mat ca' nyamut ari raya nyeh ken roti yeng noe bepengemang. Maksute pada' keingín diret yeng ingín na' mempungah ngerusa' betor ken pada' gewai jat diret mat ca' dibuwang kaliam. Diret mat ca' idup bujor benar seputeh ati sebeníng derah.
46005009	Jedi mátam. Di lem surat ku yeng dolu mie kin ku nyuroh kam noe sa' begewol ken reng yeng ngeroyal.
46005010	Pie yeng dimaksut ku dinyoe noe ku nyuroh kam gei' noe begewol kaliam ken reng yeng noe pecayo yeng gewaie tokoh nyoe peh. Mun na' noe begewol ken reng noe pecayo yeng ngeroyal, demo ke' yeng tamá' goma', demo ke' yeng maling ngerampok, demo ke' yeng nyomah ke' jolu yeng noe Allah si maksute diret kin ca' rari kaliam deri deniyo tue!
46005011	Pie maksut ku lem surat nyoe mie gei' kam nang na' begewol begelumo ken reng yeng madah direte menyadie diret yeng seimán, pie gewaie ngeroyal, tamá' goma', nyomah ke' jolu yeng noe Allah, nomah ngendudoh, gela' mabo', maling ngerampok opai. Mun reng madah direte menyadie seimán pie gewaie tokoh nyoe nang na' diret dudo' makan beroto ken iyo pun, sa'am go na' bekaban begelumo ken iyo.
46005012	-
46005013	Na' ngukum reng noe pecayo (yeng gewaie tokoh nyoe) si nyoe noe iyo urus aku peh. Diret Allaham yeng ngukum sidoe. Pie reng yeng umát diret si mat ca' diurus le' diret, go jie lem kitap Sen mie, Reng jat nyeh ca' ditunong deri kam. (Ulang 17:7)
46006001	Jedi tue ku ngaleh omóng sikit, ke' hal ngurus hal antaro diret seimán. Kam si paling enah. Des do petingkis peseliseh antaro kam yeng seimán pie ngei' kam manu ke' reng yeng engku Allah kei nguruse. Noe rasoe peh kam minta' dipecaro le' reng yeng noe pecayo?
46006002	Sedang dah nun gi diret engku Allah yeng menjedi akim kei mencaro semuya' segeno! Semalang ke' seruroh deniyo tue langko' dipecaro le' diret, sa'am go pekaro yeng kocit potue.
46006003	Semalang ke' pada' melekat ge'e langko' dipecaro le' diret, sa'am go pekaro kocit potue yeng jolah keidup diret seari-ari.
46006004	Mangko mun do timu petingkis peseliseh nang na' kam minta' dipecaro le' reng noe pecayo, kamei. Kebelike cubo diurus le' umát gereja diret, biyar reng yeng nan dipeinoe-inoe kam pun. Iyo manseh mampu deri pado reng yeng noe pecayo.
46006005	Ugas ayip maluam kamei! Nyeh go cum nar peh di antaro kam yeng panai kei ngurus pada' petingkis antaro menyadie yeng seimán? Pie do.
46006006	Celoe kam mat ngei' kam manu ke' menyadie yeng seimán. Kam si poe mun do betingkis ken betor yeng seimán kam nan ca' dipecaro ken adat mensiyo nyem. Pai tel agei' minta' dipecaro le' reng noe pecayo die!
46006007	Pie yeng mat si, kamei, mun dah sampai jejak ke' pecaro begi diret pecayo maksute dah rugi nar dah. Coh ge' diret ngetate nyem, deri pado melas kesalah betor. Coh ge' diret bererugi pun.
46006008	Pie kam kebelike jewoh beh na' ngetat kesalah betor, jewoh na' bererugi, malah ken paie kam die yeng do kesalah ken betor. Kam die yeng ngerugi betor kam, pado menyadie yeng seimán pun!
46006009	Nyeh noe tawu peh kam ken reng yeng gewaie jat ponyoe noe konoe kawum lem pada' berekat dolat Allah des Sen disomah kei rajo? Nang na' sosat, nang na' nyelimpang deri jelan yeng mat, kamei. Go yeng mat si reng yeng ngeroyal, demo ke' reng yeng nyomah ke' jolu yeng noe Allah, demo ke' reng yeng butang beonga', demo ke' reng yeng ngeroyal lelaki pado lelaki ken ngeroyal betinoe pado betinoe,
46006010	demo ke' reng yeng maling, demo ke' reng yeng tamá' goma', demo ke' reng yeng gela' mabo', demo ke' reng yeng nomah ngendudoh, demo ke' reng yeng ngerampok, demo ke'...semuya' reng tokoh nyoe, mat noe konoe kawum di jemán yeng ditantie dicinto reng des Allah disomah kei rajo.
46006011	A, separo kam nyomie mat reng yeng tokoh nyoe jum. Pie tue kam mat dah dibereseh deri doso kam. Kam dah menjedi engku diret Allaham. Kam dah diputus Allah bujor benar tam kuwaso Roh Sen, go kam pecayo ken demo Yesus Kristus Tuwowe diret! Mangko nang na' bebeli' ke' keidup kam yeng nyomie.
46006012	Jedi mátam. Begi diret yeng dah lopas deri ukum Musa si mátam, mat cum yeng mali, mat beyi' bisam. Pie biyar beyi' pun noe iyo semuya'e nyo' nguntong, noe iyo semuya'e yeng beguno begi diret. Mat die semuya' jolu mat beyi' bisam, cum yeng mali, pie ku si ngei' ku dipeulun le' pai-pai pun.
46006013	Jie perbeso reng, "Jolu disego ento' tamoe ke' lem porut, porut dipulah pun ento' bedah jolu disego." Nyoe mátam, jolu nyoe pun jolu yeng noe tan; beyi' porut beyi' jolu disego pun langko' dipunah ranah Allah. Pie ke' hal tuboh diret si mat layin. Tuboh diret noe patut semadi dipakai to' gewai yeng jat. Tuboh diret dipulah noe iyo ento' ngeroyal peh! Tuboh diret dipulah ento' mugi ngagong Tuwowe diret; ken Tuwowe diret pun langko' ngagong tuboh diret gi.
46006014	Go Allah kin dah nyuroh Tuwowe diret bengki' idup agei'; a, diret pun langko' disuroh Sen bengki' idup agei' tam kuwaso Sen. Nyoam go jie ku mat paling noe patut mun tuboh diret dipakai ento' ngeroyal.
46006015	Noe tawu peh kam ken tuboh diret mat tekawum lem tuboh Kristus? Konai na' ngerobut tuboh Kristus kei dicampor ken tuboh betinoe yeng pelacor? Nang! Noe patut!
46006016	Pie nyoam yeng tejedi mun diret ngeroyal, go reng yeng becampor ken betinoe yeng pelacor iyo mat setuboham ken reng nyoe. Nyoe jelas di lem kitap Allah yeng ditulis nyomie yeng bungie potue, Sidoe duwo menjedi sederah sedeginam. (Jedi maksute yeng becampor ken betinoe yeng pelacor pun mat sederah sedeginam ken iyo.)
46006017	Pie kebelike reng yeng ngenggelumo direte ken Tuwowe diret si maksute iyo segewol segelumo ken Sen secaro roh.
46006018	Diret mat ca' copat ngenjewoh ngerari diret deri sipat gewai ngeroyal. Pada' doso layin yeng digewai reng nyeh mat ngerusa' reng layin. Ngat doso ngeroyalam yeng makai tuboh direte nyo' ngerusa' direte.*
46006019	A, pai tel agei' noe tawu peh kam ken tuboh diret mat kediyam Roh Allah? Roh Allah yeng diret nerimoe deri Sen mat do ngendiyam diret. Diret noe iyo engku diret peh.
46006020	Go diret dah diboli nyo' engku diret Sénam, rogoe pun dah lunas dah. Mangko tuboh diret ca' dipakai nyo' ngagong mugi Sen.
46007001	Jedi mátam. Tue ku nyamut hal yeng ditulis lem surat kam. (Jedi ke' hal reng lelaki ca' bejodo atau noe:) mat do keuntonge begi reng lelaki mun iyo noe bejodo.
46007002	Pie tam benya' penggudo nyo' ngeroyal si sepancie mat ca' bejodoam: tiyap ko' lelaki ca' do bini direte, tiyap ko' betinoe ca' do laki direte.
46007003	Ken reng yeng bejodo ca' samo-samo nyuko kemawo' betore.
46007004	Go tuboh bini si noe engku direte bangam peh, pie engku lakie jum. A, ponyoe jum lakie: tuboh lakie noe engku direte bangam peh, pie engku binie jum.
46007005	Mangko nang na' ngidah betore mun jolu engku direte. Cuwali ja' laki ken bini yeng dah sepakat sesaro' noe seketidor seguring nyo' sementaro waktu, go na' mementing bedoa; nyoe si ma'am. Pie dah nyoe ca' bekumpol ken betore agei'am na' po yeng selomo. Mun noe, mun lamat bepencar kin digudo le' Pengelakar, go kam mat lomah, noe mampu nahán keingín diret kam.
46007006	Ja'e omóng ku tadie noe ku nyuroh merentah tiyap diret sempayo arus ca' bejodo, pie ku ngijin ke' berang reng yeng na'.
46007007	Kona' aku si gei' semuya' urang na' po akuam.* Pie ku si jelas ken Allah noe ngatore ponyoe. Sénam yeng ngunyo' kemampu ke' tiyap diret, ken kemampu nyoe mat belayin-layin.
46007008	A, jedi tue ku madah ke' hal sidoe yeng cum jodoe, ken ke' pada' reng belu. Mat do keuntong begi sidoe mun sidoe tetap na' po aku.
46007009	Pie mun sidoe noe mampu nahán keingín direte si sidoe ca' bejodoam. Manseh panci bejodo deri pado nan panas tam keingíne.
46007010	A, jedi ke' reng yeng dah bejodo si tue perentah aku; ja'e noe iyo perentah aku peh, pie mat perentah Tuwowe diret. Jedi bini nang na' ningal lakie.
46007011	Mun do yeng dah sara' pun iyo ca' tetap ponyoam (nang bejodo ken reng layin), atau pun iyo ca' pulang ke' jodoe nyoe. A, ponyoe jum laki rumah, iyo nang na' muwáng binie.
46007012	A, jedi do jum pemadah ku ke' kam yeng layin, ja'e perentah tue noe iyo perentah yeng dipadah Tuwowe diret mie peh. Pie akuam yeng madahe ke' kam: jedi perentah ku tue ke' hal reng yeng pecayo mun binie noe pecayo. Mun binie relo renán ken iyo, iyo nang na' muwáng binie.
46007013	Ponyoe jum betinoe yeng pecayo. Mun lakie noe pecayo pie iyo relo renán ken iyo, binie yeng pecayo nang na' muwáng lakie.
46007014	Go lakie yeng noe pecayo mat diangap Allah laki yeng sah, tam binie reng pecayo; ponyoe jum bini yeng noe pecayo, iyo diangap Allah bini yeng sah, tam lakie yeng pecayo. Mun noe ponyoe kin ana' sidoe ana' kampang, pie noe. Ana' sidoe mat ana' yeng sah* (go reng tuwoe bejodo secaro sah di adap Allah).
46007015	Ja'e mun deri jodo yeng noe pecayo iyo na' ningal* jodoe yeng pecayo si ma'am. Nang na' bolei' ditingale, go diret diunang diamie le' Allah pun to' idup damai, noe to' bekelayi peh. Maksute mun reng noe pecayo ningal jodoe, lakie atau pun binie yeng pecayo nyeh dah lopas.
46007016	Pie mun reng noe pecayo na' mutu ken diret si diret mat ca' mutuam ken iyo, go pai nawue mun bini yeng pecayo mutu ken lakie gola' pai nawue lakie na'e jum pecayo. A, ponyoe jum ken laki yeng pecayo; mun iyo mat mutu ken binie si gola' pai nawue binie na'e jum pecayo. Mangko nang na' deri reng yeng pecayo yeng ningal jodoe.
46007017	Pie yeng penting ya'am kei tiyap ko' diret mat idup po yeng cuco' begi diret yeng diunang diamie le' Tuwowe, masing-masing di lem keada' yeng ditentu le' Sen. Nyoe pelator yeng nan ku padah di semuya' gereja Sen.
46007018	Misale mun do reng yeng disunát mie dah nyoe diunang diamie Allah, iyo noe sa' melosi tano sunáte*. Ponyoe jum ke' hal reng yeng noe disunát; dah iyo diunang diamie Allah, iyo noe ge' ca' disunát.
46007019	Sunát ken noe disunát nyeh mat noe ge' penting. Yeng penting diret mat ca' nunoe kona' kemawo' Allah.
46007020	Diret yeng diunang diamie Sen biyar lem keada' koti-ti pun mat ca' tetap dinyoam; yeng penting go diret dah diunang diamie Sen.
46007021	Misale mun Allah ngunang ngamie reng yeng ulun; iyo nang na' susah tam iyo ulun. Mun do kelorong nyo' iyo lopas deri ulun si nyoe mat sukoram; kelorong nyoe mat ca' digunoe. Pie mun iyo manseh mat ulun, iyo nang na' susah nang na' gedoh.
46007022	Go kenaken si reng yeng ulun pun pie mun iyo dah diunang diamie le' Tuwowe diret si maksute iyo dah dipelopas deri dosoe le' Tuwowe diret! Sedang ken reng yeng noe ulun pun pie mun iyo dah diunang diamie Sen si maksute iyo dah menjedi ulun Kristus! Jedi samo panci, ulun ken reng noe ulun pun.
46007023	Go semuya' diret dah diboli Sen to' engku diret Sénam; rogoe dah lunas dah. Mangko diret nang na' dipeulun le' mensiyo.
46007024	Yeng penting si, menyadie ku yeng seimánei, tiyap diret yeng dah diunang diamie Sen mat ca' tetap renán dinyoam: yeng penting diret begewol begelumo ken Sen.
46007025	A, jedi ke' hal reng yeng noe koloe bejodo benso dero bungas, tue noe iyo perentah Tuwowe diret, pie nasehat aku. Ja'e nasehat aku pun tawu dipecayo, tam Sen mat ngaseh ken nulong aku.
46007026	(Pie hal tue si noe iyo hal konoe ken salah, doso ken noe doso.) Ja'e tam ku ngaji behayo bencano yeng dirudu kam tengkalo tue,* lebeh panci mun tiyap diret tetap di lem keada' diret rato-ratoe.
46007027	Mun diret dah bejodo nang na' sara'. Mun diret bolum bejodo nang na' ngogoe bini.
46007028	Pie tue noe iyo ke' hal doso peh; mun reng lelaki na' bejodo si iyo noe bedoso; a, ponyoe jum reng dero, mun iyo na' bejodo iyo noe bedoso peh. Cume reng yeng bejodo mat benya' kesusah kesontok di deniyo tue; kebosai ati ku na' nyelinong kam deri kesusah kesontok nyoe.
46007029	Maksut ku potue, menyadie ku seimánei. Kelorong diret tue tingal sikit dam. Jedi yeng ku maksut kelorong yeng gei' do sisoe tue mat ca' kei mementing kemawo' Allaham. Benso reng yeng dah bejodo: pusat pemikere manseh ca' ke' Tuwowe, na' po seolah-olah noe bejodo.*
46007030	A, ponyoe jum reng yeng berato ken reng yeng beayah bikah. Reng yeng berato nang na' susah gila' tam kesusah kesensare di deniyo tue; ken reng yeng ayah bikah nang na' mementing gila' keayah bikah di deniyo tue. A, reng yeng beboli jolu ponyoe jum, nang na' atie bepusat kinyoe, pie iyo ca' ngangap jolu yeng dibolie seolah-olah noe engku direte.
46007031	Maksute diret yeng ngengguno jolu di deniyo tue nang na' mementinge gila' seolah-olah ngaji ngat tuam yeng do. Go deniyo yeng diret perati tengkalo tue mat cagar losi nayáp.
46007032	Jedi kona' ati ku gei' sempayo kam noe dibeban kaliam ken kekamoh miyoh deniyo tue. Benso reng yeng noe bejodo kin iyo noe kamoh ke' hal deniyo tue; iyo mat sebulat ati mementing hal Tuwowe nyem, ngaji koti caro iyo kei nyenáng ati Tuwowe.
46007033	Pie lelaki yeng bejodo si iyo mat kamoh miyoh ke' hal deniyo tue, koti caro iyo kei nyenáng ati binie,
46007034	mangko iyo bepampang pengajie bekengkaji duwo: ca' ngaji binie ge'em, ca' ngaji Tuwowe ge'em. A, ponyoe jum reng betinoe yeng noe bejodo atau pun betinoe yeng dero bungas; iyo sebulat ati mementing hal Tuwowe nyem, gei' iyo idup nyo' Tuwowe bangam deri bedan bekoe sampai ke' gewai ulah ati pemikere. Pie betinoe yeng bejodo si iyo mat kamoh ke' hal deniyo tue, ngaji koti caro kei nyenáng ati lakie.
46007035	Ja'e sungoh pun potue bungi ku noe go ku na' ngobat ngotoh kam peh. Pie kebosai ati ku mat ngaji nai yeng paling panci nyo' kam, gei' gewai ulah kam bujor benar, sempayo kam mat guntus patoh melayan Tuwowe.
46007036	Pie mun do reng yeng betunáng, mun iyo meraso direte salah tam dah lamat gila' betunáng, ken tunánge pun dah na' dero tuwo, a, lebeh panci iyo melaju tujue. Ma'am sidoe bejodo pun. Nyoe mat noe bedoso peh!
46007037	Pie mun iyo mutuse tetap betunáng, bolum na' jedi pun, nyoe panci jum. Ja'e iyo mat ca' yakin lem atie nun, ge'em iyo ca' reng yeng behak mutus hal direte, noe go dipakso reng layin. A, mun ponyoe keada'e mun iyo na' mutuse bolum bejodo pun ma'am. Nyoe panci jum.
46007038	Jedi maksute semuya' panci; bejodo pun panci, noe bejodo pun panci jum; pie mat jie ku tadie manseh lebeh untong reng yeng noe bejodo.
46007039	Betinoe yeng bejodo kin iyo mat tekayi' ke' lakie kerado' ke' lakie mati. Mun lakie dah mati si iyo mat lopasam, iyo mampu bejodo ken sopai ja' yeng kona' atie, sal ge' bejodo ken reng yeng tekawum lem Tuwowe.
46007040	Ja'e pendapat aku si iyo langko' lebeh ayah bikah mun iyo noe bejodo agei'. Nyoe awong akue, pie. Ja'e go aku pun diiring aping le' Roh Allah.
46008001	A, jedi tue ku nulis ke' hal pesaling yeng diunyo' kei beniyát bekawol ke' keramát ke' pengedoh; poko'e ke' jolu yeng noe Allah. Mat po jie kam nyeh, semuya' diret si dah tawu dah ke' hal tue. Pie celoe mun diret bepangkal ke' pengentawu diret si kibate mat kebebongko'. Pie kebelike mun diret bepangkal ke' kaseh si kibate diret mat togap kukoh, cum kemalang.
46008002	Pie mun reng ngangap direte semuya' dah tawu bisam si sebenare iyo sikit pun mat noe tawue. Jolu yeng sepatute iyo ca' dah tawu pun pie noe tawue.
46008003	Pie reng yeng mat ngaseh Allah si Allah pun tekenal Sen; Sen pun mat ngangkue reng nyoe kei engku diret Sénam. Mangko di lem hal tue diret ca' ngaji kaseh, noe ngaji kepanai pengentawu diret.
46008004	Jedi mátam te'. Ke' hal nyego jolu yeng dah dipakai kei reng beniyát ke' jolu yeng noe Allah benso keramát pengedoh si potue ne, kamei. Diret kin dah tawu ken semuya' jolu tokoh nyoe yeng disomah reng si mat jolu cum. Go Allah kin siko'am, mat cum Allah yeng layin.
46008005	Mat die benya' jolu yeng didemo reng allah ken didemo reng tuwowe, beyi' jolu di langi' beyi' jolu di tanah pun. Numo' pun didemo reng allah
46008006	pie begi diret yeng dah pecayo si Allah mat siko'am, Apa' diret, yeng ngado semuya' segeloe. Diret idup pun nyo' Sen. A, ken Tuwowe semuya' segeno pun mat siko'am, ya'am Yesus Kristus. Semuya' segeloe diado ngelalu iyo; diret idup pun tam iyo.
46008007	Pie noe iyo semuya' reng pecayo peh yeng jelas ken jolu yeng disomahe nyomie mat cum kuwasoe. Jedi tam ketumáne iyo nyomah ke' jolu nyoe nyomie lalu sampai ke' ari tue pun sege' iyo nyego jolu yeng dah diunyo' reng kei pesaling ke' jolu nyoe, lalu iyo manseh ngorie gola' tesego ke' jolu engku pada' antu duwato yeng disomahe mie. Lem ati kocite nun iyo bolum jelas, gei' sangsi, mangko mun mat disegoe iyo meraso lem atie nun mat becelo, go kajie mat bedoso.
46008008	Teruhal diret kin dah jelas; noe iyo tam jolu disego yeng kei nyuroh diret begelumo mansa' ken Allah! Disego pun cum keuntonge, noe disego pun cum kerugie begi diret.
46008009	Pie ati-ati beh! Nang na' sampai kebebas diret yeng nyego pai-pai pun sampai nyongka' betor yeng lomah yeng gei' bolum togap kepecayoe.
46008010	Maksut ku potue. Misale diret yeng dah yakin lem hal tue lalu diret makan di rumah arong reng nyomah ke' jolu yeng noe Allah. Lalu diret diperati le' reng yeng gei' sangsi, yeng gei' bolum jelas lem ati kocite nun. Pie tam iyo merati diret nyego jolu nyoe, lalu iyo bereni nyegoe jum numo' pun lem kengkajie nyoe doso.
46008011	Maksute jewoh beh diret na' nulong na' ngemberansang betor; malah ken paie keyakin diret lalu nyo' ngerusa' betor. Teruhal Kristus mati nyo' menyadie diret yeng seimán nyeh.
46008012	Jedi maksute mun menyadie diret yeng seimán nunoe gewai diret pie iyo nungkang lem ati kocite nun yeng gei' sangsi gei' malang ke' hal nyoe si, maksute diret mat bedoso jum, kamei. Bedoso teradap menyadie diret seimán ge'em, bedoso teradap Kristus ge'em.
46008013	Ku si ngei' ku tokoh nyoe! Mun ketegal tam ku nyego jolu tokoh nyoe sampai ngenjorat menyadie ku seimán nyeh coh ge' ngei' ku nyegoe kaliam, gei' noe nganyor betor.
46009001	A, jedi benso aku, kamei. Aku kin bebas, go aku noe iyo ulun reng peh. Aku mat pelantar posan Allah; aku mat do merati Yesus Tuwowe ken mato kepalo diret kuam. Kam pun mat asel gewai aku ento' Tuwowe diret.
46009002	Mat die do reng layin yeng noe ngangkue ken aku pelantar posan Allah, pie yeng dimaksut aku senoe-noe kam ditue peh yeng ngangkue ken aku mat pelantar posan. Go pada' kam ditue yeng pecayo ken Tuwowe mat kei bokti yeng sah ken aku mat pelantar posan Sen.
46009003	Nyoam penyamut aku ke' sidoe yeng medo aku (madah ken aku noe pelantar posan Sen).
46009004	Pie aku noe ngengguno hak ku sebagai pelantar posan Sen. Aku si mat behak makan minúm pai-pai pun.
46009005	Aku si behak bejodo ken reng yeng pecayo, ken naban jodo ku na' po yeng digewai le' pada' pelantar posan yeng layin nyeh, ken pada' menyadie Tuwowe diret, ken Petrus* ge'em.
46009006	A, ke' hal pencarei' pun ponyoe jum. Kaji kam kami Barnabas noe behak ditangong urang peh? Ngat kami Barnabasam peh yeng ca' mencarei' nyo' pengidup kami? Pie noe. Kami mat behak jum ditangong urang na' po betor yeng layin.
46009007	Contohe benso serededu kin ongkose noe ken ditangong le' direte. A, ponyoe jum reng yeng nanám kebun angur. Kin patutam iyo nyego asele. Ken reng yeng ngingún kaming domo iyo nyego ayie susue deri kaming domoe.
46009008	Nyoe kin pada' contoh deri keidup diret mensiyo seari-ari. Pie bokti deri ukum Musa pun do,
46009009	go jie lem ukum Musa, Sapi yeng ngiri' padi kam nang na' dikobat ke' nyawoe. (Ulang 25:4) Nyeh go Allah ngat ngaji ke' hal sapi nyem peh go Sen madah ponyoe?
46009010	Noe peh jelas ken Sen madah nyoe ento' diret? Mat ditulis ento' diret die, go perbeninge reng yeng ngerejo umo ken reng yeng ngiri' padi; iyo bekoyo bekerejo pun go do arape; mat patutam iyo ngarap ngicap asel gewaie.
46009011	Ibarat ke' umo udas din boneh yeng kami amur lem keidup kam mat boneh deri Roh Allah. Nyeh kiroe mun kami na' mungkot deri kam jolu deniyo nyo' ongkos kami maksute benya' gila' peh yeng kami tageh ke' kam nyeh?
46009012	Semalang ke' reng layin gei' behak ngarap jolu ke' deng nyoe deri kam, sa'am go kami, benso aku ken Barnabas. Pie kami si noe ngengguno hak nyoe. Nyoam go diret kamiam yeng nangong semuya'e, gei' sempayo cumam dedal ingel nyo' reng yeng na' nyalah medo kami, gola' posan payit Kristus tealang tepelempang.
46009013	Teruhal kam pun tawu ken reng yeng melayan di rumah kediyam Allah mie kin makan udape deri rumah Sen nyoe. Reng yeng nan melayan ngerinah pada' pesaling konoe begi jum pada' pesaling nyeh.
46009014	A, ponyoe jum mat dititah diperentah le' Tuwowe diret ken reng yeng madah agah panci nyeh, iyo mat behak diongkos le' reng yeng nerimoe agah panci nyoe. (Jedi mat jelasam ken kami mat behak ngarap ditangong le' reng yeng ningo agah panci deri kami.)
46009015	Pie awong aku si noe koloe ngengguno sereno pun deri pada' hak ku. Aku nulis tue pun noe go ku na' ngereringo ke' kam peh. Aku mat ayah ku tam aku mampu madah agah panci ke' kam caro modas-modasam. Mun ditangong kam kin losi modal ku nyo' ku beiyap bebungah tokoh nyoe. Ku coh mati rangkah kaliam deri pado losi modal ku nyeh.
46009016	Ke' hal beiyap bebungah si aku noe beiyap bebungah tam ku madah agah panci peh. Go gewai ku madah agah panci nyeh mat tugas ku deri Allah yeng arus ca' ku gewai. Konai ku na' beiyap bebungah tam aku tuno' taalo' ke' Sen? Yeng mat si mat behayo nar aku mun ku noe madah agah panci!
46009017	Sempamoe aku noe relo madahe pun pie aku manseh arus ca' madahe, go nyoe tugas yeng dah diserah Sen ke' aku. Pie mun aku madahe ken kerelo ati ku si, nyoe mat do upah ku.
46009018	Pailah upah ku? Upah ku tei' ya'am go aku diborie kelorong ento' madah agah panci caro modas-modasam! Nyoam go aku mat beiyap bebungah. Mangko aku noe ngengguno hak ku nyo' ku diongkos tam aku madah agah panci nyeh.
46009019	Aku si noe iyo ulun sopai pun; ku noe tegentong ke' sopai pun. Pie numo' pun ponyoe aku relo menjedi ulun semuya' segeno mensiyo, relo ku paji urangam gei' aku mampu naban meyie reng sebenya'-benya'e gei' iyo pecayo ken Kristus.
46009020	Mangko des ku do ken reng Yahudi si aku nyensuwai diret ku ken reng Yahudi, gei' sempayo mampu ku naban meyie reng Yahudi pecayo ken Kristus. Numo' pun aku dah noam ca' tuno' taalo' ke' ukum Musa pie des ku nongah do ken sidoe yeng gei' tuno' taalo' ke' ukum Musa si aku tuno' taalo' jum, gei' aku mampu naban meyie sidoe yeng tuno' taalo' ke' ukum Musa.
46009021	A, ponyoe jum des aku nongah do ken reng yeng noe dikawum ukum Musa. Aku nunoe kebiyaso sidoe yeng noe dikawum ukum Musa. Noe go aku noe tuno' taalo' ke' Allah peh; aku si mat nan tuno' ke' ukum Kristus. Ja'e maksut ku nunoe kebiyaso reng yeng noe dikawum ukum Musa nyeh gei' sempayo aku mampu naban meyie sidoe gei' sidoe pecayo ken Kristus jum.
46009022	A, ken sidoe yeng gei' bolum togap kepecayoe si aku noe ku ngampa'-ampa' keyakin ku ke' sidoe; aku nyensuwai diret ku ken sidoe, gei' aku mampu naban meyie sidoe. Ponyoe jum ken semuya' urang; ku relo nyensuwai diret ku ken sopai pun gei' sempayo biyar koti-ti pun caroe aku senoe-noe mampu naban meyie separoe deri sidoe gei' sidoe ditulong diselamát.
46009023	Semuya' tue ku gewai go ku ngangap ken agah tue mat agah yeng paling panci. Ku ingín konoe begi lem semuya' berekat dolat agah panci tue.
46009024	Kam kin tawu ke' hal reng yeng beselumoe. Dese mat benya' reng yeng beselumoe bebodap, pie yeng buleh piyala si ngat siko'am. Mangko semuya' diret ca' beselumoe besemangát seukor kemampu diret gei' sempayo diret mat buleh piyala diret.
46009025	Tiyap ko' reng yeng beselumoe kin mat ngemoran ngelateh ken nahán ngenjego direte. Iyo ngaji ingín na' buleh hadiah, numo' pun hadiah nyeh hadiah labong* deri dewun nyem. Pie diret si mat langko' buleh mahkota yeng tan seora'-ora'eam.
46009026	Mangko aku noe ku beselumoe semadie nyem peh. Aku tetap nuju ke' tuju ku. Ibarat ke' reng betinyu din aku noe ku sememadi ninyu angín peh.
46009027	Aku mat ngemoran ngelateh tuboh ku gei' aku mampu nguwaso pada' keingíne sempayo aku noe dikuwaso le' tuboh ku. Mun noe si gola' aku yeng dah madah agah panci ke' betor pie pengabise aku die yeng konoe sekor.
46010001	Menyadie ku yeng seimán: mat penting diret ca' ingát pai yeng tejedi ke' akei' puyang diret mie. Go semuya' desiyan kin diselinong le' tiyang románg. Semuya' desiyan nyemorang Lawut Teborau.*
46010002	Semuya' desiyan seolah-olah disolam ken Musa di lem lawut ken tiyang románg. (Dinyoam ngenyato ken kerelo desiyan ngenjurut Musa.)
46010003	Semuya' desiyan nyego jolu pengunyo' Allaham,
46010004	ken semuya' desiyan nginsup ayie pengunyo' Sénam, go desiyan mat nginsup ayie deri betu kalas yeng ditunyo' le' Allah. Betu kalas yeng nan nyeroto ken noyu merintu desiyan pun mat Kristusam.
46010005	Pie numo' pun semuya' desiyan diberekat dolat Sen ponyoe pie mat sikitam desiyan yeng nyenáng ati Sen. Boktie go kebenya' desiyan mat mati di padang puwang nun, melintang pukang bengkai desiyan dinun.
46010006	Nyoe pun, kamei, kei contoh peringát begi diret, gei' diret noe tamá' coko' ken pada' jolu jat na' po yeng dikecoko' le' desiyan mie.
46010007	Maksute nang na' diret nyomah ke' duwato patong keramát na' po yeng digewai le' desiyan mie. Go ditulis lem kitap Sen pun yeng bungie potue, Lalu umát Sen makan minúm gewaie, betena' betari nyomah ke' baale. (Yeheskiel 32:6)
46010008	Pie nang na' diret tokoh nyoe.* Nang na' diret ngeroyal na' po yeng digewai le' desiyan mie, go desiyan mie kin sampai duwo puloh tigo ribu ko' yeng mati lem seari nyem, go desiyan mat diukum Sen.
46010009	Ken nang na' diret nguji Tuwowe diret, na' po yeng digewai le' desiyan mie, sampai desiyan bemati-mati dipanto' le' ular biso.
46010010	A, ge'em nang na' diret begunau, na' po yeng digewai le' desiyan mie, lalu desiyan dipenjeri le' melekat yeng munah ranah.
46010011	Semuya' yeng tejedi ke' desiyan mie pun, kamei, kei contoh begi diret; a, ditulis pun kei memperingát diret tengkalo tue di lem jengkah pengudah pada' jeman nyeh.
46010012	Mangko sopai ja' yeng ngangap direte togap kukoh awas! gola' tekelanar jetue.
46010013	Pada' semuya' penggudo yeng na' nyuroh diret bedoso si noe iyo penggudo yeng bungas yeng berue peh, pie penggudo yeng selomo nan dirudu le' mensiyo. Pie Allah si mat mutu, tawu diarap. Sen noe ngelebu diret digudo ngelampau deri kemampu diret. Des diret digudo nyeh Sen yeng nunyo' jelan keluwar gei' diret noe kalah tam digudo.
46010014	Mangko, kaban kekaseh ku, diret ca' nyiseh ngenjewoh deri sipat gewai yeng nyomah ke' duwato patong keramát.
46010015	Ku madah tue ke' kam pun go kam reng yeng belubang pemiker. Jedi dah kam ningo yeng aku tue diret kamam yeng ngaji ngeruninge, patut noe mun gewai kam tokoh nyoe.
46010016	Boh kam ngaji ke' hal tue: Des diret makan kei ngingát ngenáng Yesus kin diret nginsup deri cawan samel besukor beterimoe kaseh ke' Sen, dih? Noe peh nyoe ngenyato ken diret segewol segelumo ken Kristus des iyo mati betumpah derah? Ponyoe jum des diret mocah ken makan roti beroto nyeh. Noe peh nyoe ngenyato ken diret mat segewol segelumo ken Kristus des iyo mati ken bengki' idup agei' secaro tuboh?
46010017	Mat segewol segelumoam ken Yesusam, kamei. Roti nyeh kin setukuam, ya'am Kristus, mangko numo' pun benya' diret yeng nyego roti nyeh pie diret mat segewol segelumoam ken iyo, go semuya' diret nyego roti yeng setukue nyoam.
46010018	A, cubo ngaji jum pelator adat jelan reng Yahudi. Des sidoe nyego pesaling yeng diunyo'e ke' Allah kin maksute sidoe segewol segelumo ken Allah yeng disomahe des ngadap bedah pesaling nyeh.
46010019	Jedi ke' hal nyego jolu yeng dah diunyo' kei pesaling ke' duwato patong keramát potue ne. Maksut aku noe go patong keramát yeng disomah reng mat jolu yeng do peh; a, ken pesalinge yeng diunyo'e ke' jolu ke' deng nyoe pun noe go do retie peh.
46010020	Pie yeng mat si des reng noe pecayo ken Allah ngunyo' pesaling ke' pada' jolu ke' deng nyoe iyo mat nyomah ke' pada' roh jat. Iyo noe nyomah ke' Allah peh. Aku si paling noe setuju ku mun kam segewol segelumo ken pada' roh jat!
46010021	Konai na' makan kei ngingát ngenáng Tuwowe dah nyoe nyego jolu yeng to' nyomah ke' roh jat? Noe ken diret ari tue segewol segelumo ken Tuwowe diret, dah nyoe pagi lusoe segewol segelumo ken pada' roh jat! Paling noe patut.
46010022	Cuwali diret na' ngaca' ngarang nyuroh Tuwowe diret cemburu, pie, tam diret nyomah ke' jolu layin. Nyeh, go diret bekuwaso deri Sen peh go diret bereni tokoh nyoe?
46010023	Mat die diret cum jolu yeng mali, mat beyi' bisam. Pie biyar beyi' pun noe iyo semuya'e nyo' nguntong. Mat beyi' bisam, pie mun jolu yeng noe nyuroh diret mansang ke' togap si ento' pai diret na' ngelakue?
46010024	Semuya' segeno diret ca' besemangát mementing ngaji betor. Nang na' siko' pun yeng mementing direteam. Nyoam to' pelator diret lem hal tue.
46010025	A, jolah ke' nyego degin yeng dijuwal reng si diret buleh makan pai-pai pun. Nang na' ngorie lem ati kocit nun. Noe sa' diselidik dolo'e,
46010026	go kin jie lem kitap Sen mie deniyo tue ken semuya' isei'e mat engku Tuwowe.
46010027	A, ponyoe jum des diret makan di rumah betor. Mun do betor yeng noe pecayo ngaja' diret makan di rumahe, lalu diret pun na', diret buleh makan pai-pai pun yeng dilentang ke' diret. Noe sa' nyelidike dolo'e tam ngorie lem ati kocit nun.
46010028	-
46010029	Ja'e mun do reng yeng gei' bolum togap kepecayoe madah ke' diret, "Jolu yeng kau sego tue bokas kei pesaling tadie", a, mun dah bungi nyoe si diret nang na' nyegoe. Noe iyo go diret sangsi lem ati kocit nun peh. Diret si noe sangsi, pie kebosai diret namang betor yeng madah diret tadie, gola' iyo to' atie, tam iyo gei' sangsi lem ati kocite nun. Mangko nang na' disego jolu nyoe. Menurute si kebebas diret mat noe patut dipedo le' betor yeng gei' sangsi lem ati kocite nun.
46010030	Mun diret dah besukor beterimoe kaseh ke' Sen nyo' jolu yeng disego diret si mat noe patut reng medo diret tam diret nyegoe, go diret kin daham besukor beterimoe kaseh ke' Sen nyo' jolu nyoe. Jedi tue ne pungka' pangkal yeng ca' dipakai diret:
46010031	ya'am pai-pai pun yeng digewai diret biyar makan minúm biyar gewai pai pun pie tuju semuya'e ca' ento' diret ngagong Allah.
46010032	Nyoe pungka' pangkal semuya' gewai diret. Pie lem gewai diret pai-pai pun nang na' diret nganyor betor, beyi' reng Yahudi beyi' reng Yunani beyi' umát gereja Allah.
46010033	Kam ca' nunoe gewai aku. Go aku koti-ti pun mat besemangát nulong melayan semuya' segeno mensiyo. Aku noe mementing keuntong diret ku; kebosai ati aku na' nulong mensiyo yeng benya' gei' sidoe ditulong diselamát.
46011001	Mangko kam ca' nunoe aku, go aku pun nunoe Kristus.
46011002	Jedi mátam te'. Aku mat mugi kam go kam nan ingát ken aku lem sipat pai-pai pun. A, ge'em kam mat patoh makai pada' pengajar yeng dah ku lantar ke' kam mie.
46011003	Pie do jum yeng ku gei' na' ngenjelas ke' kam; yeng tue penting jum kam ca' tawu, ya'am go kepala' tiyap ko' reng lelaki mat Kristus; a, kepala' reng betinoe mat lakie; a, ken kepala' Kristus mat Allah.
46011004	Mangko deri nyoe nang na' reng lelaki beserumong kepaloe des iyo bedoa atau madah posan payit Allah. Mun iyo beserumong kepaloe maksute iyo noe ngehormát kepala'e.
46011005	Pie betinoe si kebelike kepaloe mat ca' beserumong des iyo bedoa ken madah posan payit Allah. Mun iyo noe beserumong kepaloe maksute iyo noe ngehormát kepala'e. Mun reng betinoe noe beserumong kepaloe pai bedoe ken reng yeng ngenggunol buwo'e kaliam.
46011006	Mangko mun iyo ngei'e nyerumong kepaloe coh ge' buwo'e digunole kaliam. Noe peh rasoe?* Pie mun rasoe digunol nyeh menurute rasoe jum mun iyo noe beserumong kepaloe. Mangko tiyap ko' betinoe mat ca' beserumong kepaloe (des iyo bedoa ken des iyo madah posan payit Allah).
46011007	Do reng lelaki si noe patut beserumong kepaloe. Go reng lelaki serupo ken Allah, ken ngenyato keagong Allah. Do reng betinoe si ngenyato keagong reng lelaki.
46011008	Go asale mie kin noe iyo lelaki yeng dipulah deri betinoe, pie betinoe yeng dipulah deri lelaki.
46011009	A, ge'em noe iyo lelaki yeng dipulah kei nyukup kemalang betinoe, pie betinoe yeng kei nyukup kemalang reng lelaki.*
46011010	Mangko deri nyoe, ge'em tam ngaji pada' melekat (yeng mantau nyaksi diret semeyang), mat patutam reng betinoe beserumong kepaloe, kei ngenyato hake.*
46011011	Ja'e numo' pun ponyoe pie begi diret yeng pecayo ken Tuwowe si betinoe noe iyo bediri bedirete peh, pie gei' tekayi' ke' lelaki. Ken lelaki pun noe iyo bediri bedirete peh, pie mat tekayi' ke' betinoe jum.
46011012	Go na' po betinoe nyomie asale dipulah deri lelaki, ponyoe jum dah lopas nyoe lelaki diado deri betinoe. Pie semuya'e bungkonge mat Allaham.
46011013	Cubo diret kamam yeng ngaji ngeruninge. Patut noe mun reng betinoe bedoa ke' Allah mun noe beserumong kepaloe?
46011014	Pantauam kebiyaso reng selomo pun. Noe peh jelas mun reng lelaki bebuwo' panyang mat hina nar,
46011015	pie mun reng betinoe bebuwo' panyang nyeh nyoe mat keagonge; paling alap dipantau. Go betinoe diunyo' Allah buwo' panyang pun kei ngelibue ken nudong kepaloe.
46011016	Ja'e gola' do reng yeng na' bejebap beseliseh lem hal tue si go ngat tuam yeng nan diajar kami pada' pelantar posan. A, pada' gereja Allah yeng layin pun mat tokoh tuam kebiyasoe; mat cum kebiyaso layin.
46011017	Jedi tue do perentah pelator ke' hal makan kei ngingát ngenáng Tuwowe. Ja'e lem hal tue ku noe ku mugi kam peh, go des kam bekumpol nyeh jewoh na' ngemberansang nogap betor. Kam keluboe ngerusa' ngerenoh nyem.
46011018	Ngopai go padah ku ngerusa' ngerenoh nyeh, pertamoe go do reng nyadu ke' aku go des kam umát gereja bekumpol nyeh kam besepiya' besebelah. Pemenya' penyikite ku noe jelas pie aku yakin ken tue mátam, kamei.
46011019	Kam si poe mat nan ca' besepiya' besebelah, kaji kam, kei ngembokti sopai yeng mat.
46011020	Jie kam si kam bekumpol nyo' ngingát ngenáng Tuwowe, pie noe.
46011021	Go kam ajah-ajah makan, kau kauam, aku akuam. Cum nungu beroto ken betor, pie tiyap ko' kam seroto dudo' lintus lugap lagup besegoam. Sampai pada' kam do yeng belengkor lapar, do yeng bemabo'-mabo'!
46011022	Cum peh rumah tangoe diret kam to' arong kam makan minúm? Pie do. Nyeh, mun ponyoe, kedudo' kam na' menghina gereja Allah peh, atau pun kedudo' kam na' ngererawoe betor yeng cum jolue peh go gewai kam sampai tokoh nyoe? Nyeh ca' koti omóng ku ken kam? Ca' mugi kam peh? Noe ken ku na' mugi gewai kam tokoh nyoe! Noe iyo gewai yeng tokoh nyoe peh yeng ku lantar ke' kam nyomie.
46011023	Yeng ku lantar ke' kam si po yeng ku nerimoe deri Tuwowe mie, ya'am potue: Jedi Yesus Tuwowe diret malam iyo diserah nyeh iyo mat ngamie roti,
46011024	dah nyoe iyo beterimoe kaseh ke' Apa'e. Dah beterimoe kaseh ke' Apa'e lalu roti nyeh dipocahe, lalu Tue, jie, tuboh aku, yeng ku serah nyo' kam. Tue ca' nan digewai kam ento' kam ngenáng aku, jie.
46011025	Jedi ponyoe jum dah makan tei' dah nyoe iyo ngamie cawan, lalu, "Ayie tue," jie, "yeng nano jenyi semayo Sen yeng beru, yeng disah ken derah aku. Sege' kam nginsup tue ca' digewai ento' kam ngenáng aku," jie.
46011026	Mangko sege' diret makan roti ken nginsup ayie angur ponyoe diret mat keedah begesah becerito madah ke' hal kemati Tuwowe kerado' ke' iyo bebeli' agei' ke' deniyo tue.
46011027	Mangko, kamei, berang reng yeng sememadi nyego roti Tuwowe ken nginsup ayie angur Tuwowe ken caro yeng noe patut, maksute iyo salah ngengguno tuboh ken derah Tuwowe; mun iyo diajar dididik le' Allah mat patutam, kamei.
46011028	Mangko tiyap ko' diret ca' nguji mereso ati direte, dah nyoe berue diret mat makan ken nginsupe.
46011029	Go berang reng yeng makan roti Sen ken nginsup ayie Sen pie iyo noe jelas ken maksut tuboh Tuwowe yeng diserahe nyo' diret si iyo mat nangong kicas doso direte.
46011030	Ngopai go benya' di antaro kam yeng saki' poníng rodang rungue, malah ken paie sampai bemati-mati.
46011031	Kira' diret rato-rato nguji mereso ati diret si diret noam ca' diukum Allah.
46011032	Ja'e des diret diukum le' Tuwowe pun go Sen na' ngendidik ngajar diret, gei' sempayo diret noe konoe kawum des Sen ngukum deniyo tue gi.
46011033	Jedi mátam te', menyadie ku yeng seimán. Des diret bekumpol nyo' ngingát ngenáng Tuwowe diret ca' tungu menungu siko' ken betor.
46011034	Mun do reng yeng lapar si iyo ca' makan di rumah direte lo'e, gei' sempayo diret noe diukum Allah tam salah ngingát ngenáng Tuwowe des bekumpol. A, pada' hal layin pun langko' ku nerang ke' kam dah ku kitue gi.
46012001	Jedi mátam, menyadie ku yeng seimán. Tue ku nulis ke' hal kemampu yeng diunyo' le' Roh Allah ke' diret, go kona' ati ku gei' sempayo kam jelas tawu yeng mat ke' hal tue.
46012002	Jedi ketiko kam bolum tekenal ken Allah mie kin kam semadi nunoe sopai-sopai pun yeng meyie kam kei nyomah ke' pada' keramát peniyát yeng bisue.
46012003	Mangko ku madah tue ke' kam gei' kam mat tawu ngembedoe, yeng nai deri Roh Allah ken yeng nai yeng noe. Jedi potue ne caroe: mun do reng yeng nyumpah Yesus si reng nyoe pasti noe diiring Roh Allah. A, ge'em mun do reng yeng ngangkue ken Yesus mat Tuwowe si nyoe reng yeng mat diiring Roh Allah. Mat cum reng yeng ngangkue ken Yesus mat Tuwowe, cuwali iyo diiring le' Roh Allah.
46012004	Jedi mátam te'. Pada' pengunyo' pengaseh deri Roh Allah mat bemacam bejenis, pie yeng ngunyo'e mat Roh Sen yeng siko'am.
46012005	Caro diret melayan Sen pun mat bemacam bereno, pie Tuwowe yeng dilayan diret mat siko'am.
46012006	A, ken caro diret ngerejo gewai Allah pun mat bemacam bejenis beneko bereno, pie yeng ngunyo' kuwaso ke' semuya' mensiyo ento' ngenggewai semuya' segeloe mat siko' Allaham.
46012007	Roh Allah mat nganyoe kuwaso Sen di lem tiyap ko' diret, pie tuju Sen gei' semuya' umát Sen untong.
46012008	Go di antaro diret yeng benya' nyeh mat bemacam bejenis kemampu yeng diunyo' Sen. Do reng yeng diunyo' le' Roh Allah kemampu nyo' madah ke' hal kepanai kemereti yeng mat; a, ge'em do jum reng yeng diunyo' kemampu kei madah pengentawu yeng mat. Pie Roh yeng ngunyo' kemampu nyoe mat siko'am.
46012009	Do reng yeng diunyo' le' Roh Sen yeng siko' nyeh kemampu yeng luwar biyaso nyo' iyo pecayo ken Allah nyo' Sen ngenggewai hal-hal yeng enah. Roh yeng siko' nyoam jum yeng ngunyo' ke' reng layin kemampu nyo' iyo ngembeyi' ngenjemah reng saki'.
46012010	A, do jum reng yeng diunyo' kemampu deri Sen nyo' mulah keenah keaneh; do jum reng yeng diunyo' kemampu nyo' madah posan payit Allah.* Do jum reng yeng diunyo' kemampu kei neliti ngembedo kuwaso yeng dipakai reng, mat deri Roh Allahei deri roh layinei. A, do jum reng yeng diunyo' Sen kemampu kei ngomóng lem beneko reno paner* beru, ken reng layin diunyo' Sen kemampu nyo' iyo ngenjelas pai yeng dipadah le' betore lem paner beru nyeh tadie.
46012011	Mat beneko bereno kemampu pie semuya' segeloe mat digewai le' Roh Allah yeng siko'am. Sen ngenjemín pengunyo' Sen ke' tiyap ko' urange cuco' ken kemawo' Sénam.
46012012	A, contohe benso tuboh diret. Tuboh diret kin siko'am, ken benya' begie. Pie numo' pun benya' begie manseh siko'am tuboh nyeh. Jedi ponyoe jum tuboh Kristus.
46012013	Go semuya' diret, beyi' reng Yahudi, beyi' reng Yunani, beyi' reng yeng ulun, beyi' reng yeng noe ulun, pie semuya' diret mat menjedi setuboham. Yeng nyuroh diret setuboh nyeh tam diret diunyo' Roh Sen yeng siko'*. Sen mat buwar ngunyo' Roh Sen ke' diret. Pengunyo' Sen nyoe keedah pemakan yeng dilentang kei disego diinsup roh diret.
46012014	Jedi mátam te'. Benso tuboh diret kin noe iyo sebegi peh, pie benya' begie.
46012015	Pie koti misale mun jie kaki diret, "Ku noe konoe kawum di lem tuboh tue, poe, go aku noe iyo jeri," jie. Numo' pun kaki begunau bungi nyoe kin pie iyo tetap tekawum di lem tuboh nyoam; noe ken kaki dibuwang tam iyo noe jeri!
46012016	Atau pun misale jie kelinang, "Ku noe konoe kawum di lem tuboh tue go aku noe iyo mato," jie. Pie numo' pun kelinang begunau bungi nyoe kin iyo manseh tetap tekawum di lem tuboh nyoam; noe ken kelinang dibuwang tam iyo noe mato!
46012017	Kira' umpamoe semuya' tuboh diret mungkal mato, noe ken koti diret na' ningo! Kira' umpamoe semuya' tuboh diret mungkal kelinang, noe ken koti diret na' ngenciyum! Noe ken alap tuboh tokoh nyoe!
46012018	Pie yeng mat si tuboh diret mat disunsun Allah panciam, cuco' ken kona' kemawo' Sen. Sénam yeng ngator nyunsun tiyap-tiyap begi lem tuboh diret.
46012019	Mun tuboh nyeh ngat sebegiam maksute noe iyo tuboh peh!
46012020	Pie yeng mat si mat benya' begie lem tuboh diret, pie numo' pun benya' begie tuboh nyeh mat siko'am.
46012021	Masing-masing begi pun mat perelu ken pada' begi yeng layin. A, koti umpamoe mun jie mato nyingka' jeri, "Ku noe perelu ken kau," jie. Pie noe ken mato noe perelu ken jeri. Atau pun misale jie kepalo nyingka' kaki, "Ku noe perelu ken kau," jie. Pie noe ken begi tue noe perelu ken begi nyoe.
46012022	Yeng mat si tuboh diret mat perelu nar ken tiyap begie numo' pun yeng selomo noe diangap penting pun.
46012023	A, ken pada' begi yeng alap ca' noe ditoyu le' diret pie nyoam yeng ditoyu diperintu diret. Pada' begi yeng alap ca' dikerasoe mun diperati reng layin yeng nyoam yeng diputut diselinong rapi le' diret.
46012024	Pie begie yeng jenga' yeng alap diperati le' reng layin si mat noe ca' diputut diselinong. Yeng mat si mat Allaham yeng ngator nyunsun pada' begi lem tuboh diret. Sénam yeng nyurohe gei' pada' begi yeng alap ca' noe penting pie mat nyoam yeng lebeh dinilai, ditoyu diperintu le' diret.
46012025	Tuju maksut Sen gei' sempayo tuboh diret mat kerejo samoam, cum seliseh petingkise, gei' sempayo tiyap begi samo noyu merintu siko' ken betore.
46012026	Mun sebegi lem tuboh saki' nyeh semuya' tuboh teraso bisam. Mun sebegi di lem tuboh dipugi tentu semuya' tuboh teraso ayah bikah.
46012027	Jedi mátam te'. Diret kin mat tuboh Kristus. Tiyap ko' diret mat sebegi di lem tuboh Kristus,
46012028	ya'am gereja Sen. Lalu di lem gereja Sen nyeh mat Allaham yeng nentu netap gewai ulah reng. Yeng ditentu ditetap Sen nyeh ya'am yeng pertamoe pada' pelantar posan; yeng keduwo pada' reng yeng madah posan payit Allah; a, yeng ketigo nyeh pada' reng yeng ngajar. Dah nyoe Sen netap nentu reng yeng mampu mulah keenah keaneh, ken reng yeng diunyo' Sen kemampu nyo' ngembeyi' ngenjemah reng saki', ken reng yeng diunyo' Sen kemampu nyo' nulong melayan betor, ken reng yeng diunyo' Sen kemampu nyo' ngurus ngator, a, ken reng yeng diunyo' Sen kemampu nyo' bepaner lem paner yeng beru.
46012029	Noe ken semuya' diret pelantar posan! Noe ken semuya' diret yeng tawu madah posan payit Sen! Noe ken semuya' diret yeng ngajar atau mulah keenah keaneh.
46012030	Noe ken semuya' diret diunyo' Sen kemampu nyo' ngembeyi' ngenjemah reng saki', atau pun bepaner lem paner yeng beru, atau pun ngenjelas pai yeng dipadah le' betor lem paner yeng beru nyeh. Mat belayin- layin kemampu diret di lem gereja Sen.
46012031	Pie diret mat ca' sungoh besemangát nyinto kemampu yeng paling utamo. A, aku pun na' madah ke' kam jelan yeng paling panci.
46013001	Sempamoe aku mampu ngomóng ken pada' paner mensiyo, beyi' pada' paner melekat pun, pie mun aku noe kaseh si samo jum ken bungi tetawak yeng nyaring ken bungi canáng yeng cum retie.
46013002	Kepa' pun aku do kemampu nyo' madah posan payit Allah; a, kira' Sen madah pada' risi'-risi' Sen ke' aku, ken aku tawu semuya'-muya'e ke' hal Sen pun; a, ge'em sempamoe keabis ketogap keyakin kepecayo ku sampai aku mampu ngaleh buki' deri tue kinun pun, pie mun aku noe kaseh si mat cum guno ku.
46013003	Sempamoe aku ngembecar semuya' reto beno jento keraja' ku ke' reng bensat, a, ge'em sempamoe aku sampai relo nyerah diret ku diukum mati caro dicucol pun*, pie pada' gewai tokoh nyoe pun mun ku noe kaseh si mat cum keuntonge begi aku.
46013004	Kaseh tei' ya'am sabar, panci ati, noe isin dengki. Kaseh tei' noe berakah, noe somong bongko',
46013005	noe kasar beso. Kaseh tei' noe nunoe kepenting direte, noe murah ngamie ati, noe denam, (noe ngitong ken noe ngingát kesalah betor).
46013006	Kaseh tei' ayah bikah ken gewai yeng mat yeng benar, noe nyelopa' nyempulai kebeyat jat.
46013007	Kaseh tei' nan ngelon ngampun, noe ngembeba' bekau kesalah betor, nan pecayo ken pai-pai pun yeng panci, serarat arap, serarat ngetat semuya' segeloe.
46013008	Kaseh tei' mat noe berubah, tan seora'-ora'eam. Sedang kemampu nyo' madah posan payit Allah demo ke' kemampu nyo' bepaner ken paner yeng beru, demo ke' pengentawu yeng mat deri Sen si mat do pembula'e.
46013009	Go gei' tue si gei' malang pengentawu diret, ken kemampu diret nyo' madah posan payit Sen pun gei' kurang.
46013010	Ja'e dah jengkah waktu Sen nyukup ngenggonáp semuya' segeloe si yeng kurang yeng malang mat disiseh dipelosi Sen.
46013011	Contohe benso kebiya' ku mie. Gei' kebiya' ku mie omóng ku omóng ana' biya', pengaji ku pengaji ana' biya', ati pemiker ku ati pemiker ana' biya' nyem. Pie dah ku bosai si ku mat ningal kelaku kebiya' ku mie.
46013012	Ponyoe jum keidup diret caro roh. Gei' tue si yeng diperati diret gei' keedah merati ceromín yeng kusam, pie dah nyoe gi langko' torusam diret merati Sen besemuko. Gei' tue si gei' kilau-kilau pemantau diret, pie dah nyoe gi diret langko' jelas tawu semuya' segeloe, na' po Sen nan jelas tawu semuya' segelo ke' hal diret.
46013013	Jedi mátam te'. Yeng gei' ca' tetap nan digewai le' diret tengkalo tue si ya'am pecayo, arap, ken kaseh. Tigo reno nyoam. Pie yeng utamo paling penting tei' ya'am kaseh.
46014001	Jedi mátam te'. Yeng paling penting ca' dikejar diret ya'am kaseh. A, selayin deri nyoe diret ca' awus nyo' buleh kemampu yeng diunyo' le' Roh Allah, terutamo kemampu nyo' madah posan payit Allah.
46014002	Do reng yeng bepaner ken paner yeng beru nyeh iyo noe ngomóng ken mensiyo peh, pie ken Allaham. Yeng diomónge si mat deri Roh Sen, pie retie gei' risi'-risi', go diret noe tawu ken retie.
46014003	Pie reng yeng madah posan payit Allah si kebelike iyo mat ngomóng ken mensiyo, ento' ngemberansang ken ngibor ken nogap betor.
46014004	Yeng bepaner ken paner beru nyeh iyo ngat nogap direteam, pie reng yeng madah posan payit Allah si iyo nogap ngemberansang semuya' umát gereja.
46014005	Kona' ati aku si gei' semuya' kam mampu bepaner ken paner yeng beru nyeh. Pie yeng lebeh panci deri nyoe pun ya'am mun semuya' kam mampu madah posan payit Allah. Go gewai reng yeng madah posan payit Allah mat do keuntonge deripado reng yeng bepaner ken paner beru nyeh, cuwali do reng yeng ngenjelas retie, gei' semuya' umát tawu. Mun ponyoe si mat do jum bahan kei ngemberansang nogap umát.
46014006	A, benso aku, menyadie ku yeng seimán. Mun aku manu ke' kam ditue pie aku ngomóng ngajar kam pakai paner yeng beru nyeh pailah gunoe begi kam? Pie mun aku manu ke' kam nyo' ku madah posan payit Sen, atau pun to' ngajar pengentawu deri Sen si nyoe mat do keuntonge begi kam.
46014007	-
46014009	Contohe benso alat musik. Alat musik benso suling ken gitar mun semadi ditobah reng noe beketongkah si konai reng na' tawu lague? Ponyoe jum benso selumpit sangkakala yeng ditobah nyo' reng siyap beperang; mun semadi tobah nyem konai reng tawu ca' siyap beperang? A, alat musik kin berang mati yeng noe bepenyawo pie manseh ca' jelas bungie, sa'am go paner diret mensiyo. Mat arus ca' jelas tiyap reti omóng diret. Mun diret ngomóng ken paner yeng beru pie noe tawu reng ken retie si pai gei' gunoe paner diret? Nyoe mat keedah angín lalu nyem.
46014010	Di deniyo tue mat beribu-ribu macam jenis paner, pie cum yeng noe bereti; mat bereti bisam.
46014011	Pie mun aku noe tawu ken reti paner betor si begi aku omóng iyo ngerebicok nyem. Ponyoe jum omóng aku dikedingo iyo.
46014012	Jedi mátam, kamei. Kam yeng ingín nar na' buleh kemampu deri Roh Allah si ca' ingín buleh yeng paling penting, ya'am pada' kemampu deri Sen yeng mampu dipakai ento' nogap ngemberansang umát gereja.
46014013	Mangko reng yeng bepaner ken paner beru nyeh penting jum iyo ca' minta' tulong Allah gei' iyo madah maksut reti panere ke' betor gei' betor mat ditogap diberansang.
46014014	Mat penting nar diret ca' tawu ken reti maksut paner betor. Misale mun aku bedoa di lem paner yeng beru nyeh: roh ku si mat bedoa, pie pemiker ku noe ikut bekaji.
46014015	Jedi mun ponyoe ca' kotilah aku? Ku na' bedoa ken roh ku ge'em ken ati pemiker ku ge'em; ku na' benyanyi ken roh ku ge'em pie ken ati pemiker ku ge'em sempayo betor ku pun mampu tawu jum ken retie.
46014016	Mun diret besukor mugi Allah ken roh diret di lem paner beru nyeh konai betor yeng noe tawu ken tuju maksute na' nyentujue ken doa diret yeng beterimoe kaseh nyeh? Go iyo kin noe tawue ken tuju maksut paner diret.
46014017	Numo' pun sepanci-pancie diret beterimoe kaseh ke' Sen pie mun betor noe tawu ken tujue iyo noe ditulong ditogap.
46014018	Ku si mampu ku jum bepaner di lem paner beru nyeh, lebeh deri semuya' kam pun. Ku mat besukor beterimoe kaseh ke' Sen tam kemampu nyoe.
46014019	Pie des bekumpol ken umát gereja si aku manseh coh ge' ngosoh empat limo patah pun sal ge' jelas, nyo' ngembegi ngajar betor, deri pado bereribu kato lem paner beru nyeh yeng noe jelas begi betor.
46014020	Jediam pengaji pemiker diret na' po pengaji pemiker ana' biya', menyadie ku yeng seimánei. Cuwali jolah ke' kebeyat jat si ma'am mun po ana' biya' pun, pie jolah ke' pemiker diret si mat ca' po reng yeng dah bosai.
46014021	Jedi mátam. Kin dah ditulis lem Kitap Sen mie yeng bungi potue, Ku langko' ngomóng ken umát benso tue ken paner yeng enah, ngelalu reng jewoh pun. Pie manseh ngei'e sidoe ningo Aku, jie Tuwowe. (Yesaya 28:11-12)
46014022	Dinyoe kin jelas ken kemampu nyo' ngomóng ken paner beru nyeh mat petanah petano deri Allah gei' reng noe pecayo jelas (ken iyo mat diluwar gentang, bolum tekawum ken umát Sen). Noe iyo kei nogap ngemberansang reng pecayo peh. Sedang kemampu nyo' madah posan payit Sen si mat petanah petano pengunyo' pengaseh Allah ke' reng pecayo, ento' nogap reng pecayo. Noe iyo kususe nyo' reng noe pecayo peh.
46014023	(Mangko mat kemampu nyo' madah posan payit Sen yeng ca' dipakai des kam bekumpol. Ja'e begi reng noe pecayo pun mat do keuntonge jum.) Jedi sempamoe mun umát gereja bekumpol lalu pada' umát nyeh bepaner ken paner yeng beru. Dah nyoe do reng yeng noe pecayo yeng bolum belajar detang kitue. Jewoh beh sidoe na' pecayo. Malah ken paie kaji sidoe pada' reng ditue reng gilo nyem!
46014024	Pie kebelike mun umát gereja nongah madah posan payit Allah lalu do detang reng yeng noe pecayo yeng bolum belajar si mangko iyo langko' jelas yakin ken doso direte, entam iyo ningo yeng dipadah le' semuya' kam.
46014025	Isei' ati pemikere yeng selomo tetapo' pie langko' ketaro. Pengabise iyo mat nungkup nyomah ke' Allah jum; ngangkue jum ken Allah mat nyeroto kam. Ponyoam kejedie reng noe pecayo mun iyo ningo diret yeng pecayo madah posan payit Allah.
46014026	Jedi mun ponyoe ca' koti máte des diret umát gereja bekumpol? Des diret bekumpol semeyang kin tiyap ko' diret do kemampu nyo' nulong ngemberansang betor: do yeng siyap na' nyanyi mugi, do yeng siyap ngajar, do yeng siyap madah yeng dipadah le' Allah ke' iyo, do yeng siyap bepaner lem paner yeng beru, a, do jum yeng siyap ngenjelas paner beru nyeh tadie. Pie semuya' pungka'e ento' kei nulong ngemberansang umát.
46014027	Mun do reng yeng na' bepaner di lem paner yeng beru nyeh ca' duwo ko' nyem, paling benya'e tigo ko'; nyoe pun ca' begiler. Ge'em ca' do yeng madah retie.
46014028	Mun cum reng nyo' madah retie iyo ca' ngojap nyem, nang na' ngomónge di pada' penenongah umát gereja nyeh. Iyo ca' di arong direteam ngomóng ken Allah.
46014029	A, reng yeng na' madah posan payit Allah pun ponyoe jum, ca' duwo tigo ko' nyem yeng madah posan payit Allah, lalu pada' umát yeng layin pun ca' nyima' lem ati pemikere.
46014030	Ge'em mun do Allah madah posan Sen ke' reng yeng dudo' ningo betore si betor yeng nongah madah posan Sen ca' berenti lo'e.
46014031	Maksute ca' begegiler; dah santo' yeng siko' berue yeng siko' die. Pie semuya' tujue gei' pada' umát diajar ken diberansang.
46014032	Caroe si caro telator, go reng yeng diunyo' kemampu nyo' madah posan payit Allah si iyo tentu tawu ngator nahán direte, noe iyo semadi ngomóng caro noe telator.
46014033	Go Allah kin bungkong tenáng amán, noe ken Sen nyuroh kacau bilau. A, kam pun ca' nunoe po yeng dipakai le' semuya' umát gereja Sen,
46014034	ya'am betinoe des belajar ca' ngojap nyem, go betinoe noe diijin ngomóng. Sidoe ca' tuno' taalo', cuco' ken ukum Allah mie.
46014035	Gola' umpamoe iyo na' nanyoe minta' penjelas pun ca' ditanyoe ke' lakie di rumah direte nyem. Go mat ngererawoe mun betinoe ngomóng des umát gereja bekumpol*. Nyoam caro yeng dipakai di semuya' gereja Sen.
46014036	Pie gopai go noe ditunoe dipakai kam? Go kaji kam posan payit Allah bebungkong di kam peh? Atau kaji kam ngat kam bangam peh yeng nerimoe posan payit Sen go kam na' layin deri pada' gereja yeng layin?
46014037	Mun do reng yeng jie iyo madah posan payit Allah atau pun reng yeng jie iyo do kemampu deri Roh Sen si iyo mat ca' jelas tawu ken yeng ku tulis tue, go tue mat perentah Tuwowe diret.
46014038	Pie mun reng ngei'e nerimoe ningo pemadah ku tue nang na' kam pun nerimoe ningo iyo.
46014039	Jedi mátam, menyadie ku yeng seimán. Yeng penting yeng ca' dikeingín kam ya'am kemampu nyo' madah posan payit Sen. Ge'em nang na' ngidah reng bepaner di lem paner yeng beru,
46014040	pie semuya'e ca' digewai secaro sopan santon ken telator.
46015001	Menyadie ku yeng seimán: Tue ku na' ngingát kam ke' hal agah panci yeng ku padah ke' kam mie. Kam kin nerimoe agah panci nyoe. Kam togap kukoh pun tam agah panci nyoam.
46015002	A, kam pun mat selamát, mun kam mat tetap pecayo ken agah panci nyoam yeng ku padah ke' kam mie. Cuwali ja' siyo-siyo kam pecayoe mie.
46015003	Go yeng ku lantar ke' kam mie noe iyo kengkarang diret ku peh; aku pun nerimoe dah nyoe aku pun mat ngelantare ke' kam. Poko' pangkal yeng ku padah ke' kam mie pun ya'am Kristus mati nyo' meyar utang doso diret, cuco' ken yeng ditulis di lem Kitap Allah mie.
46015004	Dah mati iyo mat dipasar, dah dipasar iyo disuroh Allah bengki' idup agei' ari pengentigo nyeh, cuco' ken yeng ditulis lem kitap Sen mie.
46015005	Dah bengki' idup agei' pun dah nyoe iyo mat nganyoe direte ke' Petrus, dah nyoe ke' pada' murite yeng duwobelas ko'.
46015006	Dah nyoe iyo nganyoe direte ke' menyadie diret yeng seimán yeng lobeh 500 ko' sekali gus. A, separo si dah mati dah yeng 500 ko' nyeh, pie kebenya'e si gei' idup. Jedi semuya' sidoe mat merati ken mato kepalo direte ken Yesus mat bengki' idup agei'.
46015007	Jedi mátam. Dah Kristus nganyoe direte ke' sidoe 500 nyeh dah nyoe iyo nganyoe direte ke' Yakobus, dah nyoe ke' pada' pelantar posan layin,
46015008	a, yeng pengudahe mie mat nganyoe direte ke' aku jum. Ibarat ke' reng berana' din aku keedah ana' suwang yeng ditoran dikaroh bolum jengkahe.
46015009	Go semuya' pelantar posan Sen si akuam yeng paling hina, go asale mie kin aku mempungah gereja Allah! Mat noe patut nar aku didemo pelantar posan Sen.
46015010	Pie tam pengunyo' pengaseh Allaham go aku tokoh tue; a, pengunyo' pengaseh Sen ke' aku pun noe siyo-siyo peh, mat do asele, malah ken paie akuam yeng belelah bejoreh betetes poloh bekerejo melayan Sen deri pada' betor pun. Pie nyoe pun noe iyo tam kemampu diret ku peh, pie mat tam pengunyo' pengaseh Allaham yeng nan nyeroto aku.
46015011	Jedi mátam te'. Biyar sopai pun yeng madahe, beyi' aku beyi' pada' pelantar posan yeng layin pun, pie yeng nan dipadah kami manseh agah panci tuam (ya'am ke' hal Yesus Kristus yeng bengki' idup agei'). Ken yeng dipecayo kam mie pun mat agah panci tuam to'.
46015012	Pungka' pangkal pengajar kami kin ya'am Kristus mati ken bengki' idup agei'. Nyoam yeng diterimoe dipecayo kam. Mun ponyoe gopai go do deri kam yeng madah dah mati daham; cumam reng mati bengki' idup agei'?
46015013	Mun cum reng mati bengki' idup agei' si maksute Kristus pun noe iyo bengki' idup mie, dih?
46015014	Jedi mun Kristus noe bengki' idup mie si maksute agah panci yeng kami padah ke' kam siyo-siyo nyem, mat ampoe buwau nyem. Ken siyo-siyo nyem kam pecayo pun, cum botange.
46015015	Malah ken paie mun Kristus noe bengki' idup agei' mie kenyatoe maksute kami kejulong memuloe kam. Ge'em kami mempulah Allaham, poe, go jie saksi kami si Allah nyuroh Kristus bengki' idup agei'. Pie mun mat jie kam reng mati noe disuroh Sen bengki' idup agei' si, maksute Kristus pun noe disuroh Sen bengki' idup jum.
46015016	Go Kristus kin mat mati mie; jedi mun jie kam reng yeng dah mati noe disuroh Sen bengki' idup agei' kin maksute Kristus pun noe disuroh Sen bengki' agei' jum.
46015017	Lalu koti ken kam: mun Kristus noe disuroh Sen bengki' idup agei' si pai guno kam pecayo pun? Mat ampoe buwauam kepecayo kam. Manseham kam cagar diukum tam doso kam mun Kristus mat noe bengki' idup agei'.
46015018	A, ge'em pada' reng yeng pecayo ken Kristus yeng dah mati dolu mie pun sidoe punah ranaham, cumam iyo bengki' idup agei' mun Kristus noe bengki' idup agei' nyeh.
46015019	A, mun reng pecayo yeng dah mati punah ranaham si maksute arap diret ken Kristus beguno ento' keidup diret di deniyo tue nyem. Teruhal diret dah noe dah ngaji deniyo tue; arap diret ken jolu ditue ditingal diperayan go diret ngaji keidup nyoe gi. Pie mun Kristus mat noe bengki' idup agei' si maksute diret pecayo ken yeng noe mat! Mun tokoh nyoe si mat paling cangongam diret yeng pecayo, mat pilue nar deri pada' betor yeng noe pecayo pun.
46015020	Pie noe! Yeng mat si Kristus mat disuroh Allah bengki' idup agei'am. A, gewai Sen nyuroh Kristus bengki' idup agei' pun keedah pengansor Sen kei ngembokti ken reng layin yeng dah mati pun mat cagar bengki' idup agei' jum.
46015021	-
46015022	(Maksute Kristus pengulu semuya' mensiyo yeng langko' bengki' idup agei', na' po Adam pengulu semuya' mensiyo yeng bemati-mati.) Go semuya' mensiyo bemati-mati pun tam kibat gewai reng yeng siko' mie, ya'am Adam. Mangko semuya' mensiyo mat mati tam tekawum ken Adam. Pie ponyoe jum ke' hal bengki' idup agei' nyeh. Mensiyo sampai mampu bengki' idup agei' nyeh tam kibat gewai reng yeng siko' ya'am Kristus. Mangko semuya' segeno langko' disuroh Sen bengki' idup agei', tekawum ken Kristus.
46015023	Pie yeng bengki' idup pun rato-ratoe ca' jengkah yeng ditetap le' Allah. Yeng paling pertamo kin Kristus yeng keedah buwah kememerue. Dah nyoe, dah iyo bebeli' kitue si yeng engku iyo die langko' bengki' idup agei' jum.
46015024	Dah nyoe, dah iyo munah ranah semuya' segeno beyi' yeng bedemo beyi' yeng bekuwaso beyi' yeng merentah dinai-nai pun, a, dah nyoe kuwaso iyo nyo' iyo merentah, ken semuya' segeloe yeng diperentahe, langko' diserahe bis ke' Allah Apa'e. Nyoam yeng didemo Ari Kiyamát nyeh.
46015025	Go Kristus mat ca' merentah sampai pada' munsohe tekempojal di beroh jempoe kakie.
46015026	Dah nyoe munsoh yeng pengudah yeng na' dikalahe tei' ya'am kuwaso kemati.
46015027	Nyoe mat ca' kalah jum tam kuwaso Kristus, go jie lem kitap Allah pun yeng bungie potue, Sen nyuroh semuya' segeloe ca' tekempojal di beroh jempoe kakie. (Masmur 8:6) Ja'e semuya' segeloe tei' cuwali Allaham, go mat diret Allaham yeng nyuroh semuya' segeloe tuno' taalo' ke' Kristus.
46015028	Jedi mátam te'. Dah Allah nyuroh semuya' segenoe tuno' taalo' ke' Ana' Sen si dah nyoe Ana' Sen die langko' nyomah nyujut ke' Allah yeng nyuroh semuya' segenoe tuno' taalo' ke' iyo tadie ponyoe! Tuju maksute sempayo mat nyato ken Allaham yeng merentah ken nguwaso semuya' segeloe dinai-nai pun. Mat kalaham kemati tam Kristus.
46015029	A, cubo kam ngaji tue jum. Mun reng yeng dah mati nyeh cagar noe bengki' idup agei' si gopai go do reng yeng na' disolam kajie nyo' nobus* betore yeng dah mati nyeh? Mun reng dah mati cum bengki' idup agei' si noe ken sidoe na' disolam nyo' betore yeng mati nyeh.
46015030	Ponyoe jum ke' hal kami. Ento' pai kami ngerudu behayo yeng noe leka'-leka' nyeh (mun cum arap kami na' bengki' idup agei' dah mati nyeh)?
46015031	Nyoe mat mátam, kamei: mat tiyap ari ku ngerudu behayo sampai na' dipebunoh reng, pie nyuroh ku relo pun tam aku mat yakin ke' hal gewai Yesus Kristus Tuwowe diret. Tam gewai nyoame' mangko aku nan beiyap bebungah ke' hal kam jum. Jedi keyakin yeng nyuroh ku beiyap bebungah ke' hal kam pun samo jum ken keyakin yeng nyuroh ku relo nan ngerudu kebehayo pai-pai pun.*
46015032	A, contoh behayo yeng ku rudu nyeh benso di kota Epesus nun: pada' munsoh yeng ku lawan nyeh keedah binatang gerang yeng na' ngeridang aku. Pie aku si mat bereni ngelawane. Nyeh pailah keuntonge begi aku secaro mensiyo nyeh na' ngelawan munsoh ponyoe mun reng mati cum bengki' idup agei'? Mun reng yeng dah mati noe disuroh Sen bengki' idup agei' si coh ge' diret na' po jie perbeso nyeh Ayo' bemakan beminúm beriyah berami nyem, go pagi lusoe diret mati.
46015033	Pie kam nang na' ningo ajar nasehat tokoh nyoe; nang na' kam diiring nyimpang deri jelan yeng mat. Nang na' bebi utan ngalah bebi rumah.
46015034	Ca' jogar ca' sadaram pemiker diret, po yeng patut yeng konoam. Jediam bedoso. Go do di antaro kam yeng mat noe tekenal kaliam ken Allah. Sepatute ca' rasoe kam ngajie; ngopai go ku madah kam potue pun.
46015035	A, pai nawue gola' do reng yeng nanyoe, "Nyeh, koti reng yeng dah mati disuroh bengki' idup agei'? Tuboh nailah yeng dipakaie ento' bengki' idup nyeh?" jie. ("Go tuboh yeng dipasar kin mansang ke' buro' nyem.")
46015036	Pie reng yeng becencugeh tokoh nyoe redo budu, kamei, go maksute iyo noe ngaji jolu yeng diperatie seari-ari pun, benso belo tentanám opai. Kin jolu yeng ditanám ca' ditanám di lem tanah, ca' ngelalu rusa' lo'e* berue iyo belantang. (Jedi semalang ke' boneh pun ge'e, manseh tawu belantang dah ditanám ke' tanah nyeh, sa'am go tuboh mensiyo. Tawu jum disuroh bengki' idup agei'.)
46015037	A, ke' hal koti upo tuboh diret yeng bengki' gi pun ponyoe jum. Yeng ditanám diret kin boneh nyem, benso igei' genumei, atau ke' igei' jolu layinei: pie tentanáme dah iyo belantang ken mansang noe ken samo upoe ken igei'e yeng ditanám.
46015038	Dah iyo belantang pun upoe upo yeng ditetap le' Allaham, cuco' ken kemawo' Sen: layin igei' layin jum upo lantange.
46015039	A, benso jolu yeng benapas yeng dipulah Sen, ponyoe jum: kin belayin-layin upoe, noe ken samo. Isei' degin mensiyo kin layin jenise, isei' degin pada' binatang pun layin jenise, isei' degin pada' burong pun layin jenise, ken isei' degin ikan pun ponyoe jum, layin jenise.
46015040	A, ponyoe jum ken jolu di langi' ken jolu di tanah tue: semuya'e mat agongam, pie keagong jolu di langi' kin layin deri keagong jolu di tanah.
46015041	Malah ken paie jolu di langi' pun manseh bebedo layin-layin keagonge: keagong mato ari layin deri keagong bulan; keagong bintang kin layin deri keagong mato ari ken bulan; a, keagong pada' bintang yeng benya' pun layin-layinam keagonge.
46015042	Jedi ponyoe jum ke' hal tuboh diret yeng bengki' idup agei'. Tuboh diret yeng dipasar si tawu buro', pie tuboh yeng bengki' gi noe tawu buro'.
46015043	Tuboh yeng dipasar kin tuboh yeng jat, pie tuboh yeng bengki' idup agei' tuboh yeng agong. Tuboh yeng dipasar kin tuboh yeng lomah, pie tuboh yeng bengki' idup agei' tuboh yeng bekuwaso.
46015044	Tuboh yeng dipasar si tuboh yeng cuco' to' keidup diret di deniyo tue, pie tuboh yeng langko' bengki' idup agei' si mat tuboh yeng cuco' kei idup di serugo secaro roh. Go mun do tuboh yeng cuco' nyo' keidup diret di deniyo tue si maksute do jum tuboh yeng cuco' nyo' keidup diret di serugo nun secaro roh.
46015045	A, po yeng ditulis lem Kitap Sen mie Adam, mensiyo yeng pertamo nyeh, mat bepenyawo nyo' iyo idup di deniyo tue. Pie Kristus, yeng didemo Adam yeng pengudah nyeh, iyo mat Roh yeng nyuroh diret idup secaro roh.
46015046	Mat do tuboh yeng beru yeng cuco' nyo' diret idup secaro roh, ja'e go tuboh nyoe mat dudi. Yeng dolu kin tuboh yeng bepenyawo ento' keidup diret di deniyo tue. Dah nyoe berue tuboh yeng beru, yeng cuco' nyo' diret idup secaro roh.
46015047	Mensiyo yeng pertamo kin dipulah deri debu tanah, pie yeng didemo mensiyo yeng keduwo* nyeh ya'am Kristus iyo mat berasal deri serugo nun.
46015048	Jedi po mensiyo pertamo po keturune: mat asale deri debu. A, ponyoe jum mensiyo yeng berasal deri serugo nyeh. Po iyo po keturune, mat empue serugo.
46015049	Di deniyo tue si tuboh diret nunoe upo tuboh mensiyo yeng siko' yeng dipulah deri debu. Jedi ponyoe jum dah nyoe gi, tuboh diret cagar nunoe upo tuboh mensiyo yeng siko' yeng berasal deri serugo nun.
46015050	Go tuboh yeng bedegin bederah nyeh mat noe mampu dikawum des Allah disomah kei rajo gi. Yeng tawu buro' yeng tawu mali' kin noe mampu nerimoe pesako yeng noe tawu buro' yeng noe tawu mali'. Nyoe mat mátam, menyadie ku yeng seimánei.
46015051	Dingo beh kam: aku madah risi'-risi' Allah ke' kam. Risi' Sen tei' ya'am noe iyo semuya' diret yeng langko' mati! Pie yeng pasti si semuya' diret mat langko' diubah.
46015052	Dah pengudah deniyo tue gi dah bebungi sangkakala Sen si semuya' diret langko' diubah Sen rap! sekejap mato nyem. Reng yeng dah mati nyeh disuroh Sen bengki' idup ken tuboh yeng noe tawu buro', ken semuya' diret yeng layin pun yeng gei' idup nyeh diubah Sen jum.
46015053	Go tuboh diret yeng tawu buro' ken tawu mati nyeh mat ca' digenti* ken tuboh yeng noe tawu buro' yeng noe tawu mati.
46015054	Dah yeng tawu buro' yeng tawu mati digenti ken yeng noe tawu buro' yeng noe tawu mati nyeh, ha, berue mat tuntongam yeng ditulis di lem Kitap Sen mie yeng bungie potue, Kemati dah punah ranaham; keidup yeng monáng.
46015055	Kemati dah kalaham! Kemati mat cum dah kebisoe, jie bungi Kitap Sen mie. (Hosea 13:14)
46015056	Yeng nyuroh kemati mat biso mie si tam mensiyo bedoso, ken yeng nyuroh doso bekuwaso mie tam mensiyo mat ngelangar ukum Allah.
46015057	Pie paling besukor beterimoe kaseh ke' Allah! Go Sen yeng nyuroh diret monáng ngalah doso ken kemati ngelalu Yesus Kristus Tuwowe diret!
46015058	Menyadie ku seimán yeng ku kaseh: tam diret yakin ke' hal tue mangko diret mat ca' togap kukoham, noe begenset begenser. Diret ca' serarat melayan Tuwowe diret sebulat atiam, go diret mat yakin ken gewai diret nyo' Sen noe siyo-siyo.
46016001	A, jedi tue ke' hal duwit yeng na' dikumpol nyo' umát engku Sen yeng bensat nyeh. Jedi caro ngumpole ca' digewai po ku suroh yeng digewai le' pada' gereja di Galatia nyeh.
46016002	Jedi potue ne caroe. Dah Ari Kememerue di tiyap mingu nyeh tiyap-tiyap ko' kam ca' ngajen sesuwai ken pekulehe, lalu ditaroh, sempayo siyap, gei' noe sa' dikumpol dah ku detang kitue.
46016003	Jedi dah ku detang kitue dah kam mileh reng yeng disetuju kam nyeh aku pun langko' ngutuse kei ngantar sumang kam ke' Yerusalem, cukup ken pada' surat pengantare.
46016004	A, mun engoe penting aku ca' kinun jum si mangko sidoe yeng dipileh kam pun nyo' namah aku.
46016005	Jedi mátam. Aku langko' ngulang kam ditue dah ku ngerudu propinsi Makedonia, kamei. Go aku dah mutuse na' ngerudu Makedonia lo'e.
46016006	Pie dah nyoe engo ku cukup lamat aku cagar renán regan ken kam ditue, seukor munsim colap tue pun, gei' sempayo kam mampu nulong aku ngelaju pejelan ku gi, konai-nai pun.
46016007	Ku ngei' ku ngat sebentaram ngulang kam terip tue. Kona' ati ku na' lamat kit ken kam mun Tuwowe diret ngijine.
46016008	Gei' tue si ku gei' na' renán di kota Epesus nun lo'e, manu ke' Ari Raya Pentakosta.
46016009	Go dinun pun kelorong ketiko tue mat tebuka' nyo' ku madah agah panci, pasti benya' asele. Pie benya' jum reng yeng nentang gewai ku dinun. Mangko ku gei' renán dinun lo'e.
46016010	-
46016011	A, dah Timotius detang kitue nang na' iyo diremeh dipemuda' le' sopai pun, go iyo pun bekoyo bekerejo melayan Tuwowe jum na' po aku. Iyo ca' disamut panci beh, gei' iyo noe namang ken kam. Dah nyoe kam ca' nulong iyo ngelaju pejelane gei' iyo selamát bebeli' pulang ke' aku dinun. Aku pun dah nungu kedetang iyo ken pada' menyadie seimán yeng layin.
46016012	A, ke' hal Apolos menyadie diret yeng seimán nyeh aku si dah erat dah nan nyuroh iyo ca' ngulang kam ditue beroto ken pada' menyadie diret yeng seimán yeng layin. Pie iyo dah yakin mutuse ken terip tue iyo mat bolum kitue. Ja'e iyo jie pasti langko' ngulang kam ditue, dah do keloronge yeng cuco'.
46016013	Diret ca' bejego, ca' togap kukoh bepigang ke' kepecayo diret. Ca' bereni, ken ca' nan kuwat.
46016014	Sipat pai-pai pun yeng digewai diret ca' digewai ken ati yeng kaseh.
46016015	A, sutie agei' yeng ku pinta' ke' kam, menyadie ku yeng seimánei. Kam kin tawu ken keluwarga Stepanus sidoe yeng pertamo pecayo di Akaya mie. Sidoe mat tungang soh melayan pada' umát engku Sen nyeh.
46016016	Mangko yeng ku minta' tei' diret mat ca' tuno' ngehormát sidoe; mat ca' ningo ken nunoe sopai-sopai pun yeng ngerubut bekoyo bekerejo melayan Tuwowe na' po sidoe.
46016017	Stepanus, Portunatus ken Akaikus si dah pulang kinun. Aku pun mat ayah bikah dah sidoe pulang nyeh. Sidoe tigo nyeh penggenti kam kei ngelimu ati ku yeng rinue ken kam.
46016018	Go sidoe mat ngibor ati aku, ken ngibor ati semuya' kam jum. Reng yeng tokoh nyoe mat patutam dirogo diret.
46016019	Salam ke' kam deri pada' gereja di propinsi Asia. Benya' salam jum ke' pada' kam yeng tekawum lem Tuwowe deri Akwila, ken Priska, ken deri umát gereja yeng bekumpol semeyang di rumah sidoe.
46016020	Salam jum deri semuya' menyadie seimán dinun. A, kam ditue pun ca' besalamam siko' ken betore secaro kaseh.*
46016021	Salam pengudah tue ku tulis ken jeri diret kuam: Salam deri aku, Paulus.
46016022	Sopai ja' yeng noe ngaseh Tuwowe diret iyoam yeng nangong sumpahe. Maranata.*
46016023	Ku minta' ke' Allah gei' pengunyo' pengaseh deri Yesus Tuwowe diret nan nyeroto kam.
46016024	Kiroe kam nan ingát ken kaseh ku ken kam tam diret tekawum lem Yesus Kristus.
47001001	Surat tue deri aku Paulus, pelantar posan Kristus Yesus cuco' ken kona' kemawo' Allaham, ken deri Timotius, menyadie diret yeng seimán. Kami nulis tue ke' pada' umát gereja Allah di Korintus, ken ke' pada' engku Sen di seruroh peloya' Akaya.
47001002	Salam damai ken berekat dolat deri Allah Apa' diret ken Yesus Kristus Tuwowe diret.
47001003	Patutam Allah, Apa' deri Yesus Kristus Tuwowe diret dipugi! Sen nan nulong ngaseh diret. Sen mat Allah yeng bungkong semuya' pengibor pemberansang diret.
47001004	-
47001005	Sénam yeng serarat nan ngibor ngemberansang kami des kami ngerudu kesusah kesensare yeng bemacam bejenis pun. Kami mat nan serarat ngerudu kesensare po Kristus nyomie, pie kami nan serarat diibor diberansang jum tam gewai Kristusam; jedi po disensare po diibor. Tuju maksut Sen gei' sempayo pengibor yeng kami terimoe deri Sen nyeh dipakai kami jum ento' ngibor ngemberansang betor yeng ngerudu kesensare pai-pai pun.
47001006	Mangko beyi' des kami ngerudu kesusah beyi' pun des kami diibor pie tujue mat gei' sempayo kam die ditulong diselamát diibor diberansang. Go mun kam diibor kin maksute kam mampu sabar, mampu ngetate nyem des kam ngerudu kesensare po yeng dirudu le' kami.
47001007	Mangko kami nan yakinam ke' hal kam, go kami pun tawu: po kami po kam. Go po kam ngerudu kesensare pie ponyoe jum kam diibor diberansang, na' po kamiam.
47001008	Mat ugas ngatam kesensare yeng dirudu le' kami, menyadie ku yeng seimánei, benso yeng dirudu le' kami di propinsi Asia tue mie, nyamán kam tawue. Mat ugas ngatam kesensare kami mie; ibarat ke' ngoma' beban din mat noe tetahan kami dah. Mat cumam arap kami to' idup.
47001009	Peraso kami mat so na' matiam. Pie nyoe tejedi pun, kamei, go Sen na' nyuroh kami gei' noe ngarap kemampu diret kami, pie Sen na' nyuroh kami mat arap ken Allaham, go Sen mat uleh Sen nyuroh reng yeng dah mati pun pie bengki' idup agei'am.
47001010	Mat Sénam yeng dah nulong nyelamát kami. Sénam yeng dah ngerampas kami des kami ngaji ken kami pasti na' matiam. Tue pun manseh Sénam yeng nan nulong nyelamát kami. Ken kami mat yakin, mat arap ken Sénam gei' Sen serarat nan nulong nyelamát kami.
47001011	Ja'e go kam pun ca' nulong kami jum lem doa kam, beh? Go mun doa kam yeng benya' nyeh dah dituntong Sen si maksute kin benya' jum reng yeng besukor beterimoe kaseh ke' Sen tam berekat dolat Sen nulong kami.
47001012	Jedi mátam. (Poe do di antaro kam yeng madah kami pememuloe. Pie noe, kamei.) Yeng mat si kesaksi kami di deniyo tue nan bujor benar seputeh atiam. Pai tel agei' di adap kam, tam kami mat ditulong le' Allah. Kami mat yakin lem ati kocit kami nun ke' hal tue; mampu kami beiyap bebungah ke' hal tue. Ja'e gewai ulah kami yeng tokoh nyoe pun noe tam kepanai kami mensiyo peh, pie tam pengunyo' pengaseh Allaham.
47001013	A, gopai ge' go padah ku bujor benar tadie pun go semuya' yeng ditulis kami kin noe iyo layin tola' layin tudong peh; go kam mampu jelas nangkap retie des kam becoe pun. Jedi kona' ati kami kira'e kam nan serarateam jelas ke' hal kesaksi idup kami,
47001014	na' po kam dah becocat jelasam. Maksut kami gei' kam mat yakin ken kam mat mampu beiyap bebungah ke' hal kami, na' po kami pun cagar beiyap bebungah ke' hal kam dah Ari Kiyamát des Yesus Tuwowe diret detang gi.
47001015	-
47001016	Jedi mátam. Entam ku yakin ken kam mat pecayo ken aku si, mangko ku mat mutuse mie na' duwo kali ngulang kam. Kaji ku des ku mansang ke' Makedonia na' singah ngulang kam; a, ken dah pulang pun manseh na' singah agei'am ngulang kam, kaji ku nun. Maksut ku mun duwo kali ngulang kam si kam pun diberekat lipat duwo. A, ken kam pun mampu nulong aku lem pejelan ku pulang ke' Yudea nyeh ge'em, kaji ku nun. Nyoam arau ku nyomie, pie lalu bula'am.
47001017	Ja'e sungoh pun bula' noe go ku berubah peh, kamei. Noe go ku memuloe, na' po reng yeng nunoe kengkaji mensiyo nyem peh.
47001018	Aku si noe iyo tokoh nyoe. Go Allah kin mat mutu, mat tawu diarap; mangko kami na' ponyoe jum, kami noe koloe memuloe kam.
47001019	Go Yesus Kristus Ana' Allah yeng dipadah ke' kam le' kami Silas ken Timotius nyeh, iyo noe koloe memuloe peh. Iyo madah yeng mat-mátam, iyo nan nuntong yeng dijenyie.
47001020	Ken pai-pai pun yeng dijenyi le' Allah deri nyomie pun mat dituntong le' Kristusam. Mat diamin* le' Kristus, diboktie ken yeng dipadah le' Allah mat-mátam. A, ken diret pun mat ngamine jum; maksute nyentuju ken pai pun yeng dipadah Sen mat-mátam, mangko Sen mat diagongam.
47001021	Pai tel agei' mat Allaham yeng nogap ngukoh kami, ken nogap ngukoh kam ge'em, gei' sempayo diret mat togap kukoh arap ken Kristus. Sen yeng mileh diret,
47001022	Sen yeng nano diret kei engku diret Sénam; mat Sénam yeng nyuroh Roh Sen diyam lem ati diret. Nyoe keedah pengansor nyo' nentu ken semuya' yeng dijenyi Sen mat cagar tejediam.
47001023	Jedi mátam. Allaham kei saksi pendukong aku: Sen si mat tawu Sen ken isei' ati kocit ku nun. Jedi yeng máte si nyuroh ku bula' bebeli' ke' Korintus mie mat go ku ngaji kamam; go ku tawu mun ku kinun ku ca' negur memperingát kam, sedang aku ngei' ku nyusah ati kam.
47001024	Ja'e sungoh pun kami negur memperingát kam noe go kami na' menjedi manor kam ke' hal kepecayo diret peh. Kami mat serentak bekerejo samo ken kam gei' sempayo kam mat ayah bikah. Ke' hal kepecayo si go kam mat togap kukoh dah.
47002001	Jedi mátam. Dah ku ngajie ku mat mutuse ngei' ku dah ngulang kam agei' mun aku ca' tegas ken kam sampai nyusah ati kam agei'am, na' po terip nyoe mie.
47002002	Nyoe kin na' po nepok ayie di dulang; go mun kam susah lalu sopai agei' nyo' ngibor ngemberansang aku? Ngat kamam yeng mampu nyenáng ngibor aku. Pie koti kam na' nyenáng ati aku mun aku dah nyusah kam?
47002003	Kona' ati ku si mat na' ayah bikah des aku betomu ken kam; nyoe pun go ku ngaji kam, go ku mat yakin ken diret mat seati sepikeram, po aku po kam, ayah bikah aku ayah bikaham jum semuya' kam. Ku ngei' ku susah des betomu ken kam, go yeng sepatute mat ca' kamam yeng nyenáng ati aku! A, gopai go ku nulis ponyoe jum lem surat ku nyomie, kamei, (gei' sempayo semuya' segelo yeng noe patut nyeh mat ca' diurus kam sebolum diret betomu muko, gei' sempayo diret noe samo susah.)
47002004	Pie ento' nulis surat nyoe mie pun mat susah sontokam ati ku, kamei, sampai berutusam ayie mato ku ketiko ku nulise nyeh. Pie nyuroh ku nulise pun noe go ku na' nyusah ati kam peh, kebelike gei' sempayo kam mat jelas ken kebosai kaseh ku ken kam.
47002005	Pie do die yeng nyusah ati diret. Sa'am go ati aku, malah ken paie nyoma' na' semuya' kam yeng susah jum go ketegal gewai reng nyoe. Na' dipadah ken semuya' kam yeng susah go ku ngei' ku mopah-mopahe.
47002006	Ja'e tue, kamei, ukum yeng dah dipelaju le' kam benya' nyeh mat cukupam to' reng nyoe.
47002007	Mun reng dah bebeta' piker kin diret ca' ngelon ngibune modas-modasam, ken ca' ngibor ngemberansange. Jangán sampai iyo patah atie tam ngatam kesusahe mun diret noe ngelone.
47002008	Mangko, kamei, ku na' ngendorong kam gei' kam nganyoe madah agei'am kaseh kam ken iyo, gei' iyo mat yakin hal kaseh kam.
47002009	Nyoam tuju ku deri nyomie pun; ngopai ge' go ku nulis surat ke' kam nyomie, go aku mat ingín tawu ken ati kam. Ku na' tawu, na' noe kam ningo aku sebolum ku detang kitue pun. Lalu poe mat na' kam tuno' taalo' sebulat ati; na' kam ngurus hal nyoe.*
47002010	Mangko tue pun nang na' kam namang ngelone pun; a, sopai ja' yeng dielon le' kam tetap dielon aku jum. Kristus pun tawu ken isei' ati ku, go semuya' gewai diret mat di adap iyoam. Jedi gola' do pai-pai pun, misale, yeng ca' dielon le' aku, ku mat ngelone sebulat ati, kamei. Nyoe pun go kebosai ku ngaji kamam.
47002011	Jangán sampai diret dikelakar, lalu yeng engku diret dirobut le' Pengelakar, go diret kin dah tawu dah ken tuju Pengelakar nan na' ngerusa' ngerenoh diret nyem.
47002012	Jedi mátam. Des ku detang ke' Troas mie nyo' madah agah panci ke' hal Kristus nyeh, poe mat tekoba'am arong nyoe nyo' ku ngenggewai gewai Tuwowe dinun.
47002013	Numo' pun ponyoe pie ati ku nan susah riputam, go ku gei' bolum betomu ken Titus, menyadie ku yeng seimán yeng ku ngutus kei ngulang kam. Kaji ku tei' na' ningo agah hal kam, pie lalu cumam. Mangko ku mat bepadah ke' sidoe dinyoe, lalu ku bejelan nempoh ke' Makedonia die gola' do betomu ken Titus dinun.
47002014	Pie ku mat nan besukor beterimoe kaseh ke' Allah, go Sénam yeng nan mimpin ngiring kami sampai monáng, ngalah pada' munsoh, tam diret tekawum lem Kristus. Sen mat makai kami nyo' madah ke' hal Sen dinai-nai pun, gei' sempayo reng mat tekenal ken Sen; nyoe pun keedah bewu binya' wangi yeng arum yeng bedenang bewue.
47002015	Go kami yeng madah agah panci ke' hal Kristus nyeh mat keedah reng yeng nyucol menyán; Allah pun ayah Sen ngenciyume. Mangko agah panci pun mat dah bedenangam, beyi' ke' reng yeng ditulong diselamát Sen, beyi' pun ke' reng yeng nuju ke' behayo.
47002016	Begi reng yeng nuju ke' behayo nyeh si agah panci nyeh keedah bewu jolu buntau kokat. Sidoe ngei'e nyoma'e, mangko sidoe pun mat matiam. Pie begi reng yeng ditulong Sen si agah panci mat arumam; na'e sidoe nerimoe, mangko sidoe mat nomu idup. Mat hebat nar tugas nyo' madah agah panci tue! Sopailah yeng mampu?
47002017	Pie yeng noe patut nar si sidoe yeng makai agah panci keedah jolu yeng didegange, yeng madahe nyo' keuntong direte nyem. Ja'e go kami si noe tokoh nyoe peh, kamei. Kami bujor benaram madah agah panci, tam tekawum lem Kristusam. Kami mat diutus le' Allah; a, ken gewai kami pun mat digewai di adap diret Sénam.
47003001	A, gola' jie kam omóng ku bungi nyoe bungie to' mugi diret kami agei'am, gei' kami diterimoe panci le' kam. Pie noe. Nyeh kam dah ngangap kami na' po sidoe layin peh? Go sidoe layin kin ca' do surat pengantar gei' mampu diterimoe panci le' kam. Dah sidoe ke' arong layin pun ponyoe jum, ca' do surat pengantar deri kam, gei' iyo diterimoe panci le' reng yeng langko' dipanue. Pie noe ken kami ca' do surat pai pun gei' kami diterimoe kam, engo ku.
47003002	Hale kam ana' diret kamiam secaro roh! Kam asel gewai kami. Diret kamam surat pengantar kami, ditulis di lem ati kami. Sopai-sopai pun tawu ngembecoe, tawu jum ken retie.
47003003	Kami noe perelu surat layin. Reng dah tawu reng dah, des reng merati gewai ulah tingkah laku kam, ken surat tue mat deri Kristusam, ken kami tukang lantare. Surat tue noe ditulis ken tinta, noe diuker di betu peh, pie mat ditulis di lem ati mensiyo le' Roh Allah yeng idup.
47003004	Kami mat yakinam ken kami mat pelantar posan yeng diutus diret Allaham; mat Kristusam yeng ngeyakin kami gei' kami pecayo ken Allah lem hal tue.
47003005	Ja'e lem peritong kami si sikit pun cum gewai kami yeng bebungkong di diret kami; noe go do kemampu diret kami peh. Kemampu kami mat deri Allaham.
47003006	Mat diret Sénam yeng ngunyo' kemampu ke' kami nyo' kami melayan Sen ngajar madah ke' hal jenyi semayo yeng beru yeng dituntong Sen. Kami noe iyo madah ngajar ke' hal pada' ukum yeng ditulis peh, pie ke' hal roh. Go pada' ukum kin kibate nyuroh mensiyo mati nyem, pie Roh Sen nyuroh mensiyo idup. Nyoe agah panci yeng dipadah le' kami pelantar posan Sen.
47003007	A, jemán ukum Musa mie pun mat agong ketongaie. Teruhal pada' ukum nyoe pun ngat urup yeng diuker di betu nyem; ken kibat ukum Musa mie kin mat nyuroh reng ca' diukum mati nyem. Numo' pun ponyoe pie manseh dipadah Sen ke' mensiyo caro agong. Malah ken paie pada' reng Israel mie mat nolehe nelomát ke' muko Musa tam keagong Allah yeng nyacas di muko rerayi Musa nyeh. Nyoe pun keagong yeng mansang ke' pudar nyem. A, semalang ke' jemán ukum Musa ge'e, mat agongam,
47003008	sa'am go jemán tue, des Roh Allah ngendiyam ati mensiyo! Mat kepala' agongam.
47003009	Go jemán ukum Musa, yeng kibate nyuroh mensiyo sampai ca' diukum mati, pie manseh agongam; sa'am go jemán agah panci tue, yeng nyuroh sampai mensiyo mampu diputus Allah bujor benar. Mat kepala'eam keagonge!
47003010	-
47003011	Ukum Musa kin jolu sementaro nyem. Pie semalang ke' yeng sementaro yeng dah noe dipakai nyeh ge'e, manseh diborie Sen caro agongam, sa'am go yeng beru tue, yeng tan seora'-ora'eam. Mat kepala'eam keagonge. (10) Go yeng nyomie yeng mat agong pun pie dah tue si mat cumam keagonge mun dibening ken keagong yeng beru tue, yeng ngatam keagonge.
47003012	Jedi tam arap diret yeng tan yeng agong nyeh mangko kami mat bereni terus terang berojang lantas madahe.
47003013	Kami noe na' po Musa mie peh. Gei' jemán Musa mie kin benya' yeng bolum jelas. Contohe benso Musa yeng disuroh Allah ngenggerebong mukoe, ngidah reng Israel nelomáte. Keagong Allah mat diselinong gei' sidoe noe mantaue, sampai ke' cayoe yeng nyacas nyeh losi. Pie kami jemán tue noe na' po Musa mie yeng seolah-olah nyelinong keagong Allah; kami madah agah panci sejelas-jelase,
47003014	pie reng Israel manseh bolum tetangkape. Go ati pemiker sidoe mat disuroh tupal; sampai ke' ari tue pun mun des ukum Musa deri jemán nyomie dibeco nyeh pie sidoe manseh noe tetangkape ke' retie. Seolah-olah ati pemiker sidoe tetap digerebongam. Gei' bolum dipucel gerebonge. Pucel noe pucel pun ca' dah reng pecayo ken Kristus.
47003015	Pi sidoe kin bolum pecayo, mangko sampai ke' ari tue pun sal ge' ukum Musa dibeco nyeh ati pemiker sidoe manseh tegerebongam.
47003016	Pie sal ge' reng bebeli' manu ke' Tuwowe si gerebong mat dipucel.*
47003017	Yeng dimaksut Tuwowe tei' ya'am Roh Allah; ken sopai pun yeng dikediyam le' Roh Allah mat bebasam manu begelumo ken Sen.
47003018	Jedi muko diret mat noe digerebong peh; cum dah jolu yeng nyelinong diret nyo' merati keagong Tuwowe diret. Lalu semingkin merati keagong Sen semingkin diret diubah Sen, gei' menjedi serupo ken Sénam; mat kin kepala' agongeam. Nyoe pun mat patutam, go yeng ngenggewaie mat Roh Allah Tuwowe diret.
47004001	Jedi mátam, menyadie ku yeng seimán. Kami diborie kelorong nyo' melayan Sen potue tam kekaseh Sen nyem, mangko kami noe mudoe kuroe.
47004002	Kami si nula' pada' keragam kejeya' jat yeng ngererawoe diret. Kami noe ngelakar ngeliker reng peh. Kami noe nyunsang ngembelengi' posan payit Allah peh. Kebelike kami mat jelas madah yeng mátam; kona' kami gei' sempayo tiyap ko' reng yeng ningoe mat tawu lem ati kocite nun ken yeng dipadah le' kami mat-mátam. Allah pun mat maloe merati yeng digewai ken yeng dipadah le' kami mat-mátam.
47004003	Do die reng yeng noe jelase ken agah panci yeng dipadah le' kami, pie nyoe ngat reng yeng nuju ke' behayo nyem.
47004004	Nyoe pun go sidoe noe pecayo. Mangko Pengelakar, yeng merentah deniyo tue kei allahe, mat nyuroh ati pemiker sidoe sampai butoe. Tuju maksut Pengelakar tei' gei' sempayo agah panci yeng tampa' nyeh mat noe manyah lem ati sidoe, gola' sidoe mat merati keagong Kristus yeng serupoam ken Allah. Mangko mat disuroh le' Pengelakar nyeh butoe.
47004005	Kona' ati kami si gei' sidoe mat pecayo ken merati keagong Kristus. Go kami noe madah agah panci gei' kami tekemuko dipugi reng peh. Pie kami mat madah agah panci gei' sempayo Yesus Kristusam yeng tekemuko, dipugi, gei' semuya' reng tawu ken iyoam yeng mat Tuwowe. Do kami si, sengejo mat ulun amo kam nyem nyo' nulong kam tam kaseh Yesus.
47004006	Tuju kami si ngatam na' madah agah panci sejelas-jelase. Go mat Allaham yeng bekato mie, jie Sen, Do lah tampa' di arong sagam nyeh. Ponyoe jum gewai Sen tengkalo tue ken diret. Mat Sénam yeng manyah tampa' Sen di lem ati diret, gei' diret jelas merati keagong Sen yeng nyacas deri muko rerayi Kristus; mangko ati pemiker diret pun tampa'am.
47004007	Kami si mat cum kuwaso kami. Kami mat keedah tepayan tanah yeng noe berogo nyem, pie yeng bisei' reto beno yeng paling berogo. Maksut Sen gei' kuwaso yeng ugas bosai, yeng bekoyo bekerejo di lem kami nyeh mat kuwaso Allaham, noe iyo kuwaso kami peh.
47004008	Kami nan serarat dikosar dikopong beneko reno kesensare, pie noe tekopeh. Kami nan serarat noe besikai, pie noe mudoe kuroe.
47004009	Kami nan serarat dikejar le' munsoh, pie noe koloe ditingal le' Sen. Kami nan serarat diompas pun, pie noe sampai beronso.
47004010	Kami si nan serarat relo nyem, sampai tuboh tue mati pun, na' po Yesus mati mie. Maksute gei' reng mat jelas ken Yesus mat idup, tam merati gewai ulah tingkah laku kami.
47004011	Semeja' kami gei' idup nyeh kami nan serarat soma' ulo' lubang nyem entam kami melayan Yesus. Pie nyoe pun gei' sempayo nyato nar di lem tuboh kami yeng noe tan pun pie Yesus mat idup. Mat iyoam yeng nguwaso kami.
47004012	Jedi maksute kami nan serarat behayo nyem, pie ma'am, sal ge' kibate kam die yeng buleh idup.
47004013	Numo' pun kami nan serarat behayo nyeh pie kami manseh ngeresudu' nyem madah agah panci, tam arap kami samoam ken yeng ditulis lem Kitap Sen mie, yeng bungie potue: Tam ku pecayo, mangko ku mat madahe, jie. Ponyoe jum kami; kami pun pecayo, mangko kami nan madahe nyem.
47004014	Tam Allah kin dah nyuroh Yesus Tuwowe diret bengki' idup agei' mie, mangko tam kebengki' Yesus nyeh* kami pun mat yakin ken Sen langko' nyuroh kami bengki' idup agei' jum beroto ken kam nyeh, lalu diret pun bereroto dibeyie Sen kei ngadap Sen dinun, ento' bekaban begelumo ken Sen seora'-ora'eam. Nyoam arap kami yeng nan ngeresudu' nyem madah agah panci.
47004015	Semuya' tue pun, kamei, maksute nyo' keuntong kamam. Go semingkin benya' reng yeng pecayo nyeh semingkin benya' reng yeng jelas ken pengunyo' pengaseh Allah; ken semingkin benya' reng yeng jelas ken pengunyo' pengaseh Sen si semingkin benya' jum reng yeng besukor beterimoe kaseh ke' Sen. Maksute sempayo pengabise Sen semingkin diagong dipugi reng!
47004016	Nyoam sebape go kami noe mudoe kuroe, kamei. Sama' pun kerubong tue kin ari kin mansang ke' rusa', pie roh kami si kin ari kin jogaram.
47004017	Kesusah kesensare yeng dirudu kami si mat noe seberopaiam, mat sebentaram. Go asele yeng diajen Sen nyo' kami si ya'am keagong yeng mat ugasam yeng tan seora'-ora'eam. Mat paling noe setimpal mun dibening ken kesensare yeng dirudu di deniyo tue.
47004018	Go kami noe menduli jolu yeng ketawu ken mato; pie kami sebulat ati ngaji ngenáng jolu yeng noe ketawu ken mato. Go jolu yeng ketawu ken mato tue mat noe tan, pie jolu yeng noe ketawu ken mato si mat tan seora'-ora'eam. Nyoam go kami noe mudoe kuroe, kamei.
47005001	Jedi mátam. Kami mat noe mudoe kuroe, go kami pun tawu: umpamoe mun kerubong diret di deniyo tue ancor luloh pun diret do dah kerubong di serugo nun, yeng dipulah le' Allah, noe iyo dipulah le' mensiyo peh. Yeng dipulah Sen dinun pun tan seora'-ora'eam.
47005002	Gei' bekerubong di deniyo tue si diret nan ngeloham, go diret ingín nar ibarat ke' beju din na' nyaro' kerubong yeng beru yeng cuco' nyo' keidup diret di serugo nun.
47005003	Maksute dah yeng lamat tue dipucel nyeh, yeng beru disaro'am, gei' sempayo diret noe telanyang.
47005004	Go diret yeng gei' ngendiyam kerubong di deniyo tue si mat ngeloham tam beban borat diret; ja'e noe go diret ingín noe bekerubong kali, pie go ingín nar na' nyaro' yeng beru die. Maksute gei' yeng tawu mati nyeh telinsam telimasam le' yeng idup seora'-ora'eam. .
47005005	Nyoam tuju Allah des Sen ngado diret mensiyo nyomie pun. Mat diret Sénam yeng ngenggewaie, ken ngunyo' Roh Sen ke' diret keedah pengansor Sen yeng nentu netap ken semuya'e mat cagar tejedi.
47005006	Mangko kami pun nan yakin tegoham. Kami si mat tawu, mun diret gei' ngendiyam tuboh tue maksute gei' bolum sekediyam ken Tuwowe diret.
47005007	Ja'e numo' pun gei' ngendiyam tuboh tue pie bungkong keidup diret noe iyo yeng awas ken mato peh. Bungkong keidup diret mat kepecayo diret.
47005008	Mangko jie ku kami mat yakin tegoh. Kona' ati kami si coh ge' ditingal ja' tuboh tue, nyo' diyam ken Tuwowe dinunam.
47005009	Mangko tuju kami idup mati pun kami nan na' nyenáng ati Sen nyem.
47005010	Go semuya' diret langko' ca' ngadap belai pengadel Kristus nyo' iyo mereso gewai ulah tingkah laku diret yeng telampoh digewai diret des diret idup di deniyo tue. Maksute gei' tiyap ko' diret nerimoe upah yeng setimpal ken gewai diret, beyi' yeng beguno beyi' yeng modas mawah pun.
47005011	Jedi mátam. Kami pun dah tawu ken mensiyo sepatute ca' gola' ken Tuwowe diret, ca' tuno' taalo' ke' Sen. Nyoam go kami nan madah nan meyie reng, gei' sempayo reng pecayo ken Sen. Do ke' hal kesaksi keidup kami si mat noe becelo di adap kam. Allah kin dah tawu Sen dah ke' hal nyoe. Kiroe kam pun jelas jum lem ati kocit kam nun ken gewai ulah kami mat noe becelo di adap kam.
47005012	Ja'e nyoe pun noe go kami na' mugi diret kami peh! Pie maksute gei' sempayo do pekuleh peramu kam die, gei' kam mampu beiyap bebungah ke' hal kami. Ge'em sempayo kam tawu nyamut sidoe yeng lubo ngaji na' tekemuko nyem, pie ngei'e mementing kepanci ati.
47005013	Poe do di antaro sidoe yeng madah kami gilo. Biyar kami diangap sidoe gilo pun ma'am, sal ge' kami mutu melayan Sen. Pie kami noe gilo peh, kamei. Mat tenángam pemiker kami, gei' kami nyukup kepenting kamam.
47005014	Go mat kaseh Kristusam yeng ngendorong ngemberansang gewai kami. Go kami mat yakin ke' hal tue: mat siko' Kristusam yeng dah mati nyo' ngenti semuya' segeno mensiyo. Mangko kemati iyo mat diangap kemati semuya' segeno diret yeng menurute ca' diukum mati.
47005015	A, maksut iyo mati pun kei diret buleh idup. Ja'e diret yeng buleh idup nyeh ca' idup kei nuntong kona' kemawo' Kristus yeng mati ken bengki' idup agei' ento' diret. Keidup diret yeng beru nyeh noe iyo ento' nuntong kona' kemawo' diret peh.
47005016	Mangko pemiker kami si dah berubah dah. Gei' nyomie si kami ngenilai reng ngat secaro mensiyo nyem; noe kami ngaji ke' hal roh peh. Sampai Kristus pun nyomie dinilai kami tokoh nyoam. Pie tue si dah noe dah kami ngenilai reng tokoh nyoe.
47005017	Go mun reng dah tekawum lem Kristus si maksute iyo dah dipulah Sen beru dah. Yeng lamat dah lopas dah; temosie tup! semuya'e dah menjedi beru dah.
47005018	Tue mat gewai Allah tei'am. Go Sénam yeng nyuroh diret yeng gei' nyomie bemunsoh ken Sen pie tue mampu bekaban begelumo ken Sen, tam gewai Kristus. Lalu Sen nugas diret ento' madah ke' betor caro Sen begelumo agei'am ken mensiyo.
47005019	Maksute ngelalu gewai Kristus, Allah nyuroh mensiyo di deniyo tue yeng selomo nan bemunsoh ken Sen pie tue mampu dah bekaban begelumo ken Sen agei'am. Doso mensiyo dah diapus Sen dah; cum dah Sen ngitonge agei'. Lalu Sen nugas diret nyo' madah ke' betor caro Sen begelumo agei' ken mensiyo.
47005020	Mangko diret mat pesuroh yeng diutus Kristus; mat diret Allaham yeng muhún mampal ngelalu diret. Diret ngenti suwaro Kristus yeng muhún ngunang ngamie mensiyo nyo' begelumo agei'am ken Allah! Diret nyurohe kei jediam bemunsoh ken Sen.
47005021	Go Kristus yeng cum dosoe pie dipulah le' Allah seolah-olah na' po reng bedosoam kei ngenti diret. Maksute gei' sempayo diret mampu dipulah Allah bujor benar na' po diret Sénam, tam diret tekawum lem Kristus. Nyoam agah panci yeng disuroh Allah ca' nan dipadah diret.
47006001	Jedi mátam. Diret mat seangki' seberangko ken Allah. Mangko kami ngendorong kam: nang na' siyo-siyo nyem kam nerimoe pengunyo' pengaseh Allah.
47006002	Go kin jie Sen lem kitap Sen mie yeng bungie potue, Dah jengkah nyo' Ku ngemberekat mensiyo si Ku mat nuntong doa kau. A, ken dah jengkah nyo' Ku nulong nyelamát mensiyo Ku mat nulong kau, jie Sen mie. (Yesaya 49:8) Dingo beh kam! Tuam to' jengkah Sen na' ngemberekat diret nyo' nuntong yeng jie Sen nyomie; tuam to' jengkah Sen na' nulong nyelamát mensiyo. Mangko nang na' siyo-siyo diret nerimoe pengunyo' pengaseh Sen.
47006003	Kami si mat nan bejego gei' cum betor yeng tepengaroh tam gewai kami. Kona' ati kami gei' cum dedal ingel nyo' reng nyalah gewai kami yeng melayan Sen.
47006004	Pie kebelike kona' kami nan na' serarat ngembokti ke' sopai pun ken kami mat pelayan Allah, biyar pai-pai pun yeng dirudu le' kami. Kami nan ngerudu kesusah kesensare yeng bemacam bejenis, na' so cum besikaiam, pie kami nan sabar nyem ngetate.
47006005	Kami koloe dipangkong dipelesah reng, koloe dipenjero reng, koloe dikerupu, ditunong dititeh reng. Kami belelah bejoreh bekoyo bekerejo, dese sampai noleh tidor, dese cum makan. Mat ngatam kesensare kami.
47006006	Bokti kami mat pelayan Allah nyeh tam kami melayan Sen seputeh ati; tam kami tawu yeng mat ke' hal Sen; tam kami sabar; tam kami murah ati; tam kami diiring le' Roh Allah; tam kami kaseh ken betor sebulat ati.
47006007	Ge'em kami nan madah yeng mat. Kami dikuwaso le' Allah. Kebujor kebenar Sénam yeng kei alat perang kami. Jeri sepiya' bisei' kelewang nyo' alat nyerang; jeri sepiya' bisei' kelawue nyo' ngela' serang deri munsoh.
47006008	Dese kami dihormát reng; dese dihina reng; dese dipugi reng, dese dipaner diomel reng. Kami nan madah yeng mátam, pie dipadah reng pememuloe.
47006009	Kami diperenah dipehine reng; pie di adap Sen kami tarah ke' tekemuko. Kami nan soma' ulo' lubang, pi tarah ke' idup! Kami nan disensare, pie noe sampai mati.
47006010	Kami nan susah, pie manseh nan serarat beayah bikah. Kami mat bensat meretatam, pie tam gewai kami si benya' reng buleh reto beno yeng mat. Mat cum jolu kami, pie yeng mat si semuya' segeloe mat engku kamiam! Semuya' nyoe mat ngembokti ken kami mat pelayan Allah yeng mat.
47006011	Kaban kerabat kami di Korintus: tue kami mat terus terang berojang lantas ngeromus semuya' isei' ati kami ke' kam. (Gopai go kam manseh ngerangang kami?)
47006012	Yeng ngerangang diret si mat deri kamam, noe iyo deri kami peh.
47006013	Tue ku ngomóng ken kam keedah apa' ngomóng ken ana'e: boh kam melas kaseh aku.
47006014	Pie noe ku nyuroh kam ca' ngenggelumo semuya' segenoe peh. Diret yeng pecayo nang na' seikat sekobat ken reng noe pecayo; nyoe mat noe patutam. Noe ken koti yeng bujor benar na' seikat ken yeng melelintang! Noe ken koti tampa' na' begabong begelumo ken sagam!
47006015	Noe ken Kristus na' seati sepiker ken Pengelakar!* Noe ken reng pecayo mampu samo serukui ken reng noe pecayo!
47006016	Noe ken koti nyomah jolu yeng noe Allah di rumah kediyam Allah. Go diret kin mat kediyam Allah yeng idup, kamei; konai diret na' seati sepiker ken reng yeng nyomah jolu yeng noe Allah. Kin jie Allah lem Kitap Sen mie yeng bungie potue, Aku langko' ngendiyam ati sidoe ken begelumo ken sidoe. Akuam to' Allah sidoe, ken sidoe pun to' engku diret Akuam, jie Sen.
47006017	Mangko, jie Tuwowe, kam ca' bepencaram ken reng yeng noe nyomah Aku; kam ca' ngerangang diret kam deri sidoe. Nang na' terikat ke' pai-pai pun yeng ngotor ngencemar kam. Aku pun na' Ku nampan nerimoe kam, jie Sen. (Yeremia 51:11)
47006018	Akuam to' Apa' kam, ken kam pun beyi' lelaki beyi' betinoe mat to' ana' Aku, jie Tuwowe yeng rajo kuwaso. (2 Samuel 7:14)
47007001	Mat paling panci pada' jenyi Sen ke' diret, dih! Mangko, pada' kaban kekaseh ku, diret mat ca' ngunsut ngembereseh diret deri semuya' segeloe yeng ngencelo diret, beyi' deri bedan beko beyi' sampai ke' ati pemiker diret nun. Tuju diret tei' ya'am gei' gewai ulah tingkah laku diret mat suci bereseham, tam diret mat idup tuno' taalo' ke' Allah.
47007002	Kami muhún mampalam gei' kam noe berubah ken kami; kiroe kam relo begelumo mansa' ken kami na' po selomoam. (Nang na' kam ningo sidoe yeng maner ngomel kami, kamei.) Go kami mat cum kesalah kami teradap sopai pun. Siko' pun cum reng yeng dipeluwang diperugi le' kami. Cumam kami ngelakar ngeliker reng. Mangko jie ku nang na' berubah ken kami, kamei.
47007003	Ja'e omóng ku bungi nyoe pun noe go ku na' medo kam peh. (Menurute kam pun tawu ken ati aku), go aku pun daham madah ke' kam ken ku mat kaseh nar ken kam. Diret mat seiyo sekato seati sepiker, mat seidup semati.
47007004	Ku noe ngaji ubong diret dah berubah peh; ku mat yakin nar ken kam. Malah ken paie ku nan beiyap bebungah ke' hal kam. Ati ku mat so diibor diberansangam tam kam. Numo' pun aku benya' ngerudu kesusah kesensare, pie ati ku ayah bikaham po cawan yeng belileh.
47007005	A, pulang ke' omóng ku tadie, padah ku ken aku benya' ngerudu kesusah kesensare nyeh si go ketiko kami sampai ke' Makedonia terip nyoe mie pun kami manseh susah riputam, mat noe sompat nenáng pemiker kami. Go kesusah kesensare mat bemacam bejenisam: deri reng luwar nyeh tam nan do reng yeng betengkar betingkis belawan bemunsoh ken kami; a, ken deri lem ati kami pun ponyoe jum, mat gupoham jum, nan ngorie ke' hal kam.
47007006	Pie Allah si mat tawu Sen ngibor reng yeng cum besikai pun, mangko mat do Sen ngibor kami ketiko nyoe mie. Caroe tam kedetang Titus.
47007007	Ento' mantau muko rerayie pun ati kami mat teibor, teberansang; sa'am dah ningo agah berito ke' hal kam deri iyo. Mat kepala'eam teibor teberansang ati kami. Nyuroh kami teberansang tei' go jie Titus kam panci nerimoe iyo, sampai ati iyo pun teibor teberansang. Iyo bepadah ke' kami ken kam mat rinue ken aku; kam mat dah susah riput tam doso di gereja kam mie, jie; a, ken kam mat kaseh nar ken aku, jie Titus. Mat paling ayah kami ningo agah kam deri Titus nyeh.
47007008	Pie des ku ningo ken kam susah tam surat ku mie si do die teraso ku kesal. Ja'e noe ku kesal ken ku nulise peh. Go numo' pun kam susah nyeh poe kesusah kam ngat sementaro waktu nyem.
47007009	A, aku pun dah tue si mat ayah bikaham; ja'e noe iyo ayah bikah tam kam susah peh; keayah bikah ku entam kesusah kam mat do asele. Asele tei' ya'am go kam mat bebeta' piker. Kesusah ati yeng berasel tokoh nyoe si mat cuco'am ken kona' kemawo' Allah. Mangko jie ku kam mat untongam tam surat kami; sikit pun cum kerugi kam.
47007010	Go kesusah ati reng yeng ngaji dosoe di adap Allah si mat nyuroh reng bebeta' piker. A, ken reng yeng bebeta' piker kin mat ditulong diselamát le' Sen. Konai na' nyesal kesusah yeng tokoh nyoe! Pie kebelike kesusah reng yeng ngat ngaji kibat dosoe di deniyo tue si asele mat kemati nyem.
47007011	Pie tau beh, asel kesusah ati reng yeng ngaji dosoe di adap Allah: mat nyato nar di diret kamam. Kesusah kam yeng ngaji Sen kin asele kam mat ingín nar na' copat ngurus semuya'e, noe dipelebu dietat kam peh. Malah ken paie kam ngemoran na' ngenggewai pai-pai pun gei' sempayo kesalah kam dielon.* Kam mat ngiyalam. Kam gola'am ngaji ukum Allah. Kam rinuam ken aku gei' diret segelumo po selomoam. Kam besemangát beabis-beabisam ngenggewai po yeng disuroh le' Sen. Jolah ke' ukum yeng patut nyo' reng bedoso pun mat cum kekurang kemalang kam. Mat secum-cumam kekurang kemalang kam ngurus hal nyoe. Nyoe mat ngembokti ken dah tue si kam mat noe becelo lem hal nyoe. Kam mat dah bebeta' pikeram dah.
47007012	Jedi mátam, kamei. Des ku nulis surat nyoe nyomie tei' noe iyo ngat reng yeng besalah peh yeng ku kaji; ken noe iyo ngat reng yeng tebemet tam kesalah nyoe peh yeng ku kaji. Pie aku ngaji kamam. Kona' ati ku gei' kam mat jelas tawu ken isei' ati diret kamam, ken kam mat ca' besemangátam ngenggewai po yeng disuroh kami. Go gewai kam mat diperati le' Allah.*
47007013	Mangko dah kami ningo gesah Titus nyeh ken kam mat dah ngurus semuya'e si mat teiboram ati kami. Titus pun dah lapang lemposaiam atie ngaji semuya' kam. Mat ayah bikaham atie. Mangko betamah-tamah jum keayah bikah kami.
47007014	Go aku pun deri nyomie nan begesah ke' Titus ke' hal kesaksi keidup kam yeng panci nyeh; ku mat ayah beiyap bebungah ke' hal gewai panci kam. Lalu aku mat noe kererawoe, go kenyatoe mat do lem keidup kam. Jedi yeng ku madah ke' Timotius ke' hal kam kin poe mat-mátam. A, ponyoe jum, kamei; semuya' segelo yeng kami koloe madah ke' kam mie ke' hal agah panci opai pun mat-mátam.
47007015	Jedi mátam. Benso Titus nyeh kaseh iyo ken kam mat kin bosai-bosai des iyo ingát ken caro kam nerimoe iyo mie; na' kam ningo iyo, na' kam tuno' taalo'.
47007016	Mangko ati aku pun ayah bikaham tam kam mat tawu diarap, tawu dipecayo, poe.
47008001	Menyadie kami yeng seimán: kami na' madah ke' kam ke' hal pengunyo' pengaseh Allah yeng dah nyato di pada' gereja Sen di propinsi Makedonia nun.
47008002	Go sidoe si mat ngerudu kesusah kesensare yeng ugas ngatam, pie keayah bikah sidoe nan belobeh-lobeh nyem. Sidoe mat bensat meretatam. Pie numo' pun ponyoe asele lem keidup sidoe si sidoe tungang soh na' nulong betore nyem sebulat ati.
47008003	Sidoe ngunyo' seukor kemampu yeng do; malah ken paie yeng diunyo'e mat lobeh deri kemampue; nyoe mat-mátam, kamei. Nyoe pun tam kemawo' direte nyem;
47008004	sidoe teger muhún mampalam na' ngerubut nulong pada' engku Allah di Yudea. Sidoe ngangape mat berekat dolat begi sidoe die mun sidoe nulong betor.
47008005	Pai tel agei' sumang sidoe jewoh lobeh deri yeng diarap kami. Kaji kami si sidoe na' ngunyo' jolu nyem, pie sidoe dolu nyerah bedan beko direteam ke' Tuwowe, dah nyoe sidoe nyerah direte nyo' nulong kami jum. Nyoe pun tam kona' kemawo' Allaham. Mat lobeh deri yeng diarap kami.
47008006	Jedi mátam. Dah kami merati ati reng Makedonia yeng buwar ponyoe mangko kami beposan ke' Titus gei' iyo ngulang kam di Korintus tue, nyo' iyo nyanto' sumang pengunyo' pengaseh deri kam jum. Go ketongaie mie pun iyoam jum yeng ngumpole.
47008007	Kam si go nan cum kekurang kemalang kam; demo ke' kepecayo kam, demo ke' pengentawu kam, demo ke' kepanai kam nyo' madah posan payit Sen, demo ke' keingín kam na' ngenggewai gewai yeng panci, a, demo ke' kaseh kam ken kami pun; di jolah nyoe mat cum kekurang kemalang kam, nan belobeh-lobeh nyem. Jedi kiroe sumang pengunyo' pengaseh nyo' nulong engku Allah di Yudea pun mat belobeh-lobeh jum deri kam, cum kekurang kemalange.
47008008	Nyoe pun noe go ku na' merentah kam peh, kamei. Pie go ku dah merati keingín sidoe layin nyo' nulong betore nyeh mangko kaji ku tue kelorong nyo' kam jum kei ngembokti ken kaseh kam mat kaseh yeng mat, noe iyo ngat kaseh di mulut nyem peh.
47008009	Go kam kin tawu ke' hal pengunyo' pengaseh Yesus Kristus Tuwowe diret. Go numo' pun iyo paling kayo rayo pie tam iyo kaseh ken diret nyeh iyo mat menjedi bensat meretat. A, iyo menjedi bensat meretat pun maksute gei' diret die yeng menjedi kayo rayo.
47008010	Jedi tue pendapat aku, yeng engo ku paling panci begi kam ke' hal sumang nyo' reng di Yudea nyeh. Go tawun di belekang tue kin mat kamam yeng ngulu betor ngumpol sumang nyeh, beyi' jolah ke' keingín beyi' jolah ke' ngelajue pun. Mangko jie ku tue mat ca' dipelaju ca' disanto'am.
47008011	Jedi maksute na' po kam besemangát nongaie mie ponyoe jum kam ca' besemangát nyanto'e. Dipelajuam seukor kemampu kam.
47008012	Go mun ati diret relo ngunyo' seukor kemampu diret si ati Sen pun ayaham. Sen noe minta' ke' diret kei diret ngunyo' lobeh deri takar kemampu diret, (pie mat ca' ngunyo' seukor kemampu diret).
47008013	Maksut aku ngendorong kam potue pun noe go na' nyaki' diret kei ngenyamán betor peh, pie gei' sempayo samo seimangam.
47008014	Go ketiko tue kin kam mat bekemewah, kei kam nyukup kekurang sidoe. A, dah nyoe gola' sidoe yeng belelobeh gi nyoe maksute nyo' nyukup kekurang kam die gola' pai nawue pagi lusoe do kekurang kemalang kam. Maksute kin diret tulong menulong gei' seimangam.
47008015	Kin jie lem Kitap Sen mie yeng bungie potue, Reng yeng ngumpol benya' pun pie cum kelobehe; ken reng yeng ngumpol sikit pie cum kekurange, jie Sen. (Keluar 16:18)
47008016	Jedi ku pun besukor beterimoe kaseh ke' Allah, go mat Sénam yeng nyuroh ati Titus samo serukui ken ati kami yeng ingín na' nulong kam.
47008017	Go iyo mat na'e disuroh kami manu ke' kam; sa' beh disuroh, bolum disuroh pun poe mat do dah kona' kemawo' direteam; iyo mat ingín nar na' manu ke' kam.
47008018	A, to' kaban iyo kami ngutus jum menyadie diret yeng seimán yeng dihormát di semuya' gereja Sen, go iyo nan melayan madah agah panci.
47008019	Malah ken paie iyo mat dah dipileh le' pada' gereja nyo' namah ngaban kami kei ngantar sumang pengunyo' pengaseh ke' Yudea gi. A, gewai kami melayan ponyoe pun gei' sempayo Tuwowe diret mat diagong; a, ge'em gei' sempayo nyato ken kami mat ingín nar na' nulong pada' betor.
47008020	Kami ngenggewaie pun teliti jerumát nar, gei' cum reng yeng nyalah kami ke' hal sumang bosai tue yeng langko' dibeyie kami kinun.
47008021	Maksut kami na' ngenggewaie caro bujor benar, beyi' di adap Tuwowe beyi' di adap mensiyo pun.
47008022	A, jedi ento' kaban Titus sidoe yeng langko' manu ke' kam tue nyeh kami ngutus jum menyadie diret yeng seimán agei'am. Iyo pun dah koloe diuji; kenyatoe iyo mat ingín nar nulong betor koti-ti pun. Sa'am lem hal tue; mat kepala' ayaham iyo ngaji na' nulong kam, go iyo mat yakinam ke' hal kam.
47008023	A, jedi ke' hal Titus si go kam pun dah tekenal ken iyo. Iyo mat kaban gelumo ku, yeng serentak seroto bekerejo ken aku nyo' nulong kam. A, ke' hal menyadie diret seimán yeng namahe si ponyoe jum, go sidoe mat pelantar posan pada' gereja; gewai ulah sidoe mat ngagong ngehormát Kristusam.
47008024	Mangko sidoe ca' diterimoe panciam beh, gei' sempayo kaseh kam mat nyato ke' pada' gereja layin pun. Nyoe kin nyo' ngembokti ken pemadah aku ke' hal kam nyeh mat-mátam, go aku kin nan beiyap bebungah ke' hal kam dinai-nai pun.
47009001	Kenaken si ku noe sa' nulis ke' kam ke' hal ca' nulong engku Allah.
47009002	Go aku pun tawu ken kam dah siyap dah, relo na' nulong. Ku dah beiyap bebungah ke' hal kam ke' sidoe di Makedonia nun, madah ken kam di peloya' Akaya tue dah siyap dah na' nulong deri tawun di belekang mie pun. Sampai keingín kam na' nulong nyeh mat ngenggora' keingín pada' sidoe jum.
47009003	Ja'e tue ku ngutus menyadie diret yeng seimán nyo' manu ke' kam ditue gei' kam siyap ken pada' sumang kam, go aku kin dah do madah ke' pada' sidoe ken kam mat dah siyap dah. Nang na' sampai omóng ku beiyap bebungah ponyoe kejedie omóng berakah nyem.
47009004	Go kaji ku nun mun do sidoe Makedonia yeng namah aku des ku manu ke' kam gi gola' kam kejulong; pengabise sekurang aku selampar kam pun kererawoe jum kejedie; maksute kin ku arap gila' ke' hal kam, mun kam gei' bolum siyap ponyoe.
47009005	Mangko kaji ku ku ca' minta' gei' menyadie diret yeng seimán nyeh do yeng dolu deri aku nyo' manu ke' kam, nyo' sidoe ngurus pada' sumang yeng dah dijenyi kam nyomie, gei' sempayo mat siyap dah, dah ku detang kitue gi. Go kona' ati ku gei' sempayo mat nyato ken kam ngunyo' pun ken kerelo ati kam, noe go ketegal tam ditoran dikosar reng peh.
47009006	A, diret ca' ingát ken jie perbeso nyeh, Reng yeng ngamur sikit, sikit jum yeng digotame, pie reng yeng ngamur benya', benya' jum yeng digotame .
47009007	Lalu tiyap diret ca' masing-masing mutuse lem ati direteam ken beropai yeng langko' diunyo'. Nang na' teraso borat. Nang na' teraso dipakso, go Allah mat kaseham ken reng yeng ngunyo' ken ati yeng ringán yeng ayah bikaham.
47009008	-
47009009	Go Allah kin tawu Sen ngemberekat diret ken semuya' pengunyo' pengaseh Sen yeng bemacam bejenis pun. Pengunyo' pengaseh Sen nan serarat cukup nyo' semuya' segelo keperelu diret. Go kin dah ditulis di lem Kitap Sen yeng bungie potue, Sen mat buwar ngunyo' jolu ke' reng miskin; Sen nan murah ati seora'-ora'eam, jie. (Masmur 112:9) Tuju maksut Sen buwar ken murah ati ken diret kin gei' diret nan belobeh-lobeh, gei' sempayo diret mampu jum ngenggewai gewai yeng panci yeng bemacam bejenis pun lem keidup diret.
47009010	Jedi mátam te'. Mat Sénam yeng ngunyo' boneh ke' reng nyo' ditanám, ken mat Sénam yeng nyurohe idup menjedi jolu yeng disego. Mangko Sen mat langko' ngunyo' ke' kam boneh jum, ya'am kemampu nyo' kam nulong betor. Malah ken paie mat disuroh Sen nan mansang ke' belelobeh, sampai asel kemurah ati kam nyeh mat belimpah-limpah, keedah umo yeng berinas.
47009011	Kam mat diunyo' Sen reto beno yeng bemacam bejenisam gei' sempayo kam mampu sebuwar ati serarat nulong betor lem sipat pai-pai pun. A, lalu dah kami ngembegi pada' sumang kam ke' betor nyeh asele ya'am sidoe mat besukor beterimoe kaseh ke' Allaham.
47009012	Jedi gewai kam nulong betor potue nyeh mat bemacam bereno asele; yeng pertamoe nyo' nyukup keperelu engku Allah; a, yeng keduwoe mat benya' reng yeng besukor beterimoe kaseh ke' Allah tam pengunyo' nyoe. Jedi maksute mat belimpah-limpaham asel kam nulong betor potue.
47009013	A, gewai kam nulong betor potue kin kelorong nyo' kam ngembokti ke' hal kepecayo kam ge'em. Allah pun mat diagong le' kam, go kam mat tuno' taalo' ke' Sen, po yeng patut begi reng yeng dah madah ken iyo pecayo ken agah panci Kristus. A, Sen mat diagong jum tam kam sebulat ati nan ngaji na' nulong betor nyem, beyi' sidoe di Yudea beyi' pada' reng layin pun.
47009014	A, ken sidoe yeng ditulong kam pun langko' nan bedoa minta' tulong Sen nyo' kam jum. Sidoe mat rinue ngaji kam, tam pengunyo' pengaseh Allah yeng nan belobeh-lobeh yeng nyato di ati kam. Mat paling benya' asel yeng panci mun diret nulong betor, poe.
47009015	Diret mat besukor ke' Allah tam pengunyo' pengaseh Sen yeng betumpah ruwah; mat noe tawu nyebute kaliam keabis pengudah kato.
47010001	Jedi tue aku, Paulus, do yeng na' ku muhún mampalam ke' kam. Jie reng si aku gola' ku negur reng caro besemuko. Ca' lem surat ku des bejenjewoh ken urang berue ku bereni negur reng, jie sidoe. Pie ti beh, di lem surat ku tue ku mat serenah atiam, lomah lemutam na' po Kristusam.
47010002	Jedi yeng ku muhún mampalam ke' kam si ya'am gei' kam nang na' ningo pada' guru tiru yeng mempulah aku. Go mun kam ningo sidoe kin aku mat ca' tegas memperingát kam des betomu muko ken kam gi. Ku kin ngei' ku ponyoe ken kam. Kona' ati ku na' renah ati, na' lomah lemut nyem ken kam. Ken sidoe yeng salah kengkajie hal kami si ku mat langko' tegasam negure, caro besemuko pun dah ku detang gi. Go sidoe poe ngitong kuwaso kami kuwaso deri deniyo tue nyem. Pie noe.
47010003	Go numo' pun kami diyam di deniyo tue, pie caro kami beperang betempor si noe iyo caro deniyo tue peh.
47010004	Alat perang kami noe iyo alat perang deri deniyo tue peh. Kami dikuwaso le' diret Allaham, nyo' kami ngerusa' ngeruma' pagar benong munsoh yeng togap kukoh pun.
47010005	Maksut pagar benong munsoh tei' ya'am pada' kengkaji mensiyo yeng bebungkong di ati direte nyem, a, ken ati pemiker mensiyo yeng kememuwa' yeng ngei'e tekenal ken Allah. Pie kengkaji pemiker mensiyo yeng somong bongko' nyeh mat dikalah kami ken kuwaso Allah. Kami makai kuwaso Allaham nyo' nyuroh sampai pelowai penuju ken kona' keingín ati mensiyo mat ca' tuno' taalo' ke' Kristusam.
47010006	Jedi kiroe semuya' kam mat sebulat ati tuno' taalo' ke' Sen. Go aku mat dah siyap dah kei ngenggewai ukum yeng setimpal ke' sopai pun yeng ngei'e tuno' taalo' dah ku detang gi. *
47010007	Pantauam, kamei, yeng dah maloe di adap kam. Go jie sidoe si ngat sidoam yeng pelayan Kristus*. Nyeh maksut sidoe kami koti? Noe iyo pelayan Kristus jum peh? Pie sidoe ca' ngaji yeng mat,
47010008	go kami mat dikuwaso le' Tuwowe diret. Mun ku na' beiyap bebungah ke' hal nyoe pun ku mat noe kererawoe peh. Kuwaso nyoe pun diunyo' Sen ke' kami nyo' kami nogap ngemberansang kam, noe iyo nyo' ngerusa' kam peh.
47010009	Pie maksut aku noe go na' ngenggola' kam peh ken pada' surat ku.
47010010	Go jie sidoe aku nulis surat si panai, tegasam, alap ca' bekuwaso, pie dah betomu muko si muko rerayi ku mat lomah, jie sidoe; ge'em pengajar ku noe bereti, jie; mat dihina le' sidoe.
47010011	Pie nyamán sidoe ngajie, koti po lem surat ku des bejenjewoh, ponyoe jum des ku betomu muko pun.
47010012	(Sidoe mat tingie nar pangkate deri kami, poe). Kami si noe bereni kami ngangap diret kami samo derajat ken sidoe yeng gela' meningie direte. Ento' ngendecing gewai sidoe si gewai direteam! Sidoe pado sidoam yeng ngendecing gewai pai yeng panci, ken gewai pai yeng jat. Sidoe mat keribanam.
47010013	Pie kami si ngei' kami beiyap bebungah tam gewai kami, cuwali didecing pakai decing yeng mat yeng bujor benar. Ento' ngendecing gewai kami si mat kona' kemawo' Allaham. A, benso des kami manu ke' arong kam mie, nyoe pun mat kona' kemawo' Allaham, kamei.
47010014	Kami noe ngelampau kona' kemawo' Sen peh, des kami nempoh sampai ke' daerah kam mie pun. Mat Sénam yeng nyuroh kami sampai kitue, mangko mat kamiam yeng pertamo detang kitue*, to' madah agah panci Kristus ke' kam mie.
47010015	Maksute mat patutam kami beiyap bebungah ke' hal kam, go kam pecayo pun mat asel gewai kami, yeng cuco' ken kona' kemawo' Allah; noe iyo asel gewai urang peh. A, arap kami pun ya'am semingkin togap kukoh kepecayo kam semingkin luwah kelorong nyo' kami melayan di daerah kam, cuco' jum ken kona' kemawo' Sen.
47010016	Maksut kami gei' na' madah agah panci di ujong kampong halamán kam jum, yeng bolum koloe ningo. Kami ngei' kami ngerobut gewai betor; na' po yeng di gewai le' sidoe. Go mun kami ngerobut gewai betor noe ken koti kami na' beiyap bebungah pun.
47010017	Ja'e go ke' hal beiyap bebungah nyeh kin jie lem kitap Sen, Mun na' beiyap bebungah coh ge' beiyap bebungah tam gewai Tuwowe, jie Sen. (Yeremia 9:24)
47010018	Jedi pai ge' gunoe mun reng mugi direte? Yeng penting si mun diret dipugi le' Tuwowe diret. Nyoam yeng ngembokti ken gewai diret mat konoam.
47011001	(Mun kami mugi diret kami kin maksute omóng keriban, dih?) Pie (nyuroh kami bungi tue pun go kami tepakso ngembokti ke' kam ken kami mat pelantar posan Allah yeng sah.) Kiroe kam etat nyem des kam ningo omóng ku tue lo'e, (biyar diangap omóng keriban pun).
47011002	Go yeng mat si ati aku tue nan ngaji kam nyem, kamei, nan rinue ken kam na' po ati diret Sénam. Mat diret kuam yeng nunáng kam, kei jodo Kristusam. Maksut ku gei' sempayo kam noe becelo dah ku nyerah kam ke' iyo des iyo detang gi.
47011003	Pie tue ku ngorie, ngeloh ku ngaji kam, gola' ati pemiker kam digudo, kamei, na' po Hawa dikelakar dikeliker le' kepanai ular mie, sampai kam noe seputeh ati sebeníng derah ngaseh Kristus, pai nawue.
47011004	Nyuroh ku ngorie si go bungie kam dah nampan nerimoe reng yeng pengajare layin deri yeng dah dipecayo kam mie. Yeng diajare ke' hal Yesus nyeh mat layin deri yeng dipadah le' kami mie, pie na' kam ningoe; a, agah yeng dipadah sidoe mat layin deri yeng dah dipecayo kam nyomie, pie na' kam pecayoe; a, ken roh pun mat layin deri Roh yeng dah diterimoe kam mie, pie sungoh pun ponyoe tarah ke' ayaham kam nampan nerimoam reng yeng pengajare tokoh nyoe.
47011005	(Tekonoe ke' aku si dah sorot kam dah nampan nerimoe aku.) Menurute si ca' akuam yeng didingo diterimoe kam, go aku mat noe ketingal ken pada' pelantar posan yeng ngangap direte ugas ugaram.
47011006	Numo' pun aku bepaner noe pakai pantun perbeso (licing po boman alus po dema') na' po sidoe si, pie jolah ke' pengentawu si aku mat jelas tawu pengajar ke' hal Allah. Kam kin dah jelas ke' hal kami, go kami nan serarat ngajar semuya' segelo ke' hal Sen caro teliti nar. Pie dah tue si kam dah na' nerimoe pengajar yeng layin. Nyoam yeng nyuroh ku ngorie nar.
47011007	A, ke' hal aku noe nerimoe penulong deri kam mie ponyoe jum. Des aku madah agah panci Allah ke' kam mie aku mat noe minta' diupah kam. Nyeh tam nyoe peh engoe go kam dah noe ngehormát aku?* Pie yeng mat si aku ngerenah diret ku ponyoe gei' sempayo kam die untong tuwah. Nyeh nyoe salah peh engo kam?
47011008	Des ku melayan di arong kam kin aku mat diongkos ditulong le' pada' gereja layin die, seolah-olah ku merereh jolu sidoe nyo' ku nulong kam.
47011009	Des ku nongah bekekurang mie pun mat cumam ku ngembeban siko' pun deri kam. Go mat menyadie yeng seimán yeng detang deri Makedonia die yeng nampong keperelu ku ketiko nyoe mie. Kona' ati ku deri asal nyomie sampai nun gi pun ku mat ngenjego diret ku gei' aku mat noe ngembeban kam sikit pun.
47011010	Pengaso ku si mat patutam aku tetap ngeresudu' madah agah panci di seruroh peloya' Akaya tue ken secaro kerelo ati nyem; cumam ku ngembeban sopai pun, noe ngarap diupah reng pun. Nyoe mat-mátam, kamei, na' po yeng dipadah le' Kristus mie pun nan mat-mátam.
47011011	Nyeh tam ku noe kaseh ken kam peh, engoe, go aku noe ngembeban kam? Pie Allah si jelas tawu Sen ken ku mat kaseh nar ken kam.
47011012	Do sidoe pelantar posan yeng ugas ugar nyeh si gela' berakah go jie sidoe gewai sidoe samoam ken gewai kami. (Teruhal sidoe kin nan ca' diupah; sedang aku noe koloe diupah.) Aku pun langko' ngeresudu' nyem na' po selomoam. Ku melayan secaro kerelo ati nyem, noe diupah diongkos kam. Maksut aku gei' sempayo noe kei modal sidoe yeng berakah madah direte samo ken aku.
47011013	Aku si ngei' ku dipadah samo ken sidoe. Sidoe nyeh mat pelantar posan tiru, kamei, noe iyo deri Allah peh. Sidoe melayan pun nyo' ngelakar ngeliker nipu ngendeyo kam nyem. Sidoe panai nyangkor nyerupo tingkah laku pelantar posan Kristus, pie yeng mat si sidoe pelantar posan tiru nyem.
47011014	Ja'e nyoe pun diret noe kangáp agei' ngajie, go semalang ke' Pengelakar pun nan nyangkor melekat yeng nyacas cayoe,
47011015	sa'am go pada' pesurohe. Diret mat noe kangáp ngajie ken sidoe pun tawu jum nyerupo po pesuroh Allah yeng bujor benar jum. Pie pengabise sidoe langko' diukum setimpal ken gewaie.
47011016	Jedi ku ngulange agei'am, kamei; nang na' reng ngangap aku berakah tokoh reng keriban tam aku tepakso beiyap bebungah potue. Ja'e gola' pai nawue kam dah ngangap ku reng keriban si ma'am, kei kam ningo omóng aku na' po kam gela' ningo pada' guru tiru yeng mat keribanam. Jedi tue ku beiyap bebungah sikit ke' hal diret ku, na' po sidoe.
47011017	Pie omóng ku beiyap bebungah potue mat omóng reng keriban nyem, noe nunoe contoh omóng tutor Tuwowe diret mie peh, kamei.
47011018	Sidoe benya' nyeh mat gela' beiyap bebungah ke' hal direte na' po reng di deniyo tue. Mun ponyoe si ma'am, aku pun na' beiyap bebungah jum, gola' kam na' ningo aku jum, na' po kam nan ningo sidoe.
47011019	Lem penilai kam si kam mat panai nar, poe, go kam mat ayah ningo omóng reng keriban pun.
47011020	Kam ngetate nyem des kam dipeulun reng keriban pun, sampai kam diperusa' diperenohe pun, sampai jolu kam dirobut reng pun*, sampai reng meningie direte to' menjedi tuwowe kam pun, a, sampai kam dihina ditampar reng pun. Pie kam mat tamá' nar, na' dipulah le' pada' guru kam tokoh nyoe pun, poe.
47011021	Jie sidoe si kami lomaham, cum kemampu kami; nyoe si mátam, kamei, mun dibening ken gewai sidoe yeng bereni nar tokoh nyoe si kami mat lomaham. Nyoe ku angkue ku, kamei, gola' kam na' menghina kelomah ku pun. Pie mun sidoe bereni beiyap bebungah si aku pun bereniam jum. Pie ingát beh kam, tue manseh omóng reng keribanam.
47011022	O, jie sidoe, sidoe reng Ibrani, keturun reng Israel, buboh ampeh Abraham, jie. Pie aku pun ponyoe jum.
47011023	A, sidoe madah direte pelayan Kristus. Pie jolah ke' pelayan Kristus pun aku mat kepala'eam. Tue mat minta' maáp, beh, omóng ku mat ngerebicauam, bungi reng giloam, kamei, beiyap bebungah tokoh tue. Pie mátam. Jolah ke' melayan Sen si akuam yeng mat belelah bejoreh bekoyo bekerejo melayan Sen. Ku erat dipenjero. Ku erat dipelesah dikebelo yeng ngat ugasam. Ku mat eratam nyoma' na' mati.
47011024	Limo kali ku dipelesah le' reng Yahudi; tiyap kali dipelesah nyeh sampai tigo puloh semilan bekal.
47011025	Tigo kali ku dipangkong le' reng Roma ken tungkat. Sekali ku ditikam reng ken betu, go reng na' munoh aku. Tigo kali ku karam des ku numpang kapal layar di lawut. Yeng sekali nyeh sampai seari semalam ku bererapong di tongah lawut berue detang ke' derat.
47011026	Ku erat bejelan ke' jewoh; nan noe antang. Erat ku ngerudu behayo di jelan, pai noe behayo tam ayie pasang, pai noe behayo tam perampok, pai noe behayo beyi' deri piya' suku benso diret ku reng Yahudi beyi' deri piya' reng noe Yahudi pun. Ku koloe behayo di kota, koloe jum behayo di padang puwang; ku koloe behayo di lawut, a, ken koloe jum behayo tam konoe sangkor reng yeng memuloe nyerupo menyadie yeng seimán.
47011027	Ku mat bekaseh betoleh belelah bejoreh bekoyo bekerejo. Ku erat sampai noe tidor. Eratam ku ngerudu lapar, cum ayie insup, ken cum jolu kei sego. A, koloe ku ngerudu bececolap tuboh, ken koloe ku sampai cum bepekakas.*
47011028	Dah lah pada' kesusah kesensare secaro tuboh, kamei, timal agei' kesusah kegedoh ku ngaji pada' umát di pada' gereja nyeh; nyoe mat ngembeban ati ku jum milang ari.
47011029	Go des betor ngerudu lomah, aku pun teraso lomah jum. A, des betor digudo nyeh ati ku pun ngiyalam ngajie. Mat benya' nar kesusah kesensare ku yeng ngembokti ken aku mat tungang soh melayan Sen.
47011030	Mat ngeloh ku beiyap bebungah potue, kamei. Pie mun aku tepakso ca' beiyap bebungah nyeh to' ku nyamut pada' pempulah munsoh ku si coh ku beiyap bebungah ke' hal kesusah kesensare yeng koloe ku rudu, gei' kam jelas tawu ken aku mat mensiyo biyaso nyem yeng lomah yeng cum kemampu.
47011031	Allah, Apa' Yesus Tuwowe diret, yeng patut dipugi seora'-ora'eam nyeh mat tawu Sen ken aku mat noe memuloe kam. Mat-mátam, kamei; ku mat ngei' ku beiyap bebungah pun, cuwali ja' yeng ngembokti ke' hal kekurang kemampu ku. A, benso yeng ku rudu di Damsik mie.
47011032	Jedi di kota Damsik mie gubernor yeng ngewakel Rajo Aretas nyeh mat nyuroh serededue betungu bejego di pada' pintu gerbang kota, araue na' nangkap aku gola' aku pamus deri nyoe.
47011033	Pie aku ditulong le' betor, diturun deri jendela di pagar kota die, diulor sidoe makai keranyang.* Ponyoam ku mampu lopas deri gongam gubernor. Jedi ku coh ge' beiyap bebungah ke' hal kelomah ku tokoh nyoe, kamei.
47012001	Sebenare mat cum gunoe ku beiyap bebungah ke' hal diret ku, kamei. Ja'e tam kam nan na' ningo sidoe yeng beiyap bebungah ke' hal pemantaue ken sensoname si, mangko aku pun tepakso jum, beiyap bebungah ke' hal yeng tejedi ke' aku lem pemantau ken sensonam ku deri Tuwowe mie gei' kam mat jelas ken aku pelantar posan Sen yeng sah.
47012002	Yeng ku tawu si do reng pecayo yeng biyaso nyem, yeng temosie dibeyie diangki' ke' serugo yeng tingie nun. Nyoe tejedi empat belas tawun di belekang mie, kamei. Pie ku noe tawu ku, reng yeng kinun nyeh dibeyie secaro tubohei, atau ke' ngat secaro roh nyemei yeng kinun. Ngat Allaham yeng tawu ke' hal nyoe.
47012003	Pie sungoh pun ponyoe ku mat yakin ken urange temosie dibeyie diangki' ke' kediyam Allah yeng rajo panci; pie tah, ku noe tawu ku dibeyie secaro tubohei, atau ke' ngat roh nyemei. Pie yeng jelas si Allah mat tawu Sen.
47012004	Jedi nongah urange do dinun iyo do ningo jolu yeng noe tawu dijelas lem paner mensiyo; ge'em mat didah le' Sen na' madahe pun. Mat paling enah.
47012005	A, mun aku na' beiyap bebungah ke' hal tokoh nyoe si patutam dih? Engo ku borie kam. Pie aku mat ngei' ku beiyap bebungah ke' hal diret ku, kamei, cuwali ke' hal pada' kekurang kemampu ku.
47012006	Kira' umpamoe ku na' beiyap bebungah ke' hal keenah yeng Sen nganyoe ke' aku nyeh nyoe pun noe iyo omóng keriban, noe iyo omóng berakah peh. Nyoe mat omóng yeng mat-mátam, kamei. Pie ku mat ngei' ku beiyap bebungah ke' hal nyoe, gola' aku dianyo'-anyo' tam sensonam ku nyoe. Kona' ati ku mun ku dihormát dipugi reng coh tam keidup ku seari-ari yeng tuno' taalo' ke' Allah.
47012007	Jedi mátam. Pada' keenah keaneh yeng Sen nganyoe ke' aku mat benya' nar. Mangko gei' sempayo aku noe kememuwa' nyeh Sen pun ngijin pesuroh* deri Pengelakar gei' nan mempungah aku, keedah durie lem degin ku. Pie nyoe pun pengunyo' pengaseh Sen ke' aku, kamei, gei' aku noe kememuwa'.
47012008	Tigo kali ku muhún mampal ke' Tuwowe ke' hal tue, minta' gei' pesuroh deri Pengelakar nyeh ditunong deri aku.
47012009	Pie jie Sen, "Noe, Ku noe nunonge peh; pie go pengunyo' pengaseh Aku mat cukupam nyo' kau. Kebosai Aku gei' kau jelas ken cum kuwaso diret kau: ja'e go kuwaso Aku si mat cum kekurang kemalange," jie Sen. Mangko ku ngei' ku dah minta' gei' aku dipelopas Sen deri kekurang kemampu ku tue; pie aku malah ken paie ayah bikah beiyap bebungaham ke' hal kekurang kemampu ku tue, go dinai aku cum kemampu dinyoam mat nyato nar ken kuwaso Kristus.
47012010	Go aku ngaji ngenáng Kristus nyem, mangko aku tenáng amánam beyi' pun des ku cum kemampu ku, beyi' pun des aku disumpah dipisoh reng, beyi' pun des aku susah sontok, beyi' pun des ku diiro dikenyayo reng, beyi' pun des ku ngerudu kesusah kesensare, pie aku mat tenáng amánam, go dinai cum kemampu aku dinyoam aku mat bekuwaso.
47012011	Tau beh, mat na' po reng berakaham aku tue to' beiyap bebungah ke' hal diret ku. Pie tam diret kamam. Kira' kam noe berubah, kira' kam renán seiyo sekato ken aku si kam die yeng beiyap bebungah ke' hal aku! Noe sa' aku yeng beiyap bebungah potue gei' kam jelas ken aku mat pelantar posan Sen. Yeng mat si aku tawu ken aku mat noe beguno, kamei. Pie numo' pun ponyoe aku sikit pun noe kalah tam pada' pelantar posan yeng ngangap direte ugas ugaram, beyi' jolah pangkat beyi' jolah kuwaso pun.
47012012	Yeng mat si yeng nan digewai kami kei ngembokti ken kami mat pelantar posan Allah si, daham digewai le' kami di antaro kam mie. Allaham yeng nguwaso kami nyo' kami ngenggewai gewai yeng agong yeng kuwaso, ken keenah keaneh yeng nyuroh mensiyo kagumam, nyo' petanah petano kuwaso Sen. Mat mutuam kami ngembokti ken kami mat pelantar posan Sen, pie sungoh pun ponyoe poe kam mat noe ngangap kami pelantar posan.
47012013	Teruhal gewai aku di antaro kam des aku do ken kam nyeh mat samoam ken gewai aku di pada' gereja layin, mat cum kekurang kemalange. Cuwali to' ati kam go aku noe ngembeban kam ke' hal ongkos kami mie. (A, mun gewai aku yeng menurute to' keuntong kam pie diangap kam salah si) minta' maáp beh?
47012014	Jedi mátam. Tue pun aku mat siyap dah na' ngulang kam; dah tigo kali ken tue ku manu ke' kam, dih? Pie po nyomie po terip tue pun, aku langko' noe ngembeban kam. Go yeng ku keingín noe iyo jolu kam peh, pie mat diret kamam, ana' kekaseh kuei. Go kin mat reng tuwo yeng ngelileh reto beno ke' ana'e; noe iyo ana'e yeng ngelileh reto beno ke' reng tuwo nyeh.
47012015	Mangko ku mat ayah bikah tungang soh nyerah semuya' jolu ku nyo' kam, sekurang deri reto beno ku, bedan beko ku pun ku serah nyo' kam. Pie mat enah nar; poe semingkin bosai kaseh aku ken kam nyeh semingkin kurang kaseh kam ken aku.
47012016	Pie numo' pun tokoh nyoe yeng jelas si go aku noe ku ngembeban kam peh. O, jie reng, mat die iyo noe minta' upah kam, jie, pie iyo mat panai, seolah-olah ngenjorat kam, ngelakar ngeliker kam nyo' buleh jolu kam, jie sidoe.
47012017	Pie koti? Benso ke' hal reng yeng diutus aku kei ngulang kam nyomie; siko' pun cum, soe, sidoe yeng ngamie untong deri kam nyo' aku.
47012018	A, tue ku minta' agei' ke' Titus gei' iyo manu ke' kam, ken ku ngutus jum menyadie diret yeng seimán (nyo' ngumpol sumang deri kam). Kam kin begelumo mansa' ken Titus; noe ken kaji kam Titus na' ngelakar ngeliker kam, engo ku. Ponyoe jum aku. Kami Titus kin seati sepikeram; mat sebulat atiam mementing kamam; gewai ulah kami mat serayu serukuiam. Noe kami ngelakar ngeliker kam peh.
47012019	A, pai nawue kaji kam melamat tue pada' omóng ku bungi tue nyo' ku ngembenar diret ku di adap kam. Pie noe; go Allaham yeng mutus gewai konoe ken salah; noe iyo kam peh. Pie diret kin tekawum lem Kristus; a, tuju ku nulis ke' kam potue pun gei' sempayo kam mat togap kukoh, pada' kaban kekaseh kuei, noe go kami ngembenar diret kami peh.
47012020	Ku ngorie, kamei, gola' dah ku manu ke' kam gi do gewai kam yeng noe na' po yeng dikeingín le' aku; a, ken do jum gewai aku yeng noe dikeingín le' kam. Ku ngorie gola' gewai kam gei' do yeng betengkar betingkis, gei' do yeng isin dengki, gei' do yeng bongis, a, gei' do yeng ngaji kepenting direte nyem. Gola' gei' do omóng tutor reng yeng jat yeng mempulah betor, gola' do reng yeng maner yeng ngomel betor, gola' do reng yeng somong bongko'; a, gola' do kekacau kebilau lem gereja kam.
47012021	Ku ngorie dah ku manu ke' kam nyeh aku mat kererawoe di adap Allah ku tam gewai kam. Ku ngorie jum dah ku betomu ken kam ku cagar susah sontokam tam benya' reng yeng bedoso deri nyomie pie ngei'e bebeta' piker ke' hal gewaie yeng paling jat nyeh, yeng ngeroyal yeng delu gila', yeng serarat nan nunoe keingín direte yeng jat nyem. Jangán tokoh nyoam dah ku manu ke' kam terip tue gi, kamei!
47013001	Jedi mátam. Dah tigo kali ken tue gi ku na' ngulang kam, dih? Mun na' ngembokti kesalah reng si mat ca' do duwo tigo ko' nyo' saksi.* Sedang tue kin dah tigo kali ken tue ku negur kam.
47013002	Terip ku ngulang kam keduwo kali mie kin dah do dah ku bepadah ke' kam; sekurang sidoe yeng bedoso nyeh, sampai ke' pada' kam yeng layin pun ge'em, dah dipadah le' aku ke' hal tue. A, jedi nongah ku gei' bepencar ken kam tue pun ku ngulang agei'am pemadah ku ketiko ku do ken kam nyomie; ya'am aku langko' ngenggewai po yeng setimpalam ken gewai semuya' sidoe yeng bedoso nyeh. Cum yeng dikelawong ku dah ku detang gi.
47013003	Kam si nan ngogoe bokti ken aku mat pelantar posan Kristus. Ma'am, dah ku detang kitue, dah nyoe kam pun langko' jelasam ken Kristus mat ngomóng ngelalu aku. Go Kristus si noe iyo lomah peh na' bekoyo bekerejo di antaro kam pun; mat bekuwasoam.
47013004	Mat die iyo menjedi lomah mie sampai disalip reng pun; pie tue si iyo dah idup agei'am dah tam kuwaso Allah. A, kami pun ponyoe jum. Kami mat lomaham nan ngerudu kesusah kesensare, nan dihina reng na' po iyoam. Pie sungoh pun ponyoe gewai kami di antaro kam mat bekuwasoam, go kami pun mat idup tekawum lem Kristus tam kuwaso Allah.
47013005	Nyeh noe tawu peh kam ken Yesus Kristus ngendiyam ati kam? Cuwali ja' kam noe pecayo, pie. Kam ca' teliti ngajie, mereso ati diret kamam: mat pecayoei noei? Diret kamam yeng ca' ngemboktie. Pie kam si engo ku pasti do nomu bokti kepecayo kam.
47013006	A, mudah-mudahan kam jelas jum ke' hal kami, go bokti kami mat dikuwaso le' Kristus nyo' pelantar posane mat do jum.
47013007	Ja'e kira'e si kami noe sa' ngembokti kuwaso nyoe ke' kam dah kami detang terip tue gi. Go kami pun nan bedoa ke' Allah gei' sempayo gewai kam cum yeng salah, mangko kami pun noe sa' makai kuwaso kami nyo' negur kam. Go kebosai ati kami noe go na' ngembokti kuwaso kami peh, kamei. Ma'am, biyar kami noe diangap reng pelantar posan Sen pun. Malah ken paie sukoram, sal ge' kam tetap ngenggewai gewai yeng panci.
47013008	Go mun gewai kam bujor benar si noe ken kami pelantar posan nentang ngelawane; go kami kin nan di piya' yeng bujor benar nyem.
47013009	Ku mat ngei' ku ngembokti kuwaso ku ke' kam lem hal tue, kamei. Coh ge' kam die yeng bekuwaso ngenggewai gewai yeng panci, lalu kami lomah lempungaiam ken kam. Ku mat ayah bikaham mun tokoh nyoe! Doa kami pun ya'am gei' sempayo kam mat mansang ke' togap, gei' cum kekurang kemalang kam.
47013010	Nyoam go ku nulis tokoh tue des ku jewoh ken kam gei' sempayo semuya' segeno mat diurus digewai le' diret kamam. Tuju maksut aku dah ku manu ke' kam si ku noe sa' tegas gila' makai kuwaso ku yeng diserah Tuwowe ke' aku. Sedang kuwaso nyoe mat nyo' ku nogap ngemberansang kam, noe iyo to' ngerusa' kam peh.
47013011	A, bula' dituam lo'e, pada' menyadie ku yeng seimánei. Gewai kam mat ca' dipepanci disempurnoam. Dingoam penasehat aku. Diret ca' seati sepiker. Jediam betengkar betingkis; ca' idup damai siko' ken betor. A, Allah bungkong kaseh ken damai pun langko' nan nyeroto kam.
47013012	Besalamam siko' ken betor ken kaseh yeng sebulat ati, beh?*
47013013	Semuya' engku Allah dinun pun ngirum salame jum ke' kam.
47013014	Ku minta' ke' Allah gei' pengunyo' pengaseh Yesus Kristus Tuwowe diret ken kaseh Allah nan nyeroto kam; kiroe semuya' kam mat idup begelumo ken Roh Allah. Ngatam deri aku.
48001001	-
48001003	Salam damai ken berekat dolat deri Allah Apa' ken Yesus Kristus Tuwowe diret ke' pada' umát gereja di Galatia, deri Paulus ken pada' menyadie seimán yeng do ken aku dinun. Aku Paulus mat pelantar posan Allah. Aku noe diwakel atau pun diutus le' mensiyo peh, pie aku diwakel ken diutus le' Kristus Yesus ken Allah Apa' yeng nyurohe bengki' idup agei' mie. A, ke' hal Yesus Kristus Tuwowe diret kin
48001004	iyoam yeng nyerah direte nyo' ngapus doso diret, sempayo diret mat dipelopas deri kuwaso deniyo yeng gei' jemán tue mat jatam. Diret dipelopas ponyoe pun mat cuco' ken kemawo' Allah Apa' diret.
48001005	Kiroe Sen mat diagong seora'-ora'eam! Amin.
48001006	Aku si mat paling eran ngaji kam, menyadie ku yeng seimánei. Poe mat copat nar kam na' bebeli' deri Allah yeng ngunang ngamie kam ngelalu pengunyo' pengaseh Kristus. Pie poe pengunyo' pengaseh nyoe na' ditingal kam nyo' kam pecayo ken agah panci yeng layin die.
48001007	Pie yeng mat si yeng layin nyeh noe iyo agah panci peh! Ja'e poe mat do reng yeng na' ngubah agah panci ke' hal Kristus, mat ngacau ngaru kam sampai pengaji kam ngerebeyang.
48001008	Dingo beh kam. Biyar kami, biyar melekat deri serugo pun, pie mun iyo madah agah panci yeng layin deri yeng dah dipadah le' kami ke' kam mie, kiroe iyo disumpah diukum Allah seora'-ora'eam.
48001009	Tue kin daham kami madahe ke' kam, des kami do ken kam nyomie, pie tue ku ngulange agei'am: biyar sopai-sopai pun yeng madah agah panci pie layin deri yeng mat yeng dah diterimoe kam mie, kiroe iyo disumpah diukum le' Allah seora'-ora'eam!
48001010	Bungi omóng ku tokoh tue kin jelas ken aku noe ingín na' dipugi le' mensiyo peh. (Mun ku ingín na' dipugi le' mensiyo kin noe ken ku nyumpah reng yeng madah agah panci yeng layin.) Pie ku ngat ngaji kemawo' Allah nyem. Engo kam aku manseh na' moli ati mensiyo peh? Kira' aku na' moli ati mensiyo si maksute aku noe pelayan Kristus. Pie aku si mat pelayan Kristusam. Mangko kam mat ca' nekat ke' agah panci yeng dipadah ku ke' kam mie.
48001011	Menyadie ku yeng seimán: kam mat ca' jelas ken asal usol agah panci yeng dah ku padah ke' kam, go agah panci yeng ku padah nyeh noe iyo bebungkong ke' mensiyo peh.
48001012	Ku noe nerimoe agah panci tue deri mensiyo peh, noe iyo mensiyo yeng ngajar aku ke' hal tue, pie mat Yesus Kristusam yeng ngenyatoe ke' aku.
48001013	Jedi potue ne latar belekange. Kam pun dah ningo gesah tingkah laku aku ketiko ku gei' ngenjelan ukum agama Yahudi mie. Ketiko nyoe pada' umát gereja Allah kin disensare diiro dikenyayo le' aku. Paling kejam aku, mat cum itong ku kaseh. Kona' ati ku mat na' mempungah ngerusa' ngerenoh gereja Sen.
48001014	Mun dibening manseh akuam yeng paling patoh ken tuno' taalo' ke' ukum agama kami mie, deri kebenya' reng Yahudi yeng sepantar sebengan ken aku pun. Mat paling besemangát aku nunoe pada' perentah pelator ukum adat deri akei' puyang kami mie.
48001015	-
48001016	Jedi mátam. Gewai aku nyomie mat paling kejam nyensare pada' umát gereja Allah. Pie dah nyoe Allah mat ngenyato ke' aku ken Yesus mat Ana' Sen. Nyoe noe iyo pengajar deri mensiyo peh, pie mat diret Sénam yeng ngenyatoe ke' aku. Jedi potue ne kejedie. Sen mat ninting nujune sebolum aku diado mie pun ken aku langko' kei pelantar posan Sen. Dah nyoe Sen yeng ngunang ngamie aku ngelalu pengunyo' pengaseh Sen. Mat kemawo' diret Sénam go Sen yeng ngenyatoe ke' aku ken Yesus mat Ana' Allah, sempayo aku madah agah panci nyoe ke' reng noe Yahudi. Jedi mátam. Dah Sen ngenyatoe ke' aku pun aku mat noe minta' nasehat penjelas deri sopai pun.
48001017	Ku noam ke' Yerusalem nyo' ku betomu ken sidoe yeng menjedi pelantar posan dolu deri aku. Kebelike aku lintus ke' nenggeri Arab die, ke' arong sunyei' dinun.* A, dah nyoe lamat belamat ku bebeli' pulang ke' kota Damsik.
48001018	Dah nyoe lopas tigo tawun pelamate berue ku ke' Yerusalem nyo' ku betomu ken Petrus. Limo belas malamam ku diyam ken Petrus dinyoe.
48001019	Ketiko nyoe pun cumam ku betomu ken pada' pelantar posan yeng layin, cuwali Yakobus adei' Tuwowe diret.
48001020	Tue mat-mátam yeng ku nulis ke' kam, noe ku memuloe peh. Diret Allaham to' saksi pendukong ku.
48001021	Jedi mátam. Dah nyoe dah belenyat ke' Yerusalem terip nyoe nyeh lalu aku mat ke' peloya' Siria ken Kilikia die.
48001022	Pada' gereja Kristus di Yudea ketiko nyoe gei' bolum tekenale ken aku, noe koloe betomu muko ken aku.
48001023	Sidoe ngat ningo gesah nyem ke' hal aku, ken aku yeng nyomie nyensare sidoe pie tue dah madah agah panci; hale agah panci yeng nyomie na' ku pempungah!
48001024	Sidoe pun mat mugi Allaham tam gewai Sen ken aku.
48002001	Jedi mátam te'. Dah nyoe mat empat belas tawun pelamate berue ku bebeli' agei' ke' Yerusalem. Jedi yeng namah aku terip nyoe Barnabas; a, ge'em ku meyie Titus jum.
48002002	Ku kinun pun go mat Allaham yeng ngenyatoe ke' aku ken aku mat ca' kinun. Detang kinun tei' mat bekumpolam pado pemimpin umát bangam, lalu ku begesah becerito ke' sidoe agah panci yeng selomo nan ku padah ke' reng noe Yahudi nyeh, gola' pai nawue sidoe noe setujue ken gewai aku, gola' kaji sidoe siyo-siyo nyem gewai aku deri asal mulo mie pun.
48002003	Pie sidoe pemimpin si kebelike setujue. Kenyatoe go Titus sungoh pun reng noe Yahudi pie iyo noe dipakso sidoe ca' disunát nunoe po jie ukum Musa.
48002004	Kenaken si do jum yeng bekumpol ken pada' umát ketiko nyoe yeng na' nokan makso Titus ca' disunát nyeh. Sidoe bekumpol ken pada' umát nyeh ca'-ca'e menyadie yeng seimán. Pie sidoe nyaro' betore yeng pecayo. Tuju sidoe bekumpol ken kami pun go sidoe na' nyelidik kami, mat ditunoei noei ukum Musa nyeh. Kona' sidoe si na' ngulun diret, nyuroh diret ca' tuno' taalo' ke' ukum Musa. Teruhal diret yeng tekawum lem Yesus Kristus mat dah dipelopas dah tam gewai Kristus.
48002005	Mangko kami sikit pun cum kami na' nyerah na' tuno' ke' sidoe. Maksut kami sempayo agah panci mat dilinong dijego, gei' noe tecampor ken yeng noe mat, sempayo kam pun tetap pecayo ke' yeng mat. Jedi mátam te'. Pada' pemimpin gereja nyeh setujue jum, boktie go Titus mat noe dipakso ca' disunát.
48002006	A, pai tel agei' sidoe di Yerusalem yeng diangap reng pemimpin yeng bekuwaso nyeh pun* pie sidoe mat noe namah noe ngurang agah panci yeng dipadah le' aku. Biyar sidoe diangap pemimpin yeng bekuwaso pun pie Allah noe pileh bulu, noe beurang beaku. Mangko aku pun noe namang tam pangkat sidoe; yeng penting ku manseh ca' madah yeng mat. A, sidoe pun cumam yeng nyuroh agah panci ca' ditamah ken perentah pelator itu ini.
48002007	-
48002009	Kebelike sidoe yeng diangap pemimpin ken penogap umát nyeh benso Yakobus, Petrus ken Yohanes si mat ngangkue kami Barnabas mat sepelayan ken sidoe, mat bejenyi sekerejo segelumo ken kami: Kami Barnabas yeng to' madah agah panci ke' reng noe Yahudi, a, ken sidoe yeng madahe ke' reng Yahudi. Ngopai ge' go sidoe samo setuju ponyoe pun go sidoe dah jelas ken aku mat ditugas le' Allah nyo' madah agah panci ke' reng noe Yahudi, na' po Petrus ditugas Sen kei madahe ke' reng Yahudi mie. Sidoe mat jelase ken Allaham yeng bekoyo bekerejo ngelalu Petrus kei iyo ngelantar posan payit Sen ke' reng Yahudi nyeh. Lalu poe sidoe jelas jum ken mat Sénam jum yeng bekoyo bekerejo ngelalu aku nyo' ku ngelantar posan payit Sen ke' reng noe Yahudi. Dinyoam sidoe mat jelas ken pengunyo' pengaseh Allah ke' aku. Mangko kami Barnabas mat disetuju le' sidoe kei madah agah panci ke' reng noe Yahudi.
48002010	Ngat sereno tuam yeng dipinta' le' sidoe ya'am gei' kami noe kelupo nulong ngembentue nyumang jolu ke' pada' reng Yahudi yeng sepecayo yeng bensat nyeh. Nyoe pun mat nan angar totar ku ngenggewaie.
48002011	Jedi mátam te'. Ke' hal reng yeng arap ken ukum Musa nyeh aku pun koloe sampai nentange besemuko caro terus terang, go ku mat jelas ken gewai sidoe mat salah. Jedi potue ne kejedie. Ketiko nyomie kin Petrus detang ke' Antiokia.
48002012	Kemuloe iyo detang si gewaie mat panci, mat na'e iyo begewol makan ken reng noe Yahudi.* Pie dah nyoe do reng Yahudi kaban Yakobus, detang ke' Antiokia jum. Jedi dah detang sidoe si lalu Petrus ngunor direte deri reng noe Yahudi; ngei'e dah begewol makan ken sidoe. Iyo ngorie, gola' iyo dicacue dicelo le' sidoe kelompok Yahudi yeng na' nyuroh reng noe Yahudi yeng pecayo pun manseh ca' disunát gei' iyo diterimoe le' Allah. Mangko Petrus pun mat ngunor direte deri reng noe Yahudi nyeh.
48002013	Iyo mat sangsi beati duwo. Lalu pada' reng Yahudi yeng layin pun nunoe gewai Petrus jum, sangsi beati duwo. Pengabise Barnabas pun tepengaroh nunoe gewai sidoe jum.
48002014	Jedi perati ku sidoe mat nyimpang deri yeng mat, mat noe cuco' ken agah panci. Mangko aku mat negur Petrus di adap sidoe yeng rami. Jedi jie ku nyingka' Petrus, "Gewai kau tokoh tue seolah-olah na' memana' reng noe Yahudi gei' iyo ca' nunoe ukum adat reng Yahudi. Teruhal semalang ke' kau yeng seli reng Yahudi pun pie kau manseh noe tetunoe ke' ukum adat diret. Kau nunoe caro reng noe Yahudi die.* Konai kau na' memana' reng noe Yahudi gei' iyo nunoe ukum adat reng Yahudi?" jie ku.
48002015	"Diret kin seli reng Yahudi, noe iyo reng noe Yahudi. Reng noe Yahudi kin selomo nyomie nan diangap diret reng bedoso yeng noe nunoe ukum Allah; kaji diret ngat diretam yeng panci, yeng nunoe ukum Allah.
48002016	Pie tue diret dah jelas ken mensiyo biyar reng Yahudi pun mat noe tawu diputus Allah bujor benar tam tuno' taalo' ke' ukum Allah, pie ca' tam pecayo ken Yesus Kristus. Mangko diret mat arap pecayo ken Yesus Kristus gei' diret diputus Sen bujor benar tam pecayo ken Kristus nyem, noe tam tuno' taalo' ke' ukum Sen peh. A, semalang ke' diret reng Yahudi pun dah noe arap ken ukum Musa, sa'am go reng noe Yahudi! Konai diret na' nyuroh sidoe ca' tuno' ke' ukum nyoe? Go siko' pun cum mensiyo yeng tawu diputus Sen bujor benar tam tuno' taalo' ke' ukum Sen," jie ku nyingka' Petrus nyeh.
48002017	Jedi mátam. Diret reng Yahudi mat ningal arap diret ken ukum Musa, gei' diret diputus le' Allah bujor benar tam Kristus nyem. Poe diret "reng bedoso" jum, go dah noe tekayi' ke' ukum Allah nyo' diret diselamát. Mun ponyoe maksute Kristus na' nyuroh diret ngelangar ukum Allah peh? Pie noe kene! Noe ken Yesus na' nyuroh diret bedoso! Noe iyo doso peh mun diret ningal arap diret ken ukum Musa gei' diret arap ken Yesus nyem.
48002018	Pie yeng mat demo doso si mun ku nyuroh reng arap ken yeng dah noe pakai dah. Mun arap diret ken ukum Musa dah ditingal nyeh noe ken aku na' nyuroh reng layin makaie agei'. Ento' pai na' memanci yeng dah ruma' rora' nyeh? Mun aku nyuroh reng tokoh nyoe si akuam yeng bedoso.
48002019	Sedang aku si mat jelas ke' hal ukum Allah: mat ukum Allah tei'am yeng ngenyato ke' aku ken aku mat noe mampu ku ngenggewaie, ngopai ge' go ku ningal arap ku ken ukum Allah nyeh. Pie tuju maksute noe kei ku bebas bedoso peh, malah ken paie maksute sempayo aku idup nyo' Allaham.
48002020	Mun ke' hal ukum Allah si aku mat dah mati dah, disalip beroto ken Kristus. Ku idup tue pun noe tam kuwaso diret ku peh, pie tam kuwaso Kristus yeng idup lem ati ku. Caro ku idup di deniyo tue* pun mat idup pecayo arap ken Ana' Allah nyem, yeng ngaseh aku ken nyerah direte nyo' aku.
48002021	Konai aku na' nonga' pengunyo' pengaseh Allah nyeh! Kira' umpamoe diret mampu diputus Allah bujor benar tam tuno' taalo' ke' Allah si maksute kemati Kristus mat cum gunoe! (Pie aku si noe ponyoe; aku mat nerimoe pengunyo' pengaseh Allah ngelalu kemati Kristus nyem.)
48003001	Poe kam Galatia tue mat tupal dunal nar, mat noe tawu mileh. Kam na' po keedah reng yeng konoe kemátam. Teruhale mulo nyomie mat paling nyato nar gewai Yesus begi kam; seolah-olah dipantau kam ken mato kepalo diret kamam. Mat paling jelas kam ke' hal berekat asel gewai Yesus Kristus to' diret des iyo disalip.
48003002	(Ketiko nyoe kin kam mat paling jelas ken pada' berekat dolat yeng diterimoe kam mat tam kam pecayo ken kemati Yesus nyem.) Benso des kam nerimoe Roh Allah mie. Sutie tue ja' yeng na' ku tanyoe ke' kam. Jedi ketiko kam nerimoe Roh Allah mie si nyoe tam kam tuno' taalo' ke' ukum Musaei, tam kam ningo ken pecayo ken agah panciei? Noe peh tam pecayo ken agah panci?
48003003	Pie gopai go dah tue pemiker kam mat tupal dunal nar? Keidup kam yeng beru tue na' dipelaju kam ken kuwaso gewai diret kam peh? Teruhal kam mulai idup mie tam kuwaso Roh Sen; konai na' dipelaju ken kuwaso gewai diret kamam?
48003004	Jangán-jangán siyo-siyo nyem pada' berekat dolat Sen yeng kam dah ngicap mie.
48003005	A, ngopai go ku ngingát kam tadie ke' hal Roh Sen yeng dah diunyo' Sen ke' kam, ken pada' keenah keaneh yeng dipulah Sen di antaro kam. Nyeh pada' jolu ke' deng nyoe entam kam tuno' taalo' ke' ukum Musaei tam kam ningo ken pecayo ken agah panciei? Pie kam pun jelas, ken nyoe mat diterimoe kam tam kam pecayo.
48003006	A, nyoe pun cuco' jum ken yeng tejedi ke' Kei' Abraham mie. Kei' Abraham pun go sen pecayo ken Allah, mangko sen diputus Allah bujor benar.
48003007	Deri nyoe kin diret jelas, ken ngat reng pecayoam yeng diangap keturun Abraham yeng diputus Allah bujor benar, yeng diberekat dolat Sen.
48003008	A, pada' reng noe Yahudi pun mampu tekawum jum. Go lem Kitap Allah mie pun mat jelas ken Sen deri nyomie dah tawu Sen dah ken Sen langko' mutus reng noe Yahudi kei diangap Sen bujor benar tam pecayo. Mangko agah panci nyoe mat dipadah dolu ke' Kei' Abraham lem posan payit Allah, go jie Allah nyingka' Kei' Abraham, Semuya' benso mensiyo langko' diberekat dolat tam kau, jie Sen. (Kejedi 12:3)
48003009	Lalu mátam. Sopai ja' yeng pecayo mat diberekat dolat Allah, konoe kawum ken Kei' Abraham yeng diberekat dolat mie tam sen pecayo.
48003010	-
48003012	(12) Mun gei' tekayi' ke' ukum Musa si bungkonge noe iyo pecayo peh, pie gewai ulah. Go jie ukum Musa, Reng yeng tuno' taalo' ke' perentah tue langko' diborie idup. (Imamat 18:5) (11) Pie siko' pun cum mensiyo yeng diputus le' Allah bujor benar tam tuno' taalo' ke' ukum Sen. Nyoe si mat jelas, go jie lem Kitap Sen, Yeng langko' idup ya'am reng yeng diputus Allah bujor benar tam pecayo. (Habakuk 2:4) (10) Jedi reng yeng arap tam iyo tuno' taalo' ke' ukum Sen si mat noam diputus Sen bujor benar. Malah ken paie iyo disumpah, langko' diukum Sen, go jie lem Kitap Sen pun madahe, Reng yeng noe serarat tuno' taalo' ke' semuya' segelo perentah yeng ditulis lem kitap ukum Sen si disumpah, langko' diukum Sen. (Ulang 27:26)
48003013	Pie Kristus mat nobus ngelopas diret deri sumpah nyoe, go iyo die yeng konoe sumpah, diukum kei ngenti diret. Caro iyo disumpah nyeh tam iyo disalip, go jie Kitap Sen madah, Sopai ja' yeng digentong di kayu salip si maksute go iyo mat disumpah le' Allah. (Ulang 21:23)
48003014	Jedi mátam. Tuju maksut Yesus Kristus nobus diret pun sempayo berekat dolat yeng dijenyi Allah ke' Kei' Abraham mie mat konoe jum ke' pada' reng noe Yahudi ngelalu gewai Yesus. Tuju maksut Sen gei' sempayo semuya' diret mat nerimoe Roh Sen yeng dijenyi Sen mie, pie ngat caro pecayo nyem.
48003015	Menyadie ku yeng seimán: tue ku amie contoh ke' keidup diret seari-ari. Misale jenyi mensiyo pado mensiyo. Numo' pun iyo mensiyo nyem, pie mun jenyi nyoe dah disah mat noe tawu ditamah noe tawu dibeta' dicabut le' sopai pun.
48003016	Jedi mátam. Jenyi Allah ken Kei' Abraham mat do, nyo' Kei' Abraham ken nyo' tampang sulie sen. A, diret ca' ingát jum ken yeng ditulis lem Kitap Allah pun noe iyo "ke' pada' tampang sulie kau", jie Allah nyingka' Kei' Abraham. Go mun ponyoe kin maksute benya', pie ditulis "ke' tampang sulie kau", jie Sen, go maksut Allah dinyoe tampang sulie Kei' Abraham yeng siko' nyeh, ya'am Kristus.
48003017	A, jedi pulang ke' paner ku ke' hal jenyi semayo yeng sah nyeh potue ne: semalang ke' jenyi semayo mensiyo pun ge'e, noe tawu dibeta' cabut, sa'am go jenyi Allah! Jedi dah Allah bejenyi ken Kei' Abraham si dah nyoe dah 430 tawun agei' berue Allah madah ukum Sen ke' Kei' Musa ken pada' reng Israel. Maksute ukum Sen dudi deri jenyi Sen ken Kei' Abraham. Pie noe ken pemadah Sen yeng dudi nyeh nyo' ngembula' pemadah Sen yeng dolu, ya'am jenyi Sen. Sen pasti nuntong jenyi Sen.
48003018	Mun berekat dolat Sen dilileh Sen ke' diret tam diret tuno' taalo' ke' ukum Musa si maksute noe dah tam jenyi Sen. Mun ponyoe kin ukum Musa ngembula' jenyi Allah ken Kei' Abraham. Pie noe! Allah ngemberekat dolat Abraham modas-modasam, tam jenyi Sen, noe tam Abraham tuno' taalo' peh.
48003019	Mun ponyoe ento' pai Sen madah ukum Sen ke' mensiyo? Pailah gunoe? Potue ne, kamei. Ukum Sen ditamah Sen tam doso mensiyo, sempayo jelas ken jolu bedemo doso mat pelangar ukum Allah. Pie maksut Sen ukum nyoe dipakai manu ke' jemán kedetang tampang sulie Abraham yeng siko' nyeh, yeng nuntong jenyi Sen deri nyomiam. A, ke' hal ngelantare pun jenyi Sen ken ukum Sen mat do bedoe. Go Allah madah ukum Sen ke' pelantar Sen Kei' Musa ngelalu melekat, dah nyoe Kei' Musa yeng ngelantare ke' reng Israel. Reng Israel pun bejenyi tuno' taalo' ke' ukum Sen.
48003020	Jedi pelantar kin dipakai di antaro reng duwo piya' tam kededuwo piya' nyeh mat do bejenyi siko' ken betore. Pie jenyi Allah ke' Kei' Abraham si Sen noe pakai pelantar, go beyi' yeng madahe beyi' yeng nuntonge pun mat siko' diret Sénam.
48003021	Nyeh mun bebedo jenyi Sen ken ukum Sen si maksute betungkang peh? Pie noe. Go jenyi Sen ken ukum Sen layin tujue. Tuju jenyi Sen si kei meyie idup. Kira' do ukum yeng mampu borie idup si manseh ge'; diret diputus Sen bujor benar tam tuno' taalo' ke' ukum Sen nyem.
48003022	Pie mat cum ukum Sen yeng mampu borie idup. Malah ken paie mat ukum Sen yeng tepansoe lem Kitap Sen nyeh yeng ngenjelas ngenyato ken semuya' segeno mensiyo dah ditangkap dikuwaso le' doso.* Tuju maksut ukum Sen si gei' sempayo diret mat jelas: lopas noe lopas deri kuwaso doso nyeh ca' dah diret nerimoe pengunyo' Sen yeng dijenyi Sen ke' reng pecayo ken Yesus Kristus. Mat dituntong Sen ke' reng pecayo nyem to'.
48003023	A, sebolum jelan kepecayo dinyato si diret seolah-olah dipagar dikotoh le' ukum Musa sampai jemán pecayo ken Yesus Kristus tue dah dinyato.
48003024	Ukum Sen seolah-olah kei penguwán pengawas* diret sampai kedetang Kristus. Maksute dah detang Kristus kin diret mat diputus Allah bujor benar secaro pecayo nyem.
48003025	Dah jemán pecayo ken Yesus tue si diret noam diawas dijego le' ukum Musa.
48003026	Go semuya' kam dah ana' Allah yeng sah dah, dah tekawum dah lem Yesus Kristus tam pecayo.
48003027	Ibarat ke' solam din des kam disolam ke' lem Kristus kam seolah-olah nyaro' Kristus.
48003028	Lalu semuya' diret yeng pecayo mat ana' Sen yeng sah. Po reng Yahudi po reng noe Yahudi, po reng ulun po reng noe ulun, po lelaki po betinoe: mat cum bedoe di adap Sen, go diret mat siko'am tam diret tekawum lem Yesus Kristus.
48003029	A, mun diret mat engku Kristus kin maksute diret mat keturun Kei' Abraham. Mangko diret mat lileh nyawo sen; diret langko' nerimoe yeng dijenyi Allah ke' Kei' Abraham.
48004001	Jedi penjelase potue, kamei. Aku merempamo ke' ana' biya' yeng dah ditentu nyo' lileh nyawo apa'e. Maksute kin semuya' reto beno jento keraja' apa'e langko' punyi iyo. Pie tam iyo gei' biya' si iyo gei' bolum behak, iyo gei' samo ken ulun nyem, cum bedoe.
48004002	Iyo manseh ca' tuno' taalo' ke' reng yeng ngenjego nguwán yeng ngiring ngaping iyo, sampai ke' ari yeng dolu dah ditentu le' apa'e.
48004003	Jedi ponyoe jum ken diret, kamei. Diret nyomie keedah ana' biya' yeng bolum behak, na' po ulunam. Yeng ngulun diret ya'am pada' ukum adat pempulah mensiyo.
48004004	Pie dah pas-pas jengkah yeng ditetap Sen nyomie si Allah nyuroh Ana' Sen ke' deniyo tue. Iyo diado le' reng betinoe, iyo reng Yahudi, mangko iyo pun tuno' taalo' ke' ukum Musa,
48004005	pie tujue go iyo na' ngelopas semuya' reng yeng ngemoran na' diputus Allah bujor benar tam iyo tuno' taalo' ke' ukum Musa, pie mat nolehe. Maksute sempayo diret mat diangkat diterimoe kei ana' Allah yeng behak.
48004006	A, bokti ken diret mat ana' Sen yeng behak nyeh go Sen mat ngirum ngutus Roh Ana' Sen nyo' diyam lem ati diret. Mangko diret mat beapa' ke' Allah; mat ayah bikaham diret manu ke' Sen nyapo Sen Apa'.*
48004007	Jedi mun ponyoe maksute diret mat noe dah ulun, pie tiyap ko' diret mat ana' Allah yeng behak tei'am. Ken tiyap ko' ana' Sen ditentu Sen nyo' lileh nyawo Sen.
48004008	-
48004009	Jedi mun ponyoe keada' kam, mun kam dah menjedi lileh nyawo diret Allaham si gopai go kam na' bebeli' dipeulun na' po nyomie? Gei' nyomie si manseh ge', go kam mat bolum tekenal ken Allah. Kam mat betuwowe ke' pada' jolu yeng didemo reng "allah", pie yeng sebenare noe iyo mat Allah. Pie tue si kam dah mulai tekenal ken Allah; ja'e yeng mat si go Allah die yeng dah dolu mileh kam gei' kam tekenal ken Sen. Jedi dah kam tekenal ken Allah yeng mat si gopai kam na' bebeli' na' arap ken pada' ukum adat pempulah mensiyo, yeng secum-cumam kuwasoe nyo' nulong nyelamát kam? Nyeh kam na' dipeulun agei'am peh?
48004010	Nyuroh ku bungi nyoe go ti ku kam mat teliti nar nyamut pada' ari raya agama, demo ke' Ari Berenti Kerejo, demo ke' bulan tumas, demo ke' tawun beru opai ke' deng nyoe. Maksut kam gei' kam diputus Allah bujor benar tam kam patoh ke' jolu ke' deng nyoe.
48004011	Ku ngorie nar ngaji kam. Gola' tulang poloh aku mat siyo-siyo nyem madah agah panci ke' kam nyomie.
48004012	Nang na' ponyoe, kamei. Ku muhúnam ke' kam gei' kam samoam ken aku, go aku mat noe arap dah ken ukum Musa. Numo' pun aku reng Yahudi, pie tue ku dah menjedi samo ken kam reng noe Yahudi, yeng nyomie mat noe arap ken ukum Musa. (Pie tue si aku mat ngorie, gola' gewai ulah ku ken kam nyomie mat siyo-siyo nyem.) Teruhale kam nyomie mat paling panci ken aku; cum salah kam ken aku.
48004013	Asale mie kin piyakalam go penyaki' go aku do kelorong detang ke' arong kam nyo' madah agah panci ke' kam.
48004014	Pie numo' pun ku saki' numo' pun aku mat ngalut ngenggedoh kam pie kam noe come' ken aku, noe nula' aku, malah ken paie kam nyamut nerimoe aku na' po reng nyamut melekat Allaham! Kam nyamut nerimoe aku mat keedah nyamut Yesus Kristusam.
48004015	Paling ayah bikah kam nerimoe aku mie! Ku pun mat yakin ken ati pemiker kam ken aku ketiko nyoe; kira' mampu nyungkit igei' mato diret kam pun nyo' aku si mat na' kam (tam kaseh ken aku, merati penyaki' ku nyeh). Gopai go kam dah berubah?
48004016	Gopai go temosie ku diangap kam munsoh kam? Tam aku madah yeng bujor yeng benar peh go kam ngangap aku munsoh kam?
48004017	Pada' guru yeng ngajar yeng salah nyeh mat besemangátam, ca'-ca'e ngehormát mementing kam, pie tujue mat noe panci. Sidoe na' ngerangang kam ken kami, sempayo pengabise kam die yeng besemangát ngehormát mementing sidoe!
48004018	A, besemangát nyo' ngehormát mementing betor si pai ge' salahe, kamei. Mat panci, mun tujue panci, pie. Kira'e kam pun nan serarat besemangát ponyoam, nang na' purue des aku do ken kam nyem. Pie sidoe yeng na' ngaru kam si noe iyo tokoh nyoe peh.
48004019	Paling susah sontokam aku ngaji kam, pada' ana' kekaseh kuei. Sekali agei' peraso ku na' so peraso reng yeng berana'am, yeng nguyáng ngayíng berodai, sampai kam mat serupo ken Kristusam.
48004020	Kona' ati ku kira' mampu ku ingín na' betomu tuam ken kam, kei nyamán ngomóng besemuko ken kam, deri pado po lem surat potue*. Gei' tue si ku noe tawu ku ca' koti ken kam!
48004021	Jedi mátam. Kam yeng na' arap ken ukum Allah ca' teliti ningo ken pai tuju maksut ukum Sen, gei' kam jelas.
48004022	Go digesah di lem kitap ukum Sen kin potue. Jedi Kei' Abraham kin berana' duwo ko' lelaki,* yeng siko' deri betinoe yeng ulun, yeng siko' deri betinoe yeng noe ulun.
48004023	Ana'e yeng diado ken betinoe yeng ulun si diado caro biyaso nyem tam gewai mensiyo, pie ana'e yeng diado ken betinoe yeng noe ulun si diado tam jenyi Allah.
48004024	Cerito tue mat gemar beyang, kamei, go betinoe yeng duwo ko' nyeh mat gemar beyang jenyi semayo Allah yeng duwo reno jum. Jedi Hagar, betinoe yeng ulun tei' gemar jenyi semayo Allah yeng dipadah Sen ke' Kei' Musa di Gunóng Sinai* mie. A, jedi berang reng yeng nunoe caro nyoe mat ulun, na' po Hagar mie ulun.
48004025	Konoam jum, go Gunóng Sinai kin di nenggeri Arab, ya'am nenggeri pada' keturun Hagar nyeh. Pie yeng enah si tengkalo tue kota Yerusalem ken pada' reng Yahudi pun manseh na' po Hagar jum, go sidoe manseh na' po ulun yeng kajie ca' tuno' taalo' ke' ukum Musa gei' iyo diterimoe le' Allah.
48004026	Pie betinoe yeng noe ulun tei' si iyo mat gemar beyang kota Yerusalem yeng seli, di serugo nun. Nyoam ino' diret (go diret mat menjedi empue serugo! Sen mat benya' ana' sen!)
48004027	Go jie lem Kitap Sen pun bungi potue, Betinoe yeng asale cangong (tam ditingal le' lakie) pie iyo langko' benya' ana'e deri betinoe yeng diamie le' lakie. Mangko ca' ayah bikaham, betinoe yeng manáng, numo' pun kau noe koloe berana'. Ca' ayah bikah mudal ati besesura'am, numo' pun kau noe koloe ngicap aso berana'. Go pengabise mat benya' ana' kau, jie tijum Sen. (Yesaya 54:1)
48004028	Jedi mátam. Diret pun mat ana' yeng diado kei nuntong jenyi Allah, pada' menyadie ku yeng seimánei, na' po Isak.
48004029	Pie po nyomie po ketiko tue. Ketiko nyomie kin ana' yeng siko' yeng diado caro biyaso si mat kenyayo ken ana' yeng siko' yeng diado tam kuwaso Roh Allah. Ponyoe jum tengkalo tue! Diret yeng noe dah ulun nan dikenyayo reng yeng gei' dipeulun le' ukum Musa.
48004030	Pie pai jie Kitap Sen? Diret kin ca' nunoe na' po disuroh Allah ke' Kei' Abraham mie. Kin jie Allah, Tunongam ulun nyoe ken ana'e, go ana' ulun nyoe noe kei lileh nyawo apa'e. Go reto beno apa'e mat dilileh ke' ana' yeng siko' nyem, yeng diado le' betinoe yeng noe ulun. (Kejedi 21:10)
48004031	Jedi mátam, menyadie ku yeng seimánei. Pungka' pangkale diret mat keedah ana' betinoe yeng siko' yeng noe iyo ulun. Diret mat noe ulun peh!
48005001	Diret mat dipelopas le' Kristus; maksut Kristus kei diret mat lopasam! Mangko diret ca' togap kukoh renán regan dinyoam. Nang na' diret relo dipeulun agei' le' ukum Musa.
48005002	Dingo beh kam! Aku, Paulus pelantar posan Allah yeng madahe ke' kam. Jedi mun kam nunoe jie sidoe ca' disunát gei' kam mampu diputus le' Allah bujor benar si maksute kam noe perelu dah ken Kristus. Iyo mat cum dah gunoe begi kam.
48005003	Tue ku ngulang agei' yeng nyomie ku padah ke' kam yeng mat-mátam, ya'am mun na' makai caro sunát gei' diputus Allah bujor benar si mat ca' nunoe semuya'-muya' ukum perentah Allah.
48005004	Kam yeng ingín na' diputus Allah bujor benar tam tuno' taalo' ke' ukum Sen si maksute dah tekuwa' dah ken Kristus. Kam dah ningal pengunyo' pengaseh Allah.
48005005	Pie diret yeng bepedar ke' pengunyo' pengaseh Allah si mat diputus Sen bujor benar tam kuwaso Roh Allaham, tam diret pecayo. Mangko diret mat yakin nungu ari Sen madah nyoe ke' semuya' segeno pun!
48005006	Go begi reng yeng tekawum lem Yesus Kristus si sunát noe disunát nyeh dah noe penting dah. Yeng penting ngat pecayo nyem. A, ken kepecayo diret nyato pun go diret kaseh mengaseh.
48005007	Gei' muloe nyomie si kam mat mutu nar. Pie eran nar ketiko tue, gopai go kam ngei' kam dah nunoe agah panci yeng mat? Kam tepengaroh tam sopai?
48005008	Noe iyo Allah peh yeng nyuroh kam arap ken ukum Musa, go Sen ngunang ngamie kam nyo' pecayo ken Yesus Kristus.
48005009	Awas beh! Pengajar yeng salah nyeh mat paling biso. Kin jie perbeso, Pengemang sikit pun pie mat ngelaban nyo' mopah roti semuya'e.
48005010	Do aku si yakin ken kam mat setuju ken pengajar aku, go diret segelumo ken Tuwowe diret. Pie reng yeng mempengaroh kam si pasti diukum le' Allah, biyar sopai pun.
48005011	Menyadie ku yeng seimán: engo kam gopai go aku manseh dipempungah disensare le' reng Yahudi? Mun pengajar aku manseh nyuroh reng ca' disunát gei' diputus Sen bujor benar si noe ken sidoe mempungah nyensare aku! (Sidoe tarah ke' ayah mun aku ngajar tokoh nyoe). Pie yeng nyuroh sidoe sie nar ken aku si tam aku madah ken kemati Yesus disalip cukupam, cum yeng ca' ditamah.
48005012	A, ke' hal sidoe yeng ngacau ngaru kam nyuroh kam ca' disunát nyeh kiroe jolu direte ditukong kaliam!
48005013	Nyuroh ku paling tegas potue go kam mat ca' paling jelas ke' hal tue. Kam diunang amie Allah gei' kam mat lopasam; noe sa' tuno' taalo' ke' ukum Musa gei' diputus Allah bujor benar, menyadie ku yeng seimánei! Pie numo' pun kam dah dipelopas, nang na' nyoe kei dedal kam nyo' kam nunoe keingín kam yeng jat. Kebelike diret mat ca' nulong ken mementing betor na' po ulun yeng melayan tam kaseh.
48005014	Go semuya' ukum Allah diperampong diperimpus di lem posan Sen tue: Kau ca' ngaseh betor po ngaseh diret kau. (Imamat 19:18)
48005015	Pie mun diret manseh ngeresudu' betengkar betingkis isin dengki siko' ken betor na' po asue yeng beridang berinsoe si, awas! Lamat belamat diret punah ranaham tam gewai direteam.
48005016	Tue ku beposan ke' kam, gei' diret idup dikuwaso le' Roh Allah, gei' sempayo diret noe nunoe keingín kemawo' diret yeng jat.
48005017	Go keingín diret yeng jat mat betungkang ken Roh Allah, ken keingín Roh Allah pun betungkang ken keingín diret yeng jat; mat bemunsoham, sampai nan noe tegewai yeng dikona' lem ati diret.
48005018	Pie mun diret relo diiring aping le' Roh Sen si maksute diret mat lopas deri perentah pelator itu ini go dah Roh Allah yeng madahe lem ati diret.
48005019	Mun reng nunoe keingín jat direte si mat nyatoam, go gewaie royal ngeroyal, demo ke' ngenggewai yeng jat yeng noe senunoh, demo ke' kanyie kelekeseh yeng delu gila', mat cum itonge rasoe,
48005020	a, demo ke' beniyát bekawol ke' jolu yeng noe Allah, nyumpah misoh bebeco bekenkato ngolah meremayín urang, cengkoding, sie ken betor, betengkar bemalau, isin dengki, gela' godie, ngaji kepenting direteam, betingkis beseliseh, gela' piha' memiha',
48005021	tamá' goma', bemabo'- mabo', kebabar mengembabar, ken bemacam bejenis gewai jat ponyoe. Daham aku memperingát kam ke' hal pada' gewai ke' deng nyoe, pie tue ku ngulange agei'am: reng yeng idup tokoh nyoe mat noe konoe kawum des Allah disomah kei rajo.
48005022	Pie mun reng yeng idup dikuwaso le' Roh Allah si buwahe ya'am kaseh, ayah bikah, tenáng amán, sabar, antus, buwar ati, mutu, tawu diarap,
48005023	lemah lemut, tawu ngenjego keingín direte. Semuya' perentah pelator pun mat cum yeng nonga' ngelarang gewai tokoh nyoe!
48005024	A, pada' reng yeng dah menjedi engku Yesus Kristus pun keingín jate yeng ngendoronge nyo' ngenggewai bemacam bejenis doso si mat dah dipakue dah ke' salip Yesus.
48005025	Keidup diret bungkonge dah dikuwaso le' Roh Allah dah, mangko diret mat ca' nunoe tingkah laku Sen.
48005026	Nang na' diret kebebongko', nang na' diret nyukie betor, nang na' diret isin dengki.
48006001	-
48006002	Menyadie ku yeng seimán: mun do betor yeng tejorat sampai ngelangar kemawo' Allah si diret yeng diiring le' Roh Allah ca' nulong nyelamáte caro lemah lemut sampai iyo bebeli' ke' jelan yeng mat. Diret mat ca' tulong menulong ngerubut nangong beban betor; nyoe caro diret taát nunoe perentah Kristus. Pie awas jum! Diret ca' ati-ati ngenjego diret, nang na' diret sampai tepengaroh jum.
48006003	Go mun do reng yeng ngangap direte panci deri betore, teruhal mat cum kepanci direte, iyo mat nipu direteam.
48006004	Nang na' diret beiyap bebungah tam gewai diret panci deri gewai betor. Gewai betor noe iyo ento' pengukor gewai diret peh. Pie kebelike tiyap ko' diret mat ca' teliti nguji ngenjerumát gewai diretam. Mun gewai diret mat panci si ma'am na' beiyap bebungah pun, pie noe sa' dibening ken gewai betor.
48006005	Go tiyap ko' diret mat ca' nangong kicas gewai direteam.*
48006006	A, pulang ke' paner ku ke' hal tulong menulong tei' berang reng yeng diajar deri Kitap Allah si mat ca' melas kaseh ngembegi pada' jolue yeng panci ke' gurue.
48006007	Nang na' diret konoe tipu ngaji ken gewai diret tawu ditapo' deri Allah. Allah noe tawu na' diabai-abai, Sen kin tawu Sen ken semuya' gewai diret. Mangko pai yeng ditugal mat nyoam yeng digotam.
48006008	Mun reng nanám gewai yeng to' nyabas keingín direte yeng jat si buwahe mat kemati ketingang kerusa'. Pie mun reng nanám gewai yeng nunoe keingín Roh Allah si buwahe mat idup yeng cum berudu mati.
48006009	Jedi nang na' diret lojue ngenggewai gewai yeng panci, go mun dah jengkahe si diret pasti nerimoe ngicap asele mun diret noe mudoe kuroe.
48006010	Mangko nongah gei' do kelorong tue diret mat ca' panci ken semuya' urang, semingkin lem keremiji diret, ya'am pada' reng pecayo.
48006011	Kato-kato pengudah tue ku tulis ken jeri diret kuam; kam kin tekenal ken tulis aku, urup-urupe mat bosai nar. (Jedi tue kei boktie ken surat tue mat deri aku Paulus.)
48006012	Sidoe yeng na' nyuroh kam ca' disunát si tujue kei iyo dipugi le' betore go kam nunoe pada' perentah pelator sidoe. Pie kebosai atie gei' sidoe noe disensare le' betore. Sidoe tawu, mun sidoe madah ken mat cukupam gewai Kristus disalip si sidoe pasti disensare le' betore.
48006013	Sidoe disunát pun noe go patoh ken ukum Musa peh; malah ken paie sidoe pun noe tetunoe ke' ukum Musa! Pie kebosai ati sidoe go ingín mugi gewai direte nyem, na' ngenggesah ke' betore ken kam dah menjedi umát sidoe.
48006014	Do aku si ngei' ku mugi gewai pai-pai pun cuwali gewai Yesus Kristus Tuwowe diret yeng mati disalip. Tam Yesus dah mati nyeh mangko arap aku dah noe dah tekayi' ke' pai-pai pun di deniyo tue. Ubong ku ken semuya' nyoe si dah putus dah.
48006015	Disunát noe disunát nyeh dah noe penting dah; yeng penting si go diret dah diunyo' Sen idup beru.
48006016	Salam damai ke' pada' reng yeng idup nunoe pengajar ku tue. Kiroe Allah ngaseh nulong pada' reng Israel yeng mat umát Sen.
48006017	Seteruse kiroe jediam reng ngacau ngaru aku (yeng madah ken aku pelantar posan yeng noe sah). Pada' kantat bokas ku disensare dipempungah reng kin mat nyato di tuboh ku. Nyoe kin bokti ken aku mat pelantar posan Yesus yeng sah.
48006018	Jedi mátam. Ku minta' ke' Allah gei' pengunyo' pengaseh deri Yesus Tuwowe diret nan nyeroto roh kam, menyadie ku seimánei. Amin.
49001001	Surat tue deri Paulus, pelantar posan Kristus Yesus cuco' ken kemawo' Allah. Ditulis ke' engku Allah di Epesus yeng pecayo ken Kristus Yesus.
49001002	Salam damai ken berekat dolat deri Allah Apa' diret ken Yesus Kristus Tuwowe diret.
49001003	Patutam Allah, Apa' deri Yesus Kristus Tuwowe diret dipugi! Entam diret tekawum ken Kristus mangko Allah ngemberekat dolat diret ken semuya' segelo berekat Sen, go diret mat reng seli empue serugo.
49001004	-
49001005	A, pada' berekat dolat Sen pun mat cuco' ken keingín kemawo' diret Sen deri asal nyomiam. Go asal muloe bolum Sen ngado deniyo tue pun Sen dah mileh diret kei diret mat menjedi suci bereseh, mat noe becelo di adap Sen tam gewai Yesus. Tam kaseh Sen mangko Sen ninting nujun diret nyo' ana' angkat Sen ngelalu Yesus Kristus.
49001006	Tuju maksut Sen sempayo pengunyo' pengaseh Sen yeng agong mat dipugi, ya'am pengunyo' pengaseh yeng diunyo' Sen modas-modasam ke' diret ngelalu Ana' Kekaseh Sen. Jedi mátam. Tuju maksut Sen tei' mat dipelaju Sen ngelalu Ana' Kekaseh Sen.
49001007	Diret ditobus tam derah Ana' Sen, doso diret dielon. Dinyoam kenyatoe pengunyo' pengaseh Sen yeng noe teukor,
49001008	yeng diunyo' Sen ke' diret modas-modasam sampai belobeh-lobeh. Mat paling rajo panai Allah, Sen tawu panai jempat mereti!
49001009	-
49001010	A, dah nyoe, cuco' jum ken keingín Sen yeng panci nyeh Sen pun madah ke' diret tuju Sen yeng nyomie gei' dilibue Sen pie tue dah dipadah Sen ke' diret. Jedi risi'-risi' Sen tei' potue: Sen dah mutuse lem ati diret Sen ken semuya' segeno beyi' di deniyo beyi' di serugo pun langko' samo serukui diiring kei tuno' taalo' ke' Kristus. Nyoe langko' dipelaju le' Allah waktu jengkah yeng tepat yeng ditentu le' Sen.
49001011	Jedi mátam. Allah mat ngurus ngator semuya' segeloe cuco' ken tuju maksut kemawo' diret Sénam. Di lem tuju Sen tei' Sen dah dolu ninting nujun diret kei lileh nyawo Sen ngelalu Yesus Kristus.
49001012	Maksut Sen sempayo kami yeng dolu arap ken Kristus dipakai nyo' mugi keagong Sen.
49001013	Lalu kam yeng dudi pecayo pun tekawum jum, mat dipakai nyo' mugi keagong Sen. Des kam ningo posan payit Sen yeng mat, ya'am agah panci yeng nyelamát kam, kam mat pecayo ken Yesus. Ngelalu Yesus kam mat ditano ken Roh Sen yeng Suci, cuco' ken jenyi Sen nyomie.
49001014	A, Roh Sen pun mat keedah pengansor Sen yeng nentu ken semuya' jolu yeng dijenyi Sen pasti dilileh Sen ke' diret, des Sen nyanto' nobus diret engku Sen gi. A, semuya' tue pun sempayo keagong Sen dipugi!
49001015	-
49001016	Mangko aku pun nan serarat besukor beterimoe kaseh ke' Sen ento' kam semeja' ku dah ningo agah berito ken kam dah pecayo ken Yesus Tuwowe diret, ken ningo jum ke' hal kaseh kam ken pada' engku Allah. Ku nan nyimpat kam lem doa ku.
49001017	Aku nan serarat minta' ke' Allah Yesus Kristus Tuwowe diret *, ya'am Apa' diret yeng agong, gei' Sen nyuroh sempayo ati pemiker kam mat panai mileh, ken sempayo kam ingín tawu semuya' yeng dipadah le' Sen, gei' kam idup segewol segelumo ken Sen.
49001018	Ku minta' kei Sen ngoba' ati pemiker kam, sempayo kam jelas tawu ken arap kam yeng panci tam kam diunang diamie Sen. Ku minta' jum gei' kam jelas tawu ke' hal pesako yeng dilileh Sen ke' diret engku Sen caro belobeh-lobeh. Mat paling rajo agong pada' pesako yeng dilileh Sen ke' diret engku Sen!
49001019	A, gei' pun ku minta' ke' Sen sempayo kam jelas tawu ken kuwaso Sen yeng enah ken belobeh-lobeh yeng noe teukor yeng Sen pakai kei nulong nyelamát diret yeng pecayo. Go kuwaso yeng Sen pakai nyo' nulong diret kin samo jum ken kuwaso Sen yeng rajo enah
49001020	yeng dipakai Sen des Sen nyuroh Kristus bengki' idup agei', lalu dibeyie Sen ke' serugo nyo' dudo' di piya' kanán Sen kei merentah kei rajo beroto ken Sen.
49001021	Mat Kristusam yeng rajo kuwaso deri pada' pemerentah ken pada' rajo ken pada' melekat ken sopai-sopai pun dinai-nai pun yeng bedemo yeng bekuwaso, pie ngat demo Kristusam yeng rajo agong, deri jemán tue sampai ke' jemán nun gi!
49001022	Maksute Allah nyuroh semuya' segeloe ca' tekempojal di beroh jempoe kaki Kristus. Mat Kristusam yeng diagong ditingie Sen deri semuya' segeloe. Jedi yeng bekuwaso atas semuya'e mat Kristus, yeng ditetap ditentu Allah nyo' kepala' gereja Sen!
49001023	A, gereja pun mat tuboh Kristusam. Jedi Kristus yeng ngenggonáp kekurang kemalang semuya' segelo dinai-nai pun mat ngenggonáp jum keperelu tubohe gei' sempayo cum kekurang kemalange.*
49002001	A, cubo ngaji kuwaso Allah yeng bekoyo bekerejo kei nulong nyelamát kam nyomie. Ketiko nyoe kin kam reng mati dah tam doso kam, go nyomie nan nungkang pada' pemadah Allah.
49002002	Ponyoam keidup kam nyomie. Kam nunoe caro deniyo tue yeng jat, kam taát ke' kepala' pada' roh jat nyem. Ketiko tue pun manseh kepala' roh jatam yeng nguwaso ati reng yeng serarat nan nungkang kemawo' Allah.
49002003	Kenaken si semuya' diret ponyoe bisam keidup diret nyomie. Diret nyomie nan nunoe keingín kemawo' ati pemiker diret yeng gei' dikuwaso le' doso, diret nan tuno' ke' keingín tuboh diret, ken nan beati bediret nyem. Mangko diret nyomie pun po semuya' mensiyo yeng layin: mat patutam kira' diret dikegodie diukum le' Allah pun.
49002004	-
49002005	Ja'e sungoh pun ponyoe keada' diret mie pie Allah manseh nyuroh diret idup beroto ken Kristus! Tam kekaseh Sen yeng paling bosai, na' Sen nulong diret. Kaseh Sen ke' diret mat tungang soh nar, mangko ketiko diret gei' mati tam nungkang pemadah Sen pun pie Sen manseh nyuroh diret idup beroto ken Kristus; diret ditulong pun tam pengunyo' pengaseh Sen!
49002006	Lalu Sen mat ngangki' diret beroto ken Kristus, kei diret dudo' beroto ken Kristus Yesus di arong agongam, go diret mat seli empue serugo.
49002007	Tuju maksut Sen go Sen na' ngenyato di jemán nun-nun gi pun pengunyo' pengaseh Sen yeng belobeh-lobeh yeng noe teukor, tam gewai Sen yeng paling panci nyo' diret ngelalu Kristus Yesus.
49002008	Go tam pengunyo' pengaseh Sénam diret ditulong diselamát des diret pecayo; noe iyo pekuleh gewai diret peh, pie pengunyo' Allah yeng modas-modasam.
49002009	Maksut Sen sempayo siko' pun cum mensiyo yeng mampu kememuwa' tam pekuleh gewai direte.
49002010	Go mat Allaham yeng ngado diret ngelalu Yesus Kristus. Pie tuju Sen ngado diret pun kei diret ca' bekeragam panci. Pai tel agei' pada' keragam panci nyeh dah direncana Sen dah deri asal nyomiam nyo' digewai le' diret, tingal diret melaju ngenggewaie dam dah diret pecayo.
49002011	Jedi mátam. Pada' kam yeng noe buboh ampeh reng Yahudi, cubo kam ngajie, koti keada' kam nyomie. Kam kin dihina le' reng Yahudi; sidoe ngendemo kam "reng noe disunát". Sidoe ngangap direte panci go disunát, numo' pun sunát nyeh engkas gewai jeri mensiyo ke' tubohe nyem, noe tawu ngubah atie peh.
49002012	Pie yeng mat, yeng kam mat ca' ingát si ya'am ketiko nyoe mie kam mat bepencaram ken Kristus. Kam noe tekawum ken umát Sen reng Israel. Kam mat urang nyem, di luwar gentang, noe konoe kawum lem jenyi semayo Sen na' ngemberekat umát Sen. Mat cum arap kam, noe tekenal kaliam ken Allah, mat ngatam kam.
49002013	Ja'e dah tue si ngelalu Kristus Yesus nyeh kam yeng nyomie rangang ken Sen pie tue dah begelumo dah ken Sen tam derah Kristus, penulong yeng dijenyi le' Allah.
49002014	-
49002016	Go mat Yesusam yeng ngendamai reng Yahudi ken reng noe Yahudi. Iyoam pendamai diret. Go iyo nyerah tuboh direte kei mati di salip. Ponyoam iyo ngapus ukum Musa ken pada' perentah pelatore, yeng nyomie keedah benong yeng nyapat reng Yahudi ken reng noe Yahudi, sampai diret nan bemunsoh. Lalu reng Yahudi ken reng noe Yahudi yeng nyomie duwo benso pie tue dah menjedi sebensoam tam tekawum ken Yesus. Nyoam tuju maksut Yesus mati di salip te': sempayo reng Yahudi ken reng noe Yahudi noam bemunsoh agei', pie damaiam, go dipulah le' Yesus menjedi sebensoam. Ge'em tujue sempayo mensiyo yeng dah menjedi sebenso nyeh mat didamai ken Allah die ngelalu iyo.
49002017	Pai tel agei' dah iyo ngenggewaie dah nyoe mat iyoam jum yeng madah agah panci nyoe ke' diret, beyi' ke' reng noe Yahudi yeng selomo bepencar ken Allah beyi' pun ke' reng Yahudi yeng selomo rapat ken Sen. Iyo madahe ken tue semuya' mensiyo mat dah didamaie dah ken Allah.
49002018	Go tam gewai iyoam mangko semuya' diret mampu manu ke' Allah Apa' ngelalu Roh Sen yeng siko'am.
49002019	Mangko kam reng noe Yahudi dah noam urang, noam di luwar gentang, pie tue kam dah sebensoam ken umát engku Allah, dah beseberumaham ken Sen.
49002020	Kam pun dikawum di rumah yeng dipulah Sen. Kristus Yesus keedah tiyang gurue; pada' pelantar posan Sen ken pada' penijum Sen keedah pada' tiyang pake.* Lalu kam keedah ramu layin
49002021	yeng disunsun le' diret Yesusam kei menjedi rumah kediyam yeng diajen kusus ento' Tuwowe diret bangam.
49002022	Jedi maksute ngelalu gewai Yesus mangko kam noe Yahudi pun dikumpol disunsun ken reng Yahudi kei menjedi rumah kediyam Allah, kei dikediyam Roh Sen.
49003001	Mangko deri nyoe aku Paulus, pelantar posan Yesus Kristus di penjero tue, nan bedoa nyo' kam. Aku sampai dipenjero pun tam ku madah agah panci ke' kam reng noe Yahudi.
49003002	Go kam si tentu dah tawu ken tugas ku deri Allah yeng nyuroh aku ca' madah pengunyo' pengaseh Sen ke' kam reng noe Yahudi.
49003003	Nyoe risi'-risi' Sen yeng dah dipadah Sen ke' aku, na' po yeng dah ku tulis secaro singkat tadie.
49003004	Mangko mun kam ngembecoe kam pun langko' tawu ken aku mat dah tawu dah ken risi'-risi' ke' hal Kristus.
49003005	Gei' jemán nyomie si risi'-risi' Sen bolum dipadah Sen ke' mensiyo, pie tue Roh Sen dah madah risi'-risi' Sen ke' pelantar posan ken ke' penijum Sen yeng melayan Sen bangam.
49003006	Risi'-risi' Sen tei' ya'am go reng noe Yahudi tue dah samo-samo lileh nyawo Allah na' po reng Yahudi; dah konoe kawum lem tuboh Yesus ken reng Yahudi. A, semuya' yeng dijenyi le' Allah mie pun dikawum jum nyo' reng noe Yahudi tam gewai Yesus Kristus, go reng noe Yahudi pun dah pecayo ken agah panci tue.
49003007	A, aku pun dipejedi Sen nyo' pelayan Sen nyo' ku madah agah panci tue. Nyoe pun tam pengunyo' pengaseh Sen, tam kuwaso Sen yeng enah yeng bekoyo bekerejo lem ati ku.
49003008	Paling eran ku ngajie, gopai tugas yeng paling penting tue diserah Sen ke' aku, teruhal mun diitong-itong ken semuya' umát engku Sen akuam yeng paling hina. Pie manseh Sen borie pengunyo' pengaseh Sen ke' aku, nyo' ku madah ke' kam reng noe Yahudi agah panci ke' hal berekat dolat deri Kristus yeng belobeh-lobeh yeng noe teukor yeng noe teitong.
49003009	Maksut Sen aku ca' madah ke' semuya' segeno koti caro Sen melaju yeng gei' dirisi'-risi' Sen nyomie. Go Allah yeng mulah semuya' segeloe mat napo' risi'-risi' Sen di diret Sénam deri asal muloe nyomiam,
49003010	pie dah tue si mat dipadah Sen dah. Maksut Sen madah risi'-risi' Sen si sempayo semuya' kepanai Sen yeng bemacam bejenis beneko reno mat nyato ketiko tue ngelalu gereja Sen, gei' sempayo pada' pemuko yeng bekuwaso yeng bedemo ke' deng serugo pun merati jum kepanai Sen.
49003011	Nyoe pun cuco' ken tuju maksut Sen deri asal muloe mie yeng noe berubah seora'-ora'eam, yeng dipelaju Sen ngelalu Yesus Kristus Tuwowe diret.
49003012	Mangko entam gewai Yesus diret bereni, mampu bebas manu ke' Allah pun, go diret arap ken Yesus.
49003013	Mangko deri nyoe kona' ati ku kam nang na' sampai mudoe kuroe tam aku ngerudu kesensare potue, dipenjero tam ku madah agah panci ke' kam. Kebelike kam ca' meraso hormát!
49003014	Jedi pulang ke' epune tei' entam berekat dolat Allah ken diret ponyoe mangko aku mat belutut nungkup bedoa ke' Apa' diret--
49003015	go ku demo Apa' tei' go semuya' diret beyi' di deniyo tue beyi' di serugo nun pun mat sekeremijiam tam beapa' ke' Sen.
49003016	Sen mat rajo agong, rajo kuwaso, semuya' mampu! Mangko deri nyoam ku minta' sempayo Sen nogap ati kam ken kuwaso Sen ngelalu Roh Sen,
49003017	sempayo Kristus mat nyerorap lem ati kam tam kam pecayo. Go mun tokoh nyoe si kam mat yakin lem kaseh Sen, togap kukoh keedah kayu yeng urate delam, keedah tungkat yeng noe mampu diguyu reng.
49003018	-
49003019	Lalu mun kam togap kukoh lem kaseh Sen ponyoe mangko kam beroto ken semuya' umát engku Allah langko' mat siyapam, mampu nangkap kaseh Kristus nyo' diret. Yeng máte si kaseh Kristus mat noe tejengkau le' diret mensiyo sungoh pun diret ngajie seumor idup, pie kiroe diret mat becocat tawu lem keidup diret kaseh Kristus yeng ugas bosai yeng noe teukor yeng noe teitong yeng noe tekalimát yeng noe tekaji kaliam! Tuju maksute kei kam mat cum kekurang kemalang kam, sempayo kam sempurno po Allaham. Nyoam doa ku nyo' kam.
49003020	Kuwaso Sen kin dah bekoyo bekerejo dah lem ati diret. Mangko Sen mampu makai kuwaso nyoe nyo' Sen ngelaku ngenggewai jewoh lobeh deri pai pun yeng diret pinta'! Sekurang yeng dipinta' diret, yeng diret kaji pun manseh Sen ngelelobehe!
49003021	Patutam Sen mat diagong ngelalu gereja ken ngelalu Yesus Kristus turun temurun seora'-ora'eam. Amin.
49004001	Mangko deri nyoe aku yeng dipenjero tam ku melayan Tuwowe nyeh na' ngendorong ngemberansang kam, gei' sempayo tingkah laku gewai ulah diret konoam, po yeng patut begi diret yeng diunang diamie Sen.
49004002	Diret ca' serarat renah ati. Ca' suyo' sabar lemah lemut. Ca' ngetate des dikejat reng pun. Diret ca' samo-samo sabar ke' hal kelomah betor, tam kaseh.
49004003	Diret mat samo serukui seati sepiker tam Roh Sen. Mangko diret ca' bekaseh betoleh ento' diret idup damai ken betor.
49004004	Go tuboh Kristus mat siko'am A, Roh Sen pun siko'am ken arap diret pun mat samoam begi diret yeng dah diunang diamie Sen.
49004005	Tuwowe diret pun siko'am, diret pecayo pun ken Tuwowe diret yeng siko' nyoam, ken diret disolam tam ngangkue Tuwowe yeng siko' nyoe jum.*
49004006	A, ken Allah Apa' semuya' diret pun mat siko'ame'! Sénam yeng bekuwaso merentah semuya' segeloe, Sen dinai-nai pun do, Sen yeng merintu mongki' semuya' segeloe.
49004007	A, jedi tiyap ko' diret si mat diborie pengunyo' pengaseh deri Sen, ya'am kemampu yeng dibegi-begi ke' diret le' Kristusam, cuco' ken kona' kemawo' iyo.
49004008	Nyoe kin cuco' jum ken yeng ditulis lem Kitap Sen mie yeng bungie potue, Iyo ngalah ken nangkap pada' munsohe lalu nayi' secaro agong ke' serugo yeng tingie, dah nyoe iyo ngembegi pada' pengunyo'e ke' mensiyo. (Masmur 68:18)
49004009	Maksute dinyoe, iyo nayi' pun kei iyo turun jum ke' deniyo tue yeng beroh yeng hina, nyo' ngembegi pada' pengunyo'e ke' mensiyo.
49004010	A, yeng turun pun mat samoam jum urange ken yeng nayi' tadie ke' serugo nun manu ke' pangkate yeng paling tingie; tujue pun sempayo iyo mat nyempurno semuya' segeloe.
49004011	-
49004012	Jedi mátam, mat Kristusam yeng ngembegi pengunyo'e ke' gereja, sempayo tuboh direte mansang ke' joboh. Jedi yeng dibegie tei' ya'am pelantar posan, penijum, pemadah agah panci, ken penoyu pemerintu yeng ngajar umáte. Lalu guno pengunyo'e tadie ento' nyempurno yeng gei' kurang yeng gei' malang di lem umát engku Allah, kei diret siyap bekerejo melayan Sen, sempayo tuboh Kristus mat joboh,
49004013	sampai semuya' diret seati sepiker samo serukui tam diret pecayo ken tekenal ken Ana' Allah, sampai tuboh Kristus mat mansang ketogap kekuwate, sampai kepepanyange tuboh Kristus mat cum kekurang kemalange, mat sempurno na' po Kristus yeng sempurno.
49004014	Jedi tuju maksute sempayo diret noe dam na' po ana' biya' yeng murah ditipu. Ana' biya' kin keedah perawu yeng kenyunya' kenyunyóng ditempoh le' gelumang, keedah dewun kayu yeng diciyup angín kitue kinyoe; semuya' pecayo ken pengajar yeng sememadie pun. Go mat do reng yeng panai nipu ngendeyo, yeng gela' ngaca' ngarang reng.
49004015	Pie maksut Allah kei diret noe na' po ana' biya' yeng murah ditipu. Diret ca' nan mansang, nan madah yeng mat secaro kaseh, sempayo semuya' gewai ulah tingkah laku diret kin ari kin nunoe Kristus, kepala' diret.
49004016	Go kepalo tuboh kin bungkong deri tuboh. A, tuboh Kristus pun mat terator rapi, dipulah siko'am jum. Jedi mun tiyap begi di lem tuboh nyeh bekoyo bekerejo cuco' ken gewaie, gei' pun mun tiyap begie tetap likat ke' betore sempayo keidup deri bungkong ngaler ke' seruroh tuboh nyeh, mangko tuboh nyoe tetap mansang ke' kuwat, cum kemalange, nan kaseh mengaseh siko' ken betor.
49004017	A, tue ku madah ke' kam posan Tuwowe diret, mangko penting nar kam arus ca' makaie. Jedi nang na' diret idup serupo ken keidup reng yeng noe tekenal ken Allah. Pengaji sidoe ampoe buwau nyem, nan ngaji jolu yeng noe tan yeng noe berogo.
49004018	Ati pemiker sidoe mat sagamam, sidoe bekuwa' deri Allah bungkong idup, hale go sidoe mat ngei'e tekenal ken Allah, go ati sidoe dah teponát tam dosoe.
49004019	Entam sidoe dah noe menduli jat ken panci nyeh mangko sidoe mat mileh idup royal ngeroyal; kelakue delu gila'. Mat noe tawu puwas, nan serarat ingín ngenggewai gewai jat yeng bemacam bejenis.
49004020	Ja'e kam yeng dah belajar ke' hal Kristus si noe belajar idup tokoh nyoe peh!
49004021	Mun kam mat nerimoe ken tuno' taalo' ke' iyo, pie. Go semuya' yeng mat yeng benar si ngat do di Yesusam, kenyatoe lem keidup Yesus. Jedi mun kam mat diajar le' Yesus si
49004022	kam dah tawu ke' hal keidup diret yeng lamat nyomie. Kam dah tawu ken semuya' keidup diret yeng lamat deri gewai ulah tingkah laku sampai ke' ati pemiker yeng lamat nyeh mat ca' dipucelam. Go keidup lamat si kin ari kin ngerusa' diret, tam keingín diret yeng jat nyeh nan nipu diret nyem. Mangko mat ca' dipucelam.
49004023	Ati pemiker diret ca' berubah tam roh diret dipulah beru le' Allah,
49004024	lalu diret ca' nyaro' keidup beru, deri gewai ulah tingkah laku sampai ke' ati pemiker nun. Keidup beru nyeh maksute diret mat dipulah serupo ken Allaham, mat bujor benar suci bereseh tei'am.
49004025	Mangko diret jediam memuloe. Diret ca' nan bujor benar siko' ken betore, go diret kin dipulah siko'am, dah kau dah aku, dah aku dah kau.
49004026	Mun diret godie ca' etat nyem. Nang na' sampai diret bedoso tam godie. Ati diret yeng godie ca' dipelosiam, nang na' diadu sampai seari pun, gei' noe merangét ati*.
49004027	Ge'em nang na' diborie sikit pun kelorong ento' Pengelakar lem keidup diret.
49004028	Reng yeng gela' maling ca' jediam maling. Kebelike iyo ca' bekaseh betoleh bekoyo bekerejo ken jeri direte, mencarei' secaro bujor benar, sempayo iyo mampu ngembegi jolu ke' reng yeng bekekurang.
49004029	A, ke' hal omóng tutor diret pun nang na' diret nyebut sepatah kato pun omóng yeng jat. Kebelike omóng tutor diret ca' yeng beguno nyo' ngemberansang betor, cuco' ken keperelu betor, gei' betor pun mat ditulong.
49004030	Nang na' nyaki' ati Roh Allah yeng suci bereseh tam gewai diret! Go diret kin dah ditano le' Roh Sen kei engku diret Sen sampai ke' Ari Penyanto' Penyelamát diret gi.
49004031	Mangko diret ca' jediam denam ken betor, demo ke' manas beran, demo ke' godie. Jediam pera' memera', ken paki memaki nyelumang mengkayang, ken sipat pai pun yeng sie ken betor; mat ca' dipelosi kaliam deri ati diret.
49004032	Kebelike diret ca' serarat panci siko' ken betor, serarat kaseh sayang, ken serarat ngelon pado diret modas- modasam, samo po Allah ngampun ngelon diret tam gewai Kristus.
49005001	Jedi entam diret ana' kekaseh Allah mangko diret mat ca' nunoe Sénam.
49005002	Maksute diret nan ca' serarat kaseh nyem, na' po Kristus kaseh ken diret. Iyo nyerah direte kei pesaling yeng betumpah derah yeng arum yeng diterimoe Allah nyo' ngenti diret. Mangko diret pun mat ca' kaseh mengaseh.
49005003	Pie semuya' gewai yeng besipat ngeroyal, demo ke' kejat pai-pai pun, demo ke' tamá' goma' si mat paling noe patut dilaku le' diret yeng engku Allah. Sa'am na' ngenggewai ngelakue, nyo' nyebute pun noe sa'am.
49005004	A, ponyoe jum ke' hal omóng tutor diret; nang na' omóng kotor; nang na' semadi omóng kencang kencus poso' ngeromus, nang na' begurau besentolap betentubi ke' hal yeng noe senunoh. Nyoe mat noe patut begi diret. Pie kebelike omóng tutor diret mat ca' dipakai ento' besukor beterimoe kaseh ke' Allah.
49005005	Go diret kin dah tawu dah ken reng yeng ngeroyal, ken reng yeng keragame ken keingíne jat si mat noe konoe kawum kei lileh nyawo Kristus ken Allah des Sen disomah kei rajo. Ponyoe jum reng yeng tama' goma', go tamá' goma' kin maksute nyomah ke' jolu yeng noe iyo Allah.
49005006	Entam gewai yeng tokoh nyoame' mangko Allah mat ngenggodie ken ngukum pada' reng yeng nan serarat nungkang kemawo' Sen. Do die reng yeng gela' ngomóng yeng noe bereti (yeng madah ken Allah noe ken do ngukum mensiyo, jie), pie kam nang na' ditipu le' sidoe, go ukum Allah mat do ye'!
49005007	Kam nang na' bekaban ken reng tokoh nyoe.
49005008	Go nyomie si diret gei' sagam, pie tue diret dah tampa' dah tam diret begelumo ken Tuwowe. Mangko keidup diret ca' yeng patut begi reng yeng di tampa'.
49005009	Kibat diret dah di lem tampa' kin ya'am semuya' yeng panci yeng mat yeng bujor benar.
49005010	Mangko des diret idup tokoh nyoe diret mat ngembokti ke' betor ken mat gewai ulah ponyoam yeng nyenáng ati Tuwowe.
49005011	Pie gewai yeng noe bebotang yeng digewai reng di sagam nyeh nang na' ditunoe diret kaliam. Kebelike gewai reng ke' deng nyoe ca' dipanyah dikejulong diret.
49005012	Go gewai yeng digewai reng di sagam secaro betapo' si nyebute pun mat kererawoe butoe.
49005013	Pie semuya' segeloe mun dah dipanyah ken tampa' si mat nyato nar kejate. Lalu yeng dah nyato kin maksute dah maloe dah.
49005014	Mangko diret ca' negur reng potue: Kam yeng tidor ca' jegoam! Kam yeng mati ca' bengki'am! Sempayo cayo Kristus manyah ke' kam. (Yesaya 60:1)
49005015	Mangko, kamei, diret mat ca' neliti ca' ngenjerumát tingkah laku diret. Nang na' diret idup na' po reng yeng noe tawu mileh, yeng idup semadi ari nyem, pie diret mat ca' panai mileh.
49005016	Diret ca' ngengguno semuya' kelorong tue nyo' diret bekelaku panci, sa'am go dah jemán tue pada' keragam kejeya' mensiyo kin ari kin jat.
49005017	Mangko diret nang na' keriban, na' po reng yeng noe tawu mileh, pie diret ca' jelas tawu ken kemawo' Tuwowe.
49005018	Nang na' diret mabo' tam minúm, go mabo' nyeh ngerarue ngerusa' keidup diret. Pie kebelike diret ca' nyerah diret gei' dikuwaso le' Roh Allah,
49005019	sempayo (des diret begelumo ken betor) diret ngemberansang betor ken nyanyi deri Roh Allah, benso nyanyi pada' lagu Masmur, ken bemayíng berinting bemacam bereno ken pada' alat musik pun nyo' mugi Tuwowe sebulat ati!
49005020	Maksute diret serarat beterimoe kaseh ke' Allah Apa' nyo' semuya' segeloe lem demo Yesus Kristus Tuwowe diret. Jedi mátam.
49005021	Diret mat ca' suyo' tuno' ngehormát siko' ken betore, go diret samo-samo ngehormát tuno' ke' Kristus.
49005022	Jedi ponyoe jum pada' bini ken laki rumahe, go mat Tuwowe diret yeng nyurohe ca' ponyoe.
49005023	Go reng lelaki kepala' binie na' po Kristus kepala' gereja. Mat Kristusam yeng nulong ken ngelinong gereja yeng diangap tuboh direte.
49005024	Mangko na' po gereja tuno' ngehormát Kristus, ponyoe jum bini ca' tuno' ngehormát lakie sebulat atiam.
49005025	Jedi ponyoe jum laki rumah, iyo mat ca' ngaseh jodoe samo jum po Kristus ngaseh gerejae, sampai iyo nyerah direte nyo' gereja nyeh.
49005026	Tuju maksut Kristus kin kei ngembereseh gerejae deri dosoe keedah tunáng yeng dipanei' lem ayie sebolum iyo manu ke' cagar lakie. Pie gereja Yesus nyeh dibereseh ken posan payite, sempayo gereja mat menjedi engku direteam.
49005027	Maksut Yesus diret iyoam yeng nyiyáp gereja nyo' engku direte yeng sempurno, keedah jodo yeng suci yeng noe becacat noe becelo, gei' diperati semuya' segeno gi ken gereja Yesus mat agongam!
49005028	A, jedi reng lelaki mat ca' ponyoe jum. Reng lelaki mat ca' ngaseh jodoe na' po iyo noyu merintu tuboh direteam. Yeng ngaseh jodoe mat ngaseh direteam.
49005029	Mensiyo kin noe koloe iyo risie ken tuboh direte, kebelike tuboh direte nan ditoyu diperintu, keedah Kristus noyu merintu gerejae,
49005030	go semuya' diret mat tuboh Kristus.
49005031	Na' po Hawa nyomie kin dipulah deri isei' tuboh Adam, lalu jie Allah, Nyoam sebape sege' senika' reng lelaki bejodo, iyo ningal ino' apa'e lalu ngumpol ke' jodoe, lalu sidoe mat sederah sedeginam. (Kejedi 2:4)
49005032	Nyoe mat risi'-risi' Allah yeng cukup delam retie, pie ditue ku amie keedah gemar Kristus ken gereja.
49005033	Ja'e pulang ke' laki ken bini tei' yeng ca' dipakai le' diret tue ya'am semuya' lelaki ca' ngaseh binie na' po iyo ngaseh direteam. A, bini ponyoe jum, ca' ngehormát laki rumahe.
49006001	Kam biya' ca' tuno' taalo' ke' reng tuwo kam, go nyoe mat patutam, cuco' ken kemawo' Tuwowe nyo' kam biya'.
49006002	Go jie perentah Sen pun, "Kam biya' ca' menghormát ino' apa' kam." Nyoe perentah yeng paling penting begi kam biya', gei' pun do jenyi Sen yeng bekayi' ken perentah nyoe,
49006003	ya'am mun kam tuno' taalo' si idup kam mat berinas, ken kam panyang umor di deniyo tue.
49006004	A, jedi nyo' kam apa' ana' biya' nyeh nang na' ngajar ana' kam telalu gila', sampai iyo pun nimol kegodie. Pie kebelike ca' noyu merintue secaro kaseh, ken ca' ngajar ngendidike nunoe contoh Tuwowe ken diret.
49006005	A, kam ulun amo ca' tuno' taalo' ke' tuwowe kam di deniyo tue seputeh ati sebeníng derah; ca' ken ati yeng gola' ken ngehormát tuwowe kam, na' po kam tuno' taalo' ke' Kristus.
49006006	-
49006007	Kenaken si kam noe iyo ngat ngelayan mensiyo nyem peh, pie kam mat ngelayan Tuwowe kam di serugo nun. Mangko kam ca' ayah ati ngelayan tuwowe kam ken sebulat ati. Go ulun Kristus kin mementing kemawo' Allah Tuwowe, mangko gewaie ca' serarat panci, noe iyo ngat nongah diperati tuwowe di deniyo tue nyem peh, go mun gewaie ponyoe kin maksute iyo ngat ngaji na' dipugi le' mensiyo nyem.
49006008	Pie kam mat ca' serarat ngelayan secaro panci, go diret kin dah jelas ken semuya' gewai panci yeng dilaku le' sopai pun langko' diupah le' Tuwowe diret di serugo. Sen ngupah semuya' reng yeng ngelayan secaro panci, beyi' reng ulun beyi' reng noe ulun pun.
49006009	Mangko kam yeng tuwowe ulun ponyoe jum, kam ca' panciam ngaji ulun kam. Nang na' ngancam mererenga'e. Go kam kin tawu ken Tuwowe kam ken Tuwowe ulun kam pun mat siko' Allaham di serugo nun. A, Sen pun ngangap kam samoam, beyi' tuwowe beyi' ulun pun, go Sen noe pileh bulu noe beurang beaku.
49006010	A, jedi pemadah pengudah ku potue ne, kamei. Diret ca' serarat gegah kerkaso entam kegegah kebentang kekuwat kekuwaso Tuwowe diret.
49006011	Semuya' alat perang deri Allah ca' disaro' dipakai le' diret, sempayo diret monáng ngelawan semuya' penggudo munsoh diret.
49006012	Go diret noe iyo belawan secaro bebengkorut ken mensiyo yeng bedegin bederah peh, pie diret mat beperang ken semuya' tentara Pengelakar, ya'am pada' semuya' roh jat yeng bepangkat tingie, yeng mat bekuwaso, yeng kejam nyuroh merentah di seruroh deniyo tue yeng sagam tam kejate. Maksute munsoh yeng noe awas ken mato, pie yeng ugas kuwasoam.
49006013	Mangko ca' disaro' tuam semuya' alat perang deri Allah, sempayo diret mat bekuwaso ngelawan di lem perang yeng iroh tue, gei' sempayo diret tetap bediri tega' dah ngerudu perang pun.
49006014	Jedi saro'am pada' beju perang diret, dah nyoe siyap! togap kukoh! Nyo' tali pingang diret ya'am omóng tutor ati pemiker yeng mat. Nyo' kelawue dedo diret ya'am tingkah laku yeng bujor benar.
49006015	Nyo' sepatu diret ya'am agah panci yeng meyie damai.
49006016	Kelawue diret ca' nan dibeyie jum, ya'am kepecayo diret, kei nonga' madam semuya' dema' beapi deri munsoh diret yeng jat.
49006017	Nyo' songko' bosi diret ca' nampan nerimoe keselamát deri Sen. Lalu nyo' kelewang diret ya'am posan payit Allah deri Roh Sen.
49006018	A, samel beperang diret ca' serarat betahan ken serarat nan jego. Lem ati diret nun diret ca' nan serarat bedoa nyem, serarat minta' tulong Sen nyo' semuya' keperelu diret, samel bedoa jum ento' semuya' umát engku Sen.
49006019	A, bedoa jum ento' aku, kamei. Minta' ke' Allah kei Sen ngemborie kato penyamut yeng konoe des aku dipecaro gi, sempayo aku bereni madah agah panci yeng nyomie risi'-risi' Sen ke' sidoe.
49006020	Hale aku diwakel le' Sen nyo' madah agah panci, numo' pun aku dipenjero potue ketegal tam ku madahe. Mangko kam ca' bedoa gei' sempayo aku mat bereni madahe ken penyamut yeng patut.
49006021	-
49006022	Jedi Tikikusam yeng langko' madah ke' kam semuya' segelo ke' hal aku ken koti keada' ku dinun. Gopai ge' go ku ngelantar iyo ke' kam ditue pun sempayo kam tawu agah cerito ku dinun, gei' pun kei iyo ngibor ngemberansang ati kam. Tikikus tei' mat menyadie kekaseh diret yeng mutu melayan Tuwowe diret.
49006023	Salam aku ya'am gei' semuya' menyadie seimán diberekat le' Allah Apa' ken Yesus Kristus Tuwowe diret. Berekat dolat deri Sen ya'am gei' kam nan damai ken kaseh mengaseh, ken togap kukoh kepecayo kam.
49006024	Ku minta' ke' Allah kei pengunyo' pengaseh Sen nyeroto semuya' segeno reng yeng kaseh ken Yesus Kristus Tuwowe diret ken kaseh yeng cum pemuntole.
50001001	Surat tue deri Paulus ken Timotius, ulun amo Yesus Kristus, ke' semuya' engku Allah yeng tekawum ken Yesus Kristus di kota Pilipi, ken ke' pada' pelayan umát ken ketuwo umát ditue.
50001002	Salam damai ken berekat dolat deri Allah Apa' diret ken Yesus Kristus Tuwowe diret.
50001003	Tiyap kali des ku ngaji kam ku besukor beterimoe kaseh ke' Allah ku.
50001004	Ku ayah bikah des ku bedoa nyo' semuya' kam ditue,
50001005	tam diret mat segelumo ken sekoyo sekerejo madah agah panci semeja' deri kememerue kam pecayo sampai ke' ari tue pun.
50001006	Aku pun yakin ken Allah yeng betongai ngenggewai gewai yeng panci lem ati kam pasti melajue sampai Sen nyanto'e dah ari Yesus Kristus detang agei'.
50001007	Mat patutam ati ku tokoh nyoe ngaji semuya' kam pun, go kam nan do lem ati ku, ku cum berudu ngelupo kam. Go numo' pun aku dipenjero potue beyi' pun des aku ngadap pada' munsoh agah panci pie kam tetap segelumoam ken aku; diret samo-samo ngicap pengunyo' pengaseh Sen. A, des aku ngadap munsoh nyeh nyoe kelorong begi aku ento' ku nyamut sidoe, ento' ngembokti ken agah panci tue mat-mátam. Pie biyar ku ngerudu pai-pai pun kam tetap segelumoam ken aku.
50001008	Allaham kei saksi pendukong aku ken ati ku mat rinue ken semuya' kam; kaseh aku nyo' kam mat na' po kaseh Yesus Kristusam.
50001009	Jedi doa ku nyo' kam ya'am sempayo kaseh kam belobeh-lobeh belimpah-limpah, ken sempayo pengentawu yeng mat pun betamah-tamah, ken kam serarat belubang pemiker,
50001010	-
50001011	sempayo kam nan tawu mileh yeng paling panci. Tuju maksute gei' keidup kam yeng bujor benar ibarat ke' buwah din lobat buwahe tam kuwaso Yesus Kristusam, sempayo Allah diagong dipugi! Lalu kam pun beníng, noe becelo, sempayo reng noe tawu ngendudoh ngencelo kam sampai ke' ari Kristus bebeli' agei' kitue.
50001012	Jedi menyadie ku yeng seimán, kiroe kam jelas ken kesensare yeng ku rudu tue noe iyo ngepang-ngepang agah panci peh, pie kebelike agah panci tue kin tesebar!
50001013	Padah ku tesebar tei' go reng kin tawu bisam ken aku di penjero nun tam aku madah agah panci. Lalu kin ari kin tesebar, deri semuya' reng di istana rajo pun sampai ke' pada' reng layin jum yeng ningoe.
50001014	A, ge'em kebenya'e menyadie diret lem Tuwowe pun mansang togap kukoh kepecayoe entam sidoe merati aku bereni (madah agah panci) sampai dipenjero potue pun. Lalu sidoe pun kin bereni-bereni madah posan payit Allah, cum itonge gola'.
50001015	-
50001016	Mat die ke' hal reng yeng madah agah panci tue mat noe samo tujue. Separo reng si mat madah agah panci go na' ngenggewai yeng mat, tam kaseh, go sidoe pun tawu ken aku dipenjero tue go Allaham yeng nentue, nyo' kelorong kei ku nyamut munsoh agah panci. Pie do jum reng yeng madah agah ke' hal Kristus tam isin dengki nyem; sidoe na' dipugi betore.
50001017	Sidoe noe sebulat ati peh, pie sebujor madah posan payit Kristus sempayo umát sidoe betamah benya'. Go kaji sidoe nun mun gewai sidoe berasel, aku di lem penjero nun betamah sensare pemiker ku! Pie aku si noe!
50001018	Ma'pusam. Yeng penting agah panci ke' hal Kristus mat ca' dipadah koti-ti pun, beyi' ngelalu reng yeng madahe secaro belot, beyi' ngelalu reng yeng madahe secaro bujor benar pun. Yeng penting go posan payit Kristus manseh ca' nan dipadah. Dinyoam ku ayah bikah. Malah ken paie ku langko' tetap ngeresudu' ayah bikah nyem.
50001019	Go aku pun tawu ken semuya' tue kepe- panyange Sen ngatore nyo' nulong aku, tam kam nan bedoa ge'em, ken Roh Yesus Kristus pun nan nulong aku ge'em.
50001020	Ku tarah ke' ayah ngaji ari-ari yeng di adap ku. Aku mat yakin ke' hal arap ku, sikit pun cum itong ku kererawoe, kebelike aku serarat bereni nyem. Maksute na' po selomoam, pai tel agei' tengkalo tue pun Kristusam yeng diagong dipugi lem gewai ulah bedan beko ku, beyi' idup, beyi' mati pun.
50001021	Tuju idup ku si mat Kristusam, mangko kemati pun mat untong sal ge' Kristus Yesus yeng diagong.
50001022	Kira' pun diret yeng nguruse aku manseh noe tawu na' mileh yeng nai, idupei, matiei. Mun gei' idup di deniyo tue si gewai ulah ku pun pasti berasel.
50001023	Konai aku na' mileh, idup ken mati, go aku mat uka' akang. Ati ku mat ingín ningal deniyo tue kei ku diyam ken Kristus dinun, go nyoe yeng paling panciam, cum melebehe.
50001024	Pie mun ku ngaji kam si ku yakin manseh penting aku ca' renán di deniyo tue lo'e nyo' ku nulong kam.
50001025	Mangko ku tawu ken aku tetap renán regan ken semuya' kam ditue, sempayo kam tetap maju ken ayah bikah tam kepecayo kam.
50001026	Jedi maksute dah aku bebeli' detang agei' ke' kam ditue gi kin betamah-tamah bahan kam nyo' madah keagong Yesus Kristus, tam gewai Yesus Kristus ngelalu aku.
50001027	Pie biyar koti-ti pun aku, begi kam yeng seli empue serugo si kam manseh ca' idup yeng patut begi diret yeng dah nerimoe agah panci deri Kristus. Go mun keidup kam tokoh nyoe, biyar aku betomu muko ken kam atau pun aku ngat ningo agah berito kam nyem pie aku tetap yakin ken kam mat togap kukoh, mat seati sepiker, mat seiyo sekato belelah bejoreh nyo' madah agah panci ke' hal kepecayo diret.
50001028	Kam ca' nan bereni, nang na' gola' sikit pun des kam diserang munsoh. Go mun kam bereni ponyoe si nyoe mat ngembokti ke' reng yeng nyensare kam ken sidoe mat langko' dipunah ranah, pie kam mat langko' ditulong diselamát le' diret Allaham.
50001029	-
50001030	Kam kin dah merati aku seolah-olah beperang, diserang le' munsoh. Tue pun manseh kam ningo agah aku gei' beperang betempor. Ponyoe jum tue kam pun dah ngerubut beperang betempor jum. Go diret mat diborie pengunyo' pengaseh Sen pun noe iyo engkas nyo' diret pecayo nyem peh, pie diborie jum kelorong nyo' diret ngerudu kesensare tam diret pecayo ken Kristus Yesus.
50002001	-
50002002	Kam menyadie ku yeng seimán: ku si serarat ayah bikah ngaji kam. Aku pun betamah ayah bikah mun kam samo serukui, samo-samo kaseh siko' ken betore, seati sepikeram nuju ke' tuju yeng samo. Aku ngemberansang kam tokoh nyoe go diret mat tekawum lem Kristus. Mat kaseh iyoam yeng ngendorong diret ca' idup ponyoe. Ge'em tam semuya' diret begelumo ken Roh Sen yeng siko'am, ken ati diret mat kaseham ken betor; mangko mat patutam diret idup samo serukui.
50002003	Nang na' diret mementing keingín diret nyem, nang na' diret ingín dihormát dipugi reng, pie kebelike diret ca' secaro renah ati mementing ngehormát betor.
50002004	Nang na' diret ngat ngaji kepenting keperelu diret nyem, pie tiyap diret ca' ngaji kepenting keperelu betor jum.
50002005	Pusat pemiker diret mat ca' nunoe contoh teladan Yesus Kristusam.
50002006	Go Yesus deri asal muloe pun mat Allah tei'am. Pie sama' pun iyo bepangkat tingie samoam ken Allah pie pangkate nyeh, ibarat ke' jolu din, reloe iyo nopa'e, noe dididahe peh.*
50002007	Malah ken paie pangkate ken keagonge ditingale nyem, go iyo mat menjedi ulun, serupo ken mensiyo.
50002008	Dah menjedi mensiyo pun iyo manseh merenah direte, na'e tuno' taalo' ke' Allah sampai mati, malah ken paie sampai relo mati di salip pun.*
50002009	Mangko Allah pun ngangkat Yesus ke' pangkat yeng rajo tingie, diborie Sen kuwaso, diborie Sen demo yeng ugas agong deri semuya' kuwaso yeng layin pun.
50002010	Maksut Sen sempayo semuya' segeno beyi' di serugo beyi' di deniyo beyi' yeng di beroh deniyo tue pun, pie semuya'-muya'e ca' nungkup nyomah ke' Yesusam,
50002011	ken semuya' segenoe ca' ngangkue ken Yesus Kristusam mat Tuwowe, sempayo Allah Apa' diagong!
50002012	-
50002013	Mangko kaban kekaseh ku: na' po Yesus relo tuno' taalo', ponyoe jum kam. Semalang ke' des aku gei' do ditue ken kam ge'e, kam nan tuno' taalo', sa'am go aku dah cum ditue, mat kepala' penting kam manseh ca' tetap tuno' taalo' ke' Sen. Allah si tetap bekoyo bekerejo lem ati semuya' kam sempayo kam mat ingín ken mampu ngenggewai semuya' kemawo' Sen yeng panci. Mangko kam pun ca' serarat belelah bejoreh ken ati yeng tuno' taalo' tam gola' ken Sen, sempayo penulong penyelamát deri Sen mat berasel lem pengidup kam.
50002014	Lem sipat gewai diret nang na' diret ngupat begunau, nang na' diret betengkar betingkis,
50002015	sempayo diret idup po ana' Allah yeng noe becelo, seputeh ati sebeníng derah, gei' cum reng yeng mampu nokan ngendudoh diret. Ku minta' ke' Allah gei' kam mat idup ponyoam, numo' pun pada' reng yeng selapis ken diret jemán tue nan jat nan belot nyem. Go diret keedah bintang yeng pegemirap di langi' nun des malam,
50002016	go diret mat nganyoe ken madah posan payit Sen yeng borie idup. Mangko aku pun do modal ku to' ku beiyap bebungah dah ari Kristus bebeli' ke' deniyo tue gi. Ku noe ku kererawoe peh. Go saki' joreh tulang poloh aku mat berasel, mun keidup kam tokoh nyoe. Ibarat ke' beselumoe din gewai ku mat noe siyo-siyo.
50002017	Malah ken paie biyar aku tue sampai dibunoh reng pun pie aku manseh ayah bikaham. Go kam pun ayah bikah kam meyie pesaling kam ke' Allah, ya'am kepecayo kam yeng togap kukoh. Mangko mun aku dipulah reng keedah pesaling ayie angur yeng dicurah dipungah* kei namah pesaling kam pun aku manseh beayah bikah samo-samo ken kam,
50002018	mangko kam pun ca' beayah bikah beroto ken aku biyar aku sampai mati pun.
50002019	Ja'e nyoe si noe iyo jolu yeng pasti langko' tejedi peh. Aku si mun cuco' ken kona' kemawo' Yesus Tuwowe diret anang aku noe dam lamat na' ngutus Timotius kei ngulang kam ditue. Maksute mun iyo dah pulang ke' aku agei' si aku pun teibor ningo gesah berito deri kam.
50002020	Sungoh pun kaban layin benya' pie ngat Timotiusam yeng seati sepiker ken aku, yeng mat sebulat ati nan ngaji mementing semuya' keperelu kam.
50002021	Semuya' sidoe layin si mementing keperelu direte nyem, noe iyo mementing gewai Yesus Kristus peh.
50002022	Pie Timotius si dah diuji dah, dah nyato dah ken iyo mat mutu, mat tawu diarap, go iyo pun mat daham jum melayan beroto ken aku nyo' madah agah panci, na' po ana' ken apa'. Kam pun dah tawu dah ke' hal nyoe.
50002023	Jedi mátam. Mun aku dah tawu ken koti kesuntonge ken aku dinun si aku langko' na' ngutus Timotius kei ngulang kam.
50002024	A, aku pun arap ken Tuwowe ku, kaji ku noe dam lamat aku na' kitue jum.
50002025	Ja'e dah ku itong-itong mat penting jum aku ca' nyuroh Epaproditus kei bebeli' pulang ke' kam. Kam si mat ngutus iyo kinun nyo' nulong aku di lem kecangong ku tue. Aku pun ngangap iyo menyadie ku yeng seimán, penulong ku yeng beroto beperang betempor ken aku dinun.
50002026	Pie engo ku tue iyo mat ca' pulang ke' kam; terutamoe go iyo mat dah rinue dah ken kam. Pengenduwoe go iyo susah kalut ngaji kam ditue tam kam dah ningo berito ke' hal iyo saki' mie.
50002027	Nyoe si mátam, iyo mat saki' uyoh mie, mat tingal penyawo di dedo dam. Mun iyo mat sampai mati si ati aku mat susah betamah susah. Pie sekurang iyo ditulong dikaseh Allah aku pun mat ditulong dikaseh le' Sen, mangko ati ku noam susah betamah susah.
50002028	Mangko kaji ku lebeh panci aku nyuroh Epaproditus nyeh copat bebeli' pulang ke' kam, gei' kam pun ayah bikah, tenáng ati mun betomu muko ken iyo, lalu aku pun noam susah ngaji kam ditue.
50002029	Kam mat ca' besukor ke' Tuwowe, ca' sebulat ati beayah bikah nerimoe nyamut iyo. Reng tokoh nyoe mat patut dihormát diret,
50002030	go iyo nyoma' na' mati pun entam iyo mementing tugase melayan Kristus. Iyo mat relo nyerah penyawoe ento' meyie pada' jolu yeng disumang kam gei' noe belang penyumang kam ke' aku. Jedi tue ku mat nyuroh iyo bebeli' pulang ke' kam.
50003001	Jedi mátam te', menyadie ku yeng seimán. Diret mat ca' beayah bikah mugi Tuwowe! Ku si noe sorot ku beulang-ulang ngulang yeng dah ku tulis ke' kam mie; a, begi kam pun jolu yeng ku ulang mat kei penogap pelinong kam.
50003002	Awas beh, kam! Nang na' rapat ken sidoe yeng ca'-ca'e ngelayan Allah, pie gewai ulahe mat jat nar. Padah ku keedah "asue" yeng na' ngeridang nyem, go jie sidoe diret ca' nukong kuli' diret kei diret diterimoe le' Allah.
50003003	Jie sidoe si sunát, pie noe iyo sunát yeng mat peh, go ngat di tuboh nyem. Reng yeng disunát secaro yeng mat si ya'am diret yeng nyomah* ke' Allah ngelalu Roh Sen, diret yeng mugi keagong Yesus Kristus, diret yeng sikit pun cum arap ken gewai ulah diret. Nyoam maksut sunát yeng mat.
50003004	Kira' aku na' arap ken kepanci diret ku secaro mensiyo si aku manseh lobeh deri sopai pun; reng layin mat kalah mun dibening ken aku.
50003005	Go aku disunát pun pas umor lapan ari cuco' ken perentah Allah. Ku keturun deri benso Benyamin, buboh ampeh Israel; aku mat pasa' pagoh reng Ibraniam. Mun ke' hal ukum Musa si aku paling patoh, go aku deri kelompok Parisi,
50003006	malah ken paie ku sampai nyensare gereja Kristus mie entam paling patoh ke' ukum agama diret ku. A, mun na' ngukor kepanci ku ken ukum Musa si aku mat cum celo ku.
50003007	Ja'e semuya' jolu nyoe yeng nyomie ku angap untong pie dah ku ngitong-itonge perati ku mat jolu yeng ngerugi ku nyem, mangko arap ku yeng nyoe mat ku tingal sempayo aku arap ken Yesus Kristus bangam.
50003008	Malah ken paie sikit pun cum jolu yeng ku ngangape untong begi aku; semuya'- muya'e dah ku itong-itong mat ngerugi ku nyem, go aku ingín na' buleh jolu yeng paling berogo, ya'am ingín na' tekenal ken Yesus Kristus Tuwowe ku nyem. Entam ku ngaji iyo mangko pada' semuya' kepenting layin ku angap ampas uras nyem* kei aku mat buleh yeng paling untong, ya'am Kristus
50003009	sempayo aku diitong tekawum lem Kristus. Maksut tekawum lem iyo ya'am aku diputus Allah bujor benar entam pecayo ken Kristus nyem; nyoe pengunyo' Allah yeng aku buleh caro pecayo nyem. Ku ngei' ku dah belelah bejoreh gei' diputus Sen bujor benar tam taát ke' ukum Musa!
50003010	Pie pusat pemiker ku aku ingín na' tekenal ken Kristus nyem: ku na' idup ken kuwaso iyo, go iyo dah bengki' idup agei'am dah. Aku na' begelumo ken iyo sampai ngerudu kesensare pun na' po iyo, sempayo aku menjedi serupoam ken iyo, go iyo relo ningal semuya' kepenting direte sampai mati pun.
50003011	Go koti-ti pun begi aku yeng pentinge dah ku mati aku disuroh Sen bengki' idup agei' na' po Kristusam.
50003012	Ku si go bolum jejak ke' tuju ku; ku mat bolum dipulah Sen sempurno. Pie ibarat beselumoe din nyoam yeng nan dikejar le' aku, kei aku buleh piyala nyoe. Go nyoam tuju maksut Yesus Kristus des iyo nulong nyelamát aku!
50003013	Ku si noe ngangap ken aku dah buleh piyala nyoe peh, menyadie ku yeng seimánei. Pie tuju aku ngat sutie nyoam. Mangko hal-hal yeng dah ku lalu di belekang ku nyeh noe ku ngajie kaliam, keedah reng yeng beselumoe; aku bekaseh betoleh nuju ke' yeng di adap nyem,
50003014	ngejar ke' geris pengudah, sempayo aku mat buleh piyala deri Sen. Go Allah ngunang ngamie diret ke' serugo ngelalu Yesus Kristus pun kei buleh piyala nyoe!
50003015	A, semuya' diret yeng dah dewasa pemiker si kiroe ponyoe bisam ati pemiker diret, po ati aku po ati kam. Ja'e gola' do yeng layin pemikere lem hal tue* si nyoe pun langko' dijelas le' Allah ke' kam.
50003016	Pie yeng penting si yeng dah tawu mat ca' dilaku diret.
50003017	Pada' menyadie ku yeng seimán, ku minta' ke' Allah kei kam mat idup samo serukui na' po contoh keidup aku. Pantauam sopai di antaro kam yeng idup nunoe contoh gewai kami, lalu reng nyoam yeng ca' ditunoe kam.
50003018	Pie beyi'-beyi'am kam, go do jum reng yeng noe na' po kami. Kenaken si dah erat dah ku madah ke' kam ke' hal reng tokoh nyoe, pie tue sampai turun tangis ku ngulang madahe agei' ke' kam, go mat do benya' munsoh pengajar ke' hal Kristus mati disalip.
50003019	Pie pengabise si sidoe die yeng punah ranaham. Sidoe beallah ke' porute nyem*. Sidoe mugi keragam kejeya'e yeng sepatute sidoe ca' rasoe ngajie pun. Ati pemiker sidoe dipusate ke' jolu di deniyo tue nyem.
50003020	Pie diret si seli empue serugo! Lalu ati diret pun mat rinue nantie kedetang Penulong diret yeng langko' detang agei' deri nunam, ya'am Yesus Kristus Tuwowe diret.
50003021	Mat iyoam yeng langko' ngubah tuboh diret tue yeng noe tan yeng tawu buro' sempayo menjedi na' po tuboh iyo yeng agong! Go iyoam yeng bekuwaso nyuroh semuya' segeloe pun ca' tuno' taalo' ke' iyo!
50004001	Mangko diret mat ca' togap kukoh ngaji arap ken Tuwowe diret, menyadie ku yeng seimánei. Aku paling rinue ken kam; ati ku paling kaseh ken kam, pada' menyadie kekaseh kuei. Kam keedah piyala ku; ku nan ayah bikah ngaji kam.
50004002	Jedi tue ku nulis sikit ke' Euodia ken Sintike.* Ku muhúnam ke' kam duwo sempayo kam samo serukui, go kam kin segelumoam lem Tuwowe diret.
50004003	A, ken kau Sunsugos, kaban kerabat ku yeng mutu, ku minta' kei kau nulong ngendamai sidoe duwo nyeh. Go sidoe mat bekaseh betoleh madah agah panci beroto ken aku mie, na' po Klemen jum, ken pada' reng layin yeng sepelayan ken aku. Demo pada' semuya' sidoe pun dah ditulis dah di lem Buko' Catat Demo Reng Idup.
50004004	Ku minta' ke' Allah kei kam serarat ayah bikah tam segelumo ken Tuwowe! Tue ku ngulange agei'am: ca' ayah bikaham, kamei!
50004005	Kiroe semuya' reng layin pun merati ken ati kam mat suyo' sabar. Go noe dam lamat Tuwowe diret langko' detang!
50004006	Mangko nang na' ngorie ke' hal pai-pai pun, pie sal ge' ngerudu pai-pai pun diret ca' serarat bedoa ke' Allah, madah keingín diret, ken minta' tulong Sen samel besukor beterimoe kaseh ke' Sen.
50004007	Mun ponyoe gewai diret mangko ati pemiker diret langko' dijego dilinong le' Allah kei diret tenáng amán tam diret arap ken Yesus Kristus. Go tenáng amán yeng deri Sen mat ngelampau pengaji pemiker diret.*
50004008	Jedi mátam, menyadie ku yeng seimánei. Semuya' pemiker diret ca' bepusat ke' hal-hal* yeng mat, yeng patut dipugi, yeng bujor benar, yeng suci bereseh, yeng panci, yeng dihormát reng. Maksute ngat hal yeng paling panci yeng patut dipugi yeng ca' nan dikaji ditoyu di lem ati diret.
50004009	Yeng kam dah terimoe ken yeng kam dah belajar deri aku mie deri omóng tutor ku sampai ke' gewai ulah ku, nyoam yeng ca' ditunoe digewai le' kam. Mangko Allah bungkong damai pun ngiring nyeroto kam.
50004010	Aku mat beayah bikah besukor beterimoe kaseh ke' Tuwowe diret, go tue pun poe dah timu agei'am keingín kam na' nulong aku. Melamat tue pun noe go kam ngelupo aku peh, pie go kelorong kam mat cum.
50004011	Biyar pun umpamoe do kekurang kemalang ku pi aku noe ku begunau peh ken kam; go aku dah belajar biyar pun koti-ti keada' lem keidup ku, ati ku mat sabasam.
50004012	Aku koloe jum idup saki' joreh, koloe jum idup nyamán senáng; ku koloe makan konyáng, koloe jum belelapar porut; ku koloe ngerudu idup bekekurang, koloe jum ngerudu idup belelobeh. Pie biyar dinai-nai pun biyar koti-ti pun keada' aku mat tuam pengalam ku: ya'am
50004013	aku semuya' uleh semuya' mampu tam kuwaso Kristusam.
50004014	Pie pulang ke' pengunyo' kam ke' aku si noe ku ngeremehe peh, mat panci nar kam na' nulong aku, mat seangki' seberangko ken aku lem kesensare ku tue.
50004015	Sa'am go terip tue, ketiko nyoe mie pun ngat kam Pilipiam yeng seangki' seberangko nulong aku, ketiko ku ningal propinsi Makedonia tue des kam kememerue ningo agah panci mie. Kam kin dah tawu dah ke' hal nyoe. Gereja layin si do jum yeng nerimoe agah panci deri aku, pi cum yeng ca'e ngembeyar utange ke' aku cuwali kam Pilipi ketiko nyoe mie.
50004016	A, ketiko aku di Tesalonika mie pun ponyoe jum, manseh kamam yeng beulang kali ngirum sumang kei nulong des do keperelu ku.
50004017	Kebosai ati ku si noe go ku minta' sumang deri kam peh, pie kebelike aku ingín gei' kam die yeng untong, sempayo upah kam di serugo betamah-tamah!
50004018	Jedi mátam. Aku pun dah nerimoe sumang deri kam; ibarat ke' utang din dah lunas dah utang kam ken aku, malah ken paie mat belobeh-lobeh jolu yeng dikirum kam. Mat cum kekurang ku, do dah semuya' yeng ku perelu tam ku dah nerimoe pada' sumang pengunyo' kam yeng kam kirum ken Epaproditus. Pengunyo' deri kam nyeh keedah pesaling yeng arumam, pengunyo' kam ke' Allah yeng ayah Sen nerimoe.
50004019	Mangko Allah die yeng langko' nyukup sipat keperelu kam seukor kekayo kesugeh Sen yeng agong ngelalu Kristus Yesus.
50004020	Kiroe semuya' segenoe mat ngagong ngehormát Allah Apa' diret seora'-ora'eam. Amin
50004021	Salam kami ke' pada' engku Allah ditue yeng tekawum lem Kristus Yesus. Salam jum deri pada' menyadie yeng seimán ken aku dinun.
50004022	Pada' engku Allah dinun terutamoe sidoe di istana rajo Kaisar ngirum salame jum ke' kam ditue.
50004023	Kami minta' ke' Allah kei pengunyo' pengaseh deri Yesus Kristus Tuwowe diret nan nyeroto roh kam.
51001001	Surat tue deri Paulus, pelantar posan Yesus Kristus cuco' ken kemawo' Allah, ken deri Timotius, menyadie diret lem Kristus.
51001002	Ke' umát engku Allah di kota Kolose, ya'am pada' menyadie seimán yeng patoh ken Kristus. Salam damai ken berekat dolat deri Allah Apa' diret.
51001003	Des kami ngendoa kam, kami nan serarat besukor beterimoe kaseh ke' Allah, Apa' Yesus Kristus Tuwowe diret,
51001004	go kami pun dah ningo ke' hal kam dah pecayo ken Yesus Kristus. Ge'em kami dah ningo jum ken kam mat kaseh ken pada' umát engku Allah.
51001005	A, bungkong kepecayo ken kaseh kam pun go kam dah do arap kam, reto beno yeng tan yeng dikumpol nyo' kam di serugo nun. Kam jelas ke' hal arap kam go kam dah ningo posan payit Sen yeng mat, ya'am agah panci
51001006	-
51001007	yeng dah detang ke' kam. Reng yeng madahe ke' kam nyomie kin Epapras, pesuroh kekaseh Allah yeng seangki' seberangko ken kami. Iyo mat mutu melayan Kristus. Jedi iyo mie mat diwakel le' kami nyo' iyo madah agah panci ke' kam, agah yeng mat yeng benar ke' hal pengunyo' pengaseh Allah. Dah kam ningoe ken kam jelas nar ken maksute mie mangko kam pun tetap mansang ken bebuwah. Nan serarat ponyoam asel agah panci dinai-nai pun di deniyo tue.
51001008	Jedi mat Epapras tuam yeng madah ke' kami ke' hal kaseh kam yeng bungkonge deri Roh Sénam, mangko kami mat besukor beterimoe kaseh ke' Sen!
51001009	Semeja' deri kami ningo berito panci ke' hal kam nyeh kami mat noe luput nan bedoa jum nyo' kam. Kami nan minta' ke' Sen gei' sempayo kam serarat nan tawu semuya' kemawo' Sen, ya'am gei' kam serarat nan jelas tawu ken nan panai mileh yeng mat, go kam ningo Roh Sen yeng ngendiyam kam.
51001010	Go mun ponyoe kin keidup kam berinas, gewai ulah kam nan panci keedah kayu yeng bebuwah lobat, ken kam pun kin ari kin tekenal ken Sen. Tuju maksute sempayo kam nan serarat nyenáng ati Sen, na' po yeng patut nyo' diret yeng dah menjedi engku Tuwowe diret.
51001011	Kami nan bedoa jum minta' sempayo kam kin ari kin kuwat ken kuwaso Sen yeng rajo agong yeng cum melobehe, gei' kam mampu serarat beayah bikah, mampu sabar, ken mampu ngetat des disensare koti-ti pun.
51001012	Kami minta' ke' Sen gei' kam besukor beterimoe kaseh ke' Apa' diret, go mat Sénam yeng borie hak ke' kam gei' kam konoe begi jum pada' reto beno jento keraja' Sen. Pada' reto beno Sen nyeh dilileh Sen ke' pada' umát engku Sen yeng dah diyam di tampa'.
51001013	Go mat Sénam yeng ngelopas diret deri kuwaso sagam ken nyuroh diret berajo ke' Ana' Kekaseh Sen.
51001014	Mat tam gewai Ana' Sénam diret ditobus, doso diret mat dielon. Mat patutam diret nan besukor beterimoe kaseh ke' Sen.
51001015	Jedi ke' hal Ana' Sen nyeh mat iyoam unáne yeng kei ngenyato ke' diret Allah yeng noe awas le' sopai pun. Iyoam yeng nan do sebolum semuya' segeloe*, yeng behak nguwaso semuya' jolu yeng dipulah Sen.
51001016	Go semuya' jolu yeng diado pun asale diado le' Ana' Sen, beyi' jolu di serugo, beyi' jolu di deniyo; beyi' jolu yeng diketawu reng, beyi' pun jolu yeng noe diketawu reng; beyi' pada' melekat yeng bekuwaso beyi' pun pada' rajo ken pada' pemerentah, ken sopai-sopai pun yeng bedemo yeng bekuwaso, pie semuya'-muya'e diado le' Ana' Sen ento' diret iyoam!
51001017	Ngat Ana' Sénam yeng dah do bolum pai-pai pun diado nyomie. Malah ken paie mat Ana' Sen yeng nahán ngator semuya' jolu yeng do nyeh gei' tetap do, sempayo noe punah ranah.
51001018	Mat Ana' Sénam yeng kepala' deri seruroh tubohe, ya'am gerejae. Iyoam bungkong idup deri gerejae. Iyo Pengulu pada' reng yeng bengki' idup agei'. Maksute sempayo mat Ana' Sénam yeng paling tekemuko deri semuya'-muya'e.
51001019	Go Allah mat ayah Sen mutuse ken semuya' kesempurno Sen yeng gonáp nyeh mat ca' do jum di Ana' Sen: po Apa' po Ana'.
51001020	Ge'em Allaham yeng mutuse ken semuya' segeloe di deniyo tue beyi' pun di serugo didamai agei' ken Sen ngelalu Ana' Sénam, ya'am tam derah Ana' Sen yeng mati di salip, gei' semuya' segeloe mampu bekaban begelumo agei'am ken Sen.
51001021	A, benso kam. Kam nyomie kin bepencar ken Allah, mat bemunsoh ken Sen, tam ati pemiker ken gewai ulah kam yeng jat.
51001022	Numo' pun ponyoe pie tue kam dah didamai ken Sen le' diret Sénam, ngelalu Ana' Sen yeng betuboh bedegin bederah lalu matiam. Tuju maksut Sen sempayo kam mat suci bereseh noe becacat noe becelo, gei' reng noe mampu ngendudoh kam des kam dibeyie ngadap Sen gi.
51001023	Pie kam si tentu ca' mutu serarat pecayo, ca' togap kukoh, nang na' tumang aming, nang na' begenset begenser deri arap kam yeng kam ningo lem agah panci mie. Go mat agah panci tuam yeng dipadah ke' semuya' segeno dinai-nai pun. Aku Paulus tue pun menjedi pelayan nyo' ku madah agah panci tue. Mangko nang na' kam begenset begenser deri nyoe.
51001024	Kenaken si kesensare yeng ku rudu tengkalo tue pun keuntonge nyo' kamam to'. Pie aku si ayah bikaham lem kesensare ku tue! Go Kristus mat netape mie ken aku mat ca' ngerudu kesensare* nyo' tuboh iyo, ya'am gerejae--maksute kin ngawum kam jum. Mangko aku lem tuboh ku tue gei' nyanto' kemalang kesensare nyoam.
51001025	Go aku kin mat menjedi pelayan gereja Kristus, cuco' ken tugas ku deri Allaham. Tugas ku deri Sen si nyo' ku madah semuya'-muya' posan payit Sen ke' kam reng noe Yahudi.
51001026	Gei' nyomie si posan payit Sen tue gei' risi'-risi' Sénam, ditapo' Sen deri semuya' mensiyo turun temurun deri asal nyomiam. Pie tue si Sen dah madah risi'-risi' Sen ke' pada' engku Sen!
51001027	Mat ke' pada' engku Sen tengkalo tuam Sen mutuse na' madah risi'-risi' Sen yeng rajo agong, keedah reto beno yeng paling berogo, gei' semuya' benso mensiyo tawue. Jedi risi'-risi' Sen tei' ya'am Kristus ngendiyam diret! Mangko diret mat yakin ken diret pun langko' diagong gi!
51001028	Mat Kristus nyoam yeng kami padah ke' sopai-sopai pun. Kami makai semuya' kemampu kepanai deri Sen nyo' kami ngajar ken ngingát ngemberansang sopai-sopai pun, sempayo sopai-sopai pun yeng tekawum lem Kristus mat cum kekurang kemalange dah ngadap Sen gi.
51001029	Nyoam go aku mat bekaseh betoleh tam kuwaso Kristus yeng bekoyo bekerejo sekuwat-kuwate lem aku.
51002001	A, kona' ati ku gei' kam mat tawu ken gewai ku belelah bejoreh beabis-abisam nyo' semuya' kam yeng noe koloe betomu besemuko ken aku, beyi' kam, beyi' sidoe di Laodikia, beyi' pada' reng pecayo yeng layin pun yeng noe koloe betomu besemuko ken aku. Ku mat belelah bejoreh beabis-abisam nyo' kam.
51002002	Tuju maksut ku sempayo ati pemiker kam teberansang, gei' kam mat seati sepikeram tam kaseh mengaseh. Ge'em tuju maksut ku gei' kam kayo rayoam secaro roh, jelas tawu tejempat ken risi'-risi' Allah, ya'am Kristus!
51002003	Go ngat Kristusam yeng tawu nulong diret kei diret serarat panai mileh, ken kei diret jelas tawu semuya' segeloe. Nyoe kin reto beno yeng paling berogo.
51002004	(Mat penting diret jelas ken diret mat kayo rayo secaro roh, mat cum kekurang kemalang diret yeng tekawum ken Kristus.) Ngopai ge' go ku madahe ke' kam pun sempayo kam noe konoe tipu le' bujo' rayu reng, yeng ngajar yeng salah.
51002005	Go sungoh pun jewoh di mato pie soma' di ati. Ati pemiker ku nan serarat di kamam; paling ayah bikah ku go kam mat seati sepiker ken togap kukoh pecayo ken Kristus.
51002006	Jedi mátam. Entam diret dah nerimoe Yesus Kristus Tuwowe mangko keidup diret pun ca' yeng patut begi reng yeng tekawum ken iyo.
51002007	Go bungkong idup diret mat iyoam, mangko semuya' keidup diret mat ca' bepusat ke' iyo, ca' togap kukoh dinyoam. Diret ca' serarat yakin ken semuya' pengajar yeng mat yeng dah diajar ke' diret, ken diret ca' nan serarat besukor beterimoe kaseh ke' Sen.
51002008	Awas beh kam! Nang na' sampai diret dikotoh dipeulun le' sopai pun yeng ngajar pada' palsapat, ya'am kengkarang pengajar mensiyo yeng ampoe buwau. Go pengajar tokoh nyoe kengkarang pemiker keturun deri mensiyo nyem, mat pada' pelator perentah ke' hal gewai ulah nyem, noe nunoe pengajar Kristus peh.
51002009	-
51002010	Ento' pai na' ningo sidoe? Diret dah do dah Kristus! Sedang semuya' kesempurno Allah do di lem Kristus, yeng menjedi mensiyo yeng betuboh. Iyo mat lebeh bekuwaso deri semuya' segeno yeng merentah dinai-nai pun. Maksute diret pun cum kekurang kemalang jum, go diret tekawum ken iyo.
51002011	A, misale gola' jie reng gei' do kekurang kemalang diret go diret noe disunát. Pie diret yeng tekawum lem Kristus mat disunát caro yeng mat. Sunát diret si noe iyo pempulah mensiyo yeng nukong tuboh peh, pie dipulah le' Kristus yeng muwáng kaliam kuwaso pada' keingín jat di lem tuboh diret.
51002012	Go des diret disolam* kin maksute diret mati beroto ken Yesus! Dipasar beroto ken Yesus! Lalu bengki' idup agei' pun beroto ken Yesus, entam diret pecayo ken kuwaso Allah yeng ngembengki' Yesus deri kemati. Diret mat lopasam deri kuwaso pada' keingín jat. Nyoe sunát yeng mat. Mat cum kekurang kemalang diret!
51002013	Teruhale kam nyomie mat bekuwa' ken Allah; secaro roh si mat matiam tam ngelangar ngelango' kemawo' Sen. Gei' nyomie si kam mat noe engku Allah tam kam tuno' ke' semuya' keingín tuboh yeng jat*. Pie numo' pun ponyoe Allah manseh nyuroh kam idup beroto ken Kristus! Nyuroh diret dah idup pun go Sen dah ngelon semuya' pelangar diret.
51002014	Diret mat berutang ke' Sen nyomie, go diret noe mampu tuno' taalo' ke' pada' ukum perentah Sen. Utang nyoe keedah munsoh diret go nyoe jelas madah semuya' pelangar diret. Nyoam yeng nyapat diret ken Allah mie. Pie nyoe mat dah diapus Sen dah! Mat dipelosi Sen dah des Yesus mati di salip; daptar utang diret seolah-olah dipaku Sen jum ke' salip.
51002015	Ngelalu gewai Yesus di salip nyeh mat Allaham yeng monáng; pada' roh ken pada' melekat yeng bepangkat yeng bekuwaso si mat kalaham. Malah ken paie mat dikererawoe Sen di adap semuya' segenoe! Gewai Sen nyo' diret mat cum kekurang kemalange.
51002016	Mangko kamei, nang na' kam menduli sopai pun yeng na' medo nyacue kam tam kam noe tunoe beboe ke' pada' pelator perentah deri nyomie, benso jolu disego, benso jolu diinsup, a, ken pada' ari raya agama benso pesta bulan timu ken ari berenti kerejo opai.
51002017	Semuya' jolu ke' deng nyoe mat kemoyang jolu yeng ketiko nyoe mie gei' langko' tejedi; pie tue unáne dah do dah. Unáne mat Kristusam. A, mun dah do unáne ento' pai agei' na' makai kemoyange?
51002018	Ge'em kam nang na' menduli sopai-sopai pun yeng nyalah kam go kam noe nyomah ke' melekat, misale, atau pun go kam noe puro-puro merenah diret kam na' po iyo, jie. Sidoe si ngangap direte behak bekuwaso entam pada' sensoname. Pie reng tokoh nyoe mat reng berakaham; nyurohe sampai tokoh nyoe pun tam ati pemikere ngaji keingín tubohe nyem.
51002019	Sidoe dah mutus ubonge ken Kristus, kepala' gereja. Teruhal tuboh Kristus kin bebungkong bisam ke' kepaloe. Masing-masing begie likat melikat ke' betore pie bebungkong ke' Kristus, kepaloe. Keidup deri bungkonge pun mat ngaler ke' seruroh tuboh, mangko tuboh nyoe tetap mansang cuco' ken kemawo' Allah. Pie sidoe si dah noam bebungkong ke' Kristus. Mangko kam nang na' menduli sidoe.
51002020	Menyadie ku yeng seimán: diret kin dah mati beroto ken Kristus, mangko diret dah lopas dah deri pada' pelator perentah ke' hal gewai ulah nyeh (na' po reng yeng dah mati dah lopas deri ukum adat). Jedi mun ponyoe gopai go kam manseh na' tunoe beboe ke' pada' pelator perentah deniyo tue?
51002021	Benso,"Noe buleh nyego jolu tue", "Noe buleh ngicap jolu nyoe", ken "Noe buleh nigue jolu tue", jie reng.
51002022	Nyoe pada' pelator perentah kengkaji pengajar mensiyo nyem. Teruhal pada' jolu ke' deng nyoe mat jolu yeng noe tan nyem; cum ubonge ken idup diret yeng beru lem Kristus. Malah ken paie jolu yeng disuroh sidoe nang dikicap nang ditigue opai si sengejo mat dipulah le' Allah pun nyo' dipakai ken disego le' mensiyo! Ento' pai kam manseh na' tunoe beboe ke' pada' pelator perentah ponyoe?
51002023	Sidoe mat patoh beagama, jie. Sidoe betara' noe makan, merenah direte, jie. Sidoe sampai nyensare nyaki' tuboh direte. Alap ca' panai, dih, mun patoh ke' pada' perentah tokoh nyoe? Pie yeng mat si pada' pelator perentah sidoe tokoh nyoe mat cum gunoe kaliam kei ngurang melosi keingín yeng jat. Mangko diret nang na' tunoe beboe ke' pengajar sidoe.
51003001	Pada' menyadie ku yeng seimán: diret kin dah tekawum lem Kristus yeng dah bengki' idup agei'! Mangko ati pemiker diret ca' bepusat di serugo nun, go Kristus kin dudo' di piya' kanán Allah merentah ken Sen dinun.
51003002	-
51003003	Nang na' diret ngaji jolu di deniyo tue, go diret kin dah mati ken Kristus, cum dah ubong diret ken deniyo tue. Diret ca' serarat ngaji jolu di serugo nun, go keidup diret bungkonge mat do di lem Allah, go diret tekawum ken Kristus dinun. Keidup diret mat noe awas ken mato diret.
51003004	Pie des Kristus, bungkong idup diret nyeh dianyoe ke' semuya' segeno mensiyo gi mangko keagong diret pun dianyoe jum beroto ken iyo. Diret samo-samo diagong beroto ken iyo.
51003005	Mangko tuboh diret di deniyo tue nang na' dipakai kaliam nyo' ngenggewai gewai jat sikit pun. Ibarat ke' jolu din pada' gewai jat nyeh ca' dipunah ranah longis kikisam, demo ke' royal ngeroyal, demo ke' ngaji ke' hal jolu yeng noe senunoh, demo ke' keingín butang beonga', demo ke' tamá' goma' ken jolu. Go mun tamá' goma' kin maksute diret "nyomah" ke' jolu, noe nyomah Allah peh.
51003006	Teruhal semuya' reng yeng gewaie tokoh nyoe [yeng noe tuno' taalo' ke' Sen] mat langko' dikegodie diukum le' Allah.
51003007	Kam pun lem keidup kam nyomie si nan ponyoe jum gewai kam.
51003008	Pie tue nang na' diret ponyoe! Ibarat ke' beju din semuya' gewai jat diret mat ca' dipucel kaliam, demo ke' denam, demo ke' godie, demo ke' gewai yeng na' mempungah betor. Nang na' makai nyawo diret nyo' ngomóng jat sikit pun. Nang mempulah betor. Nang na' ngerobai ngerincan betor.
51003009	Nang memuloe siko' ken betor. Go keidup diret yeng lamat ken pada' gewaie yeng jat nyeh dah dipucel dah;
51003010	diret dah nyaro' keidup beru. Lalu di lem keidup diret yeng tekenal ken Sen si tingkah laku diret kin ari kin diubah sampai pengabise mat po tingkah laku Sénam yeng ngado diret asal muloe mie.
51003011	Di lem keidup diret yeng beru nyeh yeng penting noe iyo agama, noe iyo suku benso, noe iyo sekolah ken noe sekolah, noe iyo pangkat ken noe bepangkat. Yeng penting ngat Kristus bangam! Iyoam pusat pemiker ken bungkong idup semuya' diret.*
51003012	Menyadie ku yeng seimán: diret dipileh le' Allah nyo' engku Sen yeng suci; diret mat dikaseh Sen; mangko diret mat ca' meraso kaseh ken betor yeng susah; ca' panci siko' ken betor; ca' renah ati; ca' lomah lemut; ca' sabar ken betor;
51003013	ca' nahán peraso kei noe copat godie. Nang na' denam, pie kebelike diret ca' ngampun ngelon kesalah betor na' po Yesus Tuwowe diret ngampun ngelon diret.
51003014	A, yeng paling penting nyeh diret ca' kaseh mengaseh, go nyoam kei tali pengobat gei' diret mat seati sepiker seiyo sekato.
51003015	Diret dah didamai ken Allah le' Kristus; nyoe yeng paling penting lem ati diret. Mangko diret pun ca' idup damai siko' ken betor jum. Go diret kin diunang diamie Sen kei tekawum lem tuboh Kristus. Mangko diret mat ca' idup damai seati sepiker siko' ken betor. A, ge'em ati diret ca' serarat beterimoe kaseh nyem.
51003016	Diret ca' setulus ati besukor beterimoe kaseh ke' Allah, samel nyanyi mugi Sen ken pada' nyanyi deri Roh Sen, benso nyanyi deri pada' Masmur opai. Ken diret ca' ngajar betor, ca' ngenasehat ngemberansang betor ken semuya' kepanai deri Roh Sen. Mat ca' posan payit Kristus ken pada' berekate yeng meresap lem ati diret yeng kei serarat ngiring ngaping lem keidup diret. Nyoe reto beno yeng paling berogo. Jedi mátam.
51003017	Semuya' omóng tutor gewai ulah diret ca' dilaku ento' keagong demo Yesus Tuwowe, samel besukor beterimoe kaseh ke' Allah Apa' ngelalu Yesus.
51003018	Pada' bini ca' tuno' ngehormát laki rumahe, go nyoe gewai yeng patut begi diret yeng tekawum ken Tuwowe diret.
51003019	Pada' laki rumah ca' kaseh ken binie, nang na' berengas ngempakso binie.
51003020	A, ken pada' ana' biya' ca' serarat tuno' taalo' ke' reng tuwoe, go nyoe gewai yeng nyenáng ati Tuwowe diret.
51003021	Kam apa' ana' biya' nyeh ponyoe jum, nang na' ngajar ana' kam telalu gila', gola' iyo mudoe kuroe.
51003022	Kam ulun amo ca' serarat tuno' taalo' ke' tuwowe kam di deniyo tue. Kam ca' tetap tuno' taalo' kepa' pun des tuwowe kam noe merati. Go mun tuno' taalo' des diperati nyem maksute go ingín dipugi mensiyo nyem. Pie kam mat ca' melayan seputeh ati entam kam tuno' taalo' ke' Yesus Tuwowe kam.
51003023	Jedi pai-pai pun yeng digewai diret ca' sebulat ati nyem, go diret mat melayan Yesus Tuwowe diret, noe melayan mensiyo peh.
51003024	Go diret kin dah tawu ken upah diret mat deri Yesus Tuwowe diretam to', ya'am reto beno yeng dilileh Sen ke' diret, go Tuwowe yeng dilayan diret si mat Kristusam.
51003025	Ja'e yeng ngei'e tuno' taalo', yeng serarat salah gewaie si mat do jum "upahe" setimpal ken kesalahe, go Allah noe pileh bulu.
51004001	Jedi kam yeng tuwowe ulun ponyoe jum, kam mat ca' noyu merintu ulun kam secaro bujor benar ken adel, go kam kin tawu ken kam pun betuwowe jum ke' Tuwowe kam di serugo nun.
51004002	Diret ca' ngerusudu' serarat bedoa, nan serarat siyap, nang na' lalai leler, malah ken paie ca' besukor beterimoe kaseh ke' Sen.
51004003	-
51004004	A, bedoa jum nyo' kami, kamei, kei kami diborie Sen kelorong nyo' madah posan payit Sen, ya'am risi'-risi' Sen ke' hal Kristus. Minta' doa kam kei ku ngenjelase ke' reng rami ken penyamut yeng patut. Hale aku dipenjero pun entam aku madah risi'-risi' Sen ke' hal Kristusame'.
51004005	Sege' diret begelumo ken reng noe pecayo si diret mat ca' panai mileh, gei' ngengguno semuya' kelorong gola' iyo na'e jum pecayo.
51004006	Mangko omóng tutor diret ken sidoe pun ca' serarat panciam, keedah jolu ditumis, kei nari' ati pemikere ke' Allah. Diret ca' belajar koti caro nyo' diret nyamut tiyap ko' urang.
51004007	A, jedi reng yeng langko' madah semuya' segelo ke' hal aku dinun si ya'am Tikikus, menyadie kekaseh ku yeng mutu nulong aku, ken melayan Tuwowe beroto ken aku.
51004008	Gopai ge' go ku ngelantar iyo ke' kam ditue pun sempayo kam tawu agah berito kami dinun; a, ge'em sempayo iyo ngibor ngemberansang ati kam.
51004009	Yeng namahe ya'am Onesimus, menyadie kekaseh diret yeng mutu jum; iyo pun urang kamame'. Jedi sidoe duwo tue yeng to' madah semuya' agah berito kami dinun.
51004010	Salam ke' kam deri Aristarkus, yeng dipenjero ken aku dinun; ge'em deri Markus, petungal Barnabas. Kam si dah ningo dah posan ku ke' hal Markus nyeh; mun iyo detang kitue ca' kam terimoe, disamut secaro panci, beh?
51004011	Salam jum deri Yesus, yeng demoe jum Yustus. Yeng seli reng Yahudi si ngat sidoe tigo ko'am yeng sepelayan ken aku nyo' madah agah ke' hal Allah yeng patut disomah kei rajo. Sidoe mat ngibor ngemberansang ati ku.
51004012	Salam deri Epapras, urang kamam jum, yeng melayan Yesus Kristus. Iyo nan bekaseh betoleh bedoa nyo' kam sempayo kam togap kukoh, cum kemalang kam, sempayo kam serarat yakin ke' hal semuya' kemawo' Allah nyo' kam.
51004013	Ati iyo nan serarat di kam nyem; iyo nan ngaji kam ken ngaji reng yeng pecayo di kota Laodikia ken di kota Hierapolis ge'em. Nyoe mat-mátam, kamei; aku kin dah tekenal ken ati iyo.
51004014	A, salam jum deri Demas ken dokter Lukas yeng kami kaseh.
51004015	Padah jum salam kami ke' pada' menyadie seimán di Laodikia. Salam jum ke' Nimpa, ken pada' umát yeng bekumpol semeyang di rumah iyo.
51004016	Dah surat tue dibeco ke' pada' umát ditue si ca' dibeco jum ke' pada' umát di Laodikia. Ponyoe jum ken surat ku yeng dikirum ke' sidoe Laodikia, ca' dibeco jum ke' kam ditue.
51004017	Posan ku ke' Arkipus nyeh iyo ca' nyanto' tugase, go iyo mat melayan Tuwowe diret.
51004018	Salam ku tue ku tulis ken jeri diret kuam: Salam deri aku, Paulus. Nang na' kelupo ken aku di penjero nun. Ku minta' ke' Allah kei pengunyo' pengaseh Sen nan nyeroto kam.
52001001	Surat tue deri Paulus, Silas* ken Timotius, ke' umát gereja Allah Apa' ken Yesus Kristus Tuwowe diret di kota Tesalonika. Salam damai ken berekat dolat ke' semuya' kam ditue.
52001002	Kami nan besukor beterimoe kaseh ke' Allah tam kam. Kami nan nyimpat kam lem doa kami
52001003	ke' Allah Apa' diret, go kami nan ingát yeng pertamoe ken gewai ulah kam tam kam pecayo; yeng keduwoe ken caro kam bekaseh betoleh nulong pada' betor kam tam kaseh, ken yeng ketigoe go kam togap kukoh tam arap kam. Nyoe pun tam kam tekawum lem Yesus Kristus Tuwowe.
52001004	Menyadie kami yeng seimán yeng dikaseh le' Allah: kami besukor beterimoe kaseh jum ke' Sen go kami yakin ken mat Sénam yeng mileh kam.
52001005	Ngopai go kami yakin pun yeng pertamoe go agah panci yeng kami madah ke' kam mie mat-mátam. Go kami madah agah panci ke' kam mie noe iyo ngat ken omóng tutor nyem peh, pie kami madahe ken kuwaso Roh Allah. Mat yakin nar kami madahe ke' kam. Kam pun jelas ken gewai ulah tingkah laku kami des kami do ken kam mie, go kami ngat mementing kamam to'.
52001006	A, ge'em yeng nyuroh kami yakin ken kam mat dipileh le' Allah tei' ya'am go kami merati caro kam nerimoe agah panci nyeh. Go kam mie mat niru tingkah laku kami ken niru tingkah laku Tuwowe diret ge'em, go kin numo' pun kam disensare nar des kam nerimoe agah panci mie pie kam manseh ayah bikaham entam Roh Allah yeng Suci.
52001007	Sampai tingkah laku kam kei contoh nyo' semuya' reng pecayo, deri propinsi Makedonia sampai ke' propinsi Akaya pun.
52001008	Malah ken paie posan payit Tuwowe noe iyo ngat bula' di Makedonia ken Akaya peh! Pie na' po bungi tetawak yeng maloe kedingo reng deri jewoh, ponyoe jum gesah kepecayo kam ken Allah, dah kedingo reng dah dinai-nai pun. Noe ge' ca' kami yeng begesah ke' reng layin ke' hal kam
52001009	go reng layin pun dah tawu. Malah ken paie mat reng layin die yeng begesah ken caro kam nyamut nerimoe kami nyomie, sampai kam mat bebeta' piker lalu nyomah ke' Allah die. Pada' antu duwato patong keramát mat ditingal kam mie nyo' kam tuno' taalo' ke' Allah yeng mat yeng idup.
52001010	Pada' jolu yeng noe mat nyeh sengejo mat ditingal kam nyo' kam nantie kedetang Ana' Allah yeng idup deri serugo. Ana' Sen tei' ya'am Yesus, yeng disuroh Sen bengki' idup agei'. Iyoam yeng nulong diret, yeng ngerampas diret gei' diret noe diukum le' Allah yeng godie tam doso mensiyo. Jedi mátam. Bokti kam mat reng pecayo yeng dipileh le' Allah nyeh mat nyato nar.
52002001	A, kam pun dah tawu dah ken kedetang kami ke' kam nyo' madah agah panci mie noe iyo siyo-siyo peh, pie mat beraselam, menyadie seimánei.
52002002	Bolum kami kitue mie si kami kin disensare dihina reng di kota Pilipi.* Pie numo' pun benya' reng yeng ngelawan kami pie kami mat ditulong le' Allah diret, mangko kami mat bereni madah agah panci ke' kam mie.
52002003	Kami ngaja' meyie kam nyo' pecayo ken agah panci mie go agah panci Sen mat-mátam. Kami pun seputeh ati sebeníng deraham madahe ke' kam; sikit pun cum itong kami na' ngelakar na' memuloe kam!
52002004	Ati kami mat tulusam. Bokti ati kami mat tulus nyeh go Sénam yeng nguji ken nerimoe kami, lalu Sen ngewakel kami nyo' madah agah panci. Mangko kami pun mat madahe ke' kam mie. Kami madahe pun noe go ngaji na' dipugi mensiyo peh, pie kami ngat ngaji Allaham. Allah pun mat tawu Sen ken ati kami.
52002005	Kam pun jelas tawu ken kami noe koloe ngememanis kam, noe koloe napo' ati go na' coko' ken jolu kam. Pie kami mat madah agah panci ke' kam sebulat atiam. Allahame' nyo' saksi pendukong kami, go Sénam yeng merati ati kami.
52002006	Ge'em kami noe iyo ingín nyo' dipugi mensiyo peh, beyi' deri kam beyi' deri sopai pun. Kenaken si kami pelantar posan Kristus nyeh mat behak kira' na' nyuroh kam pun,
52002007	pie kebelike kami bekaban begelumo ken kam mie lomah lemutam, na' po ino' noyu merintu ana'e.
52002008	Mat paling kaseh kami ken kam. Sekurang nyo' madah agah panci Sen ke' kam, malah ken paie ento' nyerah keidup diret kami nyo' kam pun kami mat relo, go kam mat dah menjedi engku kekaseh kami.
52002009	Kam pun pasti ingát jum caro kami bekerejo betetes poloh siyang malam kei kami noe ngalut ngembeban siko' pun des kami madah agah panci Allah ke' kam.
52002010	Beyi' Allah beyi' kam ditue pun nyo' saksi kami, ken gewai ulah tingkah laku kami ketiko kami gei' do di antaro kam yeng pecayo nyeh mat bujor benar, suci bereseh, noe becelo.
52002011	Kam pun tawu ken gewai kami ken tiyap ko' kam, na' po apa' noyu ana'e, kami nan ngibor, nan ngemberansang, nan ngendorong kam
52002012	sempayo kam idup po yeng patut begi reng yeng engku Allah, go mat Allaham yeng ngunang ngamie diret kei diret berajo ke' Sénam, sempayo diret konoe kawum lem keagong Sen.
52002013	Mangko kami pun nan besukor beterimoe kaseh ke' Sen! Go kam mat jelas ken posan payit yeng dipadah le' kami nyeh mat posan payit Allah tei'am. Noe diangap kam posan payit mensiyo nyem peh. Mangko des kam ningoe, kam mat nerimoe, go mat posan payit Sénam, yeng bekoyo bekerejo lem ati diret yeng pecayo.
52002014	A, kenyatoe ken kam mat tungang soh nerimoe posan payit nyoe ya'am go kam mat ngetate des kam disensare, menyadie kami yeng seimánei. Go dah kam nerimoe posan payit Sen mie kam mat disensare le' pada' waris wala' diret kamam jum, na' po pada' umát gereja Allah yeng pecayo ken Yesus Kristus di Yudea mie. Pada' gereja dinun kin disensare le' pada' waris wala' direte jum, ya'am reng Yahudi.
52002015	Mat sidoe reng Yahudiame' yeng munoh Yesus Kristus Tuwowe diret ken munoh pada' penijum nyomie; ge'em sidoe jum yeng nyensare ken nunong kami. Allah paling sie Sen ken gewai sidoe! Sidoe ngaca' ngarang ati Allah, ken bemunsoh ken semuya' segeno mensiyo ge'em.
52002016	Tuju kami si na' madah agah panci ke' reng noe Yahudi sempayo sidoe diselamát jum. Pie sidoe Yahudi nan begogoe kei iyo nonga' melempang kami. Ponyoam sidoe nan namah kejat dosoe sampai delu gila' na' po cawan yeng leber sampai lobeh. Pie pengabise tue sidoe mat dikegodie diukum le' Allah. A, nyoe ke' hal reng Yahudi yeng nonga' melempang agah panci.
52002017	Pie kami si bolum lamat kami tepencar deri kam mie--sungoh pun jewoh di mato pie soma' di ati--pie dah tepencar ken kam mie mat telelingauam kami, menyadie kami yeng seimánei. Kin ari kin rinue, mat ingín nar na' betomu muko ken kam.
52002018	Kenaken si mat erat nar kami mutuse na' manu ke' kam, benso aku Paulus, pie. Noe iyo sekali duwoam peh kami berencana na' manu ke' kam, pie rencana nyoe nan dialang le' Pengelakar.
52002019	-
52002020	Kami mat paling rinue ingín na' betomu muko ken kam, go yeng nyuroh kami beiyap bebungah beayah bikah pun mat go kamam to'! Dah Yesus Kristus Tuwowe diret bebeli' kitue agei', des diret ngadap iyo gi, kami pun mat yakin ken kam bediri togap kukoh! Kami ayah bikah tam kamam to'! Kami mat beiyap bebungah tam kam mat asel gewai ulah kami.
52003001	Jedi mátam kamei, ketiko nyoe mie pengabise kin dah noe teetate dah ati kami yeng rinue ken pada' kam, mangko kaji kami ma'am biyar kami pun tingal kami bangam di kota Atena nyeh
52003002	sal ge' do siko' yeng manu kei ngulang kam ditue. Mangko kami mat ngutus Timotius, menyadie diret yeng seimán yeng melayan Allah beroto ken kami, nyo' ngulang kam, kei ngemberansang kam gei' kepecayo kam mat togap kukoh.
52003003	Kebosai ati kami si gei' sempayo kepecayo kam noe diaru tam pada' kesensare yeng dirudu kam. Kam pun dah tawu dah ken semuya' diret yeng pecayo mat arus ca' ngerudu kesensare nyeh.
52003004	Go ketiko kami gei' do ken kam ditue mie kami mat dah erat nar dah madah ke' kam ken diret pasti langko' disensare reng. Lalu tue kin mat pas tejediam poe; kam pun mat disensare.
52003005	(Ja'e ngaso kam dah disensare nyeh aku pun susah jum, ngorie gola' kepecayo kam noe tan.) Lalu pengabise mat noe teetate ati ku, mangko ku ngutus Timotius mie kei besusor paner ke' hal kepecayo kam, gei' tanei noei. Jangán-jangán kam noe tan tam digudo Pengelakar*, lalu modas-modasam tetes poloh kami nyo' kam ditue mie, kaji ku nun.
52003006	Ja'e tue Timotius pun dah pulang, bebeli' dah ke' kami deri arong kam. Iyo dah madah agah berito yeng panci deri kam, ken kepecayo kam mat tan, a, ge'em ken kam tetap kaseh mengaseh. Iyo madah jum ken kam nan ingát ken kami, nan rinue jum na' betomu ken kami, na' po kami yeng rinue ken kam.
52003007	Jedi dah ningo agah berito ke' hal kam si ati kami pun mat teibor, menyadie kami yeng seimánei, numo' pun kami tue nongah ngerudu kesusah kesensare jum, pie ati kami mat teibor tam ningo ken kepecayo kam mat tan.
52003008	Peraso kami mat jogar agei'am sal ge' kepecayo kam mat togap kukoh ken Tuwowe diret.
52003009	Ugas ayah bikaham kami ngaji gewai Sen nyo' kam, sampai mat noe tekeromus soe semuya' peraso kami yeng besukor beterimoe kaseh ke' Sen des kami ngadap Sen lem doa.
52003010	Beyi' siyang beyi' malam pun kami muhún mampal ke' Sen gei' kami mampu betomu muko ken kam agei'am, nyo' kami nyukup kemalang kepecayo kam.
52003011	Kiroe Allah Apa' diret ken Yesus Tuwowe diret mat ngiring ngaping pejelan kami sampai kami detang ke' kam.
52003012	A, ge'em kam kiroe ditulong le' Tuwowe diret gei' kaseh kam siko' ken betor sampai ke' semuya' urang pun mat betamah-tamah sampai belobeh-lobeh, na' po kaseh kami ken kam.
52003013	Kiroe ati pemiker kam disuroh Sen togap kukoh, gei' sempayo kam suci bereseh, noe becelo dah ngadap Allah Apa' diret gi, des Yesus Tuwowe diret bebeli' kitue agei' ken pada' umát engku direte. Nyoe doa kami nyo' kam.
52004001	Jedi mátam, pada' menyadie kami yeng seimán. Kami pun dah madahe ke' kam nyomie ken tingkah laku yeng koti yeng ca' digewai kam kei nyenáng ati Allah. Kam pun dah nan idup ponyoam. Pie kami manseh na' minta' ken ngendorong ngemberansang kam--go diret kin segelumo ken Yesus Tuwowe diret--mangko kami ngemberansang kam gei' kam semingkin angar betetanya' serarat idup tokoh nyoe.
52004002	Kam kin dah jelas ken pada' posan yeng dah dipadah le' kami ke' kam mie, makai hak Yesus Tuwowe diret.
52004003	Go kemawo' Allah kin gei' kam suci bereseham, ya'am noe ngeroyal, noe butang beonga'.
52004004	-
52004005	Kona' kemawo' Sen gei' sempayo tiyap ko' diret mat ngehormát tuboh direte;* mat ca' diangap kediyam Allah yeng suci. Nang na' tuboh diret yeng seli engku Allah dipakai nyo' ngemuwas hawo napsu diret yeng paling jat nyeh. Pada' reng noe pecayo yeng noe tekenal ken Allah kin nan ponyoam gewaie!
52004006	Pie semuya' doso tokoh nyoe mat ngerugi ngerusa' betor, ngurang nilai betor, seolah-olah diret maling makai jolu yeng suci nyo' ngemuwas keingín diret. Nang na' diret ngelaku ngenggewai ponyoe, go Allah Tuwowe pasti melas ngukum semuya' reng yeng bedoso ponyoe. Kami kin daham madah nyoe ke' kam, mat tegasam kami nan berinyáng ngingát kam gei' kam noe tokoh nyoe gewai kam.
52004007	Go Allah ngunang ngamie diret pun gei' sempayo diret idup suci bereseh, noe iyo nyo' diret idup ngeroyal peh!
52004008	Mangko jie ku diret mat ca' idup suci bereseh. Pie reng yeng nula' pengajar tue maksute iyo nula' Allah yeng ngunyo' Roh Suci Sen ke' diret. Noe iyo ngat nula' mensiyo peh.
52004009	A, jedi ke' hal kaseh mengaseh ken menyadie yeng seimán si nyoe mat noe ge' ca' ditulis le' kami, go kam pun dah diajar le' diret Allaham caro kaseh mengaseh.
52004010	Malah ken paie kam mat ngaseh semuya' menyadie seimán di seruroh nenggeri kam Makedonia nyeh.* Ja'e kami manseh ngemberansang kam gei' sempayo kaseh kam kin ari kin betanya'-tanya'.
52004011	Yeng ca' dipenting le' diret ya'am idup tenáng amán; noe sa' kamoh miyoham. Ge'em diret ca' jerumát ngurus ngator gewai diretam. Diret ca' bekoyo bekerejo ken tulang urat direteam; nang na' numpang ke' betor nyem, na' po yeng dipadah kami ke' kam nyomie.
52004012	Maksute kei keidup diret noe tegentong ke' sopai pun; a, ge'em sempayo tingkah laku diret dihormát dipugi le' reng noe pecayo pun.
52004013	Menyadie kami yeng seimán: kona' ati kami si sempayo kam mat tawu ke' hal kaban diret yeng sepecayo yeng dah mati, sempayo kam noe susah sontok na' po reng yeng cum arape.
52004014	Go diret kin pecayo ken Yesus mat dah mati ken bengki' idup agei'. Mangko diret yakin ken reng yeng pecayo ken Yesus yeng dah mati nyeh langko' disuroh Allah bengki' agei' jum, gei' idup beroto ken Sen.
52004015	Yeng kami madah tue mat posan payit Tuwowe diretam ke' hal kedetang Sen gi. Jedi nunoe jie posan payit Sen tei' dah Sen detang gi diret yeng gei' idup noam ngulu betor yeng dah mati peh, pie diret manseh dudi nayi' deri sidoe.
52004016	Potue ne kejedie. Pas do perentah Allah yeng ontap, ken melekat agong yeng nyapo, ken bungi selumpit sangkakala Sen nyeh dah nyoe temosie Tuwowe diretame' turun deri serugo! Lalu pada' reng pecayo ken Yesus Kristus yeng dah mati nyeh langko' bengki' idup secaro tuboh deri tama'e lo'e.
52004017	Dah nyoe diret yeng gei' idup nyeh dibeyie Sen jum, beroto ken sidoe, ke' lem románg nun, nyo' nyamut Sen di langi' nun. Dah nyoe diret pun mat idup ken Tuwowe diret seora'-ora'eam!
52004018	Mangko diret mat ca' ngibor ngemberansang pado diret ken posan payit Sen tue.
52005001	A, ke' hal jengkah ken jemán kedetang Sen si noe ge' ca' ditulis le' kami, menyadie yeng seimánei.
52005002	Go kam pun dah tawu, dah jelas dah ke' hal Ari Kiyamát des Tuwowe detang gi. Go Sen langko' detang noe mererema', temosi detangam, na' po reng yeng maling yeng detang tolap malam.
52005003	Dinai jie reng, "Tue si tenáng amánam, cum behayo," pie temosie dinyoam sidoe dipenjeri, noe mererema' konoe behayo bencano. Siko' pun cum yeng tawu lopas deri behayo bencano nyeh. Mat keedah reng nganong yeng temosie teraso saki' na' berana', mat noe tawu na' rari.
52005004	Pie kam si menurute noe tekeraya' des ari kedetang Tuwowe, na' po reng tekeraya' dah pemaling detang. Go kam kin noe idup di lem sagam peh.
52005005	Semuya' kam tue reng idup lem tampa'. Kam tue dipencar ke' piya' tampa', di piya' siyang. Diret noe iyo reng idup lem sagam di piya' malam.
52005006	Mangko nang na' diret tidor na' po reng layin. Pie diret ca' nan ingát, ca' jego. Pemiker diret ca' tampa'.
52005007	Reng yeng gela' tidor kin tidor des malam, a, ken yeng mabo' kin mabo' des malam; nyoe mat gewai reng des malam.
52005008	Pie pemiker diret mat ca' jogar, go diret kin dah di piya' ke' siyang dah. Diret dah pecayo dah, mat kaseh mengaseham ken betor. Nyoam keedah kelawue dedo nyo' pengamán diret. Ge'em nyo' songko' bosi diret ya'am keyakin diret ken diret mat ditulong diselamát le' Sen. Mangko diret mat noe sa' ngoriam ke' hal kedetang Sen.
52005009	A, ngopai ge' go diret yakin pun go rencana Allah noe iyo kei diret dikegodie diukum Sen peh. Pie rencana Sen nyo' diret kin ya'am kei diret ditulong diselamát tam gewai Yesus Kristus Tuwowe diret!
52005010	Maksute diret yeng dah pecayo beyi' yeng dah mati beyi' yeng gei' idup pun pie dah kedetang Sen gi si semuya' diret langko' idup beroto ken Sen. Nyoam sebape go Yesus mati nyo' diret!
52005011	Dah tawu ken nyoe kin mangko diret mat ca' ngibor ken ngemberansang pado diret, nogap menogap siko' ken betor, na' po yeng selomo digewai kam setelah udahe.
52005012	Jedi mátam, menyadie kami yeng seimán. Kami muhún ke' kam gei' kam ngehormát ngerogo sidoe yeng bekaseh betoleh bekoyo bekerejo nyo' kam, yeng dipileh le' Tuwowe nyo' ngajar ngemberansang ken noyu merintu kam.
52005013	Diret mat ca' ngehormát patoh ke' sidoe, ca' kaseh ken sidoe seputeh ati sebeníng derah, go gewai sidoe mat nyo' kamame'. Gei' pun diret ca' idup damai siko' ken betor.
52005014	Kami na' ngendorong kam jum, menyadie kami yeng seimánei, gei' diret negur reng yeng lesu, ngemberansang reng yeng mudoe kuroe, nulong reng yeng lomah, ken sabar ken semuya' segeno.
52005015	Jegoam gei' sempayo siko' pun cum yeng melas jat ken jat. Kebelike diret ca' serarat mementing ngenggewai yeng panci ken pado diret, beyi' pun ken semuya' urang.
52005016	Ca' serarat beayah bikah!
52005017	Ca' serarat bedoa.
52005018	Biyar koti-ti pun keada' diret pie diret ca' nan besukor beterimoe kaseh ke' Sen, go nyoe mat kemawo' Allah nyo' diret yeng tekawum ken Yesus Kristus.
52005019	Nang na' madam suwaro Roh Allah,
52005020	nang na' ngeremeh posan payit Allah yeng dipadah reng, pie
52005021	semuya' segeloe ca' dijerumát diret. Yeng panci diamie,
52005022	pie pai-pai pun yeng jat si ca' disiseh dikiyas diret.
52005023	Ku minta' ke' Allah yeng bungkong damai gei' Sen nari' ati diret gei' sempayo diret mat idup nyo' Sénam seputeh ati sebeníng deraham. Ku minta' ke' Sen gei' Sénam yeng ngenjego kam beyi' bedan beko beyi' ke' ati pemiker beyi' ke' roh kam pun, gei' sempayo kam mat noe becacat noe becelo dah Yesus Kristus Tuwowe diret detang gi.
52005024	Yeng ngunang ngamie kam mie mat mutu, tawu diarap; mat Sénam yeng cagar ngenggewaie.*
52005025	Pada' menyadie kami yeng seimán: bedoaam nyo' kami beh?
52005026	A, ken padaham salam kaseh kami ke' pada' menyadie yeng seimán. *
52005027	Tue ne posan ku deri Tuwowe diret: surat tue ca' dibeco ke' pada' menyadie yeng seimán.
52005028	Ku minta' ke' Allah kei pengunyo' pengaseh deri Yesus Kristus Tuwowe diret nan nyeroto kam.
53001001	Surat tue deri Paulus, Silas, ken Timotius, ke' umát gereja Allah Apa' diret ken Yesus Kristus Tuwowe diret di kota Tesalonika.
53001002	Salam damai ken berekat dolat deri Allah Apa' ken Yesus Kristus Tuwowe diret.
53001003	Menyadie kami yeng seimán: des kami ngaji kam ati kami na' so didorong ento' besukor beterimoe kaseh ke' Allah nyo' kam. Nyoe pun patutam, go kepecayo kam kin mansang, ken kaseh kam siko' ken betore pun kin ari kin betamah-tamah.
53001004	Mangko des kami ngulang pada' gereja Sen yeng layin pun kami nan mugi kam, go kam mat mutu pecayo numo' pun kam ngerudu kesensare, diiro dikenyayo dipempungah diderako reng.
53001005	Kam dipulah reng ponyoe pun go kam berajo ke' Allah! Teruhal mat Allaham yeng nerimoe kam kei umát yeng patut kei nyomah Sen. A, sege' kam togap kukoh mampu ngerudu kesensare tue si nyoe mat ngembokti ken keputus Allah mat bujor benaram, des Sen mutuse na' ngawum kam gei' nyomah ke' Sen.
53001006	-
53001007	A, des Yesus Tuwowe diret turun deri serugo gi, des iyo ngenyato direte lem api yeng benyalo ken pada' melekate yeng bekuwaso si, dinyoam mat paling nyato ken Allah mat bujor benar. Go ketiko nyoe Sen langko' nyelamát ngelopas diret yeng gei' tue nongah disensare. Sen langko' nyelamát kam beroto ken kami jum. Ken Sen langko' melas nyensare reng yeng ketiko tue gei' nyensare kam.
53001008	Sen langko' ngukum melas pada' reng yeng noe tekenal ken Sen, yeng noe tuno' taalo' ke' agah panci Yesus Tuwowe diret.
53001009	Ukume tei' ya'am semuya' sidoe longko' punah ranah seora'-ora'eam, ditunong deri muko rerayi Tuwowe diret, dipencar deri kuwaso Allah yeng rajo agongam. Dinyoe mat nyato ken Allah mat bujor benar.
53001010	Nyoe langko' tejedi des ari Tuwowe diret detang gi nyo' iyo disamut le' pada' umát engku direte ken atie yeng kagum. Pada' reng pecayo mat langko' mugi keagonge. Maksute yeng nyamute gi ngawum kam jum, go kam pun pecayo ken posan payit yeng kami padah ke' kam mie.
53001011	Mangko kami pun nan bedoa nyo' kam, gei' sempayo Allah diret nulong nyuroh gei' tingkah laku kam patut begi reng yeng dah diunang diamie Sen. Kami minta' kei Sen nulong kam ken kuwaso Sen sempayo pada' cinto panci yeng do lem ati kam mat dipelaju, gei' kam mampu ngenggewai pada' gewai panci yeng timu deri kepecayo kam.
53001012	Go mun tokoh nyoe kin demo Yesus Tuwowe diret diagong tam gewai kam; a, kam pun langko' diagong beroto ken iyo tam pengunyo' pengaseh Allah ken Yesus Kristus Tuwowe diret.
53002001	-
53002002	A, jedi tue penjelas ke' hal kedetang Yesus Kristus Tuwowe diret, ketiko diret dikumpol nyo' ngenjuwong iyo gi. Poe do kam ningo reng yeng madah ken Ari Kiyamát Tuwowe dah ketengah jengkahe dah. Tah kam ningoe deri reng yeng betijumei, atau pun gola' ke' do reng yeng ngajar ponyoei, atau pun gola' ke' do reng yeng ngado-ado madah ken do surat deri kami yeng madah tokoh nyoei, pai nawue. Pi noe! Kami minta' muhún, nang na' kam semadi iroh, menyadie ku yeng seimánei, nang na' ati pemiker kam tumang aming.
53002003	Biyar koti-ti pun gesah cerito reng yeng tokoh nyoe nang na' kam semadi tetipu. Diret kin tawu ken tue bolum jengkah Ari Kiyamát, go Ari Kiyamát kin jengkahe ca' dudi deri jengkah waktu des pada' reng yeng rami langko' nungkang ngelango' Allah*. Dah nyoe ca' detang Mensiyo yeng Siko' yeng paling jat, yeng ditinting ditujun le' Allah langko' dipunah ranah Sen.
53002004	Des Reng Jat nganyoe direte si iyo paling somong meningie direte, ngelango' ngelangar semuya' segeno yeng disomah reng, yeng didemo reng "Allah". Malah ken paie iyo langko' dudo' di rumah kediyam Allah die, lalu ngendemo direte Allah. Semuya' hal ke' deng nyoe kin manseh ca' tejedi, sebolum Ari Kiyamát Tuwowe gi.
53002005	Semuya' tue pun daham ku madah ke' kam nyomie ketiko ku gei' do ditue ken kam; jangán dah kelupo kam dah!
53002006	A, kam pun dah tawu ken pailah yeng gei' ngadang Mensiyo yeng Jat nyeh tengkalo tue, gei' iyo bolum dianyoe secaro jelas mun bolum jengkahe.
53002007	Kenaken si kuwaso yeng paling jat nyeh dah begegiyo dah secaro besesulit di deniyo tue, ja'e gei' manseh dialang. Pie mun yeng ngadange dah diamie si
53002008	mangko Mensiyo yeng Paling Jat langko' dianyoe secaro jelas. Dah nyoe pengabise iyo langko' dipempungah ken kebiso kosoh nyawo Yesus Tuwowe, mat dipunah ranaham le' keagong Yesus yeng becayo bemalo des iyo detang.
53002009	A, Mensiyo yeng Paling Jat nyeh detang pun tam gewai Pengelakaram yeng ngendeyo iyo. Iyo mat bekuwaso mulah pada' keenah keaneh petanah petano nyo' ngelakar pada' mensiyo,
53002010	a, ken bekuwaso mulah pada' gewai jat bemacam bejenis kei nyosat mensiyo yeng niti jelan ke' binaso. Ja'e go sidoe binaso pun go bolei' nerimoe ken nekat ke' pengajar yeng mat gei' iyo diselamát.
53002011	Mangko Allah die menjerie sempayo do yeng bekuwaso nyo' nipu ngendeyo ati sidoe, sempayo na'e pecayo ken yeng noe mat.
53002012	Tuju maksut Sen si gei' sempayo semuya' sidoe mat diukum, ya'am pada' mensiyo yeng noe pecayo ke' yeng mat, yeng ayahe ken yeng jat nyeh.
53002013	Menyadie kami yeng dikaseh le' Tuwowe: des kami ngaji kam ati kami mat na' so didorong ento' besukor beterimoe kaseh ke' Allah nyo' kam. Go Allah deri asal muloe mie pun dah mileh kam nyo' kam ditulong diselamát. Caro Sen nulong kam ya'am ngelalu kuwaso Roh Sen yeng ngajen kam nyo' engku diret Sen yeng suci, go kam mat pecayo ken agah panci yeng mat.
53002014	A, ngopai ge' go Sen ngunang ngamie kam ngelalu agah panci kami pun gei' sempayo kam konoe kawum jum lem keagong Kristus Yesus Tuwowe diret! (Patutam kami besukor beterimoe kaseh ke' Sen!)
53002015	Mangko menyadie kami yeng seimán, kam ca' togap kukoham! Nang na' nyelimpang deri semuya' pengajar kami, beyi' pun yeng diajar kami secaro omóng beyi' pun pengajar kami secaro tetulis di lem surat kami.
53002016	-
53002017	Ku minta' ke' Sen kei Kristus Yesus Tuwowe diret ken Allah Apa' diret ngemberansang ati kam ken nyuroh kam togap kukoh gei' pada' gewai ulah omóng tutor kam serarat nan panciam. Go Sen mat kaseham ken diret; mat tam pengunyo' pengaseh Sen mangko diret mat do arap yeng panci, ken ati diret diibor diberansang Sen seora'-ora'eam.
53003001	Jedi kato pengudah kami potue ne, menyadie kami seimánei, ya'am kami minta' gei' kam bedoa nyo' kami yeng madah agah panci tue, gei' sempayo posan payit Tuwowe mat copat tegempar; ge'em sempayo posan payit Sen diterimoe dihormát reng na' po diterimoe dihormát le' kam ditue mie.
53003002	A, bedoa jum sempayo kami dirampas diselamát deri behayo entam reng jat yeng gela' nentang, go mat benya' reng yeng noe pecayo ken agah panci tue.
53003003	Ja'e go Tuwowe diret si mutu, mat tawu diarap. Sénam yeng nyuroh kam togap kukoh ken nyelinong kam deri Kuwaso yeng Jat.
53003004	Entam kam mat arap ken Tuwowe nyeh mangko kami pun yakin ken kam mat tuno' taalo' ken pada' pemadah kami ke' kam, ken kam langko' ngeresudu' tuno' taalo' nyem.
53003005	Pie mat ca' Tuwowe diretam yeng ngiring ngaping ati kam gei' kam semingkin tejempat ken kaseh Allah nyo' kam; a, ge'em sempayo kam togap na' po Kristus, mat noe begenset begenser.
53003006	Menyadie kami yeng seimán: perentah tue kami madah ke' kam atas kuwaso demo Kristus Yesus Tuwowe diret. Jedi menyadie diret seimán yeng lesu bekoyo bekerejo ken yeng noe nunoe pengajar pemadah deri kami si nang na' kam ngenggelumoe.
53003007	Go kam kin dah tawu ken kam ca' nunoe tingkah laku kami die kei contoh kam. Des kami do ken kam kin kami noe iyo pelesu peh.
53003008	Kami noe minta' modas-modasam peh jolu kei sego; pie kami bekaseh betoleh bekoyo bekerejo sampai betetes poloh siyang malam pun. Maksut kami gei' sempayo kami noe ngalut ngembeban siko' pun deri kam.
53003009	Mun na' ngaji hak si kami yeng madah agah panci ke' kam mat sepatute behak arap ken belas kaseh deri kam. Pie kami noe makai hak nyoe. Kami bekaseh betoleh bekoyo bekerejo nyo' keidup kami seari-ari. Maksut kami gei' diret kamiam nyo' teladan kam.
53003010	A, sekurang contoh gewai kami si go perentah kami pun do, des kami gei' do ken kam nyomie, ya'am berang reng yeng kikehe kerejo noe sa' diumpanam.
53003011	Nyuroh kami ngingát kam ke' hal nyoe pun go kami dah ningo go do di antaro kam yeng lesue bekoyo bekerejo. Cum gewaie layin cuwali nyampor urus betor.
53003012	Mangko atas kuwaso demo Yesus Kristus Tuwowe diret kami mat merentah ken ngemberansang reng yeng tokoh nyoe: sidoe mat ca' ngurus ngator gewai direteam, mat ca' bekoyo bekerejo mencarei' nyo' direteam. Nang na' nan numpang ke' betor nyem.
53003013	A, kam layin pun, menyadie yeng seimánei, nang na' kam murah lojue, nang na' jemu ngenggewai yeng panci.
53003014	Jedi mun do reng yeng noe tuno' taalo' ke' posan payit kami lem surat tue, diret ca' nyaringe. Reng yeng tokoh nyoe ca' diingát lem ati kam. Nang na' kam ngenggewol ngerapate, gei' sempayo iyo kererawoe ken gewai direte.
53003015	Ya'am maksut ku tei' nang na' diangap munsoh kam peh, pie ditegur na' po negur menyadie kamam.
53003016	Ku minta' ke' Tuwowe bungkong damai nyeh gei' sempayo Sen serarat nan nyuroh kam tenáng amánam, biyar koti-ti pun keada' kam. Kiroe Tuwowe diret mat nyeroto semuya' kam.
53003017	A, tue ku tulis ken jeri diret kuam: Salam deri aku Paulus. Mat potuam tulis ku. Semuya' surat deri aku mat ditano potuam ken tulis jeri diret ku.
53003018	Ku minta' ke' Allah kei pengunyo' pengaseh deri Yesus Kristus Tuwowe diret nyeroto semuya' kam.
54001001	Surat tue deri Paulus, pelantar posan Kristus Yesus. Aku diutus le' Allah Penulong diret, ken Kristus Yesus bungkong arap diret.
54001002	Ditulis ke' Timotius yeng ku kaseh na' po ana' diret ku, go diret mat seimán. Salam damai, kaseh ken berekat dolat deri Allah Apa' ken Yesus Kristus Tuwowe diret.
54001003	Ha, jedi kau, Timotius, gei' ca' renán regan di Epesus tue lo'e, na' po ku madah ke' kau nyomie des aku turun ke' Makedonia mie. Go ditue do sidoe yeng ngajar yeng noe mat. Jedi kau ca' nonga' sidoe,
54001004	madah ke' sidoe kei jediam nan manyang merayo pada' kengkarang mensiyo ken pada' gesah cerito yeng noe berenti-renti noe beputus-putus ke' hal keturun buboh ampeh nyomiam. Go cerito gesah tokoh nyoe akibate nyuroh reng betentang betengkar nyem. Cum gunoe nyo' ngelaju kemawo' Allah, go kemawo' Allah dikenal reng engkas caro pecayo nyem. Tuju pengajar yeng tokoh nyoe mat nyuroh reng betengkar bemalau nyem,
54001005	pie tuju posan pengajar kami si kei nyuroh reng kaseh mengaseh. Sedang kaseh ngat timu deri ati yeng bulat, ati yeng dah dibereseh sempayo tawu mileh jat ken panci, ati yeng arap ken Allah bangam.
54001006	Pie sidoe yeng ngajar yeng salah si tepacok, nyelimpang deri jelan yeng mat, pengabise sosat ke' jelan yeng salah, tam gela' betengkar bemalau, tam benya' omóng yeng kencang kencus poso' ngeromus, yeng cum tujue.
54001007	Maksute go na' menjedi guru agama, na' ngajar ukum Allah yeng ditulis le' Musa mie. Sidoe ngajar mat sungoh- sungoh, yakin, teruhal ken reti paner direte pun noe tawue. Sidoe noe tawue ken maksut ukum Allah, sungoh diajare alap bungie mat yakin nar. Mangko jie ku kau mat ca' nonga' sidoe yeng ngajar tokoh nyoe.
54001008	Diret kin dah tawu dah ke' hal ukum Allah. Go ukum Allah si mat panci mun pemakaie cuco' ken yeng ca' dipakai.
54001009	Jedi mun na' makai ukum Allah caro yeng mat si ca' ingát ken tue: go ukum Allah kin noe dipulah nyo' reng panci peh, noe iyo nyo' ngidah gewai panci. Pie ukum Allah tei' dipulah nyo' reng yeng kelakue lancang bebas luwar gentang, nyo' reng yeng ngei'e tuno' taalo', nyo' reng yeng noe nyomah ke' Allah, nyo' reng bedoso, yeng ngelangar ukum Allah, nyo' reng jat, nyo' reng yeng ngape'-ape' demo Allah, yeng ngeolo'-olo' beyi' Allah beyi' reng pecayo, nyo' reng yeng mempungah ino' apa'e, nyo' reng yeng munoh betore,
54001010	a, ge'em nyo' reng royal, nyo' reng yeng ngeroyal betinoe pado betinoe, lelaki pado lelaki, nyo' reng penculik yeng maling mensiyo, nyo' reng yeng gela' memuloe, nyo' reng yeng gela' mempulah betore. A, yeng mat si ukum Allah nyo' nonga' ngelarang sipat gewai yeng ngelangar pengajar yeng mat. Nyoam tuju maksut ukum Allah.
54001011	Pengajar yeng mat tei' cuco' ken agah panci nyeh, yeng seli deri Allah yeng agong yeng patut dipugi. Sen pun nyerah nyedah agah panci nyoe ke' aku nyo' aku madahe ke' reng layin. Jedi mátam.
54001012	Aku pun selalu beterimoe kaseh ke' Kristus Yesus Tuwowe diret go Sénam yeng nguwaso aku, go Sen ngangap aku langko' mutu melayan Sen, mangko Sen ngutus aku nyo' madah agah panci.
54001013	Teruhale nyomie aku gela' menghina ngeremeh demo Yesus, gela' nyensare mempungah murit Sen. Paling somong nar aku ketiko nyoe. Pie sungoh pun ponyoe Sen manseh nulong ngaseh aku, tam aku ketiko nyoe mat noe tawu ku ken gewai diret ku ponyoe salah, go aku mat bolum pecayo ketiko nyoe.
54001014	Pie tam Tuwowe diret mat kaseh mangko pengunyo' pengaseh Allah dijemín Sen ke' aku tungang soh caro modas-modasam. Mangko aku mampu pecayo ken Yesus, mampu jum ku kaseh ken reng layin, tam dah tekawum ken Kristus Yesusam, bungkong kepecayo ken kaseh.
54001015	Posan payit tue mat-mátam, mampu dipecayo, patut diterimoe ken sebulat ati, ya'am Kristus Yesus manu ke' deniyo tue nyo' nulong nyelamát reng bedoso. Contohe akuam, yeng mat ugar reng bedoso.
54001016	Pie Sen ngaseh nulong aku. Nyoe pun sempayo nyato nar ken Kristus Yesus paling sabar ken reng yeng paling jat pun. Maksut Sen sempayo jelas nar ken Sen pasti sabar jum ken pada' reng layin yeng langko' na' pecayo ken Sen kei buleh idup yeng cum berudu mati. Semalang ke' yeng paling jat kin ge'e dikaseh Sen, sa'am go reng layin.
54001017	Mat patutam Allah dipugi, dihormát, diagong seora'-ora'eam! Sen Rajo deri seabat sampai ke' seabat, seora'-ora'eam. Sen serarat idup, noe tawu mati. Sen noe awas le' mensiyo. Ngat diret Sénam yeng Allah; mat cum yeng nyamo Sen. Amin!
54001018	Jedi mátam. Kau mat ca' bereni melayan Allah, na' po keedah tentara yeng bereni beperang betempor, Timotiusei. Nyoe tugas yeng ku serah ke' kau, cuco' ken pada' tijum yeng ditijum reng ke' hal kau des kau betongai melayan mie.
54001019	Jedi des beperang betempor ca' serarat nan togap kukoh ngaji kepecayo yeng mat, ge'em ati kau ca' dijego suci bereseh sempayo kau tawu mileh yeng jat ken yeng panci. Nyoe penting nar. Mat do reng yeng dah tawu dah yeng mat lem ati kocite nun, pi kehe mileh. Sampai pengabise kepecayo sidoe punah ranaham, na' po kapal yeng karam.
54001020	Contohe ya'am benso Himeneus ken Aleksander. Pengajar yeng diajar le' sidoe si mat ngelangar deri posan payit Allah. Mangko ku nyerah sidoe duwo ke' Pengelakar, munsoh diret. Maksut ku kei sidoe disensare, diborie penjoroe gei' sidoe noam menghina ngeremeh demo Allah. Pie kau, Timotius, ca' serarat bereni melayan Allah.
54002001	Ha, jedi ku minta' ke' kau gei' kau madah posan ku tue ke' pada' umát gereja. Jedi posan yeng pertamoe nyeh ya'am des diret bekumpol semeyang diret ca' bedoa, ca' ngomóng ken Allah po ngomóng ken betor diretam, ca' besukor beterimoe kaseh ke' Sen, ca' minta' kei Sen nulong semuya' mensiyo.
54002002	A, pada' rajo demo ke' pada' pemimpin pemerentah ca' nan didoa diret jum. Mun diret bedoa nyo' pada' rajo ken pada' pemimpin pemerentah nyeh mangko diret pun mampu idup tenáng amán, mampu nan serarat idup cuco' ken kemawo' Allah, po yeng patut begi reng pecayo.
54002003	Doa yeng tokoh nyoe mat panci; Allah Penulong diret ayah Sen ningoe.
54002004	Go kona' ati Sen gei' semuya' mensiyo ditulong diselamát, sempayo mampu tawu semuya' yeng mat.
54002005	Go Allah tei' siko'am. Ken pesulue yeng kei ngendamai mensiyo ken Allah pun ngat siko'am jum, ya'am Kristus Yesus, yeng menjedi mensiyo.
54002006	Caro iyo ngendamai mensiyo ken Allah tei' iyo mati, nyerah direte kei nobus semuya' mensiyo. Nyoe kei saksi yeng ngembokti pas-pas ke' jengkahe ken Allah mat ingín nyelamát semuya' mensiyo.*
54002007	Gopai ge' go aku pun diutus Sen ca' madah posan payit Sen, sebagai pelantar posan Sen. Nyoe mat-mátam, Timotiusei, noe ku memuloe peh. Aku mat diutus Sen kei ngajar reng yeng noe Yahudi ke' hal kepecayo yeng mat. (Go kona' Allah kin gei' semuya' mensiyo diselamát, noe iyo ngat reng Yahudi bangam peh. Mangko jie ku mat patutam diret ca' bedoa nyo' semuya' mensiyo.)
54002008	A, jedi dinai-nai pun des umát gereja bekumpol diret lelaki ca' bedoa seputeh ati sebeníng derah patoh ken Allah, noe denam, noe nyimpan ati godie.
54002009	-
54002010	A, reng betinoe pun ponyoe jum. Sidoe ca' suyo' sabar, ca' kalem, beyi' tingkah lakue beyi' pekakas pekayane pun. Periyase ca' kelaku yeng panci yeng benar, go periyas tokoh nyoe paling patut ento' reng yeng ngangkue direte reng pecayo, yeng nyomah ke' Allah. Jedi pekakas pekayan sidoe betinoe ca' amie samo nongah. Nang na' ngenjejenga' ngelelaga', deri pakai ingape demo ke' kungkong lancong demo ke' ngulas jengol. Go ngenjejenga' ngelelaga' tei' mat noe patut begi betinoe yeng nyomah ke' Allah.
54002011	A, jedi des belajar reng betinoe ca' bediyam, nang ngomóng ke' hal jolu bukan. Sidoe ca' suyo' ken sopan, ca' nerimoe pengajar ken ati yeng renah.
54002012	Aku noe ngijin reng betinoe ngajar atau pun merentah reng lelaki; mun des belajar ca' bediyam nyem.
54002013	Go betinoe noe patut merentah lelaki nyeh go asal mulo nyomie pun Adam yeng dolu dipulah le' Allah, dah nyoe berue Hawa.
54002014	Ge'em noe iyo Adam yeng ditipu le' Pengelakar, pie Hawaam konoe tipu sampai iyo ngelangar posan Allah.
54002015	Nyoam go betinoe sal ge' berana' saki' joreh. Sungoh pun ponyoe pie Allah manseh nulong nyelamát reng betinoe. Ja'e yeng ca' nan dipenting le' sidoe tei' ca' serarat patoh ke' kepecayo yeng mat, ca' nan kaseh mengaseh ken betor, kelakue ca' suci bereseh, ken ca' suyo' sabar. c
54003001	Posan payit tue mat-mátam, patut dipecayo. Jedi sopai ja' yeng ingín na' mimpin na' noyu gereja si sukoram, go melayan tokoh nyoe mat panci.
54003002	Tue ne sarate nyo' sidoe yeng na' melayan sebagai ketuwo umát: - Kelakue ca' bujor benar, gei' reng noe tawu nokan ngendudohe - Binie ca' siko'am, ken iyo ca' mutu ke' binie yeng siko' nyeh - Ca' tawu ngenjego direte - Ca' bulat togap pemikere - Ca' beso lakue, suyo' sabar - Ca' ayah nerimoe temuwai tentamui kei numpang di rumahe - Ca' mampu ngajar
54003003	- Ca' reng yeng noe gela' mabo' - Ca' reng yeng noe gerang - Ca' reng yeng lemah liyut pemikere, yeng adel - Ca' reng yeng noe gela' bekelayi begegah becokang beperobut, ca' ayah damai ken pada' betore - Ca' reng yeng noe ayah mementing duwit
54003004	- Ca' reng yeng tawu ngator noyu rumah tangoe direte. Ca' betangung jawab ngendidik ana'e caro telator, gei' ana'e nan tuno' taalo' ke' reng tuwoe.
54003005	Go mun reng noe tawu merentah ngator rumah tangoe direte koti iyo na' mimpin na' noyu gereja Allah?
54003006	- Noe buleh reng bungas yeng gei' berue pecayo, go mun copat dipileh gola' iyo kesesomong, lalu iyo konoe ukum na' po Pengelakar diukum mie.
54003007	- Deri umát diret sampai ke' reng di luwar pun ca' tekenal ken tingkah lakue mat panci bujor benaram. Nyoe pun sempayo iyo noe kererawoe gi, atau pun konoe sinta' jorat Pengelakar, go Pengelakar kin nan masang jorat nyo' diret. Nyoam sarat reng yeng na' melayan sebagai ketuwo umát.
54003008	A, pada' pelayan umát pun ponyoe jum. Sarate potue: - Tingkah lakue ca' yeng bujor benar, yeng patut dihormát le' betor - Ca' reng yeng omónge noe kencang kencus, tawu dipecayo - Ca' reng yeng noe peminúm - Noe biso reng yeng bekemewah mupok ngumpol duwit, sa'am na' ngumpole caro noe bujor
54003009	- Ca' reng yeng seputeh ati sebeníng derah togap kukoh nekat ke' kepecayo yeng Allah dah ngenyato ke' diret; pengajie noe becabang ke' layin.
54003010	Sidoe pun ca' dolu diperati, diuji, na' po ketuwo umát nyeh, nang na' reng bungas. Mun mat bujor benar kelakue si ma'am sidoe melayan pun.
54003011	A, sidoe betinoe yeng melayan* nyeh ponyoe jum. - Ca' bujor benar tingkah lakue, yeng patut dihormát le' betor - Ca' yeng noe gela' maner ngomel - Ca' tawu ngenjego direte, beyi' atie beyi' kelakue - Ca' reng yeng mutu, yeng serarat bujor, yeng mampu dipecayo ento' gewai pai-pai pun.
54003012	Ge'em pada' pelayan umát nyeh ca' siko'am tumo' jodoe, ken iyo ca' mutu ke' jodoe yeng siko' nyeh. Iyo ca' tawu ngator ana'e demo ke' rumah tangoe direte caro panci.
54003013	Jedi yeng dipileh kei pelayan nyeh mun iyo melayan secaro panci do jum keuntong begi direte, go kepecayo iyo pun tetap betamah kuwat, kin togap kukoh iyo pecayo ken Kristus Yesus.*
54003014	-
54003015	Kenaken si kona' ati ku noe dam lamat na' ngulang kau kitue, nyamán ngomóng besemuko ken kau ke' hal tue. Ja'e gola' do alang layin mangko posan ku tue ku tulis lo'e lem surat tue ke' kau, sempayo kau pun tawu gewai ulah tingkah laku yeng patut yeng konoe begi diret seberumah Allah. Seberumah Allah tei' maksute ya'am gereja Sen, kediyam Allah yeng idup. Go gereja Allah nyeh mat tiyang penega' pengajar yeng mat, mangko diret ca' tawu ken gewai ulah tingkah laku yeng patut begi seberumah Allah.
54003016	Semuya' urang pun dah tawu dah, mat noe tawu disangkal reng keagong agah panci. Nyomie si agah panci tue gei' risi'-risi' di diret Sénam, pie tue dah dianyoe Sen dah ke' diret, sempayo diret mampu idup nunoe kemawo' Sen. Tuam to' perimpus risi'-risi' kepecayo diret: Allah* nganyoe direte di deniyo berupo mensiyo. Roh Allah ngemboktie ken iyo mat bujor benar. Pada' melekat merati keagonge. Agah ke' hal iyo dipadah ke' pada' suku benso. Benya' reng di seruroh deniyo pecayo ken iyo. Iyo diangki' ke' serugo kei diagong dihormát! Nyoam perimpus kepecayo diret.
54004001	Jedi mátam. Numo' pun agong risi'-risi' kepecayo diret tue pie manseh gei' do yeng ningale. Roh Allah pun mat terus terang madah ken dah jemán pengudah nyeh pasti cagar do reng yeng tawu ken kepecayo yeng mat, pie dah nyoe manseh nyelimpang. Go sidoe ningo pada' roh jat yeng memuloe. Sidoe pecayo ken pada' pengajar deri roh jat.
54004002	Yeng ngajar pengajar deri roh jat nyeh alap-alape nyem ngajar yeng benar deri Allah, teruhale pada' pememuloe. Ati kocit sidoe teponát keedah degin temati; sidoe dah noam ngeloh ngaji dosoe.
54004003	Pengajar sidoe tei' ngidah reng bejodo, ngidah reng nyego itu ini. Teruhal bejodo demo ke' pada' jolu kei sego pun dititah ken dipulah le' Allah pun kei diterimoe dipakai reng caro besukor beterimoe kaseh begi reng pecayo yeng dah tawu yeng mat yeng benar.
54004004	Go pada' jolu dipulah Allah mat panciam, cum jolu yeng mali sal ge' diterimoe caro besukor beterimoe kaseh ke' Allah.
54004005	Go mun diret dah bedoa beterimoe kaseh ke' Sen si semuya' jolu kei sego menjedi beyi' begi diret yeng pecayo, cuco' ken pemadah di lem Kitap Sen.
54004006	A, jedi nyoam yeng ca' dipadah kau ke' pada' menyadie diret yeng seimán. Mun kau nan madahe ponyoe kau pun mat pelayan Kristus Yesus yeng bujor yeng benar. Kau pasti togap kukoh sal ge' roh kau nan diumpan ken posan payit Sen ke' hal kepecayo ken pengajar diret yeng mat yeng benar yeng nan ditunoe kau.
54004007	Pie pada' gesah cerito kengkarang mensiyo yeng noe mat yeng noe beguno nyeh ca' dikebolei' kau kaliam. Kebelike kau ca' serarat belateh gei' idup cuco' ken kemawo' Allah.
54004008	Do ngelateh tuboh si gunoe ento' idup di deniyo tuam, pie ngelateh diret kau kei idup nunoe kemawo' Allah si lebeh beguno, beyi' di deniyo tue beyi' di serugo pun. Nyoe mat jenyi Allah ke' diret. Mangko mat ca' patoh ke' posan payit Sen yeng mat.
54004009	Posan payit Sen tue sengejo mat-mátam, patutam diterimoe dipecayo.
54004010	Gopai ge' go diret pun serarat bekoyo kerejo bepatah tulang becabi' kuli' nyo' madah agah panci, go diret mat arap ken Allah yeng idup. Sen mat Penulong pada' semuya' mensiyo, semingkin reng pecayo.
54004011	Jedi pada' posan ku tue ca' nan dipadah kau, ca' nan diajar kau ke' menyadie diret yeng seimán.
54004012	Numo' kau gei' mudoe pun pie ca' kauam yeng kei menjedi contoh ke' reng yeng pecayo. Noe patut kau diremeh dipemuda' tam kau gei' mudoe. Pie kebelike senika' tingkah laku kau ca' yeng patut ditunoe kei contoh betor yeng pecayo, beyi' omóng tutor paner dongéng kau, beyi' gewai ulah tingkah laku kau, beyi' secaro kaseh mengaseh ken betor kau, beyi' kepecayo kau yeng mutu, beyi' kelaku kau yeng noe becelo. Senika' tingkah laku kau mat ca' panci, kei contoh reng yeng dah pecayo.
54004013	Jedi mátam. Penantie aku gei' bolum detang nyeh tue ne yeng ca' kau pelaju: kau ca' teliti mementing ngembeco Kitap Allah des semeyang. Ca' ngemberansang betor, ken ca' serarat ngajar betor.
54004014	Kemampu yeng diunyo' Allah ke' kau ca' nan dipakai, nang na' kau lengah, nang na' dipelene kau. Kemampu nyoe diunyo' ke' kau cuco' ken pemadah Allah yeng dilantar le' penijum di gereja mie, des pada' ketuwo umát nyampang jerie di atas kepalo kau mie. Mangko kau ca' rajing betugas cuco' ken kemampu nyoe.
54004015	Kau ca' teliti nar mementing gewai kau lem gereja, ca' dikerejo seputeh ati sebeníng derah, pengaji kau nang becabang ke' layin. Mun kelaku kau tokoh nyoe mangko nyato nar ken kau kin ari kin mansang, kin tawu melayan Allah.
54004016	Kau ca' serarat mutu ngenjego diret kau demo ke' pengajar kau, sempayo kau nulong diret kau ken nulong pada' reng yeng ningo kau ge'em.
54005001	A, jedi umpamoe gola' do reng yeng ca' ditegur di lem gereja diret, caro negure nang na' ditegur dicacue secaro kejam. Jedi mun do reng lelaki yeng tuwo yeng ca' ditegur, iyo diperipo' na' po kau negur apa' diret kauam; a, lelaki yeng gei' mudoe ditegur na' po menyadie kau.
54005002	Do betinoe yeng tuwo si ditegur na' po kau negur ino' kau. Ken betinoe yeng gei' mudoe ditegur na' po negur menyadie betinoe kau, ken ati yeng bujor benar, cum keingín itu ini yeng na' jat yeng noe senunoh.
54005003	Ha, jedi ke' hal umát betinoe yeng belu yeng mat cum bedeyo nyeh, sidoe mat ca' ditoyu diperintu le' gereja.
54005004	Pie reng belu yeng do ana' uco'e si ca' ana' uco' direteam yeng noyu merintue. Sidoe ca' jelas tawu ken secaro melayan Allah yeng terutamoe ya'am ca' noyu merintu keremiji direte. Go nyoam caro sidoe nyo' iyo melas kaseh ke' reng tuwo direte, go Allah mat ayah Sen ken gewai tokoh nyoe.
54005005	Reng belu yeng mat bedireteam, yeng cum mensiyo na' diarape si, iyo mat arap ken Allah bangam. Iyo serarat bedoa minta' tulong Sen siyang malam pun. Mat patutam iyo ditoyu diperintu le' gereja.
54005006	Pie reng belu yeng nan mementing ngogoe kenyamán kesenánge nyem iyo seolah-olah dah mati dah numo' pun gei' idup.
54005007	-
54005008	Jedi mat do belu yeng ca' ditangong le' gereja, do jum yeng ca' ditangong le' keremiji direte. Go reng pecayo mat ca' noyu merintu ketangong kesan direte, pai tel agei' keremiji direte. Yeng keh noyu merintu keremiji direte iyo nungkang ngelangar pengajar deri Allah. Iyo lebeh jat deri reng noe pecayo pun. Mangko posan ku tue ca' kau padah ke' umát gereja, gei' tingkah laku umát diret bujor benar. Mun gewai diret bujor benar kin noe dipaner didongeng diupat dipeleter reng.
54005009	Jedi reng belu yeng diangap patut dicatat kei ditangong le' gereja nyeh sarate potue: - Umore ca' nam puloh tawun ke' atas - Ca' yeng mutu bulat ken tumo' jodoe des iyo gei' idup nyomie
54005010	- Ca' reng yeng dah dikenal ke' hal tingkah lakue yeng panci. Maksut tingkah laku yeng panci tei' iyo dah ngendidik ana' biya'e secaro panci, iyo nan relo nerimoe temuwai tentamui di rumahe, iyo relo ngerenah direte nyo' melayan pada' umát engku Allah. Iyo relo jum nulong reng saki' joreh yeng susah sontok. Maksute iyo serarat ngogoe kelorong kei nulong kei ngembentue urang. Iyo bemacam bejenis pada' tingkah lakue yeng panci. Jedi reng belu yeng tokoh nyoam yeng patut dicatat nyo' ditangong le' gereja.
54005011	Pie reng belu yeng gei' mudoe noe sa'am dicatat kei ditangong gereja. Go reng belu yeng gei' mudoe nyeh paroe lamat belamat lojue nyo' melayan Kristus bangam, lalu keingíne makin kuwat na' bejodo agei'.
54005012	Dah nyoe iyo dipedo disalah urang, go iyo mungker jenyie yeng pertamo mie.
54005013	A, do jum reng belu yeng gei' mudoe nyeh paroe sal ge' dah ditangong le' gereja nyeh sidoe pengabise lalu pereriyah, gela' betatap usi' nyem. Sa'am go betatap usi', nan maner ngendongéng ngejat urang, turut campor ken urus urang, nan ngomóng ke' hal yeng noe patut yeng noe senunoh.
54005014	Mangko nasehat aku nyeh reng belu yeng gei' mudoe si noe sa'am dicatat kei ditangong gereja. Lebeh beyi' iyo ca' bejodo agei'am, berana' bebuwah, ngator rumah tangoe direte, gei' iyo noe gela' betatap usi' nyem. Maksute sempayo cum dedale nyo' munsoh diret ngererujong ngeolo'-olo' diret entam kelaku reng belu yeng pecayo nyeh.
54005015	Diret sengejo ca' ati-ati ke' hal tue, go kenaken si dah do dah reng belu yeng mudoe nyeh yeng nyelimpang deri jelan yeng mat, go iyo na' nunoe kemawo' Pengelakar.
54005016	Jedi ku ngulang posan ku tadie. Reng pecayo mun iyo do keremiji direte yeng belu patutam iyo ca' ditoyu diperintue, nang na' dibebane ke' gereja. Maksute sempayo gereja mampu nangong jawab belu yeng mat cum deyoe.
54005017	Jedi pada' ketuwo umát yeng ngator ngurus umát gereja caro panci si mat patut ca' dihormát didingo ge'em, ken patut jum ca' ditulong dibentue lem keidupe seari-ari ge'em, semingkin sidoe yeng betangung jawab borat madah ngajar ngenjelas ke' hal posan payit Allah.
54005018	A, ke' hal iyo ca' ditulong bentue diret si go do yeng ditulis lem Kitap Allah yeng bungie potue, Sapi yeng ngiri' padi kam nang na' dikobat ke' nyawoe. (Bilang 25:4) Ge'em jie Kitap Allah, Reng yeng kerejo patut diupah.
54005019	A, jedi ke' hal ketuwo ca' dihormát le' diret nyeh, mun do reng na' ngendudoh ketuwo umát si diret nang na' ningoe, cuwali dibokti le' saksi duwo tigo ko'.
54005020	Ja'e mun sengejo do boktie ken iyo mat bedoso si iyo ca' ditegur di adap reng rami, gunoe sempayo yeng layin pun gola'e bekelaku tokoh nyoe.
54005021	Jedi ca' teliti lem hal tue. Nang na' semadie tangkap mun do reng ngendudoh ketuwo nyeh. Ja'e mun iyo mat bedoso si iyo patut ca' ditegur di adap reng rami. Nang na' pileh bulu, nang na' beurang beaku; kau ca' amie samo rato ken sidoe ketuwo. Posan ku tue mat penting nar. Ku madahe pun atas kuwaso Allah ken Kristus Yesus ken pada' melekat suci.
54005022	Nyoam go ca' ati-ati des mileh ketuwo gereja; nang na' copat semadi pileh, gola' mun reng dah dipileh dah nyoe mat nyato ken dosoe maksute seolah-olah kau setuju ken dosoe. Pie kau ca' ngenjewoh diret kau deri semuya' segelo doso. Kau ca' mileh yeng bujor yeng panci.
54005023	Ja'e noe ku ngidah kau nginsup ayie angur peh, Timotiusei. Kau nang na' nginsup mungkal ayie bujor nyem. Ayie angur ca' kau insup jum sikit-sikit, nyo' nentamo porut kau, go kau nan kuwat rungue.
54005024	Jedi pulang ke' hal ngesah ketuwo tei', nang na' lokas nar semadi pileh. Kin do reng yeng dosoe mat nyato nar, bolum dipecaro pun reng dah tawu reng dah ken dosoe. Pie do jum reng yeng dosoe noe sengkunyong nyato; pie ca' diperati lo'e, dah nyoe berue mat nyato ken dosoe.
54005025	Ponyoe jum ke' hal tingkah laku yeng panci. Do die yeng sengkunyong nyato, do jum yeng lamat berue nyato. Pie yeng noe lokas nyato pun noe tawu ditapo'. Lamat belamat ketawu diret ken tingkah lakue yeng panci pun. Mangko mat ca' ati-ati, nang na' lokas semadi pileh reng kei ketuwo gereja.
54006001	Jedi do jum reng pecayo yeng idup menjedi ulun reng. Idup tokoh nyoe mat sensare nar. Pie iyo manseh ca' ngangap tuwowe nyeh patut nan ca' dihormát. Manseh patut iyo serarat tuno' taalo' ke' tuwowe nyeh. Nyoe sempayo cum alor kei reng menghina ngeremeh demo Allah ken menghina ngeremeh agah panci Sen.
54006002	Jedi mun tuwowe ulun ken ulune samo reng pecayo, ulune nang na' ngelene perentah tuwowe. Malah ken paie ca' kepala' rajing iyo bekerejo, go tulang polohe ento' samo reng pecayo, yeng samo-samo dikaseh le' Allah. Pada' semuya' posan payit ku tue ca' nan dipadah nan diajar kau, nyo' ngemberansang betor.
54006003	Yeng diajar ca' cuco' ken posan payit yeng mat, yeng dipadah le' Yesus Kristus Tuwowe diret. Ca' pengajar yeng ngemberansang diret sempayo diret idup nunoe kemawo' Allah. Pie berang reng yeng ngajar layin deri nyoe, yeng noe setuju ken pengajar diret si
54006004	mat somong berakah nyem, iyo noe tawu pai-pai pun. Iyo keedah reng yeng saki' uyoh, ja'e penyaki'e go iyo serarat ngemoran betengkar bemalau ke' hal agama. Kibat omóng tokoh nyoe si ngat jat nyem, go nyuroh reng isin dengki iro kenyayo, bemunsoh bepencar, maner ngejat betor, nan ngangap betore jat,
54006005	sampai serarat betengkar betingkis siko' ken betor nyem gewaie. Nyoam kibat gewai reng yeng ngemoran betengkar bemalau ke' hal agama. Nyoe pun go sidoe nan ayah ken yeng jat, sie ken yeng benar. Pemikere dilimún le' doso lalu ampoe buwauam. Sidoe tepencar tekuwa' deri yeng mat, pengabise pengajar yeng benar cum dah di ati sidoe, dah diamie dah deri ati sidoe. Go pengaji sidoe na' beagama pun kei iyo ngogoe keuntong kekayo kesugeh nyem.
54006006	Untong tuwah si mat do, pie untong tuwah nyoe nyo' reng yeng idup nunoe kemawo' Allah, yeng sabasam ken jolu yeng dah do nyeh. Iyo noam kei kekalute agei'.
54006007	Go diret diado di deniyo tue mie sikit pun cum meyie jolu. Ponyoe jum diret dah mati gi, mat noe tawu na' meyie jolu sikit pun. Keidup diret mat noe bepoko' ke' jolu.
54006008	Mangko ento' pailah na' ngejar duwit? Sal ge' dah do jolu kei sego ken pakai ingap na' pai agei'?
54006009	Pie reng yeng ngemoran na' ngogoe kekayo si muraham iyo digudo le' Pengelakar. Iyo tekotoh entam ngemoran na' buleh pada' jolu yeng cum nilaie, jolu yeng ngerusa' keidup yeng mat. Pengabise kibat keingín yeng tokoh nyoe si iyo mat karam, bis punah ranah losi nayáp seora'-ora'eam.
54006010	Go semuya' segelo bemacam bejenis kebeyat jat timu deri ati yeng nyinto na' benya' duwit. Mat do reng yeng nan ngejar duwit, sampai nyelimpang deri jelan kepecayo yeng mat. Pengabise mat susah sontok kesal sayang tam kibat gewai direteam.
54006011	Pie kau si, Timotiusei, nang na' tokoh nyoe, tam kau pelayan Allah. Mangko kau ca' nan serarat ngenjewoh diret kau deri pada' gewai ulah yeng tokoh nyoe. Kau ca' serarat mementing gewai ulah yeng bujor benar, ca' patoh ke' Allaham, ca' arap ken Sénam. Kau ca' serarat kaseh, ca' mutu ngetate des disensare, ca' lomah lemut.
54006012	Diret yeng dah pecayo mat ca' serarat besemangát beselumoe nyo' ngelawan ngalah yeng jat. Yeng ca' dipenting ngat idup beru yeng cum berudu mati. Diret diselamát pun sempayo diunyo' Allah idup beru. Kau pun daham ngangkue kepecayo kau ke' hal idup beru nyoe di adap saksi yeng benya'. Mangko nyoam yeng ca' dipenting kau.
54006013	Posan ku tue ku padah atas kuwaso Allah yeng bungkong idup semuya' segeno, beyi' mensiyo beyi' jolu bukan pun. Ge'em ku padah atas kuwaso Kristus Yesus yeng bereni besaksi ke' hal yeng mat di adap gubernor Pontius Pilatus mie.
54006014	Jedi posan ku potue ne: posan payit Sen ke' hal agah panci nyeh ca' dijego gei' noe tecampor ken pengajar yeng salah, sampai ke' jengkahe Yesus Kristus Tuwowe diret ngenyato direte agei' di deniyo tue.
54006015	Tengkalo tue si iyo gei' noe diketawu di deniyo tue, pie pas-pasam ke' jengkahe yeng ditetap le' Allah gi diret Sénam yeng langko' ngenyato Ana' Sen di deniyo tue. Diret Sénam yeng rajo agong, yeng rajo kuwaso, yeng serarat ayah bikaham. Sen Rajo atas semuya' rajo, Tuwowe atas semuya' tuwowe.
54006016	Engkas diret Sénam bungkong idup, cum epun cum ujong Sen. Sen diyam lem cayo yeng panting nyacas, sampai noe tawu dipanu noe tawu disoma'. Mensiyo siko' pun noe koloe merati Sen, mat noe tan na' merati Sen. Patutam Sen dihormát, patutam Sen yeng disomah kei rajo seora'-ora'eam. Amin.
54006017	A, jedi padaham ke' sidoe reng kayo di deniyo tue gei' sidoe nang na' kememuwa'. Nang na' sidoe arap ken kekayo kesugehe. Go pada' kekayo kesugeh deniyo tue paling noe tawu diarap, noe kekal, jolu yeng noe tan; ari tue do, pagi cum. Pie sidoe ca' arap ken Allaham, go Allaham yeng buwar ngenjemín semuya' segelo ke' diret. Sipat jenis pai-pai pun yeng do di diret pun mat diunyo' le' Allaham. Maksut Sen pun kei diret nyamán ngicap semuya' segelo jolu yeng dipulah le' Sen.
54006018	Jedi padaham ke' sidoe yeng kayo nyeh gei' sidoe mementing ngelaku yeng panci, nulong reng layin. Ibarat ke' jolu din kelaku pancie die yeng ca' belimpah-limpah, keedah jolu yeng betimun-timun pemenya'e. Sidoe ca' serarat ayah ngunyo' ngemborie jolu ke' betore, ca' kaseh, ca' ayah begelumo ken semuya' urang.
54006019	Ponyoam sidoe numpok nimun reto beno di serugo nun, ya'am reto beno yeng tan yeng awi' yeng mat tawu diarap. Go ngat ponyoam sidoe mat ngicap keidup yeng mat yeng seli deri Allah.
54006020	Jedi pengajar yeng diserah ke' kau ke' hal kepecayo diret nyeh ca' serarat nan dijego kau, Timotiusei. Kau ca' ngenjewoh diret kau deri omóng yeng noe mat yeng noe bereti, ken deri pada' petingkis peseliseh. Omóng tokoh nyoe diangap reng paling mat, paling panai, teruhal paling salah.
54006021	Mat do reng yeng ngajar yeng salah ponyoe, pie sidoe dah nyelimpang deri kepecayo yeng mat. Mangko kau ca' ngenjego ken makai pengajar yeng mat nyem. Ku minta' ke' Allah kei pengunyo' pengaseh Sen nan nyeroto kau*.
55001001	Surat tue deri Paulus, pelantar posan Kristus Yesus, cuco' ken kemawo' Allah. Aku diutus kei madah ke' hal idup beru yeng dijenyi Sen ngelalu Kristus Yesus.
55001002	Ku nulis tue ke' Timotius, yeng ku kaseh na' po ana' diret kuam. Salam damai, kaseh ken berekat dolat deri Allah Apa' ken Yesus Kristus Tuwowe diret. Jedi mátam.
55001003	Deri nyomiam akei' puyang aku nan nyomah ke' Allah; a, aku pun nyomah ke' Sen seputeh ati sebeníng derah. Jedi aku serarat nan besukor beterimoe kaseh ke' Sen des ku ngaji kau, Timotiusei. Ku nan nyimpat kau lem doa ku ke' Sen siyang malam pun, ku noe luput nan bedoa nyo' kau.
55001004	Kaseh ku ngenggenáng ayie mato kau yeng berutus nyomie. Aku rinue ingín na' betomu ken kau, sempayo ati ku ayah bikah.
55001005	Ku ingát ku jum, Timotiusei, ken kau mat pecayo seputeh ati, na' po kepecayo yeng dolu timu lem ati inei' kau Lois ken ino' kau Eunike. Ku yakin ken kepecayo nyoe mat dah nyerorap lem ati kau jum.
55001006	Mangko aku na' ngingát kau sempayo nan dipakai le' kau pengunyo' pengaseh Allah yeng kau terimoe des aku nyampang jeri ku di atas kepalo kau mie. Pengunyo' nyoe ca' nan dipakai kau, nang na' kau lalai leler. Ibarat ke' api din ca' nan ditipau gei' iyo noe padam.
55001007	Nang na' kau gola' ngenggewai tugas kau, go Roh Allah yeng diunyo' Sen ke' diret noe iyo Roh yeng tawu dikegola' peh. Roh nyoe kebelike nyuroh diret bekuwaso, nyuroh diret kaseh mengaseh ken betor, ge'em nulong diret ngator ngenjego di lem keidup diret gei' noe kalah tam gola'.
55001008	Jedi kau nang na' rasoe besaksi ke' hal Tuwowe diret, Timotiusei. Nang na' rasoe entam aku dipenjero, go aku dipenjero pun entam aku melayan Sen. Pie kau pun ca' relo jum ngerudu kesensare na' po aku, entam diret madah agah panci. Allah pun pasti nguwaso kau gei' kau mampu ngerudu kesensare pai pun.
55001009	Sénam yeng nulong nyelamát diret, ken ngunang ngamie diret kei engku diret Sénam. Diret ditulong diselamát ken diunang diamie pun noe iyo tam pekuleh gewai diret peh, pie entam kemawo' diret Sénam, kontan pengunyo' pengaseh Sen. Deri asal muloe, bolum deniyo tue diado mie pun, Sen dah ngenjemín pengunyo' pengaseh Sen ke' diret ngelalu Kristus Yesus,
55001010	ja'e kenyatoe berue dianyoe Sen ke' diret tengkalo tue, des Kristus Yesus Penulong diret detang ke' deniyo tue. Go didemo Penulong tei' tam kuwaso kemati dah dikalahe, lalu keidup yeng cum berudu mati dianyoe Sen ke' diret. Nyoe pun diret tawu entam dah ningo agah panci.
55001011	A, dah nyoe Allah pun nentu nunyo' aku kei wakel Sen, kei pelantar posan Sen, kei guru nyo' ngajar agah panci tue.
55001012	Nyoam go aku ngerudu kesensare potue tam aku mat madah posan payit Sen. Pie aku noe ku kererawoe peh, aku tetap yakin nyem. Aku mat nyerah gewai ulah bedan beko ku ke' diret Sénam. Go aku tekenal ku ken Allah yeng dipecayo le' aku, mangko aku mat yakin ken Sen pun tetap mampu ngenjego noyu semuya' segeno yeng ku serah ke' Sen, sampai ke' Ari Kiyamát nun gi.
55001013	A, jedi kau ca' tetap nunoe pengajar yeng mat yeng kau ningo deri aku; nyoam kei contoh pengajar kau. Kau ngajar pun ca' cuco' ken kepecayo diret, cuco' jum ken kaseh yeng diret buleh deri Kristus Yesus.
55001014	Pengajar panci yeng diserah ke' kau mat ca' nan dijego, ca' ditoyu diperintu kau na' po reng ngenjego reto beno yeng berogo. Kuwaso Roh Allah yeng ngendiyam diret yeng kei nulong kau ngenjegoe.
55001015	Jedi mátam. Kau kin dah tawu dah ke' hal aku nyomie ditingal ming nyem le' pada' reng pecayo di nenggeri Asia nun, termansok Pigelus ken Hermogenes jum.
55001016	Ja'e keremiji Onesiporus si milang kali nan ngibor ngemberansang aku. Kiroe Tuwowe diret ngemberekat dolat sidoe. Go Onesiporus si tarah ke' noe rasoe tam aku dipenjero potue,
55001017	malah ken paie des iyo detang ke' Roma nun mie iyo lintus simah ngogoe aku sampai nomu aku.
55001018	Kau pun jelas jum ken caro iyo benya' nulong aku di Epesus mie pun. Kiroe Tuwowe ngemberekat dolat iyo dah Ari Kiyamát gi.
55002001	Jedi potue ne Timotius, ana' ku lem Kristusei. Kau mat ca' togap kukoh entam pengunyo' pengaseh yeng diunyo' ke' diret ngelalu Kristus Yesus.
55002002	Semuya' posan payit yeng kau ningo des aku ngajar di adap reng rami nyeh ca' diajar kau jum ke' reng yeng mutu, ke' reng yeng tawu dipecayo, yeng mampu jum ngajare ke' reng layin.
55002003	Kau ca' siyap ngerudu kesensare, go kau siko' tentara Kristus Yesus. Tentara yeng mutu nyeh iyo siyap ngerudu kesensare.
55002004	Reng yeng menjedi tentara nyeh kin noe pengamoh ngaji pengidupe seari-ari. Iyo nan serarat na' nyenáng ati kepala'e nyem, noe iyo ngaji kepenting direte.
55002005	Ponyoe jum benso reng beselumoe. Reng yeng beselumoe ca' bujor nunoe pelatore. Mun noe si iyo noe umán piyala nyoe.
55002006	A, ponyoe jum benso beumo betanám. Go reng yeng beumo betanám ca' beompas pulas berue tetomu tekicap ke' asel kerejoe*.
55002007	Beyi'-beyi'am kau ngeruning jolu yeng ku padah ke' kau, go Tuwowe diretam yeng madah ke' kau ken tuju maksut semuya' tue.
55002008	Kau ca' nan ingát ken Yesus Kristus, yeng bengki' idup agei', deri buboh ampeh Rajo Daud. Nyoam agah panci yeng nan dipadah aku.
55002009	Entam aku madah agah panci nyoe mangko aku disensare potue, sampai dipasong ken rantai di lem penjero, keedah reng yeng jat nar. Ja'e go posan payit Allah si mat noe tawu dipasong.
55002010	Mangko ku etat nyem semuya' kesensare tue, sal ge' agah panci nan dipadah. Go aku si noe ngaji diret kuam, pie ku ngaji pada' reng yeng dah ditinting ditujun le' Allah yeng na' pecayo ken Sen gi. Kebosai ati ku gei' sidoe pun ditulong diselamát jum le' Kristus Yesus, gei' sidoe buleh idup yeng agong yeng tan seora'-ora'eam.
55002011	Ha, tue posan payit yeng mat tawu dipecayo, ya'am: Mun diret mat mati ken Yesus kin diret langko' idup jum beroto ken Sen
55002012	Mun diret tan disensare diret langko' diaja' Sen nyo' merentah jum beroto ken Sen Mun diret nyangkal Sen Sen pun langko' nyangkal diret.
55002013	Ja'e biyar diret noe mutu pun pie Sen si tetap nan mutu, noe berubah, go Sen noe koloe mungker jenyi Sen*. Sen nan bujor benaram.
55002014	Jedi reng yeng pecayo ca' serarat nan diperingát kau ken pengajar ku tue. Padaham ke' sidoe atas kuwaso diret Allaham gei' sidoe noe betentang betingkis besamut besempado ken betor. Gewai tokoh nyoe cum gunoe, malah ken paie kei nonga' melempang nyem pada' reng yeng ningoe.
55002015	Jedi des kau ngajar posan payit yeng mat nyeh ca' caro yeng bujor benar, ca' tawu ken retie, keedah reng yeng memparang jelan yeng lurus yeng bujor. Nyoe ca' digewai kau sebulat ati, sempayo gewai kau sekali dipereso diuji le' Allah mat dinilai Sen panci, gei' kau noe kererawoe.
55002016	Kau nang na' turut campor ken pada' paner dongéng yeng cum gunoe, yeng meyie nari' reng kei rangang ken Allah. Jie sidoe yeng gewaie tokoh nyoe si go sidoe na' maju, na' memparang jelan beru. Pie kebelike gewai nyoe meyie sidoe kin jewoh-jewoh deri Allah.
55002017	Pada' pengajar sidoe tei' keedah penyaki' behayo yeng mengkeroyap di segonáp tuboh. Contohe benso Himeneus ken Piletus.
55002018	Sidoe dah nyelimpang dah deri jelan yeng mat. Sidoe salah ngajar ke' hal bengki' idup agei'; (jie sidoe cum diret bengki' idup agei' secaro tuboh).* Sampai separo reng pecayo nyeh tepengaroh entam pengajar sidoe ponyoe.
55002019	Ja'e numo' pun do yeng tepengaroh nyeh pie gereja Allah si mat togap kukoh, keedah tungkat rumah yeng togap, yeng noe beguyu beguncang. Yeng seli engku Sen kin mat do lamange. Lamange yeng sutie potue ne: "Tuwowe diret tawu Sen ken engku diret Sen." Lalu lamang yeng sutie agei': "Berang reng yeng ngangkue direte menjedi engku Allah Tuwowe si iyo mat ca' ningal dosoe." Jedi diret mat ca' ati-ati ke' hal pengajar yeng noe mat di lem gereja Allah.
55002020	Jedi hal tue biso diperempamo ke' rumah reng kayo. Rumah reng kayo mat bemacam bereno belo alat perabot pingan mangkok di depore. Do yeng dipulah deri mas ken perak ge'em, do yeng dipulah deri kayu atau pun tanah kayat ge'em. Pingan mas ken pingan perak kin dinilaie jolu yeng berogo, pie pingan kayu ken pingan korang nyeh dinilaie jolu yeng noe berogo.
55002021	Jedi berang reng yeng na' ngenjego direte, yeng ngenjewoh direte deri doso si iyo keedah pingan mas yeng berogo, yeng diajen gei' dipakai diret Sénam. Reng tokoh nyoe mat beguno begi Tuwowe, go iyo dah siyap kei melayan semuya' gewai yeng panci.
55002022	Mangko kau ca' nyiseh ngenjewoh diret kau deri pada' jolu yeng nan dikeingín dikejar le' pada' reng mudoe. Yeng ca' dikejar kau nyeh idup yeng bujor benar, kepecayo yeng mutu, kaseh mengaseh, idup damai ken pada' reng layin yeng arap ken Tuwowe seputeh ati sebeníng derah.
55002023	Reng yeng noe tawu pengajar yeng mat si iyo ayah betengkar betingkis ke' hal agama, pi kau nang na' ponyoe, go bedebat tokoh nyoe mat buduam. Pai ge' gunoe? Gewai tokoh nyoe ngat nyuroh reng betentang becelatu nyem.
55002024	Sedang pelayan Tuwowe mat noe patut betentang becelatu. Iyo ca' nan suyo', ca' sabar lemah lemut ken semuya' urang, ca' tawu ngajar, ca' etat nyem des disensare pun.
55002025	Iyo ca' caro renah ati madah reng yeng ngelawane, pai nawue gola' pada' lawane pun ditulong le' Allah gei' sidoe bebeta' piker, sempayo sidoe nerimoe pengajar yeng mat.
55002026	Lalu sidoe pun mampu telopas jum deri kuwaso Pengelakar, teringátam ken sidoe mat dikotoh le' Pengelakar sampai tuno' taalo' ke' kemawo' iyoam. Mangko diret ca' suyo' sabaram ngajar ken nulong betor.
55003001	So beh, dah jeman ari pengudah nyeh mat benya' nar kesusah kesensare.
55003002	Padah ku susah tei' entam pada' mensiyo dah ari jeman pengudah nyeh ngat mementing direteam; sidoe ayah ken duwit, somong berakah, kebebongko', sidoe gela' menghina ngeremeh beyi' Allah beyi' urang layin pun, ngei'e tuno' taalo' ke' reng tuwoe, noe tawu beterimoe kaseh, noe menduli Allah,
55003003	cum itonge kaseh ken sopai pun. Sidoe nan isin dengki, cum berudu damai, ayah mempulah betor, noe tawu ngator kona' kemawo' direte, gerang, risie ken semuya' yeng bujor yeng benar,
55003004	gela' nipu ngendeyo urang, pemikere noe belubang. Sidoe kememuwa', nan ngaji kepenting direte nyem, nan kereriyane ngejar keidup yeng mewah di deniyo tue, cum itonge na' begelumo ken Allah.
55003005	Sidoe paling rajinge beagama, pie ken kuwaso Allah yeng mampu ngubah atie mat bolei'e. Nyoam tingkah laku gewai ulah pada' mensiyo dah ari pengudah nyeh. Reng tokoh nyoe nang digelumo le' kau.
55003006	Go sidoe panai nayi' ke' rumah urang, ca'-ca'e na' ngajar, pie tujue na' nipu ngotoh betinoe yeng murah dipemuloe, yeng dah borat beban dosoe, yeng nan nunoe bemacam bejenis keingín yeng jat.
55003007	Sidoe betinoe tei' nan ayahe ningo pengajar beru deri sopai pun, ca'e simah belajar, pie noe koloe tetomu ke' pengajar yeng mat.
55003008	Jedi pada' lelaki yeng keca' ngajar betinoe tokoh nyoe paling jat pemikere. Kepecayoe pun noe iyo kepecayo yeng mat peh, pie kepecayo tiru nyem. Malah ken paie sidoe ngelangar pengajar yeng mat, na' po Yanes ken Yambres mie, yeng ngelawan Musa nyomie.
55003009	Pie sidoe yeng ngelawan pengajar yeng mat nyeh cum asele, tam gewaie yeng budu nyeh tentu nyato maloe diperati semuya' urang, na' po tejedi ken Yanes ken Yambres mie.*
55003010	Pie kau si, Timotiusei, tentu noe tokoh nyoe, go kau dah teliti nunoe contoh aku. Kau tawu ken pengajar aku, tawu jum ken tingkah laku ku, tawu ken tuju idup ku, tawu ken kepecayo ku. Kau tawu jum ke' hal kesabar aku, ke' hal kaseh ku, tawu kau jum ken aku togap kukoh des ku disensare.
55003011	Kau tawu jum ken pada' kesusah kesensare yeng dirudu le' aku entam pengajar diret, na' po di Antiokia, a, ken di Ikonium, ken di Kota Listra mie.* Mat bemacam- macamam kesensare yeng dirudu ku dinyoe, pie Tuwowe diretam yeng nulong nyelamát aku deri semuya'e.
55003012	Yeng mat si semuya' reng yeng pecayo ken Kristus Yesus yeng na' nunoe kemawo' Allah si pasti disensare reng.
55003013	A, do reng jat, ken reng yeng gela' nipu urang ken bemacam bejenis lemue si iyo kin lamat kin jat. Iyo nipu urang iyo pun konoe tipu jum.
55003014	Pie kau si ca' tetap patoh ke' pengajar yeng mat yeng kau pelajar mie, yeng dipecayo kau sebulat ati, go kau dah tekenal ken reng yeng ngajar kau mie, mat patut dipecayo.
55003015	Go deri kebiya' kau mie pun kau nan dididik deri Kitap Allaham yeng suci. Mat Kitap Allaham yeng mampu madah kau kei kau tawu mileh jelan yeng mat, tujue sempayo kau ditulong diselamát entam pecayo ken Kristus Yesus.
55003016	Go semuya' yeng ditulis di lem Kitap Allah mat pengasoh Allah tei'am, mangko beguno kei ngajar yeng mat, kei negur reng yeng salah, kei memanci yeng salah, ken kei ngelateh reng pecayo sempayo tetular idup bujor benar.
55003017	Guno makai Kitap Allah tokoh nyoe sempayo tiyap pelayan Allah cukup pada' perlengkap persiyape kei melayan koti-ti pun.
55004001	Posan perentah ku ke' kau tue atas kuwaso diret Allaham ken Kristus Yesus, yeng langko' ngendecing kesalah semuya' mensiyo gi, beyi' yeng gei' idup beyi' yeng dah mati pun. Sen langko' detang agei' secaro agong, nyo' disomah kei rajo di deniyo tue. Nyoam go kau ca' yakinam tuno' taalo' ke' posan perentah ku tue.
55004002	Posan ku tei' ya'am posan payit Allah ca' nan dipadah kau. Ca' serarat siyap, ca' ngemoran madahe, beyi' des reng na' ningoe beyi' des reng kehe ningoe pun. Kau ca' negur betor yeng salah, ca' tegas nonga' reng yeng bedoso, ca' ngemberansang semuya' betor. Ca' serarat nan sabar nyem, nan jerumát ngajar umát ke' hal kepecayo yeng mat.
55004003	-
55004004	Tuam to' kelorong nyo' ngajar kepecayo yeng mat. Tam dah nyoe gi langko' do jengkahe reng ngei'e ningo pengajar yeng mat. Sidoe langko' nompal kelinang des ningo pengajar yeng mat, pie mun ningo pada' gesah cerito yeng noe mat si kelinange dikoba'e. Sidoe na' ngogoe guru direte yeng ngajar cuco' ken keingín sidoe yeng jat, kei nyenáng pemiker direte nyem, kei nyamán iyo ningoe.
55004005	Pie kau si ca' serarat nan jego, ca' sadar, ca' togap kukoh pemiker kau. Ca' sabar ngetate des ngerudu kesusah kesensare. Yeng penting si ca' serarat madah agah panci, go nyoam tugas kau. Kau kin pelayan Allah, mangko ca' sebulat ati ngelaku tugas kau.
55004006	Bungi ku potue pun go aku si noe dam lamat di deniyo tue. Tue dah jengkahe dah nyo' ku ningal deniyo tue. Aku keedah pesaling ayie angur* yeng ketengah disaling.
55004007	Daham gewai ku betempor lem petempor diret yeng panci tue. Daham ku beselumoe, go dah detang dah ke' tuju ku. Aku tetap patoh nekat ke' kepecayo yeng mat; noe ku ningal merayane peh.
55004008	Tue tingal ku nerimoe piyala ku dam, yeng diajen le' Allah nyo' reng yeng diputus Sen bujor benar. Piyala nyoe langko' diunyo' le' Tuwowe diret dah Ari Kiyamát nun gi, des Sen ngakim pada' mensiyo caro bujor benar. Noe iyo ngat akuam peh yeng nerimoe piyala nyoe, pie diunyo' Sen jum ke' semuya' reng yeng rinue nyinto kedetang Allah Tuwowe diret des Sen bebeli' ke' deniyo tue agei'. Tingal nyoe dam yeng ku nantie.
55004009	Sedepat-depate copatam kau manu ke' aku, Timotiusei,
55004010	go Demas yeng selomo namah aku dah ningal aku di lem kesensare ku nun, tam iyo tamá' goma' ken jolu di deniyo tue nyem; iyo noe mementing na' madah agah panci. Iyo dah ke' Tesalonika dah. Sedang Kreskis dah ke' peloya' Galatia. Ken Titus nyeh ke' peloya' Dalmatia.
55004011	Tingal Lukas dam yeng namah ku dinun. Jedi kau copatam kinun. Boh ngaja' Markus jum kei namah kau kinun, go iyo paling beguno begi aku melayan dinun.
55004012	Tikikus si dah diutus ku nyo' melayan di Epesus die.
55004013	Dah kau na' detang kinun beyie jum beju jubah ku yeng ditingal ku mie di rumah Karpus di kota Troas. A, beyie jum pada' buko' ku, terutamoe pada' buko' yeng ditulis di kuli' binatang.*
55004014	-
55004015	Awas beh, gola' do kau betomu ken Aleksander, tukang temego nyeh, go iyo beneko reno kejate ken aku. Mat ca' ati-ati kau, go iyo kuwat nar nentang pengajar diret. Ja'e Tuwowe diretam langko' melas gewaie tokoh nyoe.
55004016	A, ke' hal aku dipecaro nyeh, pertamo kali aku dipecaro si siko' pun cum reng yeng mendukong aku, ku ditingal ming le' pada' kaban ku. Ja'e kiroe Allah ngelon gewai sidoe yeng ningal ku ponyoe.
55004017	Pie go Tuwowe diret si tetap nyeroto nulong aku, ngunyo' kuwaso ke' aku sempayo aku mampu madah agah panci ke' semuya' segenoe, sampai pada' suku benso yeng noe Yahudi pun mampu ningoe. Lalu aku pun dirampas Sen deri nyawo singa, noam ku diukum mati.*
55004018	Mat Tuwowe diretam yeng langko' ngerampas aku deri pai-pai pun yeng jat yeng tejedi ke' aku! Sen yeng nulong aku ken meyie aku ke' kediyam Sen di serugo nun! Patutam Sen diagong seora'-ora'eam. Amin.
55004019	Padaham salam aku ke' Priskila ken Akwila ken pada' seberumah Onesiporus.
55004020	Erastus manseh di Korintus. Do Tropimus si ditingal ku di Miletus, go iyo saki'.
55004021	Lokasam kau kinun beh, empong tue gei' bolum munsim colap tue gi. Ebulus, Pudes, Linus, Klaudia, ken pada' menyadie seimán yeng layin pun ngirum salam ke' kau.
55004022	Salam ku ke' kau kiroe Tuwowe diret nyeroto nulong kau. Ku minta' ke' Allah kei pengunyo' pengaseh Sen nan nyeroto kau.*
56001001	Surat tue deri aku Paulus, ulun amo Allah ken pelantar posan Yesus Kristus. Aku ditugas le' Sen sempayo pada' reng yeng ditinting ditujun le' Allah mampu pecayo ken Sen, sempayo sidoe tawu ken pengajar yeng mat, gei' mampu idup cuco' ken kemawo' Allah.
56001002	Arap diret ya'am diret langko' idup seora'-ora'eam. Nyoam bungkong kepecayo ken pengajar yeng mat. Diret Allaham, yeng noe koloe memuloe, bejenyi deri asal muloe nyomiam na' ngunyo' idup nyoe ke' diret,
56001003	ja'e go caro Sen ngunyo'e ke' diret berue dijelas dipadah di lem posan payit Sen pas ke' jengkah tue yeng ditetap le' Sen. A, caro Sen madah ngenjelase pun mat ngelalu pada' pelantar posan Sen, benso aku yeng ditugas dipecayo Sen kei madah posan payit nyoe. Mat Allah, Penulong diret, yeng nyuroh merentah aku ca' madahe. Nyoam tugas aku, pelantar posan Sen.
56001004	Surat tue ke' Titus yeng ku kaseh na' po ana' diret kuam, go diret mat seimán. Salam damai ken berekat dolat deri Allah Apa' ken Kristus Yesus Penulong diret.
56001005	Jedi aku ningal kau di Kreta tue, Titusei, sempayo kau ngurus pada' gewai diret yeng bolum santo'. Ge'em kei kau nentu netap ketuwo umát di tiyap kota, cuco' ken yeng ku posan ke' kau nyomie.
56001006	Jedi ketuwo umát nyeh ca' yeng idupe bujor benar, yeng noe becelo teradap betore pun. Binie ca' siko'am, ken iyo ca' mutu ken binie nyoe. Ca' yeng ana'e pecayo jum, yeng saksie panci. Nang na' mileh reng yeng ana'e dunal, yeng pelawan, yeng noe tuno' ke' ino' apa'e.
56001007	Go ketuwo umát kin pelayan Allah nyo' ngurus ngator gereja Sen, mangko idupe ca' bujor benar. - Noe biso reng yeng pereriyah, yeng somong bongko', - noe biso reng yeng murah godie, - noe biso reng yeng gela' mabo', - noe biso reng yeng gerang, - noe biso reng yeng na' melayan go tamá' ken duwit.
56001008	Pie yeng dipileh kei ketuwo tei' ca' reng yeng ayah nerimoe temuwai tentamui, - ca' ayah nulong betore. - ca' yeng panai ngator idup direte. - ca' reng yeng bujor benar, yeng patoh ke' Allah, ken yeng tawu ngenjego direte.
56001009	- Ca' yeng togap kukoh patoh ke' posan payit yeng mat yeng tawu dipecayo, na' po yeng diajar ke' iyo. Go mun iyo patoh ke' posan payit yeng mat nyeh iyo mampu ngajar ngem- beransang urang makai pengajar yeng mat yeng benar. Ge'em mampu iyo negur reng yeng ngelawan posan payit yeng mat, sempayo reng tawu ken kesalahe. Nyoe sarat ketuwo umát gereja.
56001010	Diret mat ca' tawu negur reng yeng ngelawan pengajar yeng mat, go mat benya' nar reng yeng somong, yeng ngei'e tuno' taalo' ke' pai-pai pun, semingkin sidoe deri agama Yahudi yeng gei' nekat ke' pada' ukum Musa. Pengajar sidoe omóng kosong nyem, mat cum gunoe, pie benya' reng yeng ditipu dipemuloe.
56001011	Mangko kau ca' nompal nyawo sidoe gei' noe ngomóng tokoh nyoe. Go do reng sampai sepemili bis tepengaroh tam pengajar sidoe yeng salah nyeh. Sidoe ngajar yeng paling noe patut diajar, go kebosai ati sidoe na' buleh duwit nyem, noe iyo na' nulong urang peh. Jedi mátam.
56001012	Kau ca' tegas negur semuya' umát di Kreta tue. Kin do tukang omóng diret sidoe yeng koloe bepadah ken "Semuya' reng Kreta paling pememuloe, paling jat, pelesu bekerejo pie paling gela' makan," jie.
56001013	Mat konoe nar pemadah tukang omóng sidoe mie. Mangko kau ca' tegas negur pada' umát di Kreta, sempayo sidoe na'e nekat ke' kepecayo yeng mat.
56001014	Go mun sidoe dah nekat ke' kepecayo yeng mat si tentu sidoe noam ningo menduli pada' gesah cerito Yahudi yeng noe mat, noam sidoe tuno' ke' pada' pelator perentah yeng dipulah le' mensiyo yeng nyelimpang deri agah panci yeng mat.
56001015	Pada' reng yeng dipulah Allah suci bereseh si mat suci bereseham. Pie pada' reng yeng jat mun iyo ngei'e pecayo si iyo mat tetap jatam, deri gewai ulah ati pemikere sampai ke' ati kocite nun, mat cumam yeng suci bereseh di iyo.
56001016	Jie sidoe si sidoe tekenale ken Allah, pie sidoe mat noe tekenal ken Sen. Kenyatoe deri gewai ulah sidoe. Sidoe patut dikerisie dikebising, go sidoe kehe tuno' taalo' ke' Allah. Pie Allah si tawu Sen ken sidoe mat noe pecayo, mangko semuya' gewai sidoe sikit pun cum yeng diterimoe le' Allah. Nyoe ke' hal reng yeng ngajar yeng noe mat.
56002001	Pie kau si ca' ngajar yeng cuco' ken pengajar yeng mat yeng benar, Titusei.
56002002	Misale begi reng lelaki yeng tuwo. Sidoe ca' tawu ngenjego direte. Gewaie ca' yeng patut dihormát reng. Pemikere ca' noe tumang aming. Ca' patoh ke' kepecayo yeng mat, ca' ngaseh betor seputeh ati, ken ca' togap kukoh des disensare pun.
56002003	Jedi reng betinoe yeng tuwo pun ponyoe jum. Gewai ulah tingkah laku reng betinoe yeng tuwo ca' yeng patut begi reng yeng engku Allah. Sidoe nang na' gela' maner ngomel, nang na' nyabong betore. Nang na' ketageh tam canu tuwa' ara'. Sidoe ca' ngajar yeng panci yeng benar,
56002004	ento' ngendidik umát betinoe yeng gei' mudoe. Go umát betinoe yeng gei' mudoe nyeh mat ca' diajar dididik gei' iyo kaseh ken lakie ken ana'e,
56002005	gei' pemikere bulat ken togap kukoh, gei' iyo topun, gei' iyo rajing bekoyo bekerejo di rumah tangoe direte, gei' iyo panci atie, gei' iyo tuno' taalo' ke' lakie. Mun reng betinoe bekeragam panci tokoh nyoe si tentu posan payit Allah yeng langko' dipugi reng, cum alor nyo' reng menghina ngeremeh pengajar diret.
56002006	Jedi reng lelaki yeng mudoe ponyoe jum, ca' dinasehat, ca' diajar, gei' sidoe bulat ken togap
56002007	beyi' deri pemikere lalu ke' tingkah lakue. Diret kauam, Titusei, kei contoh yeng panci, sempayo sidoe nunoe pada' gewai ulah tingkah laku panci kau. Kau ca' ngajar Kitap Allah seputeh ati, caro sungoh-sungoh.
56002008	Ca' ngajar yeng mat yeng benar, gei' noe dicelo reng. Maksute sempayo reng yeng ngelawan diret pengabise kererawoe, go cum tetomu ke' hal yeng jat nyo' iyo nokan ngendudoh diret.
56002009	Jedi pada' ulun amo reng ponyoe jum, sidoe ca' tuno' taalo' ke' tuwowe di lem gewai pai-pai pun. Sidoe ca' nan nyenáng ati tuwowe nyem. Nang na' sidoe nungkang ngembuler kemawo' tuwowe nyeh.
56002010	Nang na' sidoe ngomeh ngelit. Kebelike sidoe ca' nganyoe ngembokti ke' tuwowe ken tingkah laku sidoe mat bujor benar, tawu dipecayo. Mun keragam sidoe panci ponyoe mangko reng layin pun tetari' ke' pengajar diret ke' hal Allah Penulong diret. Mat patutam diret ca' idup bujor benar,
56002011	go pengunyo' pengaseh Allah yeng modas-modas nyeh dah dianyoe Sen dah ke' mensiyo, gei' sempayo semuya' mensiyo mampu ditulong diselamát Sen.
56002012	Mat pengunyo' pengaseh Sen nyoam yeng ngajar ngendidik diret, gei' diret nula' pada' gewai ulah yeng betungkang ken kemawo' Allah, gei' diret nyiseh keingín deniyo tue. Pengunyo' pengaseh Sénam yeng ngendidik diret gei' diret ngenjego ken nahán pemiker gewai diret, ge'em sempayo diret idup bujor benar, ken patoh ke' Allah, telanyor diret gei' idup di deniyo tue.
56002013	Gei' tue si diret gei' nantie nungu yeng diarap le' diret, yeng nyuroh ati diret ayah bikaham, ya'am kedetang Yesus Kristus Penulong diret, Allah yeng rajo kuwaso. Seruroh deniyo tue cagar merati keagonge des iyo detang gi. Nyoam arap diret!
56002014	Mat Yesusam yeng nyerah direte mati ngenti diret. Iyo mati kei ngelopas diret deri semuya' kuwaso doso. Maksute na' ngembereseh diret, gei' diret dipelopas deri doso, gei' diret menjedi umát engku diret iyoam. Kona' iyo sempayo diret paling bekaseh betoleh nan bekelaku panci.
56002015	Nyoame', Titusei, yeng ca' nan diajar kau. Kau ca' ngemberansang ken negur pada' umát, go kau mat behak di lem gewai tue. Nang na' reng memuda' kau.
56003001	Jedi pada' umát ca' dipadah diingát ken tue, ya'am diret ca' tuno' taalo' ke' pemerentah yeng mimpin diret. Diret ca' taát, ca' serarat relo ngenggewai sipat pai-pai pun yeng panci yeng benar.
56003002	Nang na' diret menghina ngeremeh sopai pun. Nang na' diret betengkar betingkis. Diret ca' lemah lemut ken adel, ca' serarat renah ati, suyo' sabar ken semuya' urang.
56003003	Go diret nyomie pun tupal budu jum, ngei' tuno' taalo' ke' sopai pun, sosat tam dikelakar. Diret nyomie dipeulun le' beneko reno keingín napsu ken kemawo' degin nyem. Nan serarat jat nyem keidup diret, serarat isin dengki, patutam go diret dikebising betor. Diret pun nan serarat bising nyem siko' ken betor. Ponyoam keidup diret nyomie.
56003004	Pie dah nyoe Allah Penulong diret nganyoe kepanci Sen ken kaseh Sen ke' diret,
56003005	lalu Sen nulong nyelamát diret. Noe iyo pekuleh kepanci gewai diret peh, pie entam kekaseh diret Sénam. Caro Sen nulong nyelamát diret go Sen ngapus doso diret ketiko diret diado agei', diunyo' idup beru le' Roh Sen.
56003006	Paling buwar Allah ngunyo' Roh Sen ke' semuya' diret yeng pecayo, ento' semuya' keperelu diret. Nyoe pun tam gewai Yesus Kristus Penulong diret.
56003007	Kejedie entam pengunyo' pengaseh Allah yeng modas-modas nyeh diret pun diangap Sen bujor benar. Maksut Sen sempayo diret menjedi lileh nyawo Sen, yeng dilileh Sen idup yeng cum berudu mati. Nyoam arap diret.
56003008	Posan payit tue mat-mátam, mat tawu dipecayo. Kona' ati ku kau ca' mementing serarat nan ngajar tue caro teliti, go nyoe pasti berasel, do gunoe begi semuya' mensiyo. Dah sidoe yeng pecayo ken Allah jelas tawu ken posan payit yeng mat tue, mangko sidoe langko' mementing ngelaku gewai yeng panci yeng benar.
56003009	Pie pengajar yeng ngerusa' ngerenoh yeng cum gunoe si ca' dikiyas kau. Mat do reng yeng gela' betengkar becelatu ke' hal agama, pie nyoe mat gewai budu. Do yeng gela' ngajar pada' cerito ke' hal keturun buboh ampeh, yeng gela' betentang betengkar lem ukum agama. Pie gewai tokoh nyoe ngerusa' nyem, cum gunoe. Nyoe ca' dikiyas kau jum.
56003010	A, reng yeng ngaca' ngarang umát ken pengajar yeng salah nyeh ca' ditegur. Mun iyo ngei'e berubah ca' ditegur agei'. Pie mun iyo gei' manseh nyempokang ngajar yeng salah nyeh ca' disiseh le' diret.
56003011	Diret kin jelas ken reng tokoh nyoe dah mileh jelan yeng salah. Doso direte yeng ngembokti ken pengajare mat salah.*
56003012	Ku dah mutuse na' ngutus Artemas atau pun Tikikus ke' kau ditue. Dah sidoe detang kitue kau copatam manu ke' aku di kota Nicopolis, beh? Go aku munsim colap tue langko' diyam dinyoe.
56003013	Apolos ken Senas yeng ahli ukum nyeh ca' ditulong sekemampu kam, gei' cum kekurange des sidoe na' melaju pejelane gi.
56003014	Pada' umát diret ca' numán ngelateh direte gei' nan ngenggewai yeng panci, nulong reng yeng saki' joreh, go mun gewai ponyoe keidup diret berinas.
56003015	Salam deri pada' kaban ku dinun. Padaham salam kami ke' pada' kaban kami yeng seimán. Ku minta' ke' Allah kei pengunyo' pengaseh Sen nan nyeroto semuya' kam.
57001001	Surat tue deri aku Paulus, yeng dipenjero tam ku melayan Yesus Kristus, ken deri Timotius, menyadie diret seimán. Ditulis ke' Pilemon, kaban kerabat yeng sepelayan ken kami,
57001002	ken ke' Apia*, menyadie diret yeng seimán; ge'em ke' Arkipus yeng seati ken kami beperang secaro roh, ken ke' pada' umát yeng bekumpol semeyang di rumah kau.
57001003	Salam damai ken berekat dolat deri Allah Apa' diret ken Yesus Kristus Tuwowe diret.
57001004	Des ku bedoa nyo' kau, Pilemonei, aku nan serarat besukor beterimoe kaseh ke' Allah ku,
57001005	go aku mat dah ningo ken kepecayo kau gei' togap ken Yesus Tuwowe diret; a, ge'em ken kau mat kaseh ken pada' umát engku Sen.
57001006	Ku bedoa minta' gei' sempayo mat do asele kau begewol begelumo ken reng yeng sepecayo, sempayo kau mat jelas tawu ken semuya' berekat dolat diret tam diret tekawum lem Kristus.
57001007	Ati ku mat teibor, mat ayah bikaham soe, ngaji kaseh kau, menyadie ku yeng seimánei, tam ku dah ningo caro kau ngibor ngemberansang ati pada' umát engku Allah.
57001008	-
57001009	Mangko deri nyoe mat do yeng ku na' muhún mampal ke' kau, Pilemonei. Kenaken si mat do hak ku kiro ku na' nyuroh merentah kau gei' kau ngelaku yeng patut yeng ca' digewai kau, tam aku mat pelantar posan Kristus. Pie tam kaseh diret siko' ken betore jedi tue gei' muhún mampal gei' minta' nyemujor nyem ke' kau. Jedi mátam te'. Aku Paulus, yeng delu dah tuwo--tue ku dipenjero jum tam ku melayan Yesus Kristus--
57001010	mat akuam to' yeng muhún mampal ke' kau. Jedi yeng na' ku muhún mampal tei' ya'am ke' hal ana' ku yeng ku ado secaro roh di lem penjero nun. Yeng ku maksut tei' ya'am Guno.*
57001011	Jedi ke' hal reng tue si nyomie iyo mat noe beguno begi kau, pie tue mat dah beguno nar dah begi diret duwo pun.
57001012	Jedi mat reng tuam, ana' buwah kekaseh ati ku, yeng ku kirum bebeli' pulang ke' kau.
57001013	Kona' ati ku si, pie nyoe mun ngat ngaji kemawo' diret ku, aku ingín na' nahán iyo diyam ken aku dinun, kei iyo ngewakel kau kei nulong aku nongah ku gei' dipenjero tam ku madah agah panci nyeh.
57001014	Pie ku ngei' ku ditulong kau secaro pakso; aku ingín ditulong kau ken ati kau yeng mat ingín jum na' nulong aku. Mangko lem hal tue pun ku ngei' ku mutuse nahán iyo dinun mun gei' bolum disetuju le' kau.
57001015	A, ge'em nyuroh ku noe nahán iyo diyam ken aku dinun pun go kaji ku nun pai nawue iyo dipencar ken kau sementaro mie mat do tujue, sempayo iyo mampu pulang ke' kau to' selamat lamateam. Jedi kaji ku semuya' tue mat kei nuntong kemawo' Allah jum.
57001016	Go gei' nyomie si iyo engkas betuwowe nyem ke' kau, pie tue si iyo lobeh deri nyoe. Malah ken paie dah bemenyadie dah ken kau, go iyo mat menyadie kekaseh diret. Semalang ke' aku ge'e paling kaseh ku ken iyo, sa'am go kau, tentu kau kepala' kaseh ken iyo, beyi' secaro mensiyo beyi' secaro roh, tam kam mat dah segelumo dah ken Tuwowe.
57001017	Jedi pulang ke' paner ku tadie, yeng ku minta' deri kau tei' ya'am gei' kau nyamut nerimoe iyo na' po kau nyamut nerimoe aku, mun kau mat ngangap aku sekaban segelumo ken kau, pie.
57001018	A, umpamoe do kesalahe, atau pun gola' do ketekore ken kau, nyoe ca' ditageh ke' aku, beh?
57001019	A, tue ku nulise ken jeri diret kuam: Aku, Paulus, nangong ngembeyare. Ja'e mun na' nageh utang nyeh go yeng kau ken aku pun do, ya'am keidup kau nyeh!
57001020	Jedi mátam, menyadie ku yeng seimánei. Ku arap gei' sempayo kau mat "beguno" nyo' aku jum! Go diret mat segelumo ken Tuwowe diret. Tuntongam yeng ku pinta' tue, gei' sempayo ati ku mat teibor teberansang, tam diret mat tekawum lem Kristus.
57001021	A, ku nulis tue pun go ku yakin ken kau langko' pasti ngenggewai pai yeng ku pinta'. Malah ken paie ku tawu ken kau mat ngenggewaie lebeh deri pado yeng ku pinta' ke' kau.
57001022	A, ge'em aku minta' gei' kau nyiyáp arong nyo' aku ditue, go aku mat yakin arap ken Allah mat cagar ngabol doa kam nyo' aku mampu ngulang kam ditue.
57001023	Epapras yeng dipenjero ken aku dinun tam iyo melayan Yesus Kristus nyeh madah salame ke' kam ditue.
57001024	Salam jum deri Markus, Aristarkus, Demas, ken Lukas, yeng melayan beroto ken aku.
57001025	Ku minta' ke' Allah kei pengunyo' pengaseh deri Yesus Kristus Tuwowe diret nan nyeroto roh kau.
58001001	Gei' jemán nyomie si Allah mat erat ngomóng ken akei' puyang diret; bemacam bejenis caro Sen madah posan payit Sen ngelalu penijum Sen yeng benya' nyeh.
58001002	Pie dah jemán pengudah tue si Sen dah lansong ngelalu ana' Sénam ngomóng ken diret. Sen mulah langi' ken tanah ken semuya' isei'e mie pun ngelalu Ana' Sen nyoam, mangko Sen nujah ngendeleh Ana' Sen nyoam kei lileh nyawo Sen yeng mangkue semuya' segeloe.
58001003	Iyo yeng manyah keagong Allah yeng temencilang. Iyo mat gemar yeng ngenyato diret Allaham: po Allah po iyo. Iyoam yeng noyu merintu ken nahán semuya' segeloe ken kebiso mulute nyem. Iyoam yeng nyuci ngembereseh doso mensiyo. Lalu dah gewaie nyoe santo' nyeh iyo mat dudo' di piya' kanán Allah yeng Rajo Kuwaso yeng Rajo Tingie kei merentah beroto ken Sen.
58001004	Jedi mátam. Ke' hal Ana' Sen tei' deri demoe sampai ke' pangkate pun iyo mat jewoh tingie deri pada' melekat pun. Demoe yeng diunyo' le' Allah kin mat jewoh tekemuko deri demo pada' melekat. Ponyoe jum pangkate. Allah nyuroh pangkate ca' paling tingie deri pada' melekat nyeh. Nyoe kin jelas,
58001005	go omóng Sen ken pada' melekat nyeh noe na' po omóng Sen ken Ana' Sen. Jie Sen nyingka' Ana' Sen mie: Kau to' ana' aku, Aku pun to' Apa' kau, jie Sen nyingka' Ana' Sen. Ge'em jie Sen separoe di layin Sen ngomóng bungi potue, Aku kei Apa' iyo, iyo kei ana' aku, jie Sen.* Pie Sen noe koloe ngomóng bungi nyoe ken pada' melekat Sen siko' pun.
58001006	A, dah nyoe, des Allah ngutus Ana' Sen yeng jula' nyeh ke' deniyo tue, jie Sen nyingka' pada' melekat Sen tei', Kam ca' nyomah ke' iyo, jie Sen.
58001007	Ge'em jie Sen ke' hal pada' melekat tei', Ku mulah melekat Ku mie to' melayan Aku; disuroh Ku kitue kinyoe keedah angín buwowe yeng deras, ken keedah kengkitar, jie Sen.
58001008	Pie jie Sen ke' hal ana' Sen tei', Kau mat Allah yeng langko' merentah seora'-ora'eam. Mat bujor benaram caro kau merentah pada' reng yeng berajo ke' kau.
58001009	Kau paling ayah ken tingkah laku yeng bujor benar, sie kau ken tingkah laku yeng nungkang pemadah Allah. Mangko Aku, Allah kau, mat ninting nujun kau kei rajo, yeng bepangkat tingie deri pada' betor kau pun. Pada' umát pun mat ayah bikaham tam kau dipileh kei rajo, jie Sen. (Masmur 45:6-7)
58001010	A, ge'em jie Sen, Kau mat Tuwowe semuya' segelo, asal muloe mie kauam yeng mulah deniyo tue. Langi' pun pempulah jeri diret kauam.
58001011	Semuya' jolu ke' deng nyoe langko' losi nayáp, pie kau serarat nan doam. Pada' langi' ken tanah nyeh cagar layue buro' po pekakas pekayan,
58001012	langko' digiling po reng ngenggiling kerampan, digenti po reng keberai ngenti bejue. Pie kau si serarat samoam, cum berubah. Kau nan do seora'-ora'eam, jie Sen nyingka' Ana' Sen. (Masmur 102:25-27)
58001013	Ge'em jie Sen, Kau dudo' merentah kei rajo di piya' kanán Ku tue, sampai Ku nyuroh pada' munsoh kau kei penyampang kaki kau, jie Sen. (Masmur 110:1 Pie Sen noe koloe ngomóng bungi nyoe ken pada' melekat Sen siko' pun.
58001014	Go melekat Sen kin roh yeng kontan kei melayan Sen. Pie sidoe diutus Sen kei nulong pada' reng yeng nerimoe pengunyo' Sen, ya'am reng yeng na' ditulong diselamát Sen. Mangko mat jelasam ken Ana' Sen tei' mat jewoh tingie tekemuko deri pada' melekat pun.
58002001	Mangko diret mat ca' teliti nar tuno' ke' posan payit yeng dipadah ke' diret, gola' diret anyút deri kepecayo diret,
58002002	-
58002003	lalu mat diukum Sen. Gei' jemán nyomie pun ponyoe jum. Posan payit Sen yeng dilantar le' melekat Sen ke' akei' puyang diret mie pun mat posan payit yeng mat. Mangko sopai pun yeng nungkang ngelangare sikit pun mat diukum setimpal ken pelangare. A, semalang ke' sidoe yeng ngelangar posan payit nyoe ge'e, diukum Sen, sa'am go diret tue, mun diret ngeremeh pemadah Sen yeng ugas panciam yeng kei nulong nyelamát diret jemán tue. Noe ken diret luput deri ukum Sen! Jedi asale mie caro Sen kei nulong nyelamát diret nyeh mat dipadah le' Tuwowe diret ke' urang. Lalu sidoe yeng ningo iyo mat ngemboktie ke' diret.
58002004	Allah pun ngemboktie jum ken pada' petanah petano ken keenah keaneh bemacam bejenis yeng Sen pulah ngelalu sidoe. Sen ngemboktie jum ken pada' kemampu deri Roh Sen yeng dijemín Sen cuco' ken kemawo' Sen. A, ngaso pemadah Sen dah dibokti sejelas-jelas ponyoe si noe ken diret luput deri ukum Sen, mun diret noe mendulie.
58002005	Jedi mátam te'. Pulang ke' pada' melekat tei' noe iyo melekat peh yeng mangkue meloh di deniyo yeng beru yeng langko' dipulah Sen gi, po jie ku tadie,
58002006	pie kebelike mensiyo die. Go do yeng ditulis mie bungie potue, O Allah, gopai go Den ngaji pada' mensiyo? Gopai go Den na' ngaseh ana' mensiyo nyeh?
58002007	Go gei' sementaro tue si gei' disuroh Den beroh pangkate deri melekat nyeh, pie dah nyoe si mat diagong dihormát Den.
58002008	Den nyuroh semuya' segeloe ca' tekempojal di beroh jempoe kakie, jie lem Kitap Sen. (Masmur 8:4-6) Maksute kin semuya' segeloe disuroh Sen ca' tuno' ke' mensiyo; mat cumam yeng noe dipangkue dipelohe. Pie gei' tue si diret gei' mat bolum merati mensiyo mangkue meloh semuya' segeloe.
58002009	Yeng diperati diret dah diagong dihormát tue si ya'am Yesus! Nyoam caro Allah nuntong jenyi Sen lem Kitap Sen tadie. Di lem waktu sejurus mie si Yesus mat disuroh Sen renah kit deri melekat, gei' sempayo iyo ngerudu kesensare sampai mati nyo' semuya' segeno mensiyo. Nyoe pun tam pengunyo' pengaseh Allaham. Lalu tam iyo mat relo mati ponyoe dah nyoe iyo mat diagong dihormát le' Allah!
58002010	Tuju maksut Allah kin kei semuya' segeno ana' Sen yeng layin pun tekawum jum di lem keagong diret Sénam. Go mat Allaham yeng mulah semuya' segeloe; dipulah Sen pun nyo' keagong diret Sénam. (Pie koti Sen mampu meyie diret mensiyo yeng dah rusa' tam doso sampai tekawum lem keagong Sen?) Caro Sen ngenggewaie mat paling konoam, go Sen nyuroh Ana' diret Sénam ca' ngerudu kesensare sampai mati. Maksut Sen gei' cum kekurang kemalang caro Sen nulong nyelamát diret, go utang doso diret kin dibeyar le' Ana' diret Sénam. Mangko mat Ana' Sen Yesus yeng kei Pengulu yeng ngoba' jelan gei' semuya' ana' Sen yeng layin mampu tekawum jum lem keagong Sen, cuco' ken rencana Sen deri nyomiam.
58002011	Jedi maksut ku ngendemo diret "pada' ana' Sen yeng layin" kin go mat siko'am Apa' diret. Beyi' Yesus yeng nyuci ngembereseh pada' ana' Sen yeng layin, beyi' pun yeng disurohe suci bereseh nyeh, pie mat siko'am Apa' diret. Nyoam sebape Yesus mat noe rasoe ngangkue diret kei menyadie iyo (go diret pun mat seApa'am).
58002012	Kin jie iyo nyingka' Apa'e mie, Aku langko' madah demo Den ke' pada' menyadie ku; des umát Den bekumpol semeyang aku langko' mugi Den, jie. (Masmur 22:22)
58002013	Do jum omónge yeng layin yeng bungie potue, Aku si arap ken Sénam, jie. A, dah nyoe do jum omónge yeng layin bungie potue, Peratiam aku tue, ken pada' ana' Sen yeng diunyo' Sen ke' aku, jie. (Yesaya 8:17-18)
58002014	Jedi yeng didemo pada' ana' Sen tei' mat mensiyo yeng bedegin bederah. Mangko Yesus pun relo nyerupo direte ken pada' mensiyo; mat menjedi mensiyo yeng bedegin bederah sempayo iyo tawu mati. Tuju maksute tei' sempayo ngelalu iyo mati nyeh kuwaso Pengelakar mat dipunah ranaham, yeng asal muloe bekuwaso nyuroh pada' mensiyo ca' mati.
58002015	Jedi tuju maksut Yesus munah ranah kuwaso Pengelakar nyeh ya'am sempayo pada' mensiyo yeng seumor idupe dipeulun tam gola' ken mati nyeh pie tue dah dipelopas dah. Caroe ken kemati direteam.
58002016	A, yeng dipelopase kin mat mensiyoam! Noe iyo melekat peh yeng mati, pie mensiyo die. Mangko noe iyo melekat peh yeng ditulonge lem gewai Yesus yeng mati nyeh, pie pada' keturun Abraham die.
58002017	Jedi Ana' Allah mat menjedi pelayan agong yeng ento' nulong mensiyo. Ento' persiyape menjedi pelayan agong nyeh iyo mat ca' menjedi mensiyo po pada' menyadie nyeh; mat ca' ngerudu semuya' segeloe yeng dirudu le' mensiyo. Maksute sempayo iyo mat menjedi pelayan agong yeng kaseh, yeng mutu, yeng tawu diarap, gei' iyo ngurus memanci ubong diret ken Allah. Maksute iyoam yeng meyie pesaling derah gei' doso mensiyo dielon.
58002018	Jedi mátam te'. Iyo mampu nulong diret yeng nan digudo nyeh go iyo pun koloe ngerudu kesensare, koloe digudo jum na' po diret. A, tuju iyo nulong nyelamát mensiyo pun gei' diret tekawum lem keagong Allah, cuco' ken rencana Sen deri nyomiam.
58003001	Jedi mátam. Yesus mat pelantar posan ken pelayan agong di lem kepecayo yeng diangkue diret. Mangko menyadie seimán yeng engku Sen, yeng diunang diamie nyo' empue serugo: diret si mat ca' nan serarat ngaji ngenggenáng iyoam.
58003002	Go iyo mat mutu melayan Allah yeng netape nyo' gewaie nyoe, na' po Musa pun mutu melayan pada' umát di rumah Allah mie.
58003003	-
58003004	Pie Yesus si patut dihormát diagong lebeh deri Musa pun. Ibarat ke' rumah din mun do rumah kin maksute do yeng mulahe; a, ken reng yeng mulahe kin tentu lebeh dihormát deri rumah yeng dipulahe. Kenaken si mat Allaham yeng mulah semuya' segeloe. Pie yeng ku maksut potue ne; na' po reng yeng mulah rumah lebeh dihormát deri rumah yeng dipulahe, ponyoe jum Yesus, mat patut dihormát diagong lebeh deri Musa.
58003005	Musa si mat mutu melayan semuya' seberumah Allah mie. Gewaie pun kei gemar beyang yeng ketiko nyoe bolum dipadah dijelas; gei' langko'e nyem.
58003006	Pie Kristus si mat Ana' Sen, yeng mangkue meloh pada' seberumah Sen. Yeng didemo seberumah Sen tei' ya'am diret, pie maksute diret yeng yakin bepigang ke' arap diret, yeng serarat beiyap bebungah tam arap nyoe.
58003007	Mangko diret mat ca' ningo yeng dipadah le' Roh Allah yeng suci mie yeng bungie potue, Tue, des kam ningo pemadah Aku,
58003008	nang na' koring ati kam, na' po akei' puyang kam mie yeng nungkang ken ngaca' ngarang Aku, yeng nguji Aku di padang puwang nun mie.
58003009	Sampai empat puloh tawun sidoe nan merati pada' gewai Ku mie, ken teger nguji Aku, jie Sen.
58003010	Mangko Ku mat godie ken pada' sidoe lapis nyoe. Ti Ku ati sidoe nan serarat nyimpang deri yeng mat. Sidoe tarah ke' noe setujue ken tingkah laku Aku, jie Sen.
58003011	Mangko Aku mat godie, jie Sen, lalu Aku besumpah ken sidoe pasti noe ngicap kenyamán beronga' berenti ken Aku, jie Sen. (Mas 94:7-11)
58003012	Jedi mátam, menyadie ku yeng seimánei. Diret mat ca' bejego gei' cum siko' pun yeng nungkang yeng ningal Allah yeng idup, tam atie yeng jat yeng noe pecayo ken jenyi Sen.
58003013	Diret mat ca' bejego, ken ca' serarat ngemberansang siko' ken betore tiyap ari, telanyor gei' jeman tue. Maksute gei' siko' pun cum deri diret yeng atie koring tam dikelakar le' doso.
58003014	Diret kin dah tekawum lem berekat dolat Kristus yeng tan. Maksute kin diret pasti diberekat dolat Sen sal ge' arap diret yeng deri asal muloe mie tetap nan dipigang diret caro togap kukoh sampai ke' pengudahe gi.
58003015	Kin jie Kitap Sen tadie, Tue des kam ningo pemadah Aku, nang na' koring ati kam, po des sidoe nungkang Aku nyomie, jie Sen. (Masmur 94:7-8)
58003016	Nyeh yeng ningo posan Sen lalu nungkange mie sopailah? Noe peh pada' desiyan yeng dah diiring Kei' Musa pamus deri Mesir mie?
58003017	Ken yeng dikegodie le' Allah empat puloh tawun pelamate mie sopailah? Noe peh pada' desiyan yeng bedoso, lalu bemati-mati melintang pukang di padang nun?
58003018	A, ken desiyan yeng disumpah Sen gei' noe ngicap kenyamán beronga' berenti ken Sen nyeh mat sopailah? Noe peh desiyan yeng noe tuno' taalo' ke' Sen?
58003019	Mangko dinyoam diret mat jelas, ken desiyan noe diijin Sen tamoe ke' nenggeri Kanaan mie tam desiyan noe pecayo ken jenyi Sen.
58004001	Jedi mátam. Ke' hal jenyi Allah si go jenyi Sen gei' laku; gei' do jenyi Sen yeng na' dituntong, gei' sempayo diret mat ngicap kenyamán idup seperonga' seperenti ken Sen. Mangko diret mat ca' jego, gola' do deri diret yeng angape noe detang ke' tujue.
58004002	Go agah panci kin dah dipadah ke' diret jum, na' po yeng dipadah ke' desiyan mie. Pie desiyan si, numo' pun desiyan ningoe, pie mat cum berekate begi desiyan, entam desiyan mat noe pecayoe.
58004003	Mangko diret yeng pecayo die yeng tekawum ngicap kenyamán seperonga' seperenti ken Sen. Pie yeng noe pecayo ken jenyi Sen si mat didah Sen, po jie Sen nyomie bungie potue, Aku, jie Sen, mat godie ken sidoe, mangko Ku besumpah ken sidoe pasti noe tekawum ngicap kenyamán beronga' berenti ken Aku, jie Sen. (Masmur 94:11) Teruhale tuju maksut Sen deri nyomie si gei' desiyan pun mat seperonga' seperentiam ken Sen, go gewai Sen kin mat dah santo'am semeja' Sen ngado deniyo tue mie pun.
58004004	Diret Sénam yeng madahe ken gewai Sen dah santo'am des Sen madah ke' hal ari pengentujohe mie. Jie lem Kitap Sen mie, Dah ari pengentujohe Allah pun berentiam, go gewai ulah Sen pun daham. (Kejedi 2:2)
58004005	Gopai ge' go do bungi Sen tadie, Sidoe noe ngicap kenyamán seperonga' seperenti ken Aku, jie Sen. (Masmur 94:11) Maksut Sen ken Aku tadie kin go Sen dah berenti dah; gewai Sen dah santo' dah. Lalu maksut Sen gei' mensiyo yeng pecayo mat seperonga' seperenti ken Sen.
58004006	Jedi mátam. Ke' hal berenti nyeh mat gei' do yeng na' dituntong Sen; mat ca' do yeng ngicape. Pie begi desiyan yeng nyomie ningo agah panci nyeh mat noe ngicape, mat noam desiyan berenti, go desiyan nungkang, bolei'e pecayo ken jenyi Sen.
58004007	-
58004008	Pengabise si mat do separo desiyan yeng diiring le' Kei' Yosua ke' arong yeng dijenyi Sen. Pie, poe, noe iyo arong nyoe yeng kei nuntong semuya' jenyi Sen ke' hal berenti nyeh. Go lamat belamat kin do Sen bejenyi agei'am ke' lapis beru die, po yeng dipadah ku tadie. Jie Sen bejenyi ke' Kei' Daud nyeh, Tue tei'am, jie Sen, des kam ningo pemadah Aku, nang na' koring ati kam, jie Sen. (Masmur 95:7-8)
58004009	Di nyoe kin diret jelas, mat gei' do kelorong begi umát Allah sempayo ngicap kenyamán berenti po Sen dah berenti dah ari pengentujoh nyeh.
58004010	Go sopai pun yeng dah berenti ken Sen maksute iyo dah berenti bekoyo bekerejo, na' po Allah pun berenti bekoyo bekerejo dah ari pengentujoh mie tam gewai Sen mie kin daham.
58004011	Mangko diret mat ca' angar nar kei diret samo-samo seperonga' seperenti ken Sen, nang na' arap ken gewai diret. Gola' do siko' pun yeng nungkang Sen, lalu noe detang ke' tujue na' po contoh desiyan nyomie. Diret mat ca' ningo ken tuno' taalo' ke' posan payit yeng dipadah Sen ke' diret ngelalu Ana' Sen Yesus.
58004012	Go posan payit Allah mat idup, mat bekuwaso, tajam deri kelewang yeng bemato duwo yeng paling tajam pun. Na' po kelewang yeng ngerok ke' delam, ke' roh ken semongát diret, ke' roko ken onsum, ponyoe jum posan payit Allah: tawu nyorap ke' ati diret nun gei' sempayo semuya' pengaji pemiker ken pelowai penuju diret yeng tetapo' di lem ati diret nun pie mat dinyato dipanyah diuji dipereso le' posan payit Sen.
58004013	Mat cum jolu tetapo' deri Sen; semuya' segelo pempulah Sen tekoba', maloe bisam, cum yeng selinong deri pemantau Sen. Semuya' gewai diret mat kei penyamut diret di adap Sen gi.
58004014	Mangko, kamei, diret mat ca' yakin bepigang ke' kepecayo yeng dah diangkue le' diret. Go yeng nulong diret mat pelayan Sen yeng rajo agong, ya'am Yesus, Ana' Allah, yeng ngadap Allah di serugo nun.
58004015	Pelayan agong yeng nulong diret nyeh mat ngaso jum ken kelomah diret. Iyo koloe jum konoe penggudo beneko reno bemacam bejenis na' po diret, ja'e go iyo noe bedoso. Lalu mat iyoam kei pelayan agong yeng nulong diret.
58004016	Mangko diret nang na' namang manu ke' Allah yeng merentah ken pengunyo' pengaseh Sen. Sen mat do kekaseh Sen; mangko dinyoam diret mat buleh pengunyo' pengaseh Sen nyo' nulong diret di lem keperelu diret. Dinyoam diret mat beronga' berenti ken Sen.
58005001	A, ke' hal pelayan agong nyeh si desiyan yeng dipileh mie nyo' menjedi pelayan agong kin dipileh pado mensiyo nyem. Desiyan dipileh nyeh kei ngewakel pada' mensiyo nyo' ngurus ubonge ken Allah, nyo' meyie sumang ken pesaling nyo' ngelon dosoe.
58005002	Reng yeng dipileh nyeh tawu jum suyo' sabar ken pada' kabane yeng samo mensiyo nyeh, beyi' yeng redo noe tawu, beyi' yeng gela' nyimpang deri jelan yeng mat, go direte pun benya' jum kelomahe.
58005003	Mangko iyo mat nan meyie pesaling beyi' nyo' doso direte beyi' nyo' doso pada' umát.
58005004	A, pelayan agong nyeh mat reng yeng tehormát. Pie iyo noe meningie direte; mat diret Allaham yeng milehe gei' iyo dihormát ponyoe, benso Harun mie.
58005005	Jedi ponyoe jum Kristus. Iyo noe jum meningie direte gei' dihormát kei pelayan agong. Kebelike Allah die yeng meningie ken ngagonge, go jie Sen, Kau ana' Aku, tue Aku mat Apa' Kau, jie Sen. (Masmur 2:7)
58005006	Ge'em jie Sen separoe di layin nyeh, Kau mat pelayan nyo' seora'-ora'eam, nunoe pangkat Melkisedek, jie Sen. (Masmur 110:4)
58005007	Jedi mátam. Ketiko Yesus gei' idup secaro mensiyo nyeh iyo mat do berudu nangis ontapam, berutus ayie matoe bedoa minta' tulong ke' Allah yeng tawu nyelamáte deri kemati. Lalu doae mat didingo Sen, tam iyo merenah direte, na'e tuno' taalo' ke' Allah.
58005008	Numo' pun iyo Ana' Allah pie iyo belajar tuno' taalo' ngelalu pada' kesensare yeng dirudue.
58005009	-
58005010	Dah iyo ngerudu kesensare ponyoe kin maksute dah cumam kekurang kemalange nyo' iyo menjedi pelayan agong nyeh, mangko iyo mat didemo le' Allah pelayan agong na' po pangkat Melkisedek nyeh. Iyoam yeng ngoba' jelane sempayo semuya' urang yeng tuno' taalo' ke' iyo mat ditulong diselamát seora'-ora'eam. Nyoe ke' hal Yesus, pelayan yeng rajo agong.
58005011	Kenaken si mat benya' ke' hal tue yeng na' dipadah le' kami, pie maring kami ngenjelase go kam mat dunal nar.
58005012	Sepatute dah melamat tue kam pecayo nyeh kam ca' dah mampu dah madah posan payit Sen ke' betor. Pie kebelike kam manseh ca' diajar reng agei'am pengajar yeng pungka' pangkal, yeng kememerue dipadah ke' kam nyomie. Ibarat ke' nyego jolu din kam gei' noleh nyego jolu koring; kam gei' ca' nan disusu.
58005013	Yeng gei' nyusu kin maksute gei' biya'; iyo gei' bolum tejempate ke' pengajar ke' hal keidup yeng bujor benar.
58005014	Pie reng yeng ulehe nyego jolu yeng koring kin maksute nyoe reng yeng dah bosai, yeng simah ngelateh direte sampai mat tawu mileh jat ken panci.
58006001	Mangko, kamei, dah sedang lamat dah diret belajar yeng kememerue nyeh. Tue diret ca' maju, ca' mansang. Pengajar yeng kememerue nyeh yeng pungka' pangkal kepecayo diret ken Kristus nyeh noe sa' nan diulang-ulang agei', benso pengajar ke' hal ningal gewai ulah yeng cum gunoe cum retie; a, benso pengajar ke' hal pecayo ken Allah;
58006002	benso pengajar ke' hal adat pemeso', pengajar ke' hal adat peradat penyampang jeri, pengajar ke' hal reng yeng dah mati langko' bengki' idup agei', a, ken pengajar ke' hal ukum Sen yeng seora'-ora'eam. Semuya' pengajar ke' deng nyoe menurute noe sa' nan diulang-ulang.
58006003	Pie kebelike diret mat ca' maju ke' pengajar yeng layin, mun Allah yeng ngijine.
58006004	-
58006006	Jedi mátam. Mat do reng yeng dah dipanyah le' tampa'; dah ngicap pengunyo' Sen deri serugo; dah nerimoe pembegi deri Roh Allah; dah tawu ken posan payit Allah mat paling panci, go dah dikicape dah. Go dah koloe sidoe merati pada' keenah keaneh yeng dipulah Sen ken kuwaso Sen yeng langko' kepala' nyato dah jemán nun gi pun. Pie dah ngicap semuya' nyoe pun dah nyoe sidoe nyimpang deri jelan yeng mat. Mangko mat maring, mat noe tawu na' nyurohe bebeta' piker agei'am. Go mun iyo dah ningal jelan yeng mat nyeh maksute seolah-olah gewaie na' nyalip Ana' Allah agei'am, seolah-olah iyo menghina Yesus Ana' Allah di muko umúm.
58006007	Jedi benso contoh tanah yeng dikujoh ujan. Mun tanah erat dikujoh ujan, lalu ayie mat nyorap ke' tanah nyoe, dah nyoe misale timu tentanám yeng beguno begi reng yeng nanáme, ha, tanah nyoe mat diberekat le' Allah.
58006008	Pie misale mun yeng timu dinyoe ngat pada' rampue rigap yeng benya' durie nyeh, maksute cum gunoe numo' pun tanah nyoe dah dikujoh ujan. Awas! Gola' tanah nyoe disumpah Sen die. Pengabise mat dicucol.
58006009	Pada' kaban kekaseh ku: numo' pun omóng kami bungi nyoe pie kami mat yakin ken kam mat noe tokoh nyoe. Kami yakin ken yeng diterimoe kam pasti panci deri nyoe; kam mat nerimoe pada' berekat dolat yeng diajen Allah nyo' reng yeng ditulong diselamát Sen.
58006010	Go Allah kin bujor benaram. Noe ken kelupo Sen ken gewai kam, ken kaseh kam ken Sen. Kaseh kam ken Sen mat nyatoam, go kam, deri nyomie sampai ke' ari tue pun, nan nulong pada' umát engku Sen.
58006011	Mangko kami pun ingín nar gei' kam ponyoe jum ke' hal arap kam; maksute gei' kam yakin nar seputeh ati sebeníng derah ke' hal arap diret, sampai ke' ari pengudah nun gi.
58006012	Kona' ati kami gei' kam noe lalai leler, pie kebelike gei' sempayo kam mat nunoe contoh pada' reng yeng nerimoe yeng dijenyi Allah ke' sidoe. Pada' reng yeng nerimoe yeng dijenyi Allah kin go tetap pecayo ken Sen; tetap sabar nantie yeng dijenyi Sen.
58006013	A, benso Kei' Abraham. Des Allah bejenyi ke' Kei' Abraham nyeh Allah mat besumpah ken pasti Sen nuntonge. Sen besumpah ken demo diret Sénam, go mat cum yeng melebeh Sen.
58006014	Jedi jie jenyi Sen, "Aku pasti ngemberekat kau, ken nyuroh kau berana' bebuwah jemar luwas jeyo jedi," jie Sen.
58006015	Lalu mátam te'. Dah Kei' Abraham sabar nantie nyeh mangko sen pun mat nerimoe yeng dijenyi le' Allah ke' sen.
58006016	Des mensiyo bejenyi kin iyo besumpah ken demo yeng lebeh deri demo direte kei ngesah jenyie, kei nyanto' nyudah peselisehe.
58006017	Mangko Allah pun besumpah, nyo' ngembokti ken jenyi Sen mat sah. Sen mat ingín ngembokti ke' pada' reng yeng langko' nerimoe yeng dijenyi Sen, ken tuju Sen nyo' nuntong jenyi Sen nyeh pasti noe berubah. Mangko jenyi Sen ditamah ken sumpah Sen, kei ngesahe.
58006018	Maksut Sen gei' sempayo ati diret yeng belinong ke' Sen mat teberansang setogap-togapeam, gei' diret yakin ngarap jenyi Sen ke' diret. Go beyi' jenyi Sen beyi' sumpah Sen pun mat noe berubah. Noe ken Allah memuloe!
58006019	Arap diret mat togap kukoham, keedah perbetu penamat nyo' keidup diret, gei' diret noe begenset begenser. Nyuroh diret noe begenset begenser pun go diret dah begelumo ken Allaham; seolah-olah dah tamoe ke' petak yeng paling suci, kediyam diret Allaham.
58006020	Yesus pun dah tamoe kinyoe, nyo' pengulu diret. Go iyo mat dah menjedi pelayan agong nyo' seora'-ora'eam, nunoe pangkat pelayan Melkisedek nyeh.
58007001	Jedi pulang ke' Melkisedek tei' iyo mat rajo nenggeri Salem* ken pelayan Allah yeng Rajo Tingie. Jedi ketiko nyoe mie Kei' Abraham kin beperang, ngalah pada' rajo yeng ngemunsohe. Lalu dah Kei' Abraham na' pulang nyeh Melkisedek pun betomu ken Kei' Abraham di jelan, lalu Melkisedek ngemberekat Kei' Abraham.
58007002	Lalu Kei' Abraham pun ngunyo' nyumang ke' Melkisedek separoe deri pekuleh sen ngalah pada' rajo tadie, dibegi sen sepuloh satu ken Melkisedek. A, reti Melkisedek tei' Rajo yeng Bujor Benar. Ge'em tam iyo rajo Salem nyeh maksute iyo mat Rajo yeng Meyie Damai.
58007003	Iyo mat noe beino' noe beapa' noe beakei' noe beinei'. Keidupe cum beepun cum beujong; iyo mat pelayan Allah nyo' seora'-ora'eam na' po Ana' Allah nyeh.
58007004	Jedi diret mat ca' ngaji ke' hal pangkat Melkisedek yeng rajo tingie nyeh. Benso Kei' Abraham kin sen mat akei' puyang umát yeng dipileh le' Allah, pie sen manseh nyumang jolu sen ke' Melkisedek, dibegi sen sepuloh satu.
58007005	Kira' Melkisedek keturun reng Lewi si manseh ge', mat patutam. Go pada' keturun Lewi kin ditetap nyo' pelayan Allah, lalu nunoe ukum Allah nyeh tugas sidoe termansok ngumpol penyumang sepersepuloh deri umát Sen, numo' pun pada' umát nyoe mat waris wala' direte yeng samo-samo keturun Abraham.
58007006	Pie Melkisedek si noe iyo diitong keturun reng Lewi peh. Numo' pun ponyoe pie iyo manseh nerimoe begi sepuloh deri pekuleh Kei' Abraham. A, jolah ke' berekat pun ponyoe jum. Kei' Abraham, yeng tehormát tam pada' jenyi Allah ke' sen nyeh pie manseh sen yeng didolat diberekat le' Melkisedek.
58007007	Sedang diret kin jelas, mat noe tawu disangkal. Mun jolah ke' hal ngemberekat nyeh nan reng tingie yeng ngendolat reng yeng renah.
58007008	A, do bedoe yeng layin jum, go tekonoe ke' reng Lewi yeng ngumpol begi sepuloh nyeh si sidoe mat mensiyo yeng tawu mati. Pie tekonoe ke' yeng siko' nyeh ya'am Melkisedek si menurut saksi yeng dibeco le' diret nyeh iyo mat tetap idupam.
58007009	Ge'em kenaken si Kei' Lewi, akei' puyang sidoe yeng ngumpol begi sepuloh nyeh pie sen pun ngunyo' begi sepuloh ke' Melkisedek mie ngelalu Kei' Abraham.
58007010	Go des Melkisedek betomu ken Kei' Abraham mie si Kei' Lewi kin bolum do, pie dah Kei' Abraham ngunyo' nyumang tadie termansok Kei' Lewi dah ngunyo' nyumang jum, tam sen mat do di lem tuboh Kei' Abraham, go sen mat tampang sulie Kei' Abraham. Mangko mat jelasam ken Melkisedek mie mat lebeh tingie pangkate deri Kei' Abraham ken Kei' Lewi pun.
58007011	-
58007012	Jedi mátam. Ke' hal caro yeng lamat dah digenti ken yeng beru nyeh potue ne, kamei. Gola' jie reng yeng lamat nyeh cum kekurang kemalange. Pie mun cum kekurang kemalange deri pada' pelayan Sen keturun Lewi nyeh ngopai ca' detang yeng layin? Ja'e poe mat doam kekurang kemalange, go mat do detang yeng siko' yeng layin, penggentie, yeng nunoe pangkat Melkisedek die. Sedang ukum Musa yeng diunyo' ke' umát Sen mie kin bebungkong ke' gewai pelayan keturun Lewi. Mangko mun pada' pelayan deri keturun Lewi dah begenti ken pelayan beru nyeh maksute ukum Musa pun mat ca' digenti jum. Go pelayan beru tue yeng kei ngenti pelayan deri keturun Lewi nyeh noe iyo nunoe pangkat Harun peh, na' po yeng dah dititah di lem ukum Musa.
58007013	-
58007014	Yeng beru kin keturun suku benso layin die, ya'am keturun suku benso Yehuda. Teruhal keturun deri benso Yehuda noe koloe melayan Allah di rumah kediyam Sen; mat cumam Kei' Musa bepadah ke' hal keturun Yehuda kei pelayan Sen. Pie tue Allah mat nitah Tuwowe diret, keturun reng Yehuda, kei pelayan nyo' seora'-ora'eam.
58007015	Jedi dinyoe mat kepala' nyatoam, ken beyi' ukum beyi' pelayan nyeh dah begenti beru dah, go dah detang dah pelayan yeng layin, yeng na' po Melkisedek mie.
58007016	Sarat kei iyo menjedi pelayan pun noe iyo tam pelator itu ini ke' hal akei' puyange secaro mensiyo peh, pie mat tam kuwaso keidupe yeng noe tekalah tam kemati. Nyoam sarate.
58007017	Nyoe pun cuco' ken saksi diret Allaham, go jie Sen nyingka' ana' Sen Yesus, Kau mat pelayan nyo' seora'-ora'eam nunoe pangkat Melkisedek, jie Sen.
58007018	Jedi maksute perentah pelator yeng lamat nyeh dah disiseh Sen dah, go mat cum gunoe, cum kuwasoe,
58007019	go ukum Musa mat noe tawu nyukup kekurang kemalang sopai pun. Dah tue si diret mat diunyo' arap yeng lebeh panci. Mangko ngelalu arap yeng beru tue diret mat mampu begelumo ken Allah.
58007020	A, pai tel agei' semuya' nyoe tejedi pun tam kebiso sumpah Sen. Des pada' pelayan Lewi menjedi pelayan Sen mie si cum Sen besumpah kei ngesah sidoe.
58007021	Pie Yesus menjedi pelayan Sen tam kebiso sumpah Allah, go jie Sen, Kau mat pelayan Aku nyo' seora'-ora'eam. Aku, Allah Tuwowe, dah besumpah; jenyi Ku mat noe berubah, jie Sen. (Masmur 110:4)
58007022	Mangko Yesus mat menjedi Penetap Penuntong jenyi semayo Sen yeng lebeh panci.
58007023	A, ge'em caro yeng lamat nyeh pada' pelayan benso Lewi turun temurun sampai benya' urange; mat nolehe melayan seora'-ora'eam pelintang go mati.
58007024	Pie pangkat Yesus kei pelayan nyeh mat noe berubah, noe dililehe ke' reng layin, go iyo mat idup seora'-ora'eam.
58007025	Mangko dinyoam iyo mampu nulong nyelamát nyo' seora'-ora'eam sopai pun yeng manu ke' Allah ngelalu iyo, go iyo serarat nan idup nyo' minta' tulong Sen nyo' diret.
58007026	Pelayan agong yeng tokoh nyoe si mat paling cuco'am kei nyukup keperelu diret. Iyo suci bereseham, cum kesalahe, cum celo belengoe. Iyo tepencar deri reng yeng bedoso, iyo diagong dihormát tingie deri serugo pun.
58007027	Do pelayan agong yeng layin si iyo ca' milang ari meyie pesaling, ento' doso direte lo'e, dah nyoe to' doso pada' umáte. Pie Yesus si noe. Iyo ngat sekaliam nyerah direte kei pesaling ke' Allah nyo' semuya' doso mensiyo.
58007028	Go di lem ukum Musa mie kin reng ditetap nyo' pelayan agong nyeh mat mensiyo nyem, yeng lomah. Pie sumpah Sen, yeng dudi deri ukum nyeh, mat netap Ana' Sen kei menjedi pelayan agong yeng sempurno nyo' seora'-ora'eam.
58008001	A, jedi tuam pungka' pangkale to': diret mat do pelayan agong na' po yeng dipadah tadie. Iyo mat dudo' merentah di piya' kanán Allah yeng Rajo Agong di serugo nun.
58008002	Iyo melayan di rumah semeyang yeng suci, ya'am rumah kediyam Sen yeng mat, yeng dipulah Tuwowe diret, noe dipulah le' mensiyo peh.
58008003	A, tiyap reng yeng menjedi pelayan agong mat ditetap kei meyie pada' sumang ken pesaling ke' Allah. Mangko pelayan agong yeng beru pun do jum pesaling yeng dibeyie di serugo nun.
58008004	Mun di deniyo tue si iyo noe disebut pelayan kaliam, go pelayan yeng meyie sumang di deniyo tue si dah do dah, deri keturun Lewi, cuco' ken yeng ditulis lem ukum Musa. Pie pelayan agong yeng beru nyeh mat meyie pesalinge di serugo nun.
58008005	A, yeng digewai pada' pelayan keturun Lewi nyeh pun nyo' gemar beyang rumah kediyam Allah di serugo nun. Ngopai ge' go Musa pun, dah iyo na' mulah rumah kediyam Allah di padang nun mie, iyo disuroh Sen ca' teliti nar mulahe nunoe contoh gemar yeng dah dipadah le' Sen di gunóng mie. Lalu pada' pelayan nyeh mat melayan dinyoe.
58008006	Pie yeng mat si tugas yeng diserah gei' digewai le' Yesus si jewoh lebeh agong deri yeng digewai le' sidoe. Go iyo mat pesulue* diret ken Allah yeng ngurus ngesah jenyi semayo Sen yeng beru nyeh, yeng lebeh panci deri yeng lamat nyeh. Go diurus disah Sen pun ken pada' jenyi Sen yeng lebeh panci.
58008007	Jedi potue ne kejedie. Kira' jenyi semayo yeng pertamo cum celoe si maksute kin noe ge' ca' digenti.
58008008	Pie, poe begi Allah si mat do celoe, ja'e go celoe pun mat ken umát Sen. Go jie Sen ke' hal umát Sen mie, Dingoam, jie Tuwowe. Dah nyoe gi Ku langko' ngelaju jenyi semayo yeng beru nyo' suku benso Israel ken nyo' suku benso Yehuda.
58008009	Jenyi semayo yeng beru nyeh mat layin deri yeng lamat yeng dah Ku tentu ke' akei' puyange mie, des Ku ngiring ngaping sidoe pamus deri Mesir mie. Gopai ge' go Aku mulah yeng beru nyeh pun, go sidoe mat noe mutu nunoe jenyi semayo yeng ditentu le' Aku nyomie. Mangko Aku pun noe menduli sidoe, jie Tuwowe.
58008010	Mangko, jie Tuwowe, tuam jenyi semayo beru yeng Ku tentu ken suku benso Israel dah jengkah pengudah tue gi, jie Sen. Pada' perentah pelator langko' Ku sorap ke' lem ati pemiker sidoe; mat seolah-olah ditulis Ku lem ati sidoe nun. Lalu pengabise Aku mat disomah le' sidoe kei Allahe, ken sidoe pun mat kei umát engku Aku, jie Sen.
58008011	Dah nyoe gi si cum siko' pun yeng ca' ngaja' ngajar betore atau pun waris wala'e gei' iyo tekenal ken Tuwowe, go semuya' segeno bosai kocit tuwo biya' mat dah tekenal bisam dah ken Aku gi.
58008012	Aku langko' ngampun pada' kejat sidoe, ken pada' doso sidoe mat noe ku ngitonge kaliam, jie Sen. (Yeremia 31:31-34)
58008013	Jedi tam jie Sen tadie dah do jenyi semayo yeng beru nyeh maksute Sen ngitong caro yeng lamat yeng bebungkong ke' ukum Musa nyeh dah noe pakai dah. Ibarat ke' umor din mun dah mansang ke' tuwo dah soma' ken ulo' lubang; maksute dah na' losi nayáp dah.
58009001	Jedi mátam. Jenyi semayo Allah yeng pertamo mie mat do pada' perentah pelator Sen caro nyomah ke' Sen; do jum arong yeng suci kei reng nyomah ke' Sen di deniyo tue mie.
58009002	Sidoe mie mulah rumah tangong. Petak luwar nyeh yeng didemo Petak Suci nyeh bisei' kaki pelito ken meja yeng bisei' pesaling roti.
58009003	Di sepiya' sekat bonáng tobal yeng piya' ke' delame do arong yeng didemo Petak Paling Suci.
58009004	Bedah kei reng nyucol menyán wangi nyeh do nyo' dipakai di petak nyoe; bedah nyoe dipulah deri mas. A, peti yeng dilapis ken mas sepiya' menyempiya' nyeh, yeng kei nano jenyi semayo Allah nyeh, do dinyoe. Peti nyoe bisei' betu duwo kepeng yeng ditulis ken sepuloh ukum Allah, ken tungkat Harun yeng bekotie, a, ken tepayan mas yeng bisei' roti manna.
58009005	Di atas peti nyoe do gemar puwako melekat* duwo ko' yeng rajo agong yeng nyelinong tudong peti nyeh. Go di tudong peti nyoam Allah ngelon doso mensiyo tam derah yeng ditumpah dinyoe.* Pie diret noe sompat ngaji ke' hal semuya' tue secaro jerumát.
58009006	Jedi mátam te'. Kediyam Allah yeng suci nyeh mat disunsun tokoh nyoam. Dah nyoe pada' pelayan Allah serarat nan tamoe ke' petak yeng piya' luwar ento' ngerinah tugase.
58009007	Pie yeng tamoe ke' petak yeng piya' ke' delam nyeh ngat siko' pelayan agong nyem; nyoe pun sekali setawun nyem, ken iyo pun didah tamoe kinyoe semerang arong cuwali iyo naban pesaling derah nyo' pada' kesalah sidoe yeng digewaie noe teraso*, beyi' yeng direte beyi' yeng pada' umát.
58009008	Jedi ngelalu semuya' gewai nyoe Roh Allah ngenyato tue ke' mensiyo: ya'am mun rumah kediyam Allah yeng pertamo nyeh gei' dipakai si maksute ngat pelayan agong nyem yeng tamoe ke' lem Petak Paling Suci. Jelan alor nyo' pada' semuya' mensiyo tamoe kinyoe bolum dikoba', mun caro yeng lamat nyeh gei' dipakai.
58009009	Jedi semuya' caro nyoe seolah-olah kato kiyas atau pun perempamo yeng dipakai Sen nyo' jemán sidoe ketiko nyoe, go yeng seli yeng mat nyeh mat bolum jengkahe. Mangko pesaling yeng betumpah derah ken pesaling yeng dibeyie le' sidoe yeng nyomah ke' Sen mat noe mampu nyo' nyempurno ati kocite nun.
58009010	Go pada' perentah pelator nyoe ngat ke' hal tuboh nyem, benso pelator makan minúm ken pelator caro bebeso' yeng bemacam bejenis. Caro nyoe disuroh Sen gei' dipakai sidoe pun manu ke' jengkah Sen ngentie ken caro yeng lebeh panci.
58009011	Jedi mátam. Dah nyoe Kristus mat detang. Iyo pelayan agong yeng ngerinah tugase gei' sempayo umát Sen mat nerimoe semuya' segeloe yeng panci. A, arong iyo ngerinah tugase pun di rumah kediyam Allah yeng jewoh agong ken jewoh sempurno deri yeng kememuloe mie. Rumah nyoe noe dipulah mensiyo peh, maksute noe iyo di deniyo tue yeng dipulah Sen nyomie.
58009012	Jedi tugase tei' iyo mat nobus diret nyo' seora'-ora'eam; dah nyoe iyo tamoe ke' Petak Paling Suci. Nyoe pun ngat sekaliam nyo' seora'-ora'eam. Hak iyo tamoe kinyoe noe tam iyo meyie derah kaming ken derah ana' sapi peh; hak iyo tamoe kinyoe tam iyo mat meyie derah direteam.
58009013	Nunoe caro yeng lamat kin reng yeng bolum bebereseh ca' diamur dipoci' ken derah kaming ken sapi, ken abu ana' sapi yeng dicucol, sempayo iyo diangap suci bereseh secaro tuboh, gei' mampu manu ken nyomah ke' Allah. A, semalang ke' derah pada' kaming nyeh ge'e, mat do gunoe nyo' secaro tuboh,
58009014	sa'am go derah Kristus. Kristus kin ngelalu kuwaso Roh Allah yeng idup seora'-ora'eam kei iyo nyerah direte ke' Allah kei pesaling yeng noe becelo. Tentu derah Kristus tawu ngembereseh ati kocit diret nun, gei' sempayo diret noe arap ken pada' gewai ulah yeng cum gunoe cum retie. Maksute gei' diret nyomah ken melayan Allah yeng idup!
58009015	Mangko Kristus yeng didemo pesulue nyo' pengentaro mensiyo ken Allah mat ngurus jenyi semayo yeng beru. Iyo ngurus jenyi semayo yeng beru nyeh gei' sempayo semuya' reng yeng diunang diamie Sen mat nerimoe reto beno jento keraja' yeng tan seora'-ora'eam yeng dijenyi Sen mie. Caro iyo nguruse pun tam iyo dah mati kei nobus diret, go diret mat ngelangar ukum Sen yeng tekayi' ken jenyi semayo yeng pertamo nyeh.
58009016	-
58009017	A, gopai go iyo ca' mati nyo' netap jenyi semayo yeng beru nyeh? Potue ne. Umpamoe benso reng yeng mulah surat kuwaso kei netap sopai kei lileh nyawoe. Jedi, misale, surat nyoe dipulah. Pie bolum belaku cuwali reng yeng mulahe dah mati. Ha, mun dah do bokti ken reng yeng mulahe dah mati si berue pada' reto benoe mampu diserah ke' lileh nyawoe.
58009018	A, jedi jenyi semayo Allah yeng pertamo mie ponyoe jum: mat disah ken derah, maksute dah do yeng mati.
58009019	Jedi ketiko nyoe mie, des jemán jenyi semayo yeng pertamoe nyeh Kei' Musa mat madah semuya' ukum Allah ke' pada' umát. Dah nyoe beyi' buko' ukum Sen beyi' pada' umát nyeh dipoci' ken derah ana' sapi ken derah kaming ken ayie, pakai dewun hisop ken bonáng mirah deri bulu domo nyeh.
58009020	Jie Kei' Musa, "Derah tue kei ngesah jenyi semayo Sen yeng disuroh Allah ca' ditunoe diret," jie.
58009021	A, ponyoe jum kemah kediyam Sen ken pada' alate yeng dipakai pelayan pun, mat dipoci'e jum ken derah.
58009022	Kenaken si menurut ukum Sen mat nyoma' na' bis pada' semuya' segeloe ca' dibereseh ken derah. Mun jolah ke' doso si mat noe tawu na' diampun dielon cuwali do derah yeng betumpah. Jedi maksute beyi' jenyi semayo yeng lamat beyi' yeng beru pun mat disah ken derah.
58009023	Jedi mátam te'. Caro sidoe semeyang, ken pada' jolu yeng dipakaie mat ngenggemar jolu yeng mat, yeng di serugo nun. Lalu semuya'e mat diberesehe ken derah pada' pesalinge. Pie arong yeng seli di serugo nun mat jewoh panci. Mangko pesaling yeng betumpah derah nyo' ngesahe kei arong diret begelumo ken nyomah ke' Allah pun ca' jewoh panci.
58009024	Go Kristus noe tamoe ke' rumah kediyam Allah yeng dipulah le' jeri mensiyo, yeng ngat kei gemar yeng selie; pie iyo tamoe ke' kediyam Allah yeng mat yeng selie, ya'am serugo. Iyo mat betomu besemuko ken Allah dinyoe nyo' iyo nulong diret.
58009025	A, benso pelayan agong keturun Lewi mie iyo mat milang tawun tamoe ke' Petak Paling Suci, meyie derah, pie yeng dibeyie nyeh noe derah direte peh*. Pie Kristus si layin deri nyoe. Iyo nyerah derah direte; gei' pun noe iyo beulang-ulang kali peh.
58009026	Kira' ca' beulang-ulang kali nyeh si maksute ca' beulang-ulang kali jum Yesus ngerudu kesensare mulai deri jemán deniyo tue dipulah mie sampai ke' tengkalo tue pun. Pie iyo si noe. Yeng mat si dah jengkah jemán pengudah tue berue iyo mat detang ke' deniyo nyo' ngapus pada' doso. Sekali nyoam iyo nyerah direte nyo' ngapus doso mensiyo.
58009027	Mat dititah le' Allah ken tiyap ko' mensiyo mat ca' mati sekali, dah nyoe ca' ngadap Sen gei' dipecaro diukum.
58009028	Jedi ponyoe jum Kristus, mat mati sekaliam, pie iyo kei pesaling nyo' ngapus doso reng benya'. Dah nyoe gi iyo langko' detang keduwo kalie, pie iyo detang keduwo kali nyoe noe iyo nyo' ngurus doso mensiyo peh, na' po yeng dah digewaie mie. Pie kedetange keduwo kalie gi nyo' iyo ngamie nyelamát pada' reng yeng angar nantie kedetange.
58010001	Jedi mátam. Ukum Musa si mat gemar beyang pada' jolu panci yeng dijenyi Allah ke' diret; ibarat ke' jolu yeng dipulah din gei' belang, bolum jedi. Mangko pada' pesaling yeng nan dibeyie milang tawun le' sidoe yeng nyomah ke' Sen pie mat noe mampu nyo' nyukup kekurang kemalang sidoe.
58010002	Kira' pesaling nyoe mampu nyempurnoe kin noe ge' sa' dibeyie beulang-ulang kali. Kira' pesaling nyoe mat mampu ngemberesehe kin cukupam dibeyie sekaliam, nyo' seora'-ora'eam; lalu urange pun langko' yakin lem ati kocite nun ken dosoe mat dielon. Pie noe.
58010003	Kebelike sidoe milang tawun meyie pada' pesaling, go sidoe nan teringáte ken dosoe yeng bolum dibereseh.
58010004	Go derah sapi ken kaming kin mat noe mampu ngapus doso.
58010005	Mangko des Kristus detang ke' deniyo tue, iyo do omónge ken Apa'e yeng bungie potue, Yeng Den ingín noe iyo pada' sumang ken pada' pesaling binatang peh. Pie Den mat mulah tuboh nyo' aku kei pesaling ke' Den.
58010006	Den mat noe ayah ken pada' pesaling yeng dicucol ken pesaling semeleh kei ngelon doso, jie.
58010007	Mangko jie Kristus, Ti beh, aku detang ke' deniyo tue nyo' ngenggewai kemawo' Den, cuco' ken yeng ditulis ke' hal aku lem kitap Den, jie. (Masmur 39:7-9)
58010008	Maksut Yesus bungi nyoe tadie go jie Allah kin Sen noe ingín Sen, noe ayah Sen ken pada' sumang, pada' pesaling, pada' binatang yeng dicucol ken pada' pesaling semeleh nyo' ngelon doso. Teruhale na' nunoe ukum Musa si pada' sumang ken pesaling ke' deng nyoe mat ca' dibeyie.
58010009	Pie jie Yesus, "Aku tuam to' yeng detang nyo' ngenggewai kemawo' Den." Dinyoe kin jelas ken pada' pesaling yeng kememerue dipakai nyeh mat disiseh Sen, disamie Sen ken pesaling beru, ya'am gewai Yesus.
58010010	Lalu tam iyo mat ngenggewai kemawo' Allah nyeh mangko diret dah dipulah Sen suci bereseh ngelalu pesaling tuboh Yesus Kristus yeng diserahe sekaliam nyo' seora'-ora'eam.
58010011	Pada' pelayan deri keturun Lewi si milang ari serarat ngerinah tugase di rumah kediyam Allah; milang kali iyo meyie pada' pesaling pie mat noe mampu kaliam nyo' ngapus doso.
58010012	Pie Kristus si meyie pesaling yeng sutiam yeng meyar utang doso nyo' seora'-ora'eam. Dah nyoe santo'am gewaie. Iyo mat dudo' di piya' kanán Allah nyo' merentah beroto ken Allah.
58010013	Tue si iyo tingal nantie dam jengkah pada' munsohe disuroh Allah to' penyampang kakie nyem.
58010014	Gewai iyo nyempurno pada' umáte si dah santo' dah; pada' reng yeng dipulahe suci bereseh ken pesalinge yeng sutie nyeh mat sempurno nyo' seora'-ora'eam, mat cum kekurang kemalange.
58010015	A, do jum saksi deri Roh Allah ke' hal tue, go jie Sen lem Kitap Sen bungi potue,
58010016	Dah jengkah nyoe gi, jie Tuwowe, langko' Ku netap jenyi semayo tue ken sidoe: ya'am ukum Ku langko' Ku cetak ken Ku tulis lem ati pemiker sidoe, jie Sen.
58010017	Dah nyoe jie Sen, Pada' doso ken kejat sidoe langko' dikelupo Ku kaliam, cumam Ku ngitonge agei', jie Sen. (Yeremia 31:33-34)
58010018	Nyoam boktie ken pesaling Yesus yeng sutie nyeh mat cukupam, go mun doso dah diampun kin maksute dah noe perelu dah meyie pesaling nyo' ngapuse agei'.
58010019	Jedi mátam, menyadie yeng seimán. Tam pesaling derah Yesus nyeh mangko diret mat noe namang tamoe ke' lem Petak Paling Suci nyeh nyo' begelumo ken Allah.
58010020	Tam tuboh iyo yeng diserahe nyo' pesaling nyeh mangko iyo mulah caro yeng beru, caro yeng ngemborie idup, sempayo diret mampu ngelalu sekat bonáng tobal nyoe. Cum dah penyapate.
58010021	Mat doam pelayan agong yeng beru yeng noyu merintu semuya' seberumah Allah.
58010022	Tam gewai iyo kin ati kocit diret nun mat dah dibereseh dah, sempayo diret mat noe gola' ca' diukum tam doso diret. Diret keedah pelayan yeng manei' tubohe ken ayie yeng beníng. Mangko, kamei, diret mat ca' seputeh ati sebeníng derah manuam kei begelumo ken Sen, go diret mat yakin nar arap pecayo ken yeng digewai Sen.
58010023	Diret ca' yakin bepigang ke' arap yeng dah diangkue le' diret; nang na' diret tumang aming, go Sen yeng dah bejenyi ken diret si mat mutu, Sen mat tawu diarap.
58010024	Diret ca' ngaji keada' ken keperelu betor, gei' sempayo diret tawu koti caro nyo' diret ngendorong ngangki' siko' ken betore. Tuju maksute gei' diret kaseh mengaseh, ken sempayo diret ngenggewai yeng panci.
58010025	Diret ca' tetap bekumpol ken pado menyadie diret yeng seimán; gewai nyoe noe tawu na' ditingal, kamei. Nang na' po yeng digewai le' betor yeng separoe yeng ngei'e dah bekumpol ken diret. Kebelike diret mat ca' mutu bekumpol kei ngemberansang siko' ken betore, sa'am go tue diret kin jelas ken Ari Kiyamát nyeh kin soma'-soma' dam.
58010026	Jediam diret mileh bedoso. Diret kin dah tawu dah, dah nerimoe dah yeng mat. Pie mun diret manseh ngeresudu' mileh na' bedoso mat dah cum dah pesaling agei' nyo' ngapus doso.
58010027	Tingal diret nantie dam ukum Allah yeng ngenggola', ken api yeng ranyau yeng langko' dipakai Sen nyo' munah ranah pada' munsoh Sen.
58010028	Gei' jeman Musa mie si sege' do reng yeng ngei'e tuno' taalo' ke' ukum Musa, sal do saksi duwo tigo ko' kei ngembokti ke' hal dosoe, reng nyoe diukum matiam. Cum kekaseh nyo' iyo. Jedi semalang ke' reng noe tuno' ke' ukum Musa ge'e, di ukum mati,
58010029	sa'am go reng yeng ngei'e tuno' ke' Ana' Allah nyeh! Ukum iyo kepala' borat deri reng yeng nungkang ukum Musa pun. Go iyo mat ngeremeh ngelinya' Ana' Allah die. Derah Yesus yeng ngesah jenyi semayo Allah, yeng ngajene to' engku Allah bangam, pie diitong iyo jolu remeh nyem. Roh Allah yeng ngenjemín pengunyo' pengaseh Sen nyeh mat dihinae. Mangko iyo mat pasti diukum.
58010030	Go diret kin tekenal ken Allah yeng nitahe bungie potue: Akuam yeng ngukum reng! Aku pasti melas kejate, jie Sen. A, ge'em jie lem Kitap Sen, Tuwowe diret langko' mencaro ken ngukum umát Sen. (Ulang 32:36)
58010031	Mat ngeloh nar dipenjeri diukum le' Allah yeng idup!
58010032	Pie mátam, kamei. Kam ca' ingát koti keada' ken gewai kam ketiko nyoe mie, des kam ngaleh deri sagam ke' tampa' nyeh. Ketiko nyoe kin kam ngetat nyem, noe kam munor, numo' pun kam benya' ngerudu kesusah kesensare;
58010033	dese kam do berudu diolo'-olo', diiro dikenyayo di adap reng rami; dese go kaban kam yeng dipulah reng tokoh nyoe, pie kam neraso jum di lem kesensare betor.
58010034	Kam pun mat susah, seperaso seatiam ken kaban kam yeng dipenjero pun. Ge'em ketiko jolu kam dirampas reng mie pie kam tetap ayah bikaham; nyoe pun go kam dah tawu ken yeng seli engku kam si mat reto beno jento keraja' yeng jewoh lebeh panci, yeng tan.
58010035	Mangko keyakin diret ca' dipongki', nang na' dipelosi, kamei. Go mun diret yakin si upah diret pun paling bosai.
58010036	Diret mat ca' sabar ngeresudu' nyem gei' diret mat ngenggewai kemawo' Allah. Dah nyoe kin diret mat nerimoe pai-pai pun yeng dijenyi Sen.
58010037	Nyoe pun nyoma' dam, kamei, go jie lem Kitap Sen yeng langko' detang nyeh mat noe dam lamat na' detangam; Sen noe lalai leler peh.
58010038	Umát Sen yeng diputus Sen bujor benar tam pecayo nyeh mat idup, jie Sen. Pie mun do di antaro diret yeng munor si Sen paling noe ayah Sen ken reng yeng tokoh nyoe.
58010039	Pie diret noe iyo reng yeng munor lalu punah ranah* peh, kamei. Diret si mat reng yeng pecayo yeng suroh Sen bodan.
58011001	Pecayo tei' maksute yakin ken jolu yeng diarap diret, ya'am yakin ke' hal jolu yeng noe awas ken mato.
58011002	Tam pada' akei' puyang nyomie pecayo mangko desiyan pun dikeayah dipugi le' Allah.
58011003	Tam pecayo mangko diret jelas ken deniyo tue dipulah ken kosoh mulut Allaham: maksute jolu yeng awas mat dipulah deri jolu yeng noe awas.
58011004	Tam Habel pecayo mangko sen meyie ke' Allah pesaling yeng lebeh panci deri yeng dibeyie le' Kain. Mangko sen dipadah le' Allah reng bujor benaram. Mat diret Allaham yeng madahe ken Habel reng bujor benar; kenyatoe tam pesaling Habel diterimoe le' Allah. Lalu numo' pun dah mati pie ngelalu kesaksi kepecayo sen Habel manseh beagah becerito ke' diret sampai ke' ari tue pun.
58011005	Tam Henok pecayo mangko sen diangki' dibeyie le' Allah. Secaro tuboh sen mat cum berudu mati; temosie mat cum ponyoam, tam sen mat dibeyie le' Allah. Sebolum sen dibeyie ponyoe kin Allah dah bepadah, ken Sen mat ayah Sen ken Henok.
58011006	Sedang mensiyo mat noe tawu na' nyenáng ati Allah cuwali caro pecayo.* Go sopai pun yeng na' manu ke' Allah yeng pertamoe ca' pecayo ken Sen mat do; ge'em ca' pecayo ken Sen pasti ngupah sopai-sopai pun yeng pilue atie nyinto na' tekenal ken Sen. Jedi mátam.
58011007	Tam Nuh pecayo mangko na' sen ningo ken tuno' taalo' ke' Allah des Sen bepadah ke' hal yeng bolum tejedi pun. Mangko Nuh mat mulah topam gei' sempayo desiyan seberumah diselamát. Pengabise mat nyato nar ken mensiyo yeng layin mat patut ca' diukum le' Allah, tam sidoe mat noe pecayo. Pie Nuh si mat pecayoam, mangko sen pun tekawum ken pada' reng yeng diputus Allah bujor benar tam pecayo.
58011008	Tam Abraham pecayo mangko sen mat tuno' taalo' ke' Allah des Allah nyuroh sen ca' ngaleh ke' nenggeri yeng langko' diunyo' ke' sen ento' tanah ayie kampong loboh diret sen. Mangko sen pun mat turunam, numo' pun sen noe tawu nenggeri nai yeng na' dituju sen.
58011009	Tam sen pecayo mangko dah sen detang ke' nenggeri Kanaan nyeh sen tetap diyam dinyoe, di nenggeri yeng dijenyi Allah langko' diunyo' ke' sen. Ketiko nyoe si nenggeri nyoe gei' engku reng layin die. Abraham diyam dinyoe keedah reng numpang nyem. Kediyam sedena' pun dengau tangong nyem. Ponyoe jum Isak ken Yakub; tanah nenggeri nyoe dijenyi le' Allah nyo' desiyan jum,
58011010	pie desiyan mat diyam dinyoe na' po reng numpang nyem. Go yeng ditantie le' Abraham si mat kota kediyam sen gi yeng tan yeng togap kukoh, yeng dikaji dikarang ken dipulah le' diret Allaham.
58011011	Ge'em tam *Abraham pecayo mangko sen mat disuroh Allah mampu berana', numo' pun sen dah tuwo angkeh, ken bini sen Sara pun manáng. Pie sen mat pecayoam, go lem peritong sen si Allah yeng bejenyi mat mutu, tawu diarap.
58011012	Mangko pada' keturun sen pun mat noe tebilangam pemenya'e, na' po bintang di langi' paser di pantai: nyoe pun deri urang yeng siko' nyem, yeng diitong mensiyo mat dah labas dah; mat cum dah arape na' berana'.
58011013	Semuya' desiyan tadie idup secaro pecayo kerado' ke' mati. Desiyan sampai ke' mati pun mat bolum nerimoe semuya' jolu yeng dijenyi Allah ke' desiyan; sebujor mantaue keedah mantau jolu yeng gei' rapas, dialu disamut lem atie nun. Desiyan mat ngangkue ken desiyan mat urang nyem, yeng numpang diyam di deniyo tue.
58011014	Yeng ngangkue tokoh nyoe mat ngenyato ken iyo nantie tanah ayie kampong loboh yeng engku direte; maksute noe numpang agei'.
58011015	Ja'e noe go desiyan na' pulang ke' nenggeri asale di deniyo tue peh; kira' na' pulang ke' kampong asale kin nan do keloronge, benso Abraham.
58011016	Pie yeng mat si yeng dikeingín le' desiyan tei' tanah ayie kampong loboh yeng jewoh lebeh panci, ya'am di serugo nun. Mangko Allah pun mat ayah Sen tam desiyan mat ngangkue Sen nyo' Allah desiyan; boktie go Sen mat mulah kota nyo' desiyan di serugo nun.
58011017	-
58011018	Jedi mátam. Tam Abraham pecayo mangko sen mat ngunyo' Isak to' pesaling ke' Allah des Allah nguji sen mie. Siko' nyoame' ana' Abraham; Allah pun dah bejenyi ken pada' buboh ampeh Abraham langko' diado ngelalu siko' Isakam. Abraham pun ayah sen ke' hal semuya' yeng dijenyi Allah ke' sen. Pie dah Allah nyuroh sen ca' ngunyo' ana' sen Isak kei pesaling ke' Sen si Abraham pun mat relo. Sen mat ketengah ngenggewaie dah.
58011019	Go lem peritong Abraham si Allah mat tawu Sen nyuroh reng yeng mati bengki' idup agei' pun. Mangko deri nyoe Abraham nerimoe Isak nyeh seolah-olah dah pulang idup agei', go lem peritong Abraham Isak nyeh dah mati dah.
58011020	Jedi mátam. Tam Isak pecayo mangko sen pun ngemberekat ngendolat Yakub ken Esau, madah pai yeng langko' tejedi ke' desiyan.
58011021	Tam Yakub pecayo mangko ketiko nyoma' dam sen na' mati nyeh sen ngemberekat uco' sen, ya'am ana' Yusup yeng duwo ko', samel ngelungkui ke' tungkat sen nyomah ke' Allah.
58011022	Tam Yusup pecayo mangko sen pun dah soma' ulo' lubang nyeh sen mat ngomóng ke' hal pada' reng Israel yeng langko' pamus deri Mesir nyeh, lalu sen beposan ke' desiyan ken kerakah tulang sen ca' ditaban desiyan kinun.
58011023	Tam ino' apa' Musa pecayo mangko des Musa berue diado nyeh iyo mat ditapo' tigo bulan pelamate le' desiyan. Go pemantau desiyan kebiya' Musa nyeh mat jenga'am. Desiyan mat bereni nungkang perentah rajo.
58011024	Tam Musa pecayo mangko dah sen bosai nyeh relo sen ningal pangkat sen di rumah rajo; sen mat ngei' sen kei uco' rajo pun.
58011025	Sen coh disensare beroto ken pada' umát Allah, deripado ngicap kenyamán bedoso, go kenyamán bedoso pun noe tan.
58011026	Go lem peritong Musa pun mun sen diolo'-olo' dihina tam Kristus nyeh nyoe diitong sen manseh lebeh berogo deri pada' kekayo kesugeh nenggeri Mesir pun, go Musa kin nan ngaji upah sen gi.
58011027	Tam sen pecayo mangko sen bereni rari keluwar deri nenggeri Mesir; sen noe gola' sen ken rajo Mesir yeng godie ken sen. Sen ngeresudu' nuju ke' tuju sen nyem, seolah-olah sen dah merati Allah yeng kenaken noe awas ken mato.
58011028	Tam sen pecayo mangko sen ngerinah Ari Raya Ngelalu, ken nyuroh pada' reng Israel ngulai derah domo ke' bingkai lawange, gei' sempayo pada' ana' jula' reng Israel noe diculet kaliam le' melekat yeng munah ranah.
58011029	Tam pada' reng Israel pecayo mangko desiyan nyemorang Lawut Mirah na' po reng bejelan di tanah koringam. Pie dah pada' reng Mesir ngencubo ngenjurut si sidoe tengolam.
58011030	Tam reng Israel pecayo mangko pada' pagar betu kota Yeriko pun tumpar, dah desiyan bejelan ngelilinge tujoh ari nyeh.
58011031	Tam betinoe royal bedemo Rahab pecayo nyeh mangko sen mat noe dibunoh beroto ken pada' reng layin di Yeriko yeng nungkang Allah nyeh. Go ketiko reng Israel nyelidik kota Yeriko nyeh mat diterimoe panci le' Rahab. Mangko sen pun mat bodan.
58011032	A, jedi gesah pada' reng pecayo nyomie nyeh bula' dituam lo'e. Na' ngenggesah semuya'-muya'e kin noe sompat, benso ke' hal Gideon, Barak, Simson, Yepta, Daud, Samuel, demo ke' pada' penijum opai.
58011033	Tam desiyan pecayo mangko do deri desiyan yeng beperang ken ngalah pada' rajo; do yeng menjedi akim nenggeri Israel; do yeng ningo ken pecayo ken jenyi Allah; do yeng ngalah binatang singa;
58011034	do yeng noe disego le' api ranyau; do yeng noe dikalah le' munsohe yeng na' nikame ken kelewang; do yeng dikuwaso le' Allah des lomah; do yeng bereni beperang ken ngalah pada' tentara nenggeri bukan;
58011035	do betinoe yeng warise disuroh Sen bengki' idup agei'. A, do jum desiyan yeng pecayo pie ditangkap, disensare, dipempungah tubohe sampai mati. Kira' desiyan na' nyangkal kepecayo desiyan si dipelopas reng, pie desiyan noe nyangkal peh, go desiyan mat ngaji cadange yeng lebeh panci, ya'am bengki' idup agei' seora'-ora'eam.
58011036	Do deri desiyan yeng diolo'-olo', dipelesah, do yeng dipasong ken rantai bosi lalu dipenjero.
58011037	Do yeng dibunoh ditikam ken betu; do yeng dibunoh ditukong duwo ken kergeji; do yeng dibunoh ken kelewang; do yeng bensat meretatam, pekakase kuli' domo ken kaming nyem; do yeng dipempungah diderako reng.
58011038	Desiyan sampai merantau di padang puwang, di pada' gunóng, diyam di guwo ken di pada' tengkelubang nyem, keabis kesensaree. Paling patoh pada' desiyan nyomie. Mat noe patut reng sepanci nyoe ca' ngendiyam deniyo tue yeng paling jat nyeh.
58011039	Allah si mat ayah Sen ken semuya' desiyan tam desiyan pecayo. Pie numo' pun ponyoe siko' pun cum yeng nerimoe di deniyo tue yeng dijenyi Sen ke' desiyan.
58011040	Go Allah mat do rencana Sen yeng lebeh panci, yeng ngawum diret jum: ya'am pada' desiyan sempurno noe sempurno pun ca' beroto ken pada' diret gi. Dinyoam berue Sen nuntong pada' jenyi Sen ke' desiyan Nyoe gesah keturun pada' desiyan yeng pecayo mie.
58012001	Mangko diret pun ca' ponyoe jum, kamei: diret mat ca' ngeresudu' ngenggewai pai yeng dah ditetap nyo' diret, na' po reng yeng bebodap beselumoe tepat di jelan yeng dah ditentu nyo' iyo. Go diret mat ngaji saksi pada' desiyan yeng benya' yeng pecayo nyomie. Mangko pada' doso yeng ngereribat diret ca' dipucelam, ken pai-pai pun yeng ngembeban diret mat ca' diongkaham.
58012002	Semuya' pengaji diret ca' dipusat ke' Yesus bangam, go iyoam Pengulu ken Penyempurno kepecayo diret. Iyo mie noe menduli dihina reng pun; iyo sabar nyem ngetate disalip reng pun. Iyo ngaji cadange, go dah iyo lopas disensare reng mie iyo pasti tetap ayah bikah! Dah nyoe iyo mat diagong di piya' kanán Allah yeng merentah kei rajo.
58012003	Ngatam kesensare yeng dirudu Yesus mie, ditentang disensare le' pada' reng bedoso ponyoe, pie iyo dietate nyem. Mangko diret mat ca' nan ingát ngenáng iyo, gei' sempayo diret pun noe mudoe kuroe, noe lelah
58012004	beperang ngelawan doso. Go diret kin bolum do ngelawan doso sampai betumpah derah na' po iyo. Mangko diret ca' sabar nyem ngetate.
58012005	A, gola' pai nawue diret dah kelupo dah omóng Sen ken diret pada' ana' Sen, yeng ngemberansang ati diret. Omóng Sen di lem Kitap Sen mie kin bungie potue, Dingoam kam biya': nang na' ngeremehe des kam diajar dididik le' Tuwowe kam; nang na' mudoe kuroe des kam ditegur diperingát Sen.
58012006	Go diret yeng dikaseh le' Tuwowe pasti diajar dididik Sen; ken sopai pun yeng dah diterimoe kei ana' Sen pasti ditegur disipat Sen, jie Sen. (Amsal 3:11-12)
58012007	Mangko diret mat ca' sabar nyem ngetate des diret ngerudu kesensare, go dinyoam Allah ngajar ngendidik diret, na' po gewai apa' ken ana'e. Noe ken do ana' biya' yeng noe diajar dididik le' apa'e.
58012008	Mun diret noe diajar dididik Sen si maksute diret ana' kampang, noe iyo ana' sah, go semuya' ana' Sen mat diajar dididik Sen bisam, cum kecuwalie.
58012009	Semalang ke' apa' diret di deniyo tue pun ge'e, nan gei' ngajar ngendidik diret. Diret pun tuno' ngehormát apa' diret. Sa'am go Apa' diret secaro roh! Diret mat ca' tuno' taalo' ke' Sen gei' sempayo diret mat idup.
58012010	Apa' diret di deniyo tue si ngendidik diret sementaro waktu nyem, cuco' ken pai yeng diangap desiyan panci. Pie Allah si ngendidik diret kontan ngaji keuntong diret, gei' sempayo diret menjedi suci bereseh na' po diret Sénam.
58012011	Gei' ketengah ngerudu pengajar pendidik Sen si alape ca' nyo' nyusah diret, cum keayah bikahe. Pie berang reng yeng mat diajar dididik le' Sen si asele paling panci: ya'am idup tenáng amán tam gewai ulahe mat bujor benar. Nyoam go Sen ngajar ngendidik diret.
58012012	Mangko, kamei, ca' diperkuwatam jeri yeng jerurui, ken peletut yeng lomah!
58012013	Jelan diret ca' dipebujor dipensiyang, gei' sempayo reng timpang pun noe tejempilo' noe tepesalah, malah ken paie bebeli' jogar pulang tiko.
58012014	Diret ca' besemangát sebulat ati idup damai ken semuya' urang. Ge'em diret ca' besemangát sebulat ati idup suci bereseh, go yeng noe idup suci bereseh mat noe mampu begelumo ken Tuwowe diret.
58012015	Diret ca' bejego, gola' do siko' pun yeng ngerangang direte deri pengunyo' pengaseh Allah. Nang na' sampai timu di antaro diret na' po kayu yeng urate piyet, yeng biso, lalu iyo ngacau ngaru pada' umát, sampai benya' reng tebeyie jum lem gewaie yeng jat.
58012016	Diret ca' bejego, gola' do siko' pun yeng butang beonga'. Awas kam, gola' do yeng cum ngaji Allah, benso Esau. Esau kin muloe behak nerimoe dolat Allah tam sen ana' jula' nyeh, pie ditukar sen ken semangkok rompah nyem.
58012017	Kepepanyange kin Esau mat ingín nar na' diberekat, pie peminta' sen mat ditula'. Sampai berutus ayie mato sen ngemoran minta' diberekat, pie cumam diborie kelorong nyo' sen memanci kesalah sen yeng dah telampoh nyeh. Mangko nang na' diret nunoe contoh Esau.
58012018	Diret jemán tue kin layin ken reng Israel nyomie. Caro desiyan manu ke' Allah mie kin desiyan manu ke' jolu yeng awas ken mato yeng teraso ken jeri. Mat ngenggola'am jolu yeng diperati le' desiyan nyomie: api yeng ranyauam di Gunóng Sinai; ken sagam gelemát; ken ujan buwowe;
58012019	ken bungi selumpit yeng ontap; a, ken suwaro yeng gar gur madah posan payit Sen ke' desiyan. Sampai desiyan yeng ningoe muhún mampalam gei' sempayo jediam Sen madah posan payit Sen ke' desiyan,
58012020	go desiyan noe tan tam kegola'e. Go jie Sen kin umpamoe binatang pun yeng nyoma' gunóng nyoe mat ca' ditikam ken betu sampai mati, sa'am mun mensiyo.
58012021	Mat paling ngenggola'am yeng diperati le' desiyan dinyoe, mat tebelokamam desiyan meratie, sampai jie Kei' Musa sen pun begegar begitik tam kegola' sen.
58012022	Pie kebelike diret jemán tue si dah manu ke' Gunóng Sion die, kota kediyam Allah yeng idup, ya'am Yerusalem yeng mat, yeng di serugo nun. Dinunam pada' melekat Sen yeng beribu-ribu beriyah berami beayah bikah.
58012023	Diret tekawum lem gereja Sen, ya'am pada' ana' jula' Sen yeng demoe dah ditulis Sen dinun. Diret dah manu ke' Allah yeng ngakim semuya' mensiyo; a, ken manu jum ke' pada' roh mensiyo yeng bujor benar, yeng dipulah Sen sempurno.
58012024	Diret dah manu ke' Yesus, pesulue Allah ken mensiyo, yeng ngesah jenyi semayo yeng beru nyeh ken derah direteam yeng ngembereseh diret. Kesaksi yeng didingo diret deri derah Yesus si mat jewoh lebeh panci deri yeng dipadah le' derah Habel mie.*
58012025	Mangko diret mat ca' bejego, gei' diret noe nungkang Sen yeng madah posan payit Sen nyoe ke' diret. Desiyan nyomie pun ge'e. Yeng dipadah ke' desiyan nyomie kin dipadah di deniyo tue nyem. Pie dah desiyan nungkange mat noe luput deri ukum Sen. Sa'am go diret! Go yeng dipadah ke' diret kin deri serugo nun. Konai diret na' luput deri ukum Sen mun diret bolei' ken Sen.
58012026	Ketiko nyoe kin suwaro Sen mat ngenggontar deniyo tue. Tue pun Sen bejenyi sekali agei' Sen na' ngenggontare, pie noe iyo ngat tanah peh, pie langi' ge'em.
58012027	Bungi Sen "sekali agei'" nyeh maksute dah nyoe daham: go dah digontar Sen pengudah kalie nyeh dinyoam pada' pempulah Sen langko' dipelosi diperabis Sen kaliam. Maksute sempayo pengabise tingal jolu yeng tan dam, yeng noe tawu digontar.
58012028	Jedi mátam, kamei. Diret mat konoe kawum des Allah disomah kei rajo di arong yeng noe tegontar kaliam. Mangko diret mat ca' besukor beterimoe kaseh ke' Sen. Nyoe caro diret nyomah ke' Sen yeng nyenáng ati Sen. Diret ca' ngehormát kuwaso ken keagong Sen, ken ca' tuno' taalo' ke' Sen,
58012029	go Allah diret keedah api ranyau nyo' munah ranah.
58013001	Diret yeng seimán ca' nan serarat kaseh mengaseh ken betor.
58013002	A, ge'em nang na' diret ngelupoe ken diret ca' ayah nerimoe temuwai tentamui. Go koloe reng yeng nerimoe temuwai tentamui temosie teterimoe ke' melekat die poe!
58013003	Diret ca' nan ingát ken kaban diret yeng dipenjero, na' po seolah-olah diret dipenjero jum ken sidoe*. Ponyoe jum ken pada' kaban diret yeng nan disensare, diret mat ca' seperaso ken sidoe seolah-olah tuboh diretam yeng disensare.
58013004	Idup bejodo mat idup yeng paling berogo; mat ca' dihormát le' semuya' segenoe. Nang ngeroyal ken nang butang beonga'. Nyoe ngotor ngencemar gewai yeng dititah le' Allah nyo' reng bejodo nyem. Go Allah pun pasti ngukum reng yeng butang beonga' ken yeng gewaie ngeroyal.
58013005	Diret ca' ngenjego keidup diret gei' dipelopas deri keingín na' buleh duwit. Diret ca' sabas ati ken pai-pai pun jolu yeng dah do di diret. (Konai na' noe sabas, go yeng nan do ken diret kin diret Sénam.) Kin jie Sen, Aku senoe-noam merayan kau, Aku senoe-noam ningal kau, jie Sen. (Ulang 31:6)
58013006	Mangko diret mat bereniam madah ke' sopai pun, ken yeng nulong diret tue mat Tuwowe diret, mangko diret noe gola' dipekoti pun le' mensiyo.
58013007	Ingátam ken pemimpin kam nyomie, yeng madah posan payit Allah ke' kam. Diret ca' nan ngaji ken ingát asel gewai ulah sidoe yeng panci deri idup sampai ke' mati pun. Diret ca' nunoe contoh kepecayo sidoe.
58013008	Yesus Kristus mat nan serarat samoam, po nyomie, po tengkalo tue, po seora'-ora'eam.
58013009	Mangko nang na' diret semadi dibeyie le' pada' pengajar yeng enah yeng bemacam bejenis, sampai diret nyimpang deri jelan yeng mat. Benso pengajar ke' hal nyego pesaling. Ati diret disuroh Allah togap kukoh pun tam pengunyo' pengaseh Sénam, noe iyo tam diret nyego pada' pesaling peh. Begi sidoe yeng patoh ke' hal ke' deng nyoe pun mat cum jum keuntonge begi sidoe.*
58013010	Diret si mat do pesaling nyo' doso diret, pie pesaling nyoe noe iyo pesaling yeng disego peh. Sidoe yeng melayan di rumah kediyam Allah di deniyo tue pun mat noe behak nyego pesaling nyoe.
58013011	Kenaken si ponyoe jum ken pesaling yeng dibeyie le' pelayan agong kei ngembereseh doso sidoe mie: derah binatang nyeh dibeyie ke' lem Petak yeng Paling Suci, pie bengkaie dicucole ke' jewoh, ke' luwar kolong kediyam sidoe. Isei'e noe disegoe peh.
58013012	Lalu pesaling Yesus ento' doso diret ponyoe jum: iyo mat ngerudu kesensare di luwar pintu gerbang kota Yerusalem, gei' iyo ngembereseh umáte deri dosoe ken derah direteam.
58013013	Mangko, kamei, diret mat ca' manu ke' iyo di luwar kolong jum*, samo-samo diolo'-olo' dihina reng na' po iyo nyomie.
58013014	Go kediyam diret yeng tan yeng togap kukoh nyeh noe iyo kediyam di deniyo tue peh; pie kebelike diret nantie ngendiyam kota yeng langko' do gi.
58013015	Jedi mátam te'. Ke' hal pesaling tei' diret mat ca' serarat meyie pesaling diret ke' Allah ngelalu Yesus. Pie pesaling diret nyeh ya'am omóng tutor yeng mugi demo Sen, nyo' besukor beterimoe kaseh ke' Sen.
58013016	Ge'em nang na' diret kelupo ngenggewai gewai yeng panci nyo' betor, tulong menulong sopai pun yeng do keperelue. Go mat pesaling tokoh nyoam yeng nyenáng ati Allah.
58013017	Diret ca' tuno' taalo' ke' pemimpin diret, ca' relo nunoe jie sidoe. Go sidoe mat ngenjego ngawas diret tam sidoe pun tawu ken sidoam yeng ca' borie penyamut ke' Allah. Mun diret tuno' taalo' ke' sidoe si sidoe mat ayah bikah ngelaju gewaie, pie mun noe kin sidoe meraso borat ati ngelaju gewaie. Lalu keuntong begi diret pun cum.
58013018	Serarat bedoa nyo' kami beh? Kami si yakin lem ati kocit kami nun pun ken gewai kami mat panci, go kebosai ati kami si kami na' serarat ngenggewai yeng bujor benar.
58013019	Ku muhún mampal ke' kam gei' kam bedoa terutamoe gei' Sen nguruse gei' sempayo aku copat pulang ke' kam ditue. Jedi mátam.
58013020	Mat Allaham yeng ngendamai diret ken Sen. Jenyi semayo Sen ken diret mat disah Sen seora'-ora'eam ken derah Yesus. Mat ngelalu derah nyoe Yesus Tuwowe diret bengki' idup agei'am. Iyoam Penungu Domo yeng Agong yeng nungu noyu pada' domoe.
58013021	Ku minta' kiroe Sen ngemberekat kam ken semuya' segeloe yeng panci, nyo' nyukup kekurang kemalang kam, gei' sempayo kam mampu ngenggewai kemawo' Sen. Kiroe Sen ngerejo ngenggewai lem ati diret pai-pai pun yeng nyenáng ati Sen, ngelalu Yesus Kristus yeng patut diagong seora'-ora'eam. Amin.
58013022	Ku muhún mampal ke' kam menyadie ku yeng seimán: kiroe kam relo ningo nasehat ku lem surat tue, go kenaken si mat penekam surat yeng ku tulis tue, noe ge' die ngembeban gila', engo ku.
58013023	Timotius, menyadie diret yeng seimán nyeh, tue dah dipelopas deri penjero, nyamán kam tawue. Mun iyo lokas kinun si kena' berotoam ngulang kam ditue.
58013024	Padaham salam kami ke' pada' pemimpin kam ken ke' pada' umát engku Allah ditue, beh? Salam jum deri menyadie diret yeng seimán di Italia nyo' kam ditue.
58013025	Ku minta' ke' Allah gei' pengunyo' pengaseh Sen nan nyelinong nyeroto kam.
59001001	Salam deri Yakobus, ulun amo Allah ken Yesus Kristus Tuwowe diret, ke' pada' umát Israel yeng duwo belas suku benso yeng pencar temiyar di seruroh deniyo tue.
59001002	Menyadie ku yeng seimán: des diret ngerudu kesensare yeng bemacam bejenis yeng ngencubo diret nyeh diret ca' ngitonge nyo' kelorong diret paling ayah bikah.
59001003	Go diret kin tawu, mun kepecayo diret tan diuji si asele diret mampu tan ngetat pai-pai pun.
59001004	A, diret tan ngetat pai-pai pun do tuju maksute, asele yeng paling panci, ya'am lamat belamat diret mat sempurnoam, cum kekurang kemalang diret.
59001005	Mun do di antaro diret yeng noe panai mileh si iyo ca' minta' ke' Allah kei Sen nulonge. Sen pun na' Sen nulonge, ngunyo' kemampu kei iyo panai mileh, go Sen paling buwar ngunyo' modas-modasam ke' sopai pun yeng manu ke' Sen. Noe Sen ngangki' ngugat, noe Sen ngitong ngonánge peh.
59001006	Pie reng yeng minta' pun mat ca' sebulat ati arap ken Sen, nang na' tumang aming, go reng yeng tumang aming na' po gelumang lawut yeng diciyup angín kitue kinyoe.
59001007	-
59001008	Reng tokoh nyoe mat beati duwo bolah dulang; keidupe nan noe tenáng. Nang na' arape reng yeng tokoh nyoe buleh pai-pai pun deri Tuwowe.
59001009	Menyadie diret yeng seimán yeng bensat nyeh iyo ca' beiyap bebungah tam iyo dah diagong ditingie le' Allah.
59001010	A, ken menyadie seimán yeng berado nyeh iyo ca' beiyap bebungah jum, pie ca' tam pangkate yeng renah samo ken betore. Iyo nang na' beiyap tam kekayo kesugehe, go keidupe di deniyo tue pun sebentaram, keedah komang yeng layue topa' deri tangkaie.
59001011	Go dah mato ari panas ontap nyeh rumput kin mat layuam, komange pun gegar, cum dah kejenga' kelaga'e. Ponyoe jum reng kayo berado: temosie losi nayápam ketengah iyo ngelaju pada' gewaie pun. Mangko nang na' iyo beiyap bebungah tam pada' jolue.
59001012	Reng yeng tan ngerudu kesensare si mat ayah bikaham, go mun iyo mat tan diuji kin maksute kepecayoe mat togap. Mangko iyo langko' nerimoe upahe, ya'am mahkota keidup yeng dijenyi Sen ke' semuya' reng yeng ngaseh Sen.
59001013	Jedi des diret digudo nyeh nang na' jie diret diret digudo le' Allah. Go Allah si noe koloe ngenggudo mensiyo kei iyo bedoso; Sen pun noe tawu digudo le' pai pun kei nyuroh Sen bedoso.
59001014	Pie yeng nyuroh diret mensiyo digudo si ya'am des diret ditari' dibeyie le' keingín diret yeng jat.
59001015	Lalu mun diret mat nunoe keingín yeng jat si kibate mat doso; a, kibat doso tei' pengabise ya'am kemati.
59001016	Mangko nang na' diret tetipu di lem hal tue, menyadie kekaseh ku yeng seimánei.
59001017	Go yeng mat si pengunyo' Allah ke' diret mat kontan panci bangam. Go semuya' segelo yeng panci yeng sempurno mat pengunyo' deri serugo; bungkonge mat Allah Apa' yeng asal muloe ngado pada' penampa' di langi' nun. Sen pun noe Sen berubah. Sen noe na' po mato ari yeng begenset sampai tampa'e menjedi sagam; pie Sen si nan serarat samoam.
59001018	Sen mat ngado diret ngelalu posan payit Sen yeng mat, tam kona' kemawo' diret Sénam. Tuju maksut Sen gei' sempayo diret ditingie dihormát deri pada' pempulah Sen yeng layin. Nyoam pengunyo' Sen yeng panci ke' diret.
59001019	Menyadie kekaseh ku yeng seimán: diret ca' ingátam ke' hal tue beh? Semuya' diret mat ca' copat ento' ningo, pie lamat ento' ngomóng, ken nang na' lokas godie.
59001020	Go kegodie mensiyo mat noe mampu ngelaju kemawo' Allah yeng bujor benar.
59001021	Mangko mat ca' dipucelam semuya' doso diret yeng paling benya' yeng paling jat. Diret ca' renah atiam nerimoe posan payit yeng ditanám di lem ati diret, yeng tawu nulong nyelamát diret.
59001022	Posan payit Allah mat ca' dipakai digewai le' diret. Reng yeng ngat ningoe nyem pie noe ngenggewaie si iyo memuloe direte.
59001023	Reng yeng ningo posan payit Sen pie noe ngenggewaie iyo keedah reng yeng berue mantau muko rerayi direte di lem ceromín,
59001024	pie dah iyo ningale iyo lintus kelupoam koti upo muko direte.
59001025	Teruhal lem posan payit Sen nyeh tepansoe pada' perentah pelator pengajar pemadah Sen yeng cum kekurang kemalange, yeng tawu ngelopas diret kei diret bebas melayan Sen. Mangko berang reng yeng serarat neliti ngenjerumát posan payit Sen, lalu noe ngelupo yeng didingoe pie mat digewaie si, pada' gewai reng nyoe mat diberekat didolat le' Allah.
59001026	Mun do reng yeng ngangap direte dah beagama, pie iyo noe tawu ngenjego omóng tutor direte si iyo mat siyo-siyo nyem beagama. Iyo memuloe direte nyem.
59001027	Pie reng yeng seputeh ati sebeníng derah beagama nyeh iyo noyu merintu ana' biya' umáng, ken noyu merintu pada' reng belu yeng susah sontok. Ge'em iyo nyiyáng nyiseh direte gei' noe dicelo le' kejat di deniyo tue. Allah Apa' diret pun mat ayah Sen ken reng yeng beagama tokoh nyoe.
59002001	Pada' menyadie ku yeng seimán: diret yeng pecayo ken Yesus Kristus Tuwowe diret yeng agong si mat noe buleh pileh bulu beurang beaku.
59002002	Jedi umpamoe misale des diret semeyang, lalu detang temuwai duwo ko', siko' reng yeng kayo rayo, bepakai panci mewah, pakai mas perak opai. A, ge'em ken yeng siko' yeng bensat, pekakase buro', cabi' cari'.
59002003	Lalu umpamoe diret ngehormát reng yeng berado, nyurohe dudo' di arong yeng panci yeng mewah; pie yeng bensat mensekin disuroh diret bediri dinun ja' atau pun disuroh dudo' di arong yeng jat di pengesat kaki.
59002004	Mun ponyoe kin mat nyato nar ken diret ngembedo urang, mat pileh bulu ken pado diret yeng seTuwowe. Diret seolah-olah menjedi akim betor, pie akim yeng jat ati pemikere.
59002005	Dingoam beh, menyadie kekaseh ku yeng seimán. Yeng dipileh le' Allah kin kebenya'e mat reng bensat mensekin di deniyo tue; pie kekayoe tam iyo pecayo. Mat reng tokoh nyoe yeng dipileh Sen nyo' lileh nyawo Sen, kei nerimoe pada' reto beno jento keraja' yeng dijenyi Sen nyo' reng yeng ngaseh Sen.
59002006	Pie diret ngeremeh reng bensat, ngehormát reng kayo! Noe peh pada' reng kayo yeng erat nyensare kam, yeng gela' nomah ngendudoh kam di adap akim,
59002007	yeng...menghina demo Yesus Tuwowe diret yeng panci? Pie reng tokoh nyoe poe yeng nan dihormát kam, konoe ke' reng yeng bensat nyeh kam angap remeh.
59002008	A, jie perentah deri Rajo diret yeng ditulis lem Kitap Sen si diret ca' ngaseh betor po ngaseh diretam. Mun yeng nyoe mat ditunoe dipakai le' diret si mat konoam.
59002009	Pie mun diret pileh bulu beurang beaku si nyoe mat doso. Ukum Sénam yeng bepadah ken diret mat patut ca' diukum, go diret mat ngelangar ukum Sen.
59002010	Go biyar pun reng selomo nan tuno' taalo' ke' pada' ukum Allah pie mun iyo ngelangar sutie pun manseh patut ca' diukum, go ngelangar sutie ngelangar semuya'e pun manseh demo ngelangar.
59002011	Go beyi' yeng madah nang butang beonga', beyi' yeng madah nang munoh pie ngat siko' Allaham yeng madahe. Mangko mun reng noe butang beonga' pie mun iyo munoh si maksute iyo dah menjedi pelangar ukum dah.
59002012	Pie do jum pelator Sen yeng beru, yeng ngelopas diret deri kuwaso doso. Diret dipecaro gi pakai pelator yeng beru nyeh. Mangko omóng tutor gewai ulah diret mat ca' cuco' ken yeng beru.
59002013	Go sopai pun yeng cum kekasehe ken betore si Allah pun cum kekaseh Sen des Sen ngukum reng nyoe gi. Ja'e mun do kekaseh diret si diret noe sa' gola' diukum. Go losi ukum timol kekaseh*.
59002014	Pada' menyadie ku yeng seimán: mun jie reng Ku si pecayo pie cum gewaie nyo' ngenyato kepecayoe si pai ge' gunoe? Noe ken iyo luput* deri kibat dosoe mun kepecayoe cum kenyatoe.
59002015	Umpamoe do menyadie diret yeng seimán yeng cum pakai ingape, cum jolu kei segoe.
59002016	Pai gei' gunoe mun jie diret Nyamán senángam, kayo sugeham! Pagi lusoe kiroe doam pakai ingap makan udap kau! Pie diret cum ngunyo' jolu yeng diperelue. Nyoe pai gunoe?
59002017	Ponyoe jum ke' hal pecayo. Mun mungkal pecayo nyem, pie cum gewai nyo' ngenyato kepecayo diret si mat cum gunoe. Kepecayo diret ibarat ke' jolu din dah mati dah.
59002018	Umpamoe jie reng iyo mementing pecayo nyem, noe iyo po betore yeng ngaji mementing gewaie. Pie koti iyo na' ngenyato kepecayoe mun cum gewaie? Gewai diret kin gunoe nyo' ngenyato kepecayo diret; pie reng yeng cum gewaie tokoh nyoe si pailah nyo' iyo ngenyato kepecayoe?
59002019	Jie iyo si iyo pecayo ken Allah mat siko'am. Nyoe si sukoram! Pie nyoe pai ge' bedoe ken pada' antu setan? Pada' antu setan pun pecayo jum ken Allah mat siko'am. Malah ken paie sidoe begegar begitik ngaji Sen!
59002020	Mat poso' ngeromusam pengaji reng tokoh nyoe, kamei. Kepecayo tokoh nyoe ampoe buwauam. Nyeh boktie manseh ca' ditamah agei' peh?
59002021	Boktie tei' ya'am benso Abraham, akei' puyang diret. Sen kin dinyato ken sen mat bujor benar* tam gewai sen nyerah ana' sen Isak di bedah pesaling mie.
59002022	Dinyoe kin jelas ken kepecayo sen mat diseroto ken gewai sen, lalu kepecayo sen pun mansang ke' kuwat tam gewai sen.*
59002023	Lalu dinyoe mat nyato nar yeng dah dipadah nyomie lem Kitap Sen yeng bungie potue, Abraham pun pecayo ken Allah, mangko diputus le' Sen reng bujor benar, jie Sen. (Yesaya 41:8) Lalu Kei' Abraham pun disebut kaban Allah.
59002024	Deri contoh Kei' Abraham tue diret jelas; mat gewai diret yeng kei ngenyato kebujor kebenar diret. Maksute diret diputus Allah bujor benar tam pecayo, pie noe iyo bula' dinyoam peh.
59002025	Ponyoe jum ke' hal Rahab, betinoe royal di Yeriko mie. Sen dinyato bujor benar tam gewai sen nulong desiyan yeng nyelidik kota Yeriko mie. Desiyan disuroh sen numpang di rumah sen, lalu dah na' pulang disuroh sen ca' pulang montas gei' noe ditangkap munsohe. Dinyoe sen ngenyato kepecayo sen ken gewai sen.
59002026	Jedi mátam te'. Po tuboh yeng rohe dah cum nyeh maksute dah mati; ponyoe jum kepecayo yeng noe begerak; seolah-olah dah mati jum.
59003001	-
59003002	Pada' menyadie ku yeng seimán: ke' hal omóng tutor diret si semuya' diret mat benya' kesalah diret. Mangko noe sa' benya' diret yeng menjedi guru. Go des diret ditiliti dijerumát gi, pada' guru dijerumát lebeh teliti deri reng layin. Mun do reng yeng noe koloe tegeroso' kato, reng nyoe mat sempurnoam; maksute iyo mat mampu ngator seruroh tubohe gei' noe bedoso.
59003003	A, benso kuda ken tali pengiringe. Diret namat tali pengiring ke' nyawo kuda gei' sempayo kuda nunoe kona' diret, mangko konai kemawo' diret kinyoe jum iyo ngenjurut.
59003004	A, benso kapal layar ge'em. Kapal layar kin bosai; ca' diciyup angín deras berue na'e bejelan. Pie iyo diator ke' kiboe ke' kanán ken kemudie yeng paling kocit ento' nunoe kemawo' jeragane.
59003005	Ponyoe jum lidah diret. Lidah diret kin sebegi yeng kocit lem tuboh diret, pie paling bosai kibat keberakah gewaie. Cubo ngaji benso api. Muloe kin paling kocit, pie mampu nyego tentanah utan imun yeng paling luwah!
59003006	Jedi lidah diret pun mat keedah api; pada' kebeyat jat bemacam bejenis di deniyo tue mat disebut dikosoh le' lidah diret; pengabise deri ati pemiker sampai ke' gewai ulah diret tecelo tam kejat lidah diret. Ibarat ke' api din dipantong deri lawut api dipontel ke' seruroh keidup diret.
59003007	Konoe ke' pada' binatang demo ke' burong demo ke' binatang ngengkerayap demo ke' pada' ikan opai si mat mampu mensiyo ngenggina'e, deri asal muloe mie pun.
59003008	Pie tekonoe ke' lidah direte si mat noe tawu diator digina' le' mensiyo. Mat keedah binatang gerang yeng noe mampu dikukoh. Mat paling jat lidah diret, keedah racun yeng biso.
59003009	Lidah diret dipakai nyo' mugi Apa' Tuwowe diret ge'em, dipakai nyo' nyumpah misoh mensiyo yeng dipulah serupo ken Allah ge'em.
59003010	Nyawo diret kin sutiam, pie omónge separoe kei mugi Sen separoe kei nyumpah misoh betor. Paling noe patut, menyadie ku yeng seimánei.
59003011	-
59003012	Cubo ngaji benso mato ayie: noe ken do mato ayie yeng ngeluwar duwo reno ayie, yeng sereno masing yeng sereno colap. Mun mato ayie nyeh masing noe ken keluwar ayie yeng colap, dih? Go bungkonge ngat sutiam. A, benso buwah kayu ge'em. Noe ken kayu ara bebuwah buwah saitun, menyadie ku yeng seimánei. Ken betang angur, noe ken bebuwah buwah ara! Jedi ponyoe jum ken lidah diret, mat noe patut dipakai kei nyumpah ge'em ken kei mugi ge'em. Menurute ca' diator, gei' noe dipakai tokoh nyoe. Jedi mátam.
59003013	Mun do di antaro diret yeng panai mileh, yeng dah tawu yeng mat si mat do caro kei iyo ngenyatoe. Iyo ca' ngenyatoe ken gewai ulah tingkah lakue yeng panci, yeng digewaie ken caro renah ati. Go pangkal renah ati tei' mat panai mileh.
59003014	Pie kebelike mun diret isin dengki, beati bedireteam, gela' ngempakso memana' betor si nang na' diret beiyap bebungah tam gewai diret tokoh nyoe. Nyoe nyunsang ngembelengi' posan payit Allah yeng mat.
59003015	Gewai yeng tokoh nyoe noe iyo kepanai mileh yeng berasal deri serugo peh. Gewai tokoh nyoe mat berasal deri deniyo tue, yeng nunoe keingín mensiyo nyem; mat asale deri roh jat.
59003016	Go dinai do reng yeng isin dengki ken beati bediret si dinyoam nan do timol kekacau kebilau ken semuya' kebeyat jat.
59003017	Pie epun bungkong kepanai mileh yeng deri Sen si diret mementing Sénam seputeh ati sebeníng derah. Mangko diret ngelimu ati pemiker betor gei' iyo idup sesaro' ken betor; diret suyo', relo tuno' ke' betor; diret nulong ngaseh betor yeng susah sontok; diret nan ngenggewai yeng panci; diret bulat ati; diret terus terang.
59003018	Tingkah laku yeng tokoh nyoe kin mat keedah boneh yeng diamur reng yeng na'e idup sesaro' ken betor, yeng ayahe nulong betore idup sesaro' jum. Mangko buwah yeng dipungkote ya'am gewai yeng bujor benar.
59004001	Nyeh gopailah di antaro diret nan do denam mendenam petengkar petingkis? Bungkonge go diret nan ngogoe kenyamán kesenáng direteam, lalu keingín diret betungkang ken keingín betor yeng layin.
59004002	Jolu yeng paling dikeingín diret mat noe tetomu, mangko diret denam mendenam ken betengkar betingkis. Keingín diret yeng nyelulu na' nyamán senáng nyeh nan do nyem, noe koloe berudu puwas, mangko diret sampai munoh. Pie yeng nyuroh keingín diret mat noe sabas pun go diret noe minta' ke' Sen.
59004003	Gola' diret minta' pun pie diret salah pinta', go tuju diret ngat nyo' nyabas keingín diret nyem. Mangko mat noe dituntong Sen.
59004004	Diret reng yeng paling noe mutu! Muraham diret ningal Allah nyo' diret bekaban ken deniyo tue. Teruhal diret kin tawu, mun bekaban ken deniyo tue diret mat bemunsoh ken Allah. Sopai ja' yeng mileh na' bekaban ken deniyo tue maksute mat bemunsoham ken Allah.
59004005	Diret kin tawu ke' hal nyoe; go dah jelas dipadah lem Kitap Sen mie ken Roh Sen yeng ngendiyam diret mat ingín nar kei diret nekat ke' Sénam. Mat cum Sen ngijine mun diret nekat ke' yeng layin.
59004006	Ja'e mun diret mat renah ati nekat ke' Sen si go pengunyo' pengaseh Sen si nan belobeh-lobeh. Ngopai go jie lem Kitap Sen, Allah nentang ngelawan reng yeng somong bongko', pie Sen ngunyo' pengunyo' pengaseh Sen ke' reng yeng renah ati. (Amsal 3:34)
59004007	Mangko diret mat ca' tuno' taalo' ke' Allah, ken diret ca' ngelawan nula' Pengelakar. Pengelakar pun mat rariam mun ditula' diret.
59004008	Diret mat ca' manu ke' Allah nyo' begelumo mansa' ken Sen. Mangko Sen pun manu jum na' begelumo mansa' ken diret. Reng yeng bedoso ca' bebeta' piker, ca' ningal dosoe. Reng yeng beati duwo ca' seputeh ati sebeníng derah ngaji diret Sénam.
59004009	Diret ca' susah tam doso diret; diret ca' nangis ngajie, sampai kesal ngiyal ken doso diret. Jediam diret ketawoe ken beayah bikah; kebelike diret ca' susah sontok, mat ca' kesal nar ngaji doso diret.
59004010	Diret mat ca' ngerenah diret di adap Tuwowe, mangko Sen pun ngangki' nganyo' diret.
59004011	Menyadie ku yeng seimán: diret nang na' gela' ngejat betor. Yeng ngejat ken nguto' medo betore si maksute iyo ngejat ken nguto' medo ukum Allah. Mun reng nguto' medo ukum Allah si maksute jewoh na' tuno' taalo' ke' ukum Sen, malah ken paie iyo menjedi akim die.
59004012	Teruhal siko' Allaham yeng asale madah ukum Sen; ngat Sénam yeng behak ngakim. Sénam jum yeng bekuwaso nulong nyelamát ken bekuwaso munah ranah pada' mensiyo. Konai diret mensiyo na' medo na' nyalah betor?
59004013	A, separoe deri diret do yeng berencana potue: "Pagi lusoe ku bejelan ke' kota nun, na' bedegang benso setawun ke' deng nyoe, gei' sempayo buleh untong benya' duwit," jie. Pie dingo beh kam!
59004014	Diret kin noe tawu nentu keidup diret, pai yeng langko' tejedi pagi lusoe! Go keidup diret di deniyo tue kin keedah kosu ayie yeng mengkura'; sebentar do dah nyoe semorie losiam.
59004015	Menurute si omóng diret ngaji pagi lusoe ca' bungi tue: "Mun gei' diijin Tuwowe mun ku gei' idup si ku langko' ngenggewai itu ini," misale. Nyoe si mat konoam.
59004016	Pie diret si gela' kebebongko'; paling gela' berakah ke' hal rencana diret. Berakah tokoh nyoe mat doso, kamei, go noe ingát ken Tuwowe des diret berencana.
59004017	Jedi mátam, kamei. Yeng dah didingo diret mat ca' dipakai. Go mun diret dah tawu ken gewai yeng panci yeng ca' digewai diret pie lalu noe digewai si maksute diret mat bedoso.
59005001	Dingo beh kam reng yeng kayo rayo! Kam ca' nentumau lolauam nangis ngaji pada' kesensare yeng langko' dirudu kam.
59005002	Pada' kekayo kesugeh kam nyeh langko' buro' rapoh; pada' pakai ingap kam langko' disego gogat;
59005003	a, ken pada' mas perak kam pun langko' bis betogar rapoh mali'. Dah Ari Kiyamát gi pada' mas ken perak yeng betogar mali' nyeh, nyoam kei ngembokti doso kam reng kayo yeng gela' ngumpol nemok pada' jolu nyeh. Mas ken perak yeng dikumpol kam nyeh nyoe yeng cagar nyego tuboh kam keedah api yeng nyego jolu. Go kam mat ngumpol nemok pada' kekayo kesugeh deniyo tue yeng noe dam lamat pengudahe.
59005004	Reng yeng kerejo ngamie upah ngotam di umo kam yeng berado nyeh pie mat noe diupah kam. Dingo beh! Pada' upah yeng diakal kam yeng noe dibeyar kam ponoh nyeh seolah-olah mangkas kayis nanám salah ke' kam di adap Allah. Pada' reng yeng ngotam umo kam yeng noe diupah kam nyeh mat bepangkas kayis minta' tulong Allah Tuwowe yeng Rajo Kuwaso. Sen pun dah ningoe dah, noe dipelebu Sen peh.
59005005	Kam yeng kayo nyeh nyamán senángam di deniyo tue, memuwas semuya' keingín kam, keedah binatang yeng ditimo' dipiyayu tam na' diguno.
59005006	Lalu pengabise kam pasti diukum gi. Go reng bujor benar yeng noe ngelawan kam pun pie manseh didudoh kam, diukum kam, sampai dibunoh le' kam reng kayo. Mangko kam die yeng langko' diukum.
59005007	Mangko, menyadie ku yeng seimán, diret mat ca' sabar nantie Tuwowe diret yeng cagar na' detang. Contohe na' po reng yeng beumo betanám. Reng yeng beumo betanám kin mat sabar nantie ujan des munsime, go iyo tawu ca' do ujan berue berasel. Mangko iyo noe lojue, iyo sabar nantie asele, go iyo pun ngaji yeng langko' digotame mat jolu yeng paling berogo.
59005008	Jedi diret pun ca' ponyoe jum. Diret ca' sabar, ca' togap kukoh go Tuwowe diret nyoma' dam na' detang.
59005009	Diret nang na' lojue, nang na' ati diret nomah ngendudoh betor, gola' diret diukum Sen. Go Allah Akim diret mat dah nungu dah di muko lawang.
59005010	Menyadie ku yeng seimán: diret ca' keedah pada' penijum Allah Tuwowe yeng ngelantar posan payit Sen mie. Desiyan kin disensare reng pie desiyan sabar, ngetate nyem.
59005011	Lalu diret pun jelas ken reng yeng sabar yeng tan disensare lamat belamat mat ayah bikah nyamán senángam. A, benso Kei' Ayub ge'em. Diret kin dah ningo ke' hal Kei' Ayub, caro sen ngetat disensare. Diret pun jelas ken pai yeng pengabise digewai Tuwowe diret nyo' Kei' Ayub. Go Tuwowe diret mat paling panci ati, Sen nan nulong ngaseh diret.
59005012	A, yeng tue pun paling penting jum ca' diingát le' diret, menyadie ku yeng seimánei, ya'am benso omóng tutor diret. Des diret ngomóng nang na' diret besumpah nogap omóng diret pakai demo jolu pai-pai pun beyi' jolu di deniyo tue beyi' jolu di serugo. Mun "í", padah "í"; mun "noe", padah "noe". Omóng diret nang na' betetiyang ken sumpah pisoh itu ini, gola' diret diukum Sen.
59005013	Jedi mátam. Mun do kaban diret yeng ngerudu kesensare si iyo ca' bedoa. Mun do yeng ayah bikah si iyo ca' benyanyi mugi Sen.
59005014	A, mun do yeng saki' poníng si iyo ca' mangel minta' tulong ketuwo umát gereja. Sidoe ca' malet binya' ke' reng yeng saki' nyeh, ken ca' bedoa atas kuwaso demo Tuwowe diret.
59005015	Lalu Tuwowe diret pun mat ngembeyi' ngenjemah reng yeng lomah, nuntong doa reng yeng arap ken Sen. Mun iyo bedoso si dosoe pun diampun.
59005016	Mangko diret mat ca' ngangkue doso diret siko' ken betor, ken ca' ngendoa betor, gei' diret jogar. Doa reng yeng bujor benar si mat paling bekuwaso.
59005017	Benso Kei' Elia mie. Kei' Elia kin urang po diretam jum, mensiyo biyasoam. Jedi Kei' Elia kin sebulat ati bedoa muhún mampal ke' Allah gei' ari noe ujan. Lalu mátam, ari pun noe ujan tigo setengah tawun pelamate.
59005018	Dah nyoe Kei' Elia bedoa agei' minta' ke' Sen gei' ari ujan. Lalu ari pun mat ujanam; tanah tue pun timu pada' kayu kayan. Mat bekuwasoam doa reng yeng bujor benar.
59005019	Menyadie ku yeng seimán: mun do kaban diret yeng nyimpang deri jelan yeng mat, lalu do reng yeng ngiringe bebeli' ke' yeng mat nyeh si nyoe paling panci.
59005020	Go sopai pun yeng nulong reng bedoso sampai iyo bebeta' piker ke' hal dosoe si reng nyoe mat ngerampase deri ukum mati. Pada' dosoe numo' pun betimun-timun pie mat dielon le' Allah. Ngatam deri Yakobus. Bula' dituam surat ku ke' kam menyadie ku yeng seimán.
60001001	Surat tue deri Petrus, pelantar posan Yesus Kristus, ke' umát yeng dipileh le' Allah, yeng numpang diyam di deniyo tue, yeng pencar temiyar di daerah Pontus, Galatia, Kapodokia, Asia ken Bitinia.
60001002	Kam dipileh le' Allah Apa' diret deri nyomiam kei engku diret Sen yeng suci, cuco' ken kona' kemawo' Sen, tam gewai Roh Sen. Maksut Sen gei' sempayo kam tuno' taalo' ke' agah panci, gei' doso kam diapus le' derah Yesus Kristus. Salam damai ken berekat dolat yeng belimpah-limpah deri Sen.
60001003	Patutam Allah, Apa' deri Yesus Kristus Tuwowe diret dipugi! Go tam kebosai Sen na' nulong ngaseh diret mangko diret mat diado le' Sen pengenduwo kalie gei' diret idup tam arap diret yeng mat, yeng tan. Caro diret buleh idup beru nyeh tam Yesus Kristus mati ken bengki' idup agei'.
60001004	Arap yeng dilileh Sen ke' diret tei' ya'am reto beno jento keraja' yeng mensako, yeng noe luwang, yeng noe becelo, yeng tan seora'-ora'eam. Nyoe ditaroh dijego nyo' diret di serugo nun.
60001005	Semuya' nyoe mat nyo' diretam, kamei! Tam diret pecayo ken Sen mangko Sen pun nyelinong ngenjego diret ken kuwaso Sen sampai ke' jemán pengudah gi, sampai ke' jengkah Sen ngenyato ke' semuya' segeno pada' reto beno yeng dilileh Sen ke' diret tam diret ditulong diselamát Sen.
60001006	Paling ayah bikah diret ngaji arap nyoe, numo' pun gei' tue si diret mat ca' susah sontok ngerudu kesensare bemacam bejenis yeng nguji diret.
60001007	Kesensare nyoe keedah api nyo' nguji kepecayo diret. Contohe benso mas, jolu yeng berogo. Mas kin diuji reng ken api kei ngentawue mat masei noei. A, semalang ke' mas yeng tawu luwang pun ge'e, diuji reng ken api sa'am go kepecayo diret. Kepecayo diret kin jewoh berogo deri mas pun. Mangko diuji jum ngerudu pada' kesensare, nyo' ngembokti ken kepecayo diret mat tan. Maksute gei' sempayo kam mat dipugi diagong dihormát dah ari Yesus Kristus dinyato ke' semuya' segeno mensiyo gi.
60001008	Kam mat ngaseh iyo, numo' pun kam noe koloe meratie. Kam mat pecayo ken iyo, numo' pun sampai ari tue pun manseh cum kam meratie. Pie kam rajo ayah bikah, mat cumam melebehe, mat ngatam keayah bikah kam,
60001009	go kam mat buleh upah kepecayo kam, ya'am roh kam diselamát.
60001010	-
60001011	A, keselamát yeng diret buleh tue dah dipadah ditijum reng deri nyomiam. Deri nyomie kin pada' penijum mat madah ke' hal pengunyo' pengaseh Sen ke' diret. Paling ingín desiyan nyomie na' tawu koti caro Allah langko' nyelamát mensiyo. Roh Kristus di lem ati desiyan si mat dah bepadah dolu ken Kristus, penulong yeng dijenyi Allah, langko' ngerudu kesensare, ken bepadah jum ken iyo langko' diagong dipugi dah iyo ngerudu kesensare nyeh. Pada' penijum nyeh paling teliti nyelidik ken sopailah urang yeng langko' nuntong jenyi nyoe, ken jemán pai iyo langko' detang*. Paling ingín na' tawu, jera' pada' penijum nyeh,
60001012	pie Allah nganyoe ngenyato ke' desiyan ken tijum Sen yeng dipadah le' desiyan nyeh langko' noe dituntong ke' desiyan yeng nijume, pie dituntong ke' diret tuam to'. Lalu mátam, yeng ditijum le' desiyan mie mat dah dituntong dah. Dah nyoe Roh Allah yeng dikirum Sen deri serugo nyeh mat nguwaso reng yeng detang madah agah panci nyoe ke' kam. Paling panci agah nyoe, sampai pada' melekat pun paling geram na' ngenjungaue.
60001013	Mangko, kamei, ati pemiker diret mat ca' nan siyap. Gewai ulah tingkah laku diret mat ca' dijego, gei' sempayo arap diret mat bepusat ke' pengunyo' pengaseh Sen bangam. Pengunyo' pengaseh Sen nyoe langko' dianyoe dinyato Sen secaro jelas dah ari Yesus Kristus dinyato ke' semuya' segeno gi. Nyoam kei pusat pemiker diret.
60001014	Diret menjedi ana' Sen pun kei diret tuno' taalo' ke' Sen. Mangko nang na' diret idup nunoe keingín diret yeng jat, na' po yeng ditunoe diret des diret noe tekenal ken Allah mie.
60001015	Kebelike gewai ulah tingkah laku diret mat ca' suci bereseham, na' po Allah yeng ngunang ngamie diret suci bereseh.
60001016	Nyoe pun go cuco' jum ken yeng dah ditulis lem Kitap Sen mie, yeng bungi potue, Kam ca' suci bereseham, go Aku suci bereseh, jie Sen. (Imamat 19:2)
60001017	Go kin Sénam yeng mencaro semuya' deniyo tue. Sen yeng langko' ngukum ngakim tiyap ko' mensiyo cuco' ken gewaie. Sen mat noe pileh bulu, noe beurang beaku. Diret mat beapa' ke' Allah nyoam, mat manu ke' Sen nyo' minta' tulong Sen. Mangko gewai ulah diret ca' tuno' taalo' ke' Sénam sementaro diret gei' numpang diyam di deniyo tue.
60001018	Go diret mat dah ditobus Sen, dah dipelopas Sen dah deri keidup diret yeng ngat segontangam, yeng cum bereti, yeng dilileh deri keturun akei' puyang diret. Diret pun jelas ken jolu yeng paling berogo yeng dibeyar Sen kei nobus diret. Go diret noe ditobus ken jolu yeng noe tan benso mas ken perak peh,
60001019	pie diret mat ditobus le' derah Kristusam yeng paling berogo, yeng keedah derah deri domo yeng noe becacat noe becelo.
60001020	Iyo dipileh le' Allah bolum deniyo tue diado mie pun, pie berue dianyoe di jemán pengudah tue nyo' iyo nulong nyelamát diret.
60001021	Mat ngelalu Yesusam diret pecayo ken Allah yeng nyuroh iyo bengki' idup agei'. Mat Allaham yeng meningie ken ngagonge. Mangko diret mat pecayo ken arap ken Allah bangam.
60001022	Jedi mátam. Entam diret tuno' taalo' ke' agah panci yeng mat nyeh mangko roh diret dibereseh, gei' diret mampu ngaseh betor sebulat atiam. Mangko diret mat ca' sungoh-sungoh kaseh mengaseh siko' ken betor seputeh ati sebeníng deraham.
60001023	Go diret dah diado beru dah. Bungkong idup beru tue noe iyo tampang sulie yeng noe tan peh, pie mat tampang sulie yeng tan seora'-ora'eam. Nyoe ditanám lem ati diret ngelalu posan payit Sen yeng idup yeng noe berubah,
60001024	cuco' jum ken Kitap Sen mie yeng bungie potue, Semuya' segeno mensiyo keedah rumput, ken semuya' kekayo kesugehe keedah komange. Rumput kin layue, ken komange pun ruroh.
60001025	Pie posan payit Tuwowe si tan seora'-ora'eam, jie Sen. (Yesaya 40:6-8) A, agah panci yeng dipadah ke' kam pun mat posan payit nyoam.
60002001	Mangko, kamei, jediam diret ngenggewai sipat pai pun yeng jat. Jediam diret ngenggewai pai pun yeng sipate nyo' nipu ngendeyo betor. Jediam diret berakah ken isin dengki ken semuya' omóng tutor yeng jat yeng mempulah betor.
60002002	-
60002003	Go diret tue kin dah ngicap kepanci Tuwowe dah! Mangko diret mat ca' serarat ingín diumpan secaro roh deri kitap Sen yeng suci nyem, na' po icit yeng nan ingín nyusu ke' ino'e, sempayo diret mansang ke' kuwat, sampai roh diret mat sehat jogar cuco' ken tuju Sen des Sen nulong nyelamát diret.
60002004	Tuwowe diret mat keedah betu bungkong idup diret, ya'am betu di lem tijum Sen mie yeng dibuwang le' mensiyo, pie begi Allah mat tepileh, diangap Sen paling mensako. A, jedi diret yeng manu ke' iyo nyeh
60002005	mat keedah pada' betu jum yeng to' ramu Sen, yeng diunyo'e idup beru, lalu diret mat disunsun Sen nyo' menjedi kediyam Roh Allah. Diret dipileh jum nyo' pelayan Allah yeng melayan Sen bangam. Na' po pada' pelayan yeng meyie pesaling ke' rumah kediyam Sen mie, diret mat nyomah ke' Sen secaro roh, begelumo ken besukor ke' Sen kedudo' nyo' pesaling diret ke' Sen. Nyoe pun diterimoe le' Allah tam gewai Yesus Kristusam.
60002006	Di lem Kitap Sen mie do Sen betijum ke' hal gewai Yesus yeng keedah betu penjuru. Jedi jie lem Kitap Sen, Ku, jie Allah, dah mileh betu yeng paling berogo nyo' betu penjuru di rumah kediyam Ku di kota Sion. Sopai ja' yeng pecayo ken iyo pasti noe kererawoe, jie Sen. (Yesaya 28:16)
60002007	Jedi mátam. Begi diret yeng pecayo si Betu nyoe mat paling berogo. Pie begi reng yeng ngei'e pecayo si nyoe mat nuntong yeng ditulis lem Kitap Allah yeng bungie potue. Do betu yeng dibuwang le' pada' tukang rumah pie diamie le' Allah to' Betu yeng paling penting* nyo' melaju rumah Sen, jie Kitap Sen. (Masmur 118:22)
60002008	A, jedi do jum yeng ditulis di yeng layin bungie potue, Sidoe mat tesongka' tam Betu nyoe. Malah ken paie tepetingkap lalu tepesungkur die tam Betu nyoe, (Yesaya 8:14) jie lem Kitap Sen mie. Go Allah pun ninting nujune ken sidoe yeng noe tuno' taalo' ke' pemadah Sen mat ca' tesongka', lalu punah ranaham.
60002009	Pie diret si dipileh le' Allah nyo' umát diret Sénam. Diret mat pelayan yeng tepileh nyo' melayan rajo. Diret suku benso yeng suci bereseh yeng diajen Sen nyo' diret tuno' taalo' ke' Sen sebulat ati. Diret mat umát jatah kei engku diret Sénam! Maksut Sen sempayo diret mat mugi pada' gewai Sen yeng agong, yeng ngunang ngamie diret deri sagam ke' tampa' Sen yeng ugas nyacasam.
60002010	Gei' nyomie si kam noe iyo umát Allah, pie tue kam dah umát Sen dah. Gei' nyomie si kam bolum nerimoe kekaseh Allah, pie tue kam dah nerimoe kekaseh Sen dah.
60002011	Kaban kekaseh ku: diret mat nemuwai nyem di deniyo tue. Diret numpang diyam di arong yeng noe engku diret. Mangko ku mat muhún mampal ke' kam gei' diret nyiseh ngenjewoh diret deri semuya' keingín diret yeng jat yeng nan beperang betentang ken roh diret.
60002012	Reng yeng noe tekenal ken Allah si gela' ngogoe cukie mempulah diret, madah ken gewai diret salah. Mangko deri nyoe diret mat ca' nan serarat ngenggewai gewai yeng panci nyem, gei' sempayo sidoe yeng mempulah diret pun mantaue, lalu kepepanyange gi sidoe ca' mugi Allaham dah ari Sen detang gi.
60002013	Diret ca' tuno' ngehormát reng yeng behak mimpin merentah diret di deniyo tue, go nyoe mat kona' kemawo' Tuwowe diret. Diret ca' tuno' ke' rajo, go iyo yeng migang kuwaso yeng paling tingie di deniyo tue.
60002014	A, diret ca' tuno' jum ke' pada' wakel rajo yeng diutus le' rajo nyo' ngukum reng yeng gewaie salah ge'em, ken nyo' ngehormát reng yeng gewaie konoe ge'em.
60002015	Mangko diret mat ca' di piya' reng yeng gewaie konoe, go maksut Allah gei' sempayo reng yeng keriban yeng noe tawu yeng mat yeng gela' maner diret pie pengabise dah iyo merati gewai diret yeng panci nyeh iyo mat tekempojalam.
60002016	Diret noam dah menjedi ulun. Mangko diret ca' idup po yeng patut begi reng yeng bebas deri ulun. Pie kebebas diret nang na' dipakai kei dedal ingel nyo' ngenggewai gewai yeng jat. Kebelike diret mat ca' idup po yeng patut begi diret yeng dah ulun Allah die.
60002017	Semuya' urang ca' dihormát le' diret. Diret ca' ngaseh semuya' menyadie yeng seimán, diret ca' gola' ken Allah, ken diret ca' ngehormát rajo.
60002018	Diret yeng ulun amo mat ca' nan tuno' ngehormát tuwowe diret. Ge'em nang na' engkas tuno' ke' tuwowe yeng panci yeng antus ken diret, pie diret mat ca' tuno' jum ke' tuwowe yeng kejam, yeng noe tawu salah melo.
60002019	Go diret yeng pecayo kin tekenal dah ken Allah, mangko tam ngaji Sen diret mampu ngetat des disensare reng pun, numo' pun cum kesalah diret. Nyoe pun gewai yeng nyenáng ati Allah.
60002020	A, mun diret dipelesah le' tuwowe diret tam gewai diret salah si nyoe mat patutam. Noe ken diret dipugi tam diret ngetat kesensare tam gewai salah tokoh nyoe! Nyoe tewas diretam. Pie yeng nyenáng ati Allah si mun diret sabar, tan disensare reng numo' pun gewai diret panci.
60002021	Nyoe pun cuco' ken tuju Allah yeng ngunang ngamie diret kei diret nunoe Kristus. Kristus kin disensare nyo' diret, to' contoh diret gei' diret ngenjurut pejelan iyoam.
60002022	Iyo kin noe koloe bedoso; omóng tutore diselidik reng caro teliti nar pie mat cumam iyo nipu ngendeyo memuloe betor.
60002023	Des iyo disumpah dipisoh reng iyo mat noe melas nyumpahe; des iyo disensare reng iyo noe bearau beamue na' melase. Pie kebelike iyo nyerah direte ke' Allah yeng tawu mencaro ken mutus ukum reng secaro bujor benar.
60002024	Yesus mat nangong doso diret di lem tuboh direteam di salip; maksute gei' sempayo diret dipelopas deri kuwaso doso, gei' diret mat ngenggewai gewai yeng bujor benar seumor idup diret. Iyo dipangkong sampai bebilor-bilor, maksute kei diret die yeng jogar.
60002025	Go diret mat na' po domo yeng bejelan besesosatam, pie tue diret dah bebeli' pulang ke' Penungu Domo yeng ngelinong ngenjego roh diret.
60003001	A, jedi pulang ke' hal tuno' tei' ponyoe jum. Pada' bini mat ca' tuno' ngehormát lakie. Tuju maksute sempayo gola' do laki rumah yeng noe tuno' taalo' ke' posan payit Allah pie mun iyo dah merati gewai ulah diret gola' na'e iyo tuno' taalo' ke' Sen. Biyar pun laki diret noe ningo posan payit Allah pie gewai ulah diret jodoe yeng meyie,
60003002	des iyo merati gewai diret yeng noe becelo tam diret gola' ken Allah.
60003003	Nang na' kejenga' kelaga' kam betinoe tekayi' ke' periyas pekakas, demo ke' pakai ingap demo ke' kungkong lancong, demo ke' ngulas jengol demo ke'...beriyas beraci delu gila'. Nang na' kejenga' kam bebungkong ke' nyoe.
60003004	Pie kebelike bungkong kejenga' kelaga' kam mat ca' deri ati pemiker kam nun, ya'am tingkah laku yeng antus yeng lemah lemut. Nyoe periyas yeng tan seora'-ora'eam! Allah pun ngangap periyas nyoe paling berogo.
60003005	A, benso pada' betinoe umát Allah yeng arap ken Sen di jemán nyomie pun ponyoe jum, periyas sidoe periyas yeng tan, go sidoe tuno' ngehormát ke' lakie,
60003006	benso Sara. Iyo mat tuno' taalo' ke' Kei' Abraham, mat "betuwowe" ke' lakie. A, kam betinoe jemán tue pun ponyoe jum. Mun gewai kam panci ken mun kam noe gola' water pai-pai pun mangko kam mat nunoe gewai ulah tingkah laku Sara jum, na' po ana' yeng nunoe gewai ino'e.
60003007	A, jedi diret laki rumah ponyoe jum. Diret ca' tawu koti caro yeng mat yeng panci nyo' diret diyam bekumpol ken bini diret, ca' sadar ke' hal bini diret, go betinoe umang semoli'. Bini diret ca' dihormát go diret samo-samo lileh nyawo Allah. Yeng dilileh Sen ke' diret pengunyo' pengaseh Sen, ya'am idup (yeng cum berudu mati). Jedi mun idup diret ken bini diret mat panci ken samo hormát menghormát mangko doa diret mat didingo le' Allah.
60003008	Jedi tuam perimpus pemadah ku ke' semuya' kam, ya'am diret ca' idup samo serukui seati sepiker siko' ken betor, diret ca' seperaso ati, diret mat ca' kaseh mengaseh ken menyadie yeng seimán, diret ca' panci buwar ken betor, ken ca' renah ati.
60003009	Nang na' melas jat ken jat; nang na' melas sumpah pisoh reng. Kebelike diret ca' minta' ke' Allah gei' Sen melas ngemberekat dolat reng nyoe. Go diret diunang diamie Sen pun sempayo diret ngemberekat ngendolat betor, maksute gei' sempayo diret jum buleh berekat.
60003010	A, do jum yeng ditulis lem Kitap Sen mie ke' hal nyoe, yeng bungie potue, Sopai ja' yeng na' panyang umor ken keidupe berinas, iyo mat ca' ngenjego omóng tutor direte gei' noe jat ken noe gela' memuloe.
60003011	Iyo ca' nyiseh direte deri gewai yeng jat; mat ca' ngenggewai gewai yeng panci. Iyo ca' ngemoran idup damai ken betor caro sungoh-sungoh.
60003012	Go Allah Tuwowe serarat ngenjego noyu merintu reng yeng bujor benar. Sen nan ningo doae. Pie Sen nentang ngelawan reng yeng gewaie jat, jie lem Kitap Sen. (Masmur 33:13-17)
60003013	Jedi mátam, kamei. Mun diret rajing ngenggewai yeng panci si cum reng yeng nyensare diret.
60003014	Pie misale mun gei' do reng yeng na' nyensare diret numo' pun gewai diret panci bujor benar, diret kin diberekat dolat Sen. Nang na' diret gola' ken arau amue sidoe. Nang na' diret kalut water.
60003015	Diret mat ca' betuwowe ke' Kristusam, ca' tuno' taalo' ke' Yesus Kristus bangam. Diret nan serarat ca' siyap sediyo kei nyamut sopai ja' yeng nanyoe ke' hal arap diret. Pie caro diret nyamute ca' lomah lemut ken ca' hormát.
60003016	Ge'em gewai diret ca' serayu ken saksi diret, gei' diret noe ditegur le' ati kocit diret nun. Maksute sempayo pada' sidoe yeng gela' mempulah diret ken gela' ngejat gewai panci diret yeng pecayo ken Kristus nyeh pie pengabise sidoe die yeng kererawoe mun cum gewai diret yeng jat.
60003017	Pie umpamoe mun mat kona' kemawo' Allah ken diret mat ca' ngerudu kesensare. Coh ge' diret disensare tam gewai diret panci; nang na' ketegal tam gewai diret jat!
60003018	Semalang ke' Kristus ge'e disensare, sa'am go diret. Kristus yeng bujor yeng benar mat mati gei' sempayo diret yeng jat mat mampu begelumo ken Allah. Jolah ke' doso diret si iyo mati ngat sekali nyoam. Tubohe mat dibunoh reng, pie Roh Allah yeng nguwasoe gei' iyo bengki' idup agei'.
60003019	A, secaro roh Yesus mat manu ke' pada' roh yeng ditahan nyo' diukum Sen, nyo' iyo madah pemadah Allah ke' sidoe,
60003020	ya'am ke' pada' roh* yeng noe tuno' taalo' ke' Allah des jemán Kei' Nuh mie. Teruhale ketiko nyoe mie Allah paling sabar melamat Kei' Nuh mulah topam nyeh. Pie mensiyo mat ngei'e tuno' taalo' ke' Sen, mangko mat sikitam reng yeng diselamát, ngat lapan ko'am reng yeng tamoe ke' lem topam gei' diselamát gei' noe dilamus ken ayie.
60003021	A, caro sidoe diselamát deri ayie di lem topam nyeh pun mat gemar beyang keselamát diret, go ponyoe jum diret diselamát deri ukum Allah ketegal Yesus Kristus bengki' idup agei'. Diret disolam lem ayie pun ngenggemar nyoe jum, go diret disolam noe iyo kei manei' tuboh diret yeng curoe peh, pie kei nyaksi ken diret mat yakin di lem ati kocit nun ken doso diret dah dielon tam Yesus Kristus bengki' idup agei'.
60003022	Dah iyo bengki' idup agei' nyeh iyo mat nayi' ke' serugo, ken ketiko tue iyo merentah kei rajo secaro agong di piya' kanán Allah. Pada' melekat yeng bepangkat tingie yeng rajo kuwaso pun mat tuno' taalo' ke' iyo!
60004001	Jedi mátam te'. Kristus des iyo idup lem tubohe mie mat ngerudu kesensare sampai mati, go iyo tawu ken nyoe mat mutus ubong ken doso. Mangko diret tue pun ponyoe jum ca' siyap, diret mat ca' nyaro' ati pemiker Yesusam.
60004002	Maksute sempayo seteruse empong diret gei' idup lem tuboh tue diret mat idup nunoe kemawo' Allah, noe iyo idup nunoe kemawo' jat diret.
60004003	Dah cukup dah waktu yeng diabis diboros le' diret mie nyo' ngenggewai yeng dikeayah le' pada' reng yeng noe tekenal ken Allah. Mat bemacam bejenisam gewai yeng digewai diret yeng jat yeng delu gila', nan serarat getal nyem na' ngenggewai gewai yeng noe senunoh, serarat beminúm mabo', sampai tekebabar mengembabar, nan nyelulu bererami kei minúm mabo', nan ngelangar ukum Allah, ken nan nyomah ke' jolu yeng noe Allah. Ponyoam keidup kam nyomie.
60004004	A, reng yeng gewaie gei' tokoh nyoe pun iyo paling eran kangáp ngaji kam, go kam ngei' kam dah ngencabur ke' lem doso, ngei' kam dah tunoe beboe royal ngeroyal na' po yeng nan digewai kam nyomie. Pengabise sidoe mat menghina ngeremeh kam.
60004005	Pie Allah die yeng langko' mencaro sidoe gi; diret sidoam yeng ca' nyamute di adap Allah gi ke' hal dosoe. Go noe dam lamat Allah langko' ngukum beyi' yeng gei' idup beyi' yeng dah mati pun.
60004006	Lem kengkaji mensiyo si reng pecayo yeng dah mati nyeh konoe ukum Allah jum, go tubohe mati; pai ge' bedoe ken reng noe pecayo, kaji sidoe nun. Pie yeng mat si rohe mat idup na' po roh Allah. Ngopai ge' go agah panci dipadah ke' pada' sidoe mie pun gei' sempayo rohe mat idup.
60004007	Pie mátam, kamei. Jengkah deniyo tue ken semuya' segeloe noe dam lamat na' pengudahe. Mangko diret mat ca' tenáng pemiker, ca' ngenjego ati pemiker ken gewai ulah diret, sempayo diret mampu nan bedoa.
60004008	Yeng paling penting si diret ca' serarat kaseh mengaseh sebulat atiam, go kaseh mat ngelaban biyar betimun-timun pada' kesalah betor.
60004009	Nang na' diret baye-baye nerimoe melayan menyadie diret yeng seimán di rumah diret.
60004010	Pengunyo' pengaseh Allah yeng diterimoe tiyap ko' diret nyeh mat ca' dipakai secaro panci to' nulong melayan betor. Go pengunyo' pengaseh Sen yeng bemacam bejenis beneko bereno nyeh mat diserah Sen ke' diret gei' dibegi dibecar ke' betor.
60004011	Maksut ngembegi ken ngembecar pengunyo' pengaseh Allah nyeh misale madah posan payit Allah, ken nulong melayan betor. Jedi sopai ja' yeng madah posan payit si iyo mat ca' ingát ken yeng dipadahe mat posan payit Allaham. A, berang reng yeng nulong melayan betore iyo mat ca' ingát ken iyo nulong pun atas kuwaso Allaham yeng Sen buwar ngunyo' ke' diret. Maksute bungkong semuya' gewai diret mat Yesus Kristus, sempayo pengabise Allaham yeng diagong dipugi. Sen mat rajo kuwaso, mat patut diagong seora'-ora'eam. Amin.
60004012	Kaban kekaseh ku: tue kam mat ngerudu kesensare yeng paling sensare nar, to' nguji kam. Pie sungoh pun ponyoe diret nang na' eran, go nyoe noe iyo enah peh begi diret yeng pecayo.
60004013	Kebelike deri pado eran diret ca' ayah bikah tam diret tebegi di lem kesensare Yesus. Maksute sempayo pengabise diret mat kepala' ayah bikaham, dah keagong Yesus dinyato gi.
60004014	Mun diret dipeinoe-inoe tam diret ngankue madah demo Kristus si nyoe mat untong begi diret, go diret mat dah dikediyam le' Roh Allah yeng agong.
60004015	Pie nang na' diret disensare ketegal tam kejat diretam, umpamoe diret munoh mangkal maling mencuri ken ngurus ngator gewai betor, a, ken besipat gewai pai pun yeng jat. Mun diret disensare tam gewai diret tokoh nyoe si nyoe mat patutam!
60004016	Pie mun diret disensare tam diret umát Kristen si diret nang na' rasoe; kebelike diret ca' mugi Allah tam diret disensare tam demo Kristus.
60004017	Ge'em diret ca' ayah bikah mugi Sen, go tue dah jengkahe dah nyo' Sen mencaro semuya' segeno mensiyo. Sen betongai pun deri diret pada' seberumah Sen. A, semalang ke' pada' umát Sen ge'e dipecaro Sen, sa'am go pada' reng yeng layin yeng noe tuno' ke' agah panci deri Sen. Mat ugas ngatam ukum sidoe gi.
60004018	Go jie lem Kitap Sen pun bungie potue, Ento' Sen nulong nyelamát reng bujor benar pun mat kangáp diret ngajie, sa'am go reng yeng jat yeng noe pecayo. Nang na' arape ditulong diselamát Sen. (Amsal 11:31)
60004019	Jedi mátam. Jengkah Sen ngukum sidoe dah soma' dah. Mangko diret yeng gei' tue ngerudu kesensare yeng cuco' ken kemawo' Allah si ca' nyerah diret ke' Allah yeng ngado diret, go Allah nan mutu nuntong jenyi Sen. Ge'em diret ca' ngerusudu' ngenggewai sipat gewai yeng panci.
60005001	Jedi mátam te'. Tue ku na' ngendorong ngemberansang kam ketuwo umát, go aku pun ketuwo umát jum. Aku mat merati ken mato kepalo diret kuam kesensare yeng dirudu le' Kristus mie, ken aku langko' konoe kawum lem keagong iyo yeng langko' dinyato nun gi. Mangko ku ngendorong ngemberansang kam ketuwo umát
60005002	gei' sempayo kam noyu merintu umát Allah na' po penungu domo yeng noyu merintu domoe, go nyoe mat tugas diret. Nang na' digewai caro bepemana' seolah-olah ditoran, pie ca' ken ati diret yeng relo cuco' ken kemawo' Allah. Nang na' mimpin umát go diret na' ngogoe keuntong, pie ca' tam diret ayah melayan betor.
60005003	Nang na' diret nyuroh merentah secaro tunyo' ke' kiboe tunyo' ke' kanán pada' umát yeng diserah Sen ke' diret, pie diret ca' mimpin mendomán ken teladan keidup diret.
60005004	Mangko dah Penungu Domo yeng Agong detang gi diret langko' nerimoe mahkota yeng pekencilang yeng noe mali' yeng tan seora'-ora'eam.
60005005	A, ponyoe jum ken pada' umát*. Diret ca' tuno' ngehormát ketuwo umát diret. Semuya' diret mat ca' renah ati ken semuya' betor, go jie lem Kitap Sen pun bungie potue, Allah nentang reng somong, pie Sen ngunyo' pengunyo' pengaseh Sen ke' reng yeng renah atie. (Amsal 3:34)
60005006	Mangko diret mat ca' tuno' merenah diret di adap Allah yeng rajo kuwaso, sempayo Sen pun meningie diret dah jengkah yeng ditetap le' Sen.
60005007	Pada' kekalut kekamoh diret ca' diserah bisam ke' Sen, go Sen si mat ayah Sen noyu merintu mongki' diret.
60005008	Diret ca' nan bejego, ca' serarat siyapam. Go Pengelakar munsoh diret mat keedah singa yeng nan ngintai ngadang, berenuwóng ngogoe reng yeng kei ratahe.
60005009	Pie diret ca' togap kukoh pecayo ken Allah kei ngelawan munsoh diret, go diret kin tawu ken pada' menyadie yeng seimán di seruroh deniyo pun mat ngerudu kesensare diiro dikenyayo reng jum na' po diret.
60005010	Pai tel agei' dah diret ngerudu kesensare yeng sebentar tue dah nyoe mat Allaham yeng langko' nyempurno diret gei' diret cum becelo. Sen langko' memperkuwat diret, ken nyuroh diret togap kukoh. Sen bungkong pengunyo' pengaseh. Sénam yeng ngunang ngamie diret ngelalu Kristus gei' diret diagong ken Sen seora'-ora'eam.
60005011	Sénam yeng rajo kuwaso seora'-ora'eam. Amin.
60005012	Yeng nulong ngembentue aku nulis surat yeng penek tue Silas, menyadie seimán yeng mat mutu. Maksut ku kei nulong ngemberansang kam gei' sempayo kam yakin ken pemadah ku tue mat pengunyo' pengaseh Allaham yeng mat. Kiroe kam togap kukoh dinyoam.
60005013	Salam deri pada' menyadie diret seimán di Babilon nun* yeng dipileh le' Allah na' po kam jum. Salam jum deri Markus yeng ku angap po ana' diret kuam.
60005014	Besalamam siko' ken betor ken kaseh yeng sebulat ati.* Kiroe kam engku Kristus tenáng amánam.
61001001	Surat tue deri aku Simon Petrus, ulun amo ken pelantar posan Yesus Kristus. Ditulis ke' pada' reng yeng pecayo yeng samo na' po kami. Paling untong diret yeng pecayo! Diret pecayo pun tam Allah yeng disomah diret mat bujor benar, ya'am Yesus Kristus Penulong Penyelamát diret.
61001002	Salam damai ken berekat dolat yeng belimpah-limpah ke' kam ditue go kam mat tekenal ken Allah ken Yesus Tuwowe diret.
61001003	Allah makai kuwaso diret Sen--go Sen mat Allah--kei Sen ngunyo' ke' diret semuya' yeng diret perelu gei' sempayo diret idup cuco' ken kemawo' Sen. Caro diret idup cuco' ken kemawo' Sen tei' go diret tekenal ken Sen, yeng ngunang ngamie diret; ken caro Sen ngunang ngamie diret pun go Sen nganyoe ke' diret keagong ken kepanci diret Sénam.
61001004	Ponyoam Sen ngunyo' ke' diret pada' berekat Sen yeng rajo panci yeng ugas berogoam, cuco' ken jenyi Sen. Tuju maksut Sen tei' sempayo diret nyaro' tingkah laku ati pemiker diret Sénam, go diret mat dah dipelopas deri pada' keingín jat di deniyo tue yeng na' munah ranah roh diret.
61001005	Tam gewai Sen ponyoe mangko dah diret pecayo nyeh diret ca' seputeh ati sebeníng derah bekaseh betoleh idup panci bujor benar. Ken gewai diret yeng panci bujor benar nyeh ca' ditamah ken keidup nyo' panai mileh.
61001006	Diret panai mileh nyeh ca' ditamah jum ken diret mampu ngator nahán diret. Diret mampu ngator nahán diret nyeh ca' ditamah jum ken diret ngetat des ngerudu kesensare. Diret ngetat ngerudu kesensare nyeh ca' ditamah jum ken idup cuco' ken kemawo' Allah.
61001007	Idup cuco' ken kemawo' Allah nyeh ca' ditamah jum ken kaseh mengaseh ken menyadie yeng seimán. A, kaseh mengaseh ken menyadie yeng seimán nyeh ca' ditamah jum ken kaseh yeng noe tegentong.
61001008	Go mun tingkah laku diret kin ari kin tokoh nyoe si maksute noe ampoe buwau asel diret tekenal ken Yesus Kristus Tuwowe diret. Mat berasel berinasam keidup diret tam diret tekenal ken iyo.
61001009	Pie mun do reng pecayo yeng idupe noe tokoh nyoe si iyo na' po reng butoe rabunam. Iyo dah kelupoe dah ken dosoe yeng nyomie dah dibereseh.
61001010	Pie diret nang na' tokoh nyoe, menyadie ku yeng seimánei. Diret ca' semingkin bekaseh betoleh seputeh ati sebeníng derah nyo' ngembokti ken diret mat dah dipileh ken dah diunang diamie le' Sen. Go mun gewai diret ponyoe mangko diret mat togap kukoh, noe jetue,
61001011	ken diret mat disamut dialu secaro agong dinai arong Yesus Kristus Tuwowe ken Penulong diret merentah seora'-ora'eam.
61001012	Mangko, kamei, tuju maksut ku na' serarat ngingát kam ke' hal tue, numo' pun kam dah tawu, ken kam dah togap kukoham patoh ke' pengajar yeng mat yeng dah diterimoe kam.
61001013	Pie aku manseh ngangape ketangong aku ca' nan nguncau nguda' ati pemiker kam telanyor ku bolum mucel kerubong bedan beko ku tue.
61001014	Go aku pun tawu ken aku nyoma' dam na' mucel kerubong bedan beko ku tue, cuco' ken yeng dipadah mie ke' aku le' Yesus Kristus Tuwowe diret.
61001015	Mangko aku mat nan bekaseh betoleh seputeh ati sebeníng derah gei' sempayo kam nan serarat ingát ken semuya' tue dah ku ningal deniyo tue pun.
61001016	Jedi mátam, kamei. Yeng kami padah ke' kam ke' hal kedetang Yesus Kristus Tuwowe diret ken ke' hal kuwaso iyo si mat-mátam. Poko' pangkal epun bungkonge yeng kami padah ke' kam noe iyo kengkarang kepanai mensiyo peh, go kami mat nyaksi merati keagong Yesus ken mato kepalo diret kamiam.
61001017	Go iyo mat diagong dihormát le' Allah Apa'; mat do suwaro deri Allah yeng rajo agong yeng bungie potue, Tuam Ana' ku yeng Ku kaseh. Ku paling ayah ken iyo, (Yesaya 42:1) jie.
61001018	Diret kamiam yeng ningo suwaro nyoe deri serugo nun, des kami do ken iyo di gunóng suci mie.*
61001019	Pai tel agei' mat do posan payit yeng dipadah le' pada' penijum mie yeng mat-mátam, yeng tawu diarap dipecayo. Sepatute diret mat ningo ken nunoe posan payit nyoe, go posan payit nyoe keedah pelito yeng manyah di arong yeng sagam, sampai ke' bukoe tampa', sampai ke' bintang timor terobi' ken becayo lem ati diret.
61001020	Yeng paling penting diret ca' tawu nyeh ya'am semuya' posan payit Sen di lem kitap Sen nyeh mat noe iyo kengkarang pada' penijum peh.
61001021	Go mat cum posan payit Sen yeng bebungkong ke' kona' kemawo' mensiyo. Kebelike mat Roh Allaham yeng ngendorong nguwaso mensiyo mangko sidoe pun mat madah posan payit deri Allah.
61002001	Jedi nyoe ke' hal penijum yeng madah posan payit Allah mie. Pie do jum ketiko nyoe mie pada' guru tiru di antaro reng Israel yeng jie mat madah posan payit Allah, pie iyo memuloe. Jedi po nyomie po tengkalo tue: pasti do jum guru tiru di antaro kam. Gewai sidoe beawum bedendumít caro besesulit ngajar yeng salah yeng ngerusa' ngerenoh. Pengajare yeng salah tei' sampai nyangkal ken Tuwowe yeng bekuwaso yeng nobuse. Mangko sidoe langko' lansong dipenjeri dipunah ranah Sen. Nyoam selopa'e.
61002002	A, benya' jum reng yeng langko' nunoe tingkah laku sidoe yeng lancang bebas yeng ngatam kejate, sampai jelan yeng mat nyeh langko' dipehina diremeh reng.
61002003	Pada' guru tiru nyeh mat tamá' goma' rangkue kukue. Mangko sidoe makai posan payit kengkarang direte nyo' iyo ngelakar ngeliker diret. Pie Allah si dah lamat dah Sen mutuse na' ngukum sidoe; Sen dah siyap dah na' munah ranah sidoe.
61002004	Benso melekat yeng bedoso mie ge'e, dipunah ranah Allah, dilojang Sen ke' Arong Reng Mati*, ditahan Sen di tengkelubang delam yeng sagam manu ke' Ari Kiyamát nun gi.
61002005	Ponyoe jum pada' mensiyo di deniyo tue nyomie, noe dipelopas Sen jum deri ukum Sen. Sen mat ngelamus deniyo nyo' ngelodoh pada' mensiyo yeng noe pecayo ken Sen. Yeng diselamát Sen ngat Kei' Nuh sedena' lapan ko'am. Kei' Nuh tuam yeng nyomie nan madah ke' betore ken caro idup bujor benar.
61002006	A, ponyoe jum kota Sodom ken Gomora mie: mat diukum dipunah ranah Sen; cum kesisoe, tingal abu dam. Gewai Sen nyoe ento' contoh peringát, pai yeng langko' digewai Sen ken reng yeng noe pecayo ken Sen.
61002007	Yeng diselamát Sen ngat Lot nyem, reng yeng bujor benar, yeng susaham atie merati tingkah laku reng dinyoe yeng noe tuno' taalo' ke' ukum Allah, yeng ngatam kejate.
61002008	Ja'e go Lot yeng bujor benar nyeh mat ngatam kesusah atie milang ari ningo ken merati gewai sidoe dinyoe yeng nungkang ukum Allah. Mangko iyo mat diselamát.
61002009	A, jedi Tuwowe diret yeng tawu nyelamát Kei' Nuh ken Lot nyomie, tawu Sen jum nyelamát reng yeng pecayo ken Sen dah tue pun, des diret ngerudu kesusah kesensare yeng ngenggudo diret. Sen tawu jum nahán pada' reng jat gei' iyo diukum dah ari Sen ngakim mencaro deniyo tue gi.
61002010	Yeng langko' diukum Sen terutamoe pada' reng yeng menghina kuwaso Allah, ken pada' reng yeng nan memuwas keingín degine go nan ditunoe diteliboe pada' keingíne yeng jat yeng ngotor ngerusa' direte. Ugas bereniam sidoe. Mat somong bongko', noe gola'e ngejat ngeremeh pada' penguwaso yeng agong pun.
61002011	Teruhal semalang ke' melekat yeng jewoh kuwat ken bekuwaso nyeh pie pada' melekat noe koloe ngejat ngeremeh pada' guru tiru des iyo nuntut kesalahe di adap Tuwowe.
61002012	Pie konoe ke' pada' guru yeng memuloe nyeh sidoe paling bereni ngejat ngeremeh hal yeng iyo noe tawue kaliam. Sidoe na' po binatang yeng cum bepemiker, yeng do ngat nyo' ditangkap dibunoh nyem. Ponyoe jum pada' sidoe, mat langko' punah ranah jum.
61002013	Sidoe langko' disensare, selopa'e go nan nyensare urang. Yeng dikeayah ento' nyenáng ati sidoe si ya'am beriyah berami ngemuwas keingíne yeng jat, noe ja' malam pie siyang ari pun. Sidoe ngotor ngencelo demo diret, go sidoe ayah ngemuwas keingíne yeng jat samel begelumo makan minúm ken diret pun.
61002014	Keingín matoe nan na' butang beonga' nyem. Sidoe nan ngogoe kelorong nyo' bedoso nyem. Sidoe ngenjorat nari' reng yeng noe yakin kepecayoe. Sidoe dah ngenggeyamo dah tamá' goma' rangkue kukue. Sidoam yeng nangong sumpahe.
61002015	Sidoe dah sosat dah go jelan yeng mat dah ditingale dah. Yeng ditunoe le' sidoe si gewai penijum Bileam ana' Beor mie.* Kesalah Bileam mie go iyo na'e ngenggewai yeng jat sal ge' iyo beuntong buleh duwit; nyoam yeng paling penting begi iyo.
61002016	Ja'e go doso Bileam mie ditegur le' binatang keledaie die! Keledai kin noe tawu bepaner, pie keledai Bileam mie temosi bepaner bungi mensiyoam (kei iyo negur Bileam nyeh), lalu Bileam pun mat bula'am ngenggewai gewaie yeng budu nyeh.
61002017	Jedi mátam te'. Pada' guru yeng memuloe nyeh iyo mat keedah mato ayie yeng kosat, ken keedah románg nganong ujan dibeyie angín. Allah dah ngajen arong yeng sagam gelemátam nyo' sidoe.
61002018	Mat do reng yeng nyoma' na' telopas deri segerumpok reng yeng keidupe gei' sosat, pie lalu dijorat ditari' le' pada' guru yeng memuloe nyeh, yeng ngenjorate ken pada' keingín tuboh yeng jat. Omóng tutor sidoe mat berakah nar. Jenyi sidoe benya' pie ampoe buwau nyem.
61002019	Jie sidoe si mat nyamán, bebas idup tokoh nyoe; teruhal sidoe pun mat dipeulun le' keidupe yeng jat yeng ngerusa'e. Go pai-pai pun yeng ngalah diret nyoam tuwowe diret*.
61002020	Mat do reng yeng asale dah telopas deri gewai deniyo tue yeng ngerusa' ngerenoh, tam iyo dah tawu ke' hal Yesus Kristus, Tuwowe ken Penulong diret. Pie dah nyoe iyo tejorat agei'am tam gewai tokoh nyoe, sampai kalah, nyeraham. Reng tokoh nyoe si pengabise ujonge kepala' jateam deri kemuloe mie pun.
61002021	Yeng panci to' sidoe coh ge' sidoe noe tawu kaliam jelan yeng mat, deri pado dah tawu pie dah nyoe bepusing belekang, ngei'e tuno' taalo' ke' ukum Allah yeng dipadah ke' sidoe.
61002022	Sidoe mat na' po perbeso, "Po asue nyego utahe", ken, "Po bebi yeng dah dipanei' pie pulang ke' pelangkane."
61003001	Kaban kekaseh ku: dah duwo kali ken tue ku nulis surat ke' kam. Di lem kededuwoe pun ku nguncau nguda' ati pemiker kam gei' kam ngaji yeng suci yeng bereseh. Gopai ge' go aku memperingát kam ke' hal yeng kam dah tawu pun,
61003002	gei' sempayo kam mat ingát ken posan payit yeng dipadah le' penijum Allah yeng suci mie, a, ge'em kei kam ingát ken perentah deri Tuwowe ken Penulong diret ngelalu pada' pelantar posan yeng ngelantare ke' kam.
61003003	Jedi mátam te'. Yeng paling penting diret ca' tawu nyeh ya'am dah jemán pengudah nyeh pasti do reng yeng idup mungkal nunoe keingíne yeng jat nyem. Sidoe ngererujong ngeolo'-olo' nyem,
61003004	memuwal jenyi Sen na' bebeli' ke' deniyo tue. Go jie sidoe, "Jenyi Sen na' bebeli' agei' ke' deniyo tue, pi naie? Cum, tau ku, tanoe ken jenyi Sen na' dituntong. Ti beh, deri akei' puyang diret dah mati mie sampai ke' ari tue pun sikit pun cum perubahe di deniyo diret tue; cum Allah ngukum mensiyo; deniyo tue nan serarat samoam deri semeja' asal mulo dipulah mie," jie sidoe.
61003005	-
61003006	Teruhale noe ken samo! Mat koloe Allah ngukum seruroh deniyo tue mie. Pie sidoe sengejo mat ngei'e ingát ken gewai Allah des Sen ngelodoh deniyo tue mie ken ayie. Go kin asal muloe mie langi' ken tanah tue dipulah Allah ken kebiso mulut Sen nyem: disuroh Sen timol deri ayie ken dibentok Sen pun ken ayie. Lalu Sen mat makai ayie nyoam kei ngelodoh seruroh deniyo tue mie.
61003007	A, ponyoe jum ke' hal jenyi Allah manseh na' ngukum deniyo tue gi. Mat kebiso mulut Sénam yeng gei' merintu mongki' ken ngadu langi' ken tanah tengkalo tue, pie pengabise tuju maksut Sen na' dipunah ranah Sen ken api die, dah ari Sen na' mencaro ken munah ranah pada' mensiyo yeng noe patoh ken Sen. Pie sidoe yeng ngeolo'-olo' nyeh ngei'e ngaji semuya' nyoe.
61003008	Pie diret si nang na' kelupo ken tue, pada' kaban kekaseh kuei; ketongkah Tuwowe diret noe samo ken ketongkah diret go begi Tuwowe diret si seari samo ken seribu tawun, ken seribu tawun samo ken seari nyem. Sen noe ngaji lamat ken lokas.
61003009	Mat do reng yeng ngangap Sen lalai leler nuntong jenyi Sen, pie Sen noe lalai leler peh. Pie go Sen bolum ngelodoh deniyo tue go kona' ati Sen gei' cum mensiyo yeng losi nayáp; kona' Sen gei' semuya' segenoe mat bebeta' piker. Mangko Sen gei' sabar ken diret.
61003010	Pie Ari Kiyamát des Tuwowe detang si mat do ye'. Ja'e Sen detang pun mat noe mererema', mat keedah pemaling. Ari nyoe pun langi' nyeh cagar mengkuwut losi nayápam, ken pada' bahane pun disego bis le' api Sen, a, ken tanah tue ken pada' isei'e mat bisam, cum kedemáte.
61003011	Jedi ngaji deniyo tue ken pada' isei'e langko' dipunah ranah Sen ponyoe si ca' kotilah keidup diret? Tentu diret ca' idup suci bereseham, ca' nunoe tingkah laku Sen
61003012	nongah diret mat angar nar nantie ari kedetang Allah. Go ari nyoe kin langi' mat cagar bis disego api, ken pada' bahane pun ancor loloe tam angáte.
61003013	Pie diret nantie yeng dijenyi Sen, ya'am langi' ken tanah yeng beru, kediyam pada' reng yeng bujor benar.
61003014	Mangko kaban kekaseh ku, nongah diret nantie ari nyoe si diret mat ca' bekaseh betoleh idup suci bereseh noe becelo, idup tenáng amánam begelumo ken Sen.
61003015	Diret ca' ingát gopai go Tuwowe diret gei' sabar, gei' bolum bebeli' kitue pun gei' sempayo mensiyo do kelorong nyo' ditulong diselamát. Ponyoe jum yeng dah ditulis ke' kam le' Paulus, menyadie diret kekaseh yeng seimán, cuco' ken kemampu yeng diunyo' Sen ke' iyo.
61003016	Iyo nan nulis potue jum di lem semuya' surate, des iyo nulis ke' hal tue. Mat do yeng ditulis di lem surat Paulus nyeh yeng maring diret ngajie, sampai do reng yeng nyunsang nyalei'e pun. Pie nyoe reng yeng mat noe tawue kaliam, yeng gei' malang kepecayoe. Ponyoe jum gewai sidoe ken pada' posan payit Allah yeng layin di lem Kitap Sen. Selopa'e sidoe mat punah ranaham.
61003017	Jedi, kaban kekaseh ku, ngaso diret dah tawu nyeh mangko diret mat ca' jego, gei' sempayo diret noe tepengaroh tam kesalah sidoe yeng jat nyeh; nang na' sampai diret yeng selomo dah togap kukoh pun pie pengabise diret nyelimpang jum deri jelan yeng mat nyeh.
61003018	Pie kebelike diret ca' serarat mansang gei' sempayo pengunyo' pengaseh deri Yesus Kristus Tuwowe ken Penulong diret nyeh mat nyato lem keidup diret. Diret mat ca' kin ari kin tekenal ken iyo. Kiroe iyo mat diagong tuam ken seora'-ora'eam. Amin.
62001001	Jedi mátam, semuya' segenoe. Pungka' pangkal pemadah kami ke' kam mat Posan Payit yeng idup. Deri asal muloe pun iyo nan do dah; dah nyoe mat didingo ken diperati le' kami, diteliti dijerumát ken mato kepalo diret kamiam, ken ditigue ken jeri diret kami jum.
62001002	Posan Payit yeng idup nyeh mat do ken Apa'e, pie dah nyoe iyo ngenyato direte ke' kami ditue. Nyoam yeng diperati kami. Kami pun besaksi madahe ke' kam ken iyo mat meyie idup yeng cum berudu mati.
62001003	Yeng kami padah ke' kam ya'am yeng kami dingo ken yeng kami perati. Tuju maksut kami gei' sempayo kam pun idup begelumo ken kami lem keidup beru tue, na' po kami pun idup begelumo ken Apa', ken Ana' Sen Yesus Kristus.
62001004	Mat ngatam keayah bikah kami mun kam segelumo ken kami; mangko kami pun nulis ke' kam ke' hal tue.
62001005	Jedi mátam. Tuam to' posan payit agah cerito yeng kami ningo deri iyo ken yeng kami padah ke' kam, ya'am Allah tei' mat tampa'. Sikit pun cum sagam di Sen.*
62001006	Mun jie diret diret idup begelumo ken Allah pie diret gei' bejelan di sagam si maksute diret memuloe. Diret noe nunoe pemadah Sen yeng mat.
62001007	Pie mun diret bejelan di tampa' na' po Sen pun do di tampa' nyeh mangko diret mat begelumo panci siko' ken betor. Ken derah Yesus Ana' Sen pun mat ngembereseh diret deri semuya' doso.
62001008	Mun jie diret cum doso diret si maksute diret memuloe diretam. Pemadah Sen yeng mat nyeh mat noe nyorap ke' lem ati diret.
62001009	-
62001010	Diret mat noe nyimpan posan payit Sen lem ati diret. Go jie Sen kin diret mat bedoso. Mangko mun jie diret diret noe bedoso si maksute diret ngangap Sen pememuloe. Pie Allah si mat mutu ken bujor benar. Mangko mun diret ngangkue doso diret, Sen pun ngampun ngelone, ken ngembereseh diret deri semuya' segelo kebeyat jat.
62002001	Pada' ana' kekaseh ku: tuju maksut ku nulis tue ke' kam si gei' sempayo kam mat noe bedoso kaliam. Ja'e mun do yeng bedoso si diret mat do penulong yeng manu ke' Allah nyo' diret, ya'am Yesus Kristus yeng bujor benar.
62002002	Iyoam yeng ngendamai diret ken Allah, go iyoam pesaling yeng betumpah derah nyo' ngapus doso diret. Ja'e noe iyo ngat nyo' doso diret peh, pie nyo' doso seruroh deniyo tue ge'em.
62002003	Mun diret tuno' taalo' ke' perentah Sen mangko diret mat tawu ken diret idup tekenal ken Sen.
62002004	Mun jie diret diret idup tekenal ken Sen pie diret noe tuno' taalo' ke' perentah Sen si maksute diret pememuloe. Pemadah Sen yeng mat noe disimpan di lem ati diret.
62002005	-
62002006	Pie sopai ja' yeng tuno' taalo' ke' posan payit Sen si kasehe ken Allah mat cum kekurang kemalange. A, ken sopai ja' yeng madah direte idup tekawum lem Sen mat ca' idup na' po keidup Yesus. Nyoam nyuroh diret tekenal ken diret mat idup tekawum lem Sen.
62002007	Pada' kaban kekaseh ku: yeng ku tulis ke' kam tue ke' hal kaseh nyeh noe iyo perentah bungas berue peh. Mat perentah yeng lamatam, yeng dipadah ke' kam deri asal muloe mie, ya'am posan payit Sen yeng dah didingo kam.
62002008	Numo' pun ponyoe pie perentah yeng ku tulis tue mat do keberue jum. Go padah ku beru tei' go berue tuam diret merati kenyatoe lem tingkah laku Kristus ge'em, ken di lem tingkah laku diret ge'em. Go dah tue si sagam nyeh kin losi-losiam, ken tampa' yeng mat nyeh dah manyah dah.
62002009	Sopai ja' yeng madah direte idup di tampa' pie iyo risie ken menyadie yeng seimán nyeh si iyo gei' idup di sagam po nyomiam.
62002010	Pie kebelike sopai ja' yeng ngaseh menyadie yeng seimán nyeh iyo mat renán regan di tampa'. Cumam iyo tesangkut tesongka', tam iyo mat bejelan di tampa'am.
62002011	Pie reng yeng risie ken menyadie yeng seimán nyeh iyo mat diyam di sagam, iyo mat bejelan besasap di sagam nyem. Iyo tarah ke' noe tawu kaliam kinai penujue. Iyo mat menjedi butoe tam nan diyam di sagam nyem.*
62002012	Pada' ana' kekaseh ku: nyuroh ku nulis potue noe go ku ngangap kam reng noe pecayo peh! Malah ken paie ku nulis potue ke' kam pun go doso kam dah dielon dah tam demo Yesus.
62002013	A, ku nulis potue ke' pada' kam yeng tuwo pun go kam dah tekenal ken iyo yeng nan do deri asal muloe pun. A, ku nulis ke' pada' kam biya' yeng gei' mudoe pun go kam dah ngalah Pengelakar yeng jat.
62002014	Pada' ana' kekaseh ku: ku dah nulis potue ke' kam go kam dah tekenal dah ken Apa'. Ku nulis potue ke' pada' kam yeng tuwo pun go kam dah tekenal ken iyo yeng nan do deri asal muloe pun. A, ken ku dah nulis potue ke' pada' kam biya' yeng gei' mudoe pun go kam mat togap kukoh. Posan payit Allah mat renán regan lem ati kam. Ken kam dah ngalah Pengelakar yeng jat. Jedi mátam.
62002015	Nang na' ati diret bepusat ke' deniyo tue ken pada' jolue. Go sopai ja' yeng atie bepusat ke' deniyo tue tentu noam iyo ngaseh Apa' diret.
62002016	Go pungka' pangkal keidup reng di deniyo tue mat tigo reno, ya'am keingín atie yeng jat; ramang di mato; ken kesomong kebongko' ati tam pekuleh kepanai direte. Sipat ati pemiker yeng tokoh nyoe kin bungkonge deri deniyo tuam, noe iyo deri Apa' diret peh.
62002017	Sedang deniyo tue ken pada' jolue yeng dikeingín le' mensiyo pun mat noe tan, mat cagar losi nayápam. Pie reng yeng nunoe kemawo' Allah si mat idup seora'-ora'eam.
62002018	Pada' ana' kekaseh ku: tue dah jemán pengudah dah. Kam pun dah dipadah dah ke' hal tue, go dah jemán pengudah nyeh langko' detang yeng didemo Munsoh Kristus. A, tue pun dah becocat doam pada' munsoh Kristus. Dinyoam diret tekenal ken tue mat jemán pengudah dah.
62002019	Kemuloe si sidoe mat begelumo ken diret, pie tue sidoe dah merayan direte dah. Ja'e yeng mat si go kemuloe pun sidoe mat noe segelumo ken diret peh. Kira' sidoe mat segelumo ken diret si sidoe tetap renán ken diret. Pie sidoe mat merayan direte, nyoam diret jelas ken sidoe mat noe segelumo ken diret.
62002020	Pie kam kebelike dah ditinting ditujun nyo' engku Allah le' Roh Sen yeng suci, ken semuya' kam pun mat tawu yeng mat.
62002021	Ku pun noe nulis ke' kam go kam noe tawu yeng mat peh; kam si dah tawu dah yeng mat. Kam pun dah tawu ken yeng noe mat nyeh mat cum kesamoe ken yeng mat.* Kam si mat layin nar deri sidoe yeng bemunsoh ken Kristus.
62002022	A, sopailah máte sidoe yeng gela' memuloe yeng ngajar yeng noe mat? Yeng gela' memuloe yeng nungkang yeng mat nyeh ya'am berang reng yeng nyangkal ken Yesus mat Kristus, penulong yeng dijenyi le' Allah. Reng yeng nyangkal nyoe kin mat munsoh Kristus. Maksute iyo bolei'e ken Ana' ge'em, bolei'e ken Apa' ge'em.
62002023	Go sopai pun yeng bolei'e ken Ana' si iyo mat cum ubonge ken Apa'. Pie sopai ja' yeng ngangkue Yesus mat Ana' Allah si iyo mat do ubonge ken Apa'e jum.
62002024	Jedi mátam te'. Yeng kam ningo deri asale mie mat ca' ditaroh di lem ati kam. Go mun tokoh nyoe si kam pun idup begelumo ken Ana' ken idup begelumo ken Apa' ge'em.
62002025	Nyoame' yeng dijenyi Sen ke' diret, ya'am idup yeng cum berudu mati.
62002026	Tue ku nulis ke' kam gei' kam jego, go mat do reng yeng na' nipu ngendeyo kam.
62002027	Pie kam si noe sa' diajar le' sidoe*. Go kam kin dah nerimoe Roh Sen yeng dijemín Sen ke' diret, yeng serarat nan ngendiyam diret. Roh Sénam yeng ngajar ngenjelas semuya' segeloe ke' diret. Pengajar Sen pun mat-mátam; noe Sen memuloe peh. Mangko diret pun ca' idup begelumo ken Sen, cuco' ken yeng diajar Sen ke' diret, gei' diret noe konoe tipu reng.
62002028	Pada' ana' kekaseh ku: diret mat ca' idup begelumo ken Kristus, gei' sempayo diret ayah bikah des ngadape gi, noam diret bebeli' unor tam rasoe, des iyo detang gi.
62002029	Diret kin tawu ken Allah mat bujor benar. Mangko diret tawu jum ken sopai ja' yeng ngelaku gewai yeng bujor benar nyeh mat ana' Sen.
62003001	Ugas bosaiam kaseh Apa' yeng belobeh-lobeh ken diret! Sampai diret didemo ana' Sen. Nyoe mátam, kamei, diret mat ana' Allaham. Reng di deniyo tue si mat noe tawue ken diret mat ana' Sen; patutam jum, go sidoe mat noe tekenale ken Sen.
62003002	Pada' kaban kekaseh ku: tue kin diret mat dah ana' Allah dah. Pai tel agei' dah nyoe gi, kepala'eam untong tuwah diret. Cume bolum dinyato koti kepepanyange keagong diret ana' Sen gi. Pie yeng diret jelas tawu si diret mat langko' menjedi na' po Kristus dah iyo detang gi, go diret langko' merati upoe yeng mat-mátam.
62003003	Sopai ja' yeng arap nantie nungu nyoe si iyo mat nyiyáng nyiseh keidup direte gei' suci bereseham, po Kristus pun suci bereseh.
62003004	Sopai ja' yeng bedoso si mat ngelangar ukum Allah, go jolu demo doso nyeh mat ngelangar ukum Sen.
62003005	Pie diret kin dah tawu ken Kristus detang ke' deniyo tue pun nyo' ngapus doso diret. Go iyo mat cum dosoe.
62003006	A, mun iyo mat cum dosoe kin menurute mat jelas jum ken sopai pun yeng idup begelumo ken iyo mat noe bedoso. Sopai ja' yeng bedoso si mat idup butoe, mat noe idup tekenal ken Allah.
62003007	Pada' ana' kekaseh ku: nang na' diret ditipu reng sampai diret idup bedoso nyem. Mun gewai diret bujor benar si maksute go diret idup bujor benaram samo po Kristus bujor benar.
62003008	Mun diret bedoso si diret mat idup segeyamo segelumo ken Pengelakaram,* go Pengelakar kin nan serarat bedoso nyem deri asale pun. Gopai ge' go Ana' Allah detang ke' deniyo tue pun, nyo' iyo munah ranah gewai Pengelakar.
62003009	Jedi sopai ja' yeng diado le' Allah, yeng idup segeyamo begelumo ken Sen si iyo mat noe bedoso, go iyo mat idup segeyamo segelumo ken Apa'e. Konai iyo na' bedoso mun bungkong idupe mat Allah?
62003010	-
62003011	A, agah panci yeng dipadah ke' diret deri asale mie pun diret mat ca' kaseh mengaseh ken betor. Mangko mat nyatoam bungkong gewai ulah tingkah laku diret, mat deri Allahei, deri Pengelakarei*. Go reng yeng noe kaseh ken menyadie yeng seimán, ken reng yeng gewaie noe bujor benar si, maksute iyo mat noe idup segeyamo segelumo ken Allah.*
62003012	Nang na' diret nunoe gewai Kain yeng di piya' Pengelakar* nyeh, yeng munoh adei'e. A, gopai engoe go iyo sampai munoh adei'e? Go gewai adei'e kin bujor benar, pie gewai iyo mat jat. Nyoam go iyo mat risie ken adei'e.
62003013	Reng jat kin nan risie ken reng bujor benar. Mangko, menyadie ku yeng seimán, nang na' diret kangáp mun deniyo tue risie ken diret!
62003014	Diret kin tawu ken diret dah ngaleh deri kemati ke' keidup. Nyuroh diret tawu pun go diret mat ngaseh menyadie yeng seimán. Reng yeng noe kaseh si mat idup po reng matiam.
62003015	Sopai ja' yeng risie ken menyadie yeng seimán nyeh mat reng pemunoh, sedang diret kin tawu, sipat reng yeng munoh mat idup po reng matiam, dah rangangam ken keidup yeng mat yeng cum berudu mati.
62003016	Nyuroh diret jelas ke' hal kaseh nyeh ya'am go Kristus nyerah keidup direte nyo' diret. Mangko diret pun sepatute ca' nyerah keidup diret nyo' betor.
62003017	Misale reng yeng do jolue, mun iyo merati menyadie yeng seimán yeng susah sontok pie cum itonge kaseh si maksute iyo mat noe kaseh ken Allah.
62003018	Pada' ana' kekaseh ku: nang na' diret ngat ngomóng nyem ke' hal kaseh, pie diret mat ca' ngaseh betor caro yeng mat, ya'am ken gewai ulah diret.
62003019	-
62003020	Mun diret kaseh mengaseh kin diret mat tawu ken diret idup nunoe pemadah Sen yeng mat. Mat tenáng amánam ati diret begelumo ken Sen. Dese si peraso ati diret namang, ngaji gola' diret na' diukum Sen, pie Allah mat lobeh tawu deri ati diret pun, go Sen mat tawu semuya' segeloe. Kaseh Sénam yeng ngalah peraso diret yeng namang.
62003021	Pada' kaban kekaseh ku: mun ati diret dah noam ngaji ca' diukum mangko diret pun mat noe namang manu ke' Sen.
62003022	Pai-pai pun yeng dipinta' diret ke' Sen mat dituntong Sen, go diret mat tuno' taalo' ke' perentah Sen, ken diret ngenggewai sipat jolu yeng nyenáng ati Sen.
62003023	Perentah Sen tei' ya'am diret ca' pecayo ken demo Ana' Sen Yesus Kristus, ken diret ca' kaseh mengaseh, na' po yeng dipadah le' Kristus ke' diret.
62003024	Sopai ja' yeng tuno' taalo' ke' perentah Sen si maksute iyo mat idup begelumo ken Sen, Sen pun begelumo ken iyo. A, Roh Sen yeng dah diunyo' Sen ke' diret pun mat ngeyakin diret ken Sen mat begelumo ken diret.
62004001	Pada' kaban kekaseh ku: nang na' semadi pecayo ken semuya' urang yeng bepadah ken pengajare deri Roh Allah. Mat ca' diuji dijerumát le' diret, bungkong pengajare mat Roh deri Allahei roh deri layinei. Go dah benya' dah guru pememuloe yeng nipu ngendeyo yeng ngajar dinai-nai pun di deniyo tue.
62004002	A, mun reng ngangkue madah ken Yesus yeng menjedi mensiyo mat Kristus, penulong yeng dijenyi le' Allah si mangko diret pun tawu, mat Roh Allah yeng ngajar ngelalu iyo.
62004003	Pie reng yeng ngei'e ngangkue Yesus si iyo mat noe deri Roh Allah. Iyo mat segeyamo segelumo ken Munsoh Kristus die. Kam kin dah dolu ningo mie ken Munsoh Kristus langko' detang. Tue pun dah do dah di deniyo tue.
62004004	Pie kam, ana' kekaseh ku, mat engku Allaham. Kam dah ngalah pada' guru pememuloe yeng madah yeng noe mat nyeh. Nyuroh diret monáng pun go Roh yeng ngendiyam diret mat lebeh bekuwaso deri roh yeng di deniyo tue.
62004005	Sidoe si mat deri deniyo tue, mangko bungkong pengajare pun kepanai deniyo tue nyem. Reng di deniyo tue pun na'e ningo pengajar sidoe.
62004006	Pie diret si mat engku Allah. Reng yeng tekenal ken Allah si na'e ningo pengajar diret. Pie yeng noe engku Allah si iyo mat ngei'e ningo diret. Dinyoe kin diret jelas tawu, sopai yeng nunoe Roh Allah yeng madah yeng mat ken sopai yeng nunoe roh yeng memuloe.
62004007	Pada' kaban kekaseh ku: diret mat ca' kaseh mengaseh, go bungkong kaseh mat Allaham. Sopai pun yeng ngaseh mat diado le' Allah ken tekenal ken Sen.
62004008	Yeng noe kaseh si mat noe idup tekenal ken Sen. Kira' iyo mat tekenal ken Sen si pasti idup kaseh, go Allah tei' ya'am kaseh.
62004009	Caro Allah nganyoe kaseh Sen ke' diret pun go Sen ngutus Ana' Sen yeng tungal ke' deniyo tue, gei' sempayo diret buleh idup ngelalu iyo.
62004010	Sen mat ngutus Ana' Sen nyo' ngendamai diret ken Sen, nyo' pesaling yeng betumpah derah nyo' ngelon ken ngapus doso diret. Dinyoam diret nomu kaseh yeng mat: noe iyo kaseh diret ken Sen peh, pie kaseh Sen ken diret.
62004011	Pada' kaban kekaseh ku: ngaji kaseh Sen yeng ngatam ken diret nyeh mat patutam diret pun ca' kaseh mengaseh.
62004012	Siko' pun cum mensiyo yeng koloe merati Allah, pie mun diret kaseh mengaseh si Allah mat begelumo ken diret. Ge'em kaseh diret ken Sen pun mat cum kekurang kemalange mun diret kaseh mengaseh ken betor.
62004013	Yeng nyuroh diret tawu ken diret mat idup begelumo ken Sen, ken Sen pun begelumo ken diret nyeh go Sen dah ngunyo' Roh Sen ke' diret.
62004014	A, kami pun dah merati Ana' Allah, ken kami mat ngagah nyerito ken iyo mat diutus le' Apa' nyo' Penulong Penyelamát deniyo tue.
62004015	Mangko jie ku sopai pun yeng ngangkue ken Yesus mat Ana' Allah si iyo mat dikediyam le' Allah, ken idup begelumo ken Allah.
62004016	Diret pun dah tawu dah ken Allah mat kaseh ken diret, mangko diret pun mat arap ken Sénam. Jedi mátam. Allah tei' ya'am kaseh. Mangko reng yeng idup caro kaseh si mat idup begelumo ken Allah; Allah pun begelumo ken iyo.
62004017	Mun ponyoe kin maksute diret mat idup po Sénam di deniyo tue. Nyoe mat kaseh yeng sempurnoam! Mangko diret pun mat noe gola' dah Ari Kiyamát gi.
62004018	Kaseh yeng mat si mat cum itonge gola'. Kebelike kaseh yeng sempurno mat ngelosi kaliam peraso gola'. Go yeng nyuroh reng gola' kin tam iyo gola' konoe ukum. Jedi mun reng gola' maksute iyo bolum yakin ke' hal kaseh Allah; iyo gei' bula' moga'am.
62004019	Diret kaseh pun go Sen yeng dolu ngaseh diret.
62004020	Lalu diret mat ca' ngaseh betor. Mun jie diret diret ngaseh Allah, pie diret risie ken menyadie yeng seimán si maksute diret mat pememuloe. Sa'am go na' ngaseh Allah yeng noe koloe dipantau diret, semalang ke' betor yeng nan dipantau milang ari pun pie noe dikaseh diret.
62004021	Teruhale diret dah do dah perentah Sen ken sopai yeng kaseh ken Allah mat ca' kaseh ken menyadie yeng seimán.
62005001	Sopai ja' yeng pecayo ken Yesus mat Kristus, penulong yeng dijenyi le' Allah si iyo mat diado le' Allah. Ken sopai ja' yeng ngaseh Apa' mat ngaseh pada' ana' Sen jum.
62005002	Mun diret mat ngaseh Sen ken tuno' taalo' ke' perentah Sen mangko diret mat tawu ken diret ngaseh pada' ana' Sen jum.
62005003	Go maksut ngaseh Allah tei' ya'am diret tuno' taalo' ke' pada' perentah Sen. Tuno' taalo' ke' perentah Sen pun noe iyo ngembeban peh,
62005004	go semuya' diret yeng diado le' Allah si mat mampu ngalah deniyo tue, mangko mampu jum tuno' taalo' ke' Sen. Yeng nyuroh diret monáng pun tam kepecayo diret.
62005005	Mat ngat reng yeng pecayo ken Yesus mat Ana' Allah yeng mampu ngalah deniyo tue.
62005006	Mat Yesus Kristus yeng ngelaju tugase deri iyo disolam sampai ke' iyo mati betumpah derah pun. Yeng ngesah ken iyo mat Kristus yeng dijenyi le' Allah nyeh noe iyo ngat ayie des iyo disolam, pie derah ge'em, des iyo mati betumpah derah. Nyoe mat-mátam, mat tawu diarap dipecayo, go Roh Allah yeng madahe ke' diret. Sen pun nan madah yeng mat nyem.
62005007	Jedi do tigo saksi ke' hal tue:
62005008	[ya'am Roh Allah, ayie, ken derah. Pie yeng diboktie nyeh sutie tuam,]*
62005009	ya'am Yesus mat Ana' Allah. Semalang ke' saksi mensiyo pun ge'e, dipecayo le' diret, sa'am go yeng disaksi le' Allah, mat kepala' togapam. Mat diret Sénam yeng besaksi ke' hal Ana' Sen ngelalu saksi yeng tigo tadie, mangko patutam dipecayo le' diret pun.
62005010	A, sopai ja' yeng pecayo ken Ana' Allah si maksute iyo yakin lem atie nun ke' hal kesaksi Sen tue. Sopai ja' yeng noe pecayo ken Allah kin maksute iyo ngangap Allah pememuloe, go iyo noe pecayo ken kesaksi Allah ke' hal Ana' Sen.
62005011	Jedi yeng dipadah Allah lem kesaksi Sen tei' ya'am Allah mat ngunyo' ke' diret idup yeng cum berudu mati. Ken bungkong idup nyoe mat Ana' Sen.
62005012	Mangko sopai ja' yeng do ubonge ken Ana' Allah si mat idup, pie sopai ja' yeng cum ubonge ken Ana' Sen si iyo mat noe idup.
62005013	Aku nulis tue ke' kam yeng pecayo ken demo Ana' Allah. Tuju maksut ku gei' sempayo kam mat yakin ken kam dah buleh idup yeng cum berudu mati.
62005014	Diret pun mat yakinam manu ke' Sen, go diret tawu ken Sen mat ningo pai-pai pun yeng dipinta' diret yeng cuco' ken kona' kemawo' Sen.
62005015	Diret kin yakin ken Sen nan ningo diret, mangko diret yakin jum ken pai-pai pun yeng dipinta' diret pasti dituntong Sen.
62005016	Jedi mun diret merati menyadie diret yeng seimán yeng dijorat le' doso nyeh pie bolum sampai mati, diret mat ca' bedoa nyo' iyo. Allah pun na' Sen nulong* reng nyoe gei' iyo bodan. Ja'e nyoe ke' hal menyadie seimán yeng tejorat entam dosoe pie bolum sampai mati. Do die doso yeng ngenjorat reng sampai mati. Ku noe nyuroh diret ca' bedoa ke' hal nyoe.
62005017	Kenaken si semuya' gewai jat nyeh mat doso, pie noe iyo semuya' doso yeng dipulah le' reng pecayo yeng ngenjorate sampai lintus mati secaro tuboh.
62005018	Diret kin tawu ken sopai ja' yeng diado le' Allah ken idup begelumo ken Sen mat noe bedoso. Go iyo mat dilinong dijego le' Ana' Allah. Mangko Pengelakar mat noe mampu ngacau ngarue sikit pun.
62005019	Diret kin tawu ken diret mat ana' Allaham, pie seruroh deniyo tue si mat dikopong keliling le' Pengelakar yeng jat.
62005020	A, diret tawu jum ken Ana' Allah dah detang dah. Iyoam yeng ngoba' ati pemiker diret, gei' sempayo diret mat tekenal ken Allah yeng mat. Diret pun dah begelumo ken Allah yeng mat, ya'am Ana' Sen Yesus Kristus. Iyo mat Allah yeng mat. Iyo mat bungkong idup yeng cum berudu mati.
62005021	Pada' ana' kekaseh ku: awas! Nang na' nyomah ke' antu duwato ke' patong keramát.* Surat ku bula' dituam.
63001001	Surat tue deri aku, ketuwo, ke' kaban ku yeng tehormát* yeng dipileh le' Sen, ken ke' pada' ana' kau ge'em. Ku mat kaseh nar ken kamena'. Sekurang aku, sampai ke' semuya' segeno reng yeng dah tawu ken pengajar yeng mat pun kaseh jum ken kamena'.
63001002	Nyuroh kami kaseh pun tam pengajar yeng mat yeng renán regan lem ati tona' po tengkalo tue po seora'-ora'eam.
63001003	Tona' mat pasti diberekat dolat ken ditulong dikaseh Allah Apa' ken Yesus Kristus, Ana' Allah Apa'. Tona' tenáng amán pun tam Sen, gei' sempayo tona' kaseh mengaseh ken idup cuco' ken pengajar yeng mat.
63001004	Aku paling ayah bikaham go ku ningo ken mat do pada' ana' kau yeng idup nunoe pengajar yeng mat, na' po yeng disuroh le' Apa' tona'.
63001005	A, tue pun aku muhún mampalam ke' kamena' menyadie ku yeng seimán gei' semuya' tona' idup kaseh mengaseh. Nyoe pun noe iyo perentah bungas berue peh, pie mat perentah yeng lamat yeng dipadah ke' tona' deri asale mie.
63001006	Maksut kaseh tei' ya'am tona' idup nunoe perentah pelator Sen. A, perentah Sen pun po yeng didingo kamena' deri asal muloe mie pun, ya'am tona' ca' idup kaseh mengaseh.
63001007	Jedi mátam. Dinai-nai pun di deniyo tue dah benya' dah reng yeng nipu ngendeyo ngajar yeng noe mat. Sidoe ngei'e ngangkue ken Yesus yeng menjedi mensiyo mat Kristus, penulong yeng dijenyi le' Allah. Yeng ngajar tokoh nyoe mat memuloe nyem. Sidoe mat munsoh Kristus.
63001008	Mangko tona' ca' nan bejegoam, nang na' tona' nunoe pengajar sidoe, gola' upah tona' yeng asel tona' belelah bejoreh nyeh losi nayápam. Pie kebelike mun tona' jego si upah tona' gi mat cum kekurang kemalange.
63001009	Sopai ja' yeng ngelampau deri yeng mat, yeng "maju" jie, pie sampai ningal pengajar Kristus, iyo mat cum ubonge ken Allah. Pie sopai ja' yeng togap bepigang ke' pengajar yeng mat si iyo mat do ubonge ken Allah Apa' ken Ana' Sen.
63001010	Jedi mátam te'. Mun do reng manu ke' kamena' yeng ngajar yeng layin deri pengajar yeng mat tue si nang na' kamena' nampan nerimoe, nang na' nulonge ken suwaro pun.
63001011	Go sopai pun yeng nampan nerimoe reng yeng ngajar yeng salah nyeh maksute iyo ngerubut nulonge lem gewaie yeng jat.
63001012	Kenaken si mat benya' nar hal yeng na' ku padah ke' kamena' pie ngei' ku madah semuya'e lem surat ku tue. Kona' ati ku na' ngulang kamena' ditue gei' tona' seradap betomu mukoam, gei' nyamán tona' ngomóng besemuko ke' hal tue, gei' sempayo keayah bikah tona' mat cumam kekurang kemalange.
63001013	Salam ke' kamena' deri pada' ana' menyadie kam yeng seimán yeng dipileh le' Sen.
64001001	Surat tue deri aku, ketuwo*, ke' kaban kerabat ku Gayus yeng mat ku kaseh.
64001002	Kaban kekaseh ku: doa ku nyo' kau ya'am gei' sempayo keidup kau nyamán senáng dedoh dempu. Ke' hal keidup kau secaro roh si go dah nyamán senáng dedoh dempu dah; jedi kiroe kesehat kau secaro tuboh pun ponyoe jum.
64001003	Go mat doam pada' menyadie tona' seimán yeng detang kinun begesah ken kau mat tetap mutu patoh bepigang ke' pengajar yeng mat, ge'em ke' hal tingkah laku kau mat cuco' ken pengajar tue. Aku mat paling ayah ku ningoe!
64001004	Mat ngatam keayah bikah ku des ku ningo ken pada' ana' ku mat idup nunoe pengajar yeng mat.
64001005	Kaban kekaseh ku: kau si mat paling mutu nulong ngembentue pada' menyadie seimán yeng noe dikenal kau pun. Paling panci gewai kau tokoh nyoe.
64001006	Sidoe pun besaksi ke' hal kau ke' pada' umát gereja dinun, madah ke' hal kaseh kau. Mat panciam mun kau nan tetap nulong sidoe yeng singah ditue nyo' melaju pejelane, beh? Nyoe patutam, go sidoe mat melayan Allah.
64001007	Go pejelan sidoe pun nyo' madah demo Kristus. Sidoe noe ngarap penulong sikit pun deri reng yeng noe tekenal ken Allah.
64001008	Mangko mat patutam tona' yeng pecayo nulong ngembentue, go nyoam caro tona' samo-samo tulong menulong nyo' madah pengajar yeng mat.
64001009	Daham ku nulis sikit ke' umát gereja ditue, pie Diotrepes si ngei'e ningo jie aku. Iyo paling ingín menjedi tekemuko di antaro betore.
64001010	Iyo gela' maner kami, gela' nomah ngendudoh kami. Nyoe pun bolum cukup; pie ge'em iyo ngei'e nampan nerimoe pada' menyadie seimán yeng detang tomus kitue. Gola' do betor yeng na' nerimoe sidoe pun iyo nonga'e, malah ken paie ditunong titehe deri gereja sopai pun yeng na' nerimoe pada' temuwai yeng seimán nyeh. Mangko dah ku detang kitue si langko' ku ngembeba' bekau pada' gewaie tokoh nyoe ke' pada' umát nyeh.
64001011	Kaban kekaseh ku: tona' nang na' nunoe nibu gewai yeng jat. Pie kebelike tona' ca' nunoe nibu gewai yeng panci ja'. Sopai ja' yeng ngenggewai yeng panci si iyo mat berasal deri Allah. Pie sopai ja' yeng ngenggewai yeng jat si iyo mat noe idup begelumo ken Allah.
64001012	A, ke' hal Demetrius si go gewai iyo mat ngenyato ken iyo idup cuco' ken pengajar yeng mat. Patutam go iyo nan dipugi reng. Kami pun mat mugi iyo jum. Kau pun tawu ken saksi kami mat-mátam.
64001013	Kenaken si suba'am jolu yeng na' ku padah ke' kau, pie ngei' ku bepadah di lem surat ku tue.
64001014	Kona' ati ku noe dam lamat na' betomu ken kau, kei nyamán tona' ngomóng besemuko.
64001015	Salam damai deri aku ken deri pada' kaban kerabat kau dinun jum. Lantaram salam kami ke' tiyap ko' kaban kerabat ditue.
65001001	Surat tue deri aku, Yudas, ulun amo Yesus Kristus ken menyadie Yakobus. Ditulis ke' semuya' segeno reng yeng dikaseh le' Allah Apa', yeng diunang diamie Sen ken dilinong dijego le' Yesus Kristus.
65001002	Salam deri aku kiroe kam kin ari kin jelas ke' hal tulong, damai ken kaseh deri Sen.
65001003	Pada' kaban kekaseh ku: kona' ati ku si muloe mat na' nulis ke' kam ke' hal keselamát yeng samo diterimoe le' semuya' diret. Ja'e temosie ati ku tedorong ca' nulis tue nyo' ngemberansang kam, gei' kam togap ngelawan sidoe yeng na' ngubah kepecayo diret. Teruhal kepecayo nyoe kin dilantar Sen ke' diret engku Sen nyeh sekaliam nyo' seora'-ora'eam.
65001004	Jedi mátam. Kaji ku ku mat ca' nulis ke' kam ke' hal tue, go dah do dah di antaro kam reng yeng besesulit nyaro' kam yeng seimán. Ukum sidoe si dah ditetap dah le' Allah; mat dah ditulis dah di lem Kitap Sen nyomiam. Sidoe si cum ngaji Allah. Sidoe nyunsang ngembelengi' pengajar ke' hal pengunyo' pengaseh Allah diret. Go jie sidoe pengunyo' pengaseh Allah ngembebas diret nyo' semadi idup ngeroyal. Sidoe nyangkal Yesus Kristus Tuwowe diret yeng rajo kuwaso.
65001005	Kenaken si semuya' tue dah dipadah dah ke' kam, ja'e tue ku na' madahe agei', gei' sempayo kam mat ngingáte. Jedi benso umát Sen reng Israel. Reng Israel kin dipelopas le' Allah Tuwowe diret mie deri nenggeri Mesir, pie dah nyoe pengabise sidoe yeng noe pecayo nyeh dipunah ranah Sen.
65001006	A, separo pada' melekat mie pun ponyoe jum. Kuwasoe ken kediyame yeng dititah le' Allah nyo' sidoe mie pie dipelopase ditingaleam. Mangko sidoe ditahan Sen di arong yeng sagam, dipasong Sen ken rantai nyo' seora'-ora'eam, go maksut Sen mat na' ngukum sidoe dah Ari Kiyamát gi.
65001007	A, ponyoe jum benso reng di kota Sodom ken Gomora ken pada' kampong sekelilinge mie. Gewai sidoe kin na' po gewai melekat jat tadie. Sidoe kin idup ngeroyal ken ngemuwas keingíne yeng jat yeng noe senunoh, ngeroyal lelaki pado lelaki. Dah nyoe kin sidoe dilodoh ken api. Nyoe pun nyo' peringát ke' semuya' segenoe ken caro Allah langko' ngukum reng ken api yeng noe padam seora'-ora'eam.
65001008	A, ponyoe jum pada' sidoe di antaro kam yeng ngajar yeng salah nyeh. Sidoe nunoe pemadah mimpie, jie, sampai iyo idup ngeroyal, ngotor ngerusa' tuboh direte. Sidoe ngei'e tuno' taalo' ke' Allah. Sidoe ayahe ngejat menghina pada' melekat agong di serugo pun.
65001009	Teruhale semalang ke' Mikael kepala' pada' melekat pun pie iyo cum gewaie yeng somong tokoh nyoe. Ketiko melekat Mikael berobut ken Pengelakar ke' hal bengkai Musa mie si Mikael noe kebebongko' semadie ngejat menghina Pengelakar, cum iyo nitah ukume. Pie jie Mikael nyeh, "Tuwoweam yeng ngukum kau," jie*.
65001010	Pie tekonoe ke' sidoe tadie yeng ngajar yeng salah nyeh sidoe tarah ke' bereniam ngejat menghina pai-pai pun jolu yeng noe tawue. Sidoe keedah binatang yeng semadi nunoe ngemuwas pada' keingín tuboh direte. Ngat nyoam yeng sidoe tawu. Pengabise nyoame' kei munah ranah direte.
65001011	Mat parah nar sidoe gi! Tam sidoe nunoe tingkah laku Kain mie. Sidoe bekengkejar tunoe beboe nunoe doso Bileam mie ge'em, go sidoe ngaji na' buleh duwit nyem. Sidoe ngemberontak nungkang pemimpine na' po Korah mie, mangko sidoe pun langko' losi nayáp po Korah jum.*
65001012	A, demo kam pun tepalet jat jum tam gewai sidoe. Des kam makan pesta kaseh nyo' begelumo ken kaban kekaseh kam si sidoe pun berenie jum makan minúm beroto ken kam, numo' pun gewai sidoe nan jat nyem. Sidoe ngat ngaji noyu merintu direte nyem. Sidoe keedah románg nganong ujan, keedah tobu golam kuli': mat noe tawu ngarape. Sidoe keedah kayu yeng cum buwahe, numo' pun des munsim buwah. Malah ken paie dah dicabut ke' urat bengkuroe; mat dah mati dah.
65001013	Sidoe keedah gelumang lawut yeng bosai yeng melebang melebu ke' kiboe ke' kanán, ken gewai sidoe yeng ngayip ngemalu nyeh keedah pada' ampas uras yeng dibeyie pasang lawut nyeh. Sidoe keedah bintang yeng semadi bejelan di langi'. Allah pun dah ngajen arong yeng sagam gelemátam nyo' kediyam sidoe seora'-ora'eam.
65001014	A, jedi penijum Henok, keturun Adam yeng lapis ketujoh nyeh do jum tijum sen yeng pas konoe ke' sidoe tue. Jie tijum Henok nyeh bungie potue: "Dingoam," jie sen. "Tuwowe diret langko' detang ken pada' melekat Sen yeng suci bereseh yeng bejuta-juta,
65001015	nyo' ngakim semuya' segeno mensiyo. Sen langko' ngukum pada' reng jat yeng noe ngaji Allah kaliam, tam pada' gewaie yeng jat yeng noe ngehormát Allah, ken pada' omóng tutore yeng ngelango' ngelawan Allah," jie tijum Henok.
65001016	Sidoe tei' nan begunau, nan medo ngencelo betor, nan nunoe keingín direte yeng jat nyem. Sidoe berakah gela' mugi direte, ken ngememanis reng kei ngogoe keuntong direte. Nyoe ke' hal pada' guru yeng nipu ngendeyo.
65001017	Pada' kaban kekaseh ku, diret mat ca' ingát pai yeng dipadah dolu le' pada' pelantar posan Yesus Kristus Tuwowe diret mie.
65001018	Go sidoe kin do bepadah ke' diret ken dah jemán pengudah nyeh langko' do reng yeng ngererujong ngeolo'-olo' agah panci. Reng tokoh nyoe idup nunoe keingíne yeng jat nyem yeng nungkang Allah.
65001019	Mat direteam yeng nuntong tijum Henok tadie. Sidoe gela' nyuroh umát besepiya' besebelah. Sidoe idup nunoe keingín direte nyem. Roh Allah mat noe ngendiyam sidoe.
65001020	Pie kam, kaban kekaseh ku, ca' nogap ngemberansang siko' ken betor gei' kam kin togap kukoh bepigang ke' kepecayo diret yeng rajo suci. Diret ca' serarat bedoa ngelalu Roh Allah.
65001021	Diret ca' idup nan ingát ken kaseh Allah, samel diret nantie keidup yeng diunyo' ke' diret tam kekaseh Yesus Kristus Tuwowe diret, ya'am keidup yeng cum berudu mati.
65001022	Diret ca' ngaseh reng yeng gei' tumang aming pemikere.
65001023	A, ken diret ca' nulong reng yeng lem keada' behayo; ibarat ke' lobor din ca' dirampas deri api. Diret mat ca' ngaseh reng tokoh nyoe pie ca' gola' jum ngaji dosoe yeng behayo nyeh. Dosoe mat ca' dikerisie diret na' po reng comék cice' ken pekakas kotor.
65001024	Paling besukor ke' Allah. Sen mat tawu noyu merintu diret gei' diret noe tesongka'. Sénam yeng nyuci ngembereseh diret, gei' diret noe becelo, ken diret mat ayah bikah dah ngadap keagong Sen gi.
65001025	Siko' Sénam yeng mat Allah, penulong diret. Mat patutam Sen dipugi ngelalu Yesus Kristus Tuwowe diret, go Sen yeng rajo agong, yeng panting bekuwaso, yeng merentah ken mangkue meloh semuya' segeloe deri asal muloe sampai seora'-ora'eam. Amin.
66001001	-
66001002	Isei' buko' tue ditulis ke' hal yeng nyomie risi'-risi', pie tue dah dianyoe dah ke' diret le' Yesus Kristus. Allaham yeng nganyoe semuya' tue ke' Yesus; dah nyoe Yesus ngutus melekat Allah nyo' madahe ke' aku, Yohanes, ulun amo Sen. Aku pun kei saksi yeng nulis semuya'-muya'e yeng diperati ku. Yeng ku tulis tue mat posan payit Allah, yeng disaksi dipadah le' Yesus Kristus. A, tuju maksut Sen madah tue ke' diret pun ya'am gei' sempayo diret ulun amo Sen jelas tawu ken jolu pailah yeng langko' ca' tejedi noe dam lamat tue.
66001003	Go mat noe dam lamat jengkah semuya'-muya'e lem tijum tue langko' dituntong. Mangko semuya' reng yeng beco ken ningo ken nunoe yeng ditulis ditue si mat ayah bikaham, go iyo mat siyap.
66001004	-
66001005	Jedi mátam. Surat tue deri aku Yohanes; ditulis ke' umát gereja tujoh buwah di propinsi Asia. Salam damai ken berekat dolat deri Allah Apa' ken Roh Sen* ken Yesus Kristus. A, ke' hal Allah Apa' nyeh go Sen nan doam* deri asal nyomie sampai ke' seora'-ora'eam. A, ke' hal Roh Sen yeng ugas sempurno nyeh go Sen mat nan do di adap belai Sen yeng agong. A, ken ke' hal Yesus Kristus pun go iyo mat saksi yeng bujor benar. Iyo pengulu reng yeng dah mati lalu bengki' idup agei'; mat iyoam yeng bekuwaso deri semuya' rajo di deniyo tue. Yesus Kristus mat kaseh ken diret. Iyoam yeng ngelopas diret deri ukum doso tam derah direte yeng betumpah.
66001006	Iyo yeng nyuroh diret menjedi ana' rajo ken pelayan yeng nyomah Allah Apa'e. Patutam iyo mat bekuwaso ken diagong seora'-ora'eam! Amin.*
66001007	Ti beh! Iyo langko' detang makai románg. Semuya' segeno mensiyo langko' meratie, termansok jum reng yeng nikame mie. Semuya' segeno suku benso di deniyo tue langko' keruwang kerawung nangis des meratie. Nyoe mat-mátam. Amin.
66001008	Jedi jie Allah Tuwowe, "Akuam yeng didemo Alpa ken Omega*," jie Sen. "Ku serarat nan doam, deri asal nyomie sampai ke' seora'-ora'eam. Mat Akuam yeng Rajo Kuwaso," jie Sen. Jedi mátam.
66001009	Surat tue deri aku Yohanes, menyadie kam yeng seimán. Tam diret pecayo ken Yesus mangko diret berajo ke' Allah; diret diiro dikenyayo dipempungah diderako reng, pie diret sabar nyem ngetate. Diret mat seangki' seberangko ngerudu semuya' segeloe tam diret mat pecayo ken Yesus. Jedi mátam. Gesahe tei' aku mat ditunong reng ke' pulau Patmos entam aku madah posan payit Allah yeng disaksi dipadah ke' diret le' Yesus.
66001010	Jedi di pulau Patmos tei' dah Ari Tuwowe nyeh aku mat dikuwaso le' Roh Allah sampai besensonam. Lalu aku ningo suwaro yeng ontap di belekang ku, bungie nyaring keedah bungi sangkakala.
66001011	Jedi jie suwaro ontap nyeh nyingka' aku, "Yeng langko' kau perati tue," jie, "ca' ditulis kau, dah nyoe dikirum kau ke' umát gereja yeng tujoh buwah nyeh, ya'am ke' umát di Epesus, Smirna, Pergamus, Tiatira, Sardis, Piladelpia ken Laodikia," jie.
66001012	Jedi dah nyoe aku pun beputar ngelinga' na' merati sopai yeng ngomóng ken aku. Dah ku linga' tei' perati ku do tujoh buwah kaki pelito yeng dipulah deri mas.
66001013	Lalu di penenongah kaki pelito nyeh do yeng beunán tokoh Ana' Mensiyo. Beju jubahe lanue ngompat kakie; dedoe beselepang bonáng mas.
66001014	Buwo'e nampa' bemalo puteh pepuwo; matoe temencorong keedah api yeng benyalo.
66001015	Kakie becayo keedah temego di lem api, ken suwaroe begugue keedah bungi siling yeng bosai.
66001016	Di jeri kanáne iyo nyenting bintang tujoh gie. Deri nyawoe keluwar kelewang tajam yeng bemato duwo. A, ken mukoe benyalo po mato ari yeng ugas nyacasam.
66001017	Jedi tumas aku meratie tei' aku bap! tepesungkur, epot noe begerak di adape keedah reng yeng matiam. Dah nyoe iyo nyampang jeri kanáne ke' aku, lalu jie, "Nang na' gola' beh? Go aku mat Epun ken Ujong semuya' segeloe.
66001018	Akuam yeng serarat idup. Nyomie si aku mat mati, pie ti beh! tue ku mat idup seora'-ora'eam. Akuam yeng migang kunci kemati ken kunci deniyo reng mati," jie.
66001019	"Jedi kau," jie, "mat ca' nulis pai-pai pun yeng diperati kau, deri yeng tejedi tue sampai ke' yeng langko' tejedi nun gi.
66001020	A, jedi tue ku na' ngenjelase ke' kau jolu yeng diperati kau nyeh. Kaki pelito deri mas nyeh mat gemar gereja yeng tujoh buwah," jie. "A, ken bintang yeng tujoh gie yeng ku jenting di jeri kanán ku nyeh nyoe gemar melekat Allah yeng tujoh ko', yeng ngenjego umát gereja yeng tujoh buwah nyeh," jie.
66002001	Jedi jie Reng nyoe nyingka' aku, "Tue ne yeng ca' kau tulis ke' reng yeng ngelantar posan tue* ke' umát gereja di Epesus nyeh. Padaham ken tue mat posan payit aku yeng nyenting bintang yeng tujoh gie di jeri kanán ku, ken bejelan di penenongah kaki pelito mas yeng tujoh buwah," jie.
66002002	Jedi posan Yesus ke' umáte di Epesus nyeh bungie potue. "Aku," jie Yesus, "mat tawu ku ken gewai panci kam, go kam mat belelah bejoreh melayan aku; a, ge'em kam mat mutu pecayo. Ken kam mat risie ken gewai reng jat; noe dipelebu kam peh. A, ken pada' reng yeng memuloe madah direte pelantar posan Allah nyeh pun mat diuji kam, sampai kam pun mat tawu kam ken sidoe pememuloe nyem.
66002003	Ge'em kam mat mutu pecayo ken aku; kam mat ngetate nyem des kam ngerudu kesensare tam pecayo ken demo aku. Noe kam mudoe kuroe peh. Ku mat tawu ku, kamei, ken pada' gewai kam yeng panci nyeh.
66002004	"Pie do die yeng na' ku tegur ke' kam, go kaseh kam na' po yeng kememerue mie mat dah ditingal kam, poe.
66002005	Mangko kam mat ca' ingát ken kebosai kaseh kam ken aku nyomie. Kam mat ca' bebeta' piker; gewai kam mat ca' po gewai kam nyomiam. Mun kam noe bebeta' piker si aku langko' manu ke' kam lalu kaki pelito kam ditari' deri arong selie.
66002006	"Pie do die gewai kam yeng dikeayah ku, go kam risie ken gewai pada' reng yeng nunoe pengajar Nikolaus, yeng dikerisie aku jum," jie.
66002007	"Mangko semuya' segeno, kelinang mat ca' ningo pai yeng dipadah Roh Allah ke' pada' umát gereja Sen. Sopai pun yeng noe alah gudo si ku pun ngijine makan buwah kayu yeng nyuroh reng idup di kebun Allah nun," jie Yesus.
66002008	Jedi jie Yesus nyingka' aku, "Tue yeng ca' kau tulis ke' reng yeng ngelantar posan tue ke' umát gereja di Smirna. Padaham ken tue mat posan payit aku yeng didemo Epun ken Ujong, yeng nyomie mati pie dah bengki' idup agei'am," jie.
66002009	Jedi posan Yesus ke' umáte di Smirna tei' bungie potue. "Aku," jie Yesus, "mat tawu ku ken kesusah kesensare yeng dirudu kam; tawu ku ken kam mat idup bensat meretatam di deniyo tue, pie yeng mat si kam mat kayo rayo! Ku tawu ku jum ken omóng reng Yahudi yeng maner mempulah kam. Sidoe beiyap bebungah ken direte reng Yahudi, pie sidoe noe iyo reng Yahudi yeng mat peh. Sidoe sekaban segelumo ken Pengelakaram.
66002010	"A, tue," jie Yesus, "ku madah ke' kam ken kam mat langko' ngerudu kesusah kesensare. Pengelakar langko' nyuroh pesurohe nangkap kam gei' kam dipenjero, nyo' ngenggudo kam. Ken kam langko' diiro dikenyayo dipempungah diderako sepuloh ari pelamate. Pie nang gola' beh kam? Kam ca' tetap mutuam ken aku biyar mati pun, go aku pun langko' ngunyo' ke' kam upah panci mewaham, ya'am mahkota keidup*," jie.
66002011	"Mangko semuya' segeno, kelinang mat ca' ningoam pai yeng dipadah Roh Allah ke' pada' umát gereja Sen. Sopai pun yeng noe alah gudo nyeh mat cum ngerudu kaliam kemati yeng keduwo kalie*," jie Yesus.
66002012	Jedi jie Yesus nyingka' aku, "Tue ne yeng ca' kau tulis ke' reng yeng ngelantar posan tue ke' umát gereja di Pergamus. Padaham ken tue mat posan payit deri aku yeng bekelewang tajam bemato duwo," jie.
66002013	Jedi posane ke' umát di Pergamus bungie potue. "Aku," jie Yesus, "mat tawu ku ken kam diyam di arong reng yeng berajo ke' Pengelakar. Pie numo' pun ponyoe kam mat patoh, mat mutu pecayo ken aku*. Ketiko kaban kam Antipas yeng ngemoran besaksi ke' hal aku nyeh malah ken paie sampai dibunoh reng di kota kam pun pie kam manseh mutuam ken aku. Cumam kam nyangkal kepecayo kam ken aku numo' pun Pengelakar mat renán regan di kota kam. Ku mat tawu ku ken gewai kam yeng panci nyeh," jie Yesus.
66002014	"Pie do die yeng na' ku tegur ke' kam, go do di antaro kam yeng nunoe pengajar yeng salah, yeng diajar le' Bileam nyomie*. Go Bileam nyomie kin ngajar Balak gei' iyo ngenjorat pada' reng Israel, ngaja' sidoe bedoso, sampai sidoe ngerubut pesta reng nyomah ke' jolu yeng noe Allah, ken royal ngeroyal ge'em nyomie.
66002015	A, ponyoe jum kam, go tengkalo tue do jum di antaro kam yeng nunoe pengajar yeng salah, ya'am pengajar Nikolaus.
66002016	Mangko kam mat ca' bebeta' piker. Mun kam noe bebeta' piker si ku langko' detang nyerang kam ken kelewang di nyawo ku, mun kam gei' nunoe pengajar nyoe," jie.
66002017	"Mangko semuya' segeno, kelinang mat ca' ningoam pai yeng dipadah Roh Allah ke' pada' umát gereja Sen. Sopai pun yeng noe alah gudo nyeh ku langko' ngunyo'e ken roti manna yeng melamat tue gei' ditapo' nyeh. A, ken langko' ku unyo' jum ken betu yeng puteh yeng diuker ken demo yeng beru. Yeng tawu ken demo beru nyeh ngat reng yeng nerimoe betu nyoe. Reng layin noe tawue," jie Yesus.
66002018	Jedi jie Yesus nyingka' aku, "Tue ne yeng ca' kau tulis ke' reng yeng ngelantar posan tue ke' umát gereja di Tiatira. Padaham ken tue mat posan payit deri aku Ana' Allah. Mato ku temencorong keedah api benyalo, ken kaki ku becayo keedah temego lem api," jie.
66002019	Jedi posane ke' umát di Tiatira tei' bungie potue. "Aku," jie Yesus, "mat tawu ku ken gewai panci kam, go kaseh kam mat bosaiam, ken kepecayo kam pun togap kukoh; kam mat mutu pecayo ken aku; ken kam nan serarat melayan aku. Gewai panci kam pun mat mansang, deri kam kememerue pecayo mie pun.
66002020	"Pie do die yeng na' ku tegur ke' kam, go Isebel, betinoe yeng madah direte penijum nyeh mat didingo kam. Mat diadu kam nyem iyo ngajar kam ulun amo aku; iyo ngelakar ngeliker kam sampai kam royal ngeroyal ken ngerubut pesta reng nyomah ke' jolu yeng noe Allah.
66002021	Aku pun daham ku borie kelorong ke' iyo nyo' iyo bebeta' piker ke' hal gewaie yeng ngeroyal nyeh, pie iyo ngei'e.
66002022	So beh kaloe, ku langko' ngelojange ke' ketidore sampai noe bengki'-bengki', a, ken pada' reng yeng dibeyie royal ngeroyal ken iyo pun suroh ku susah sontok saki' joreh yeng ngatam penyensaree, cuwali sidoe na'e bebeta' piker ke' hal gewaie yeng diajar le' betinoe nyoe.
66002023	A, ken pada' ana' buwahe langko' ku bunoh kaliam. Dah nyoe mat tawuam pada' umát gereja ku ken mat akuam yeng tawu isei' ati pemiker pada' mensiyo. Langko' tawu reng jum ken arau amue ku na' melas ken ngupah reng setimpal ken gewaie.
66002024	"A, jedi yeng tue nyo' kam layin di Tiatira yeng ngei' nunoe pengajar Isebel nyeh. Omóng ku tadie noe iyo ke' hal kam peh. Kam pun noam kam belajar yeng jie sidoe lemu penawu deri Pengelakar nyeh. Jedi ku ngei' ku ngembeban kam ken posan yeng layin,
66002025	cuwali nyuroh kam tetap ngeresudu' ngenggewai gewai yeng dah tawu kam, sampai ku detang gi," jie.
66002026	-
66002027	"A, sopai pun yeng noe alah gudo, maksute yeng na'e tuno' taalo' ke' aku sampai iyo mati si iyo langko' dikuwaso le' aku, na' po aku dikuwaso le' Apa' ku mie. Iyo langko' dikuwaso aku nyo' iyo mimpin merentah semuya' suku benso, keedah penungu domo yeng ngalah munsohe ken tungkat bosie*. Pada' munsohe pun dipunah ranahe keedah tepayan yeng pocah bolah ompur puwar.
66002028	A, ken aku langko' ngunyo' jum bintang timor ke' iyo ge'em.
66002029	"Mangko semuya' segeno, kelinang mat ca' ningoam pai yeng dipadah Roh Allah ke' pada' umát gereja Sen," jie
66003001	Jedi manseh jie Yesus nyingka' aku, "Tue yeng ca' kau tulis ke' reng yeng ngelantar posan tue ke' umát gereja di Sardis. Padaham ken tue mat posan payit deri aku yeng dikediyam le' Roh Allah yeng sempurno,* ken yeng nyenting bintang yeng tujoh gie nyeh," jie. Jedi posane ke' umáte di Sardis tei' bungie potue. "Aku," jie Yesus, "mat tawu ku ken gewai kam. Kam mat tekemuko. Jie reng kam mat idup, teruhale kam mat matiam.
66003002	Jegoam kam! Go yeng gei' idup yeng gei' begerak pun poe dah tayam dah. Mangko mat ca' dikukoham. Go gewai kam dah dipereso ku di adap Allah ku; mat suba' malangam, bolum sempurno.
66003003	Mangko kam mat ca' bebeta' piker ke' hal gewai kam. Ingátam ken agah panci yeng dah didingo ken dipecayo kam nyomie; kam ca' tuno' taalo' ke' nyoam. Go mun kam noe jego mun kam noe bebeta' piker si gola' noe mererema' aku detang ngukum kam, keedah perampok yeng detang nongah reng lengah ledor.
66003004	"Ja'e gei' do die di antaro kam yeng gei' ngenjego direte; ibarat ke' beju din bolum betope'. Sidoe si langko' bebeju puteh, ken bejelan begelumo ken aku, go mat patutam sidoe bejelan begelumo ken aku," jie.
66003005	"A, sopai pun yeng noe alah gudo si langko' bebeju puteh na' po sidoe jum. Aku senoe-noam ngapus demo sidoe deri buko' yeng bisei' demo pada' reng yeng idup seora'-ora'eam. Malah ken paie ku mat madah ke' Apa' ku ken ke' pada' melekat Sen nyeh ken sidoe mat engku aku," jie Yesus.
66003006	"Mangko semuya' segeno, kelinang mat ca' ningoam pai yeng dipadah Roh Allah ke' pada' umát gereja Sen," jie.
66003007	Jedi manseh jie Yesus nyingka' aku, "Tue ne yeng ca' kau tulis ke' reng yeng ngelantar posan tue ke' umát gereja di Piladelpia. Padaham ken tue mat posan payit deri aku yeng suci bereseh yeng bujor benar, yeng bekuwaso merentah keedah Rajo Daud mie. Ibarat ke' lawang din akuam yeng migang kuncie. Yeng dikoba' le' aku noe tawu na' ditokat le' sopai pun; ponyoe jum yeng dah ditokat le' aku noe tawu dikoba' le' sopai pun," jie.
66003008	Jedi posane ke' umát di Piladelpia tei' bungie potue. "Aku," jie Yesus, "mat tawu ku ken gewai ulah tingkah laku kam. Numo' pun sikitam kam, pie kam mat mutu tuno' taalo' ke' posan payit aku; cumam kam nyangkal kepecayo kam ken demo aku. Mangko ti beh! ku mat ngoba' lawang nyo' kam; noe tawu reng nokate pun.
66003009	Dingo beh! Tue ke' hal sidoe yeng gela' beiyap bebungah ken direte reng Yahudi, pie sidoe noe iyo reng Yahudi yeng mat peh. Sidoe pememuloe nyem, go sidoe sekaban segelumo ken Pengelakar. Jedi dingo beh kam. Ku langko' nyuroh sidoe manu ken nungkup ngehormát kam; a, ken ku nyuroh sidoe jelas tawu ken aku mat ngaseh kam.
66003010	Kam si mat sabar ngetate des disensare, na' po yeng disuroh le' aku. Mangko aku pun langko' ngelinong kam gei' kam noe ngerudue des jengkah reng di deniyo tue diuji Sen gi; go semuya' mensiyo di deniyo tue mat langko' diuji disensare Sen gi, mat pecayoei noei ken aku. Pie kam si mat dilinong le' akuam.
66003011	"Aku pun noe dam lamat na' detang, kamei. Mangko kam mat ca' mutu ngeresudu' nyem ngenggewai yeng dah tawu kam, gei' sempayo kam noe kalah, lalu upah kam diunyo' Sen ke' reng layin," jie.
66003012	"Sopai pun yeng noe alah gudo nyeh, ku pun langko' nyurohe renán regan seora'-ora'eam di rumah kediyam Allah ku, keedah tungkat yeng togap kukoh; cumam sidoe bepinah bealeh. A, ken sidoe langko' ku tano ken demo Allah ku, ken demo aku yeng beru ge'em, a, ken demo kota Allah ku ge'em, ya'am kota Yerusalem yeng beru, yeng langko' diturun Sen deri serugo nun gi," jie Yesus.
66003013	"Mangko semuya' segeno, kelinang mat ca' ningoam pai yeng dipadah Roh Allah ke' pada' umát gereja Sen," jie.
66003014	Jedi jie Yesus nyingka' aku, "Tue ne yeng ca' kau tulis ke' reng yeng ngelantar posan tue ke' umát gereja di Laodikia. Padaham ke' sidoe ken tue posan payit aku yeng didemo Amin, go yeng dipadah aku mat-mátam. Aku saksi yeng bujor benar. Aku bungkong semuya' segelo yeng diado le' Allah," jie.
66003015	Jedi posane ke' umát di Laodikia bungie potue. "Aku," jie Yesus, "mat tawu ku ken gewai kam, go kam mat angang-angang ken aku; patoh pun noe ngeremeh pun noe. Ibarat ke' ayie din colap pun noe angát pun noe. Kona' ati ku kam ca' mileham, na' angátei na' colapei.
66003016	Pie tam ngei' kam mileh nyeh mangko kam ku luwoe kaliam keedah ayie yeng kepeponáteam.
66003017	Jie kam si kam reng kayo rayo, reng yeng berado, reng yeng cum kekurang kemalang. Pie yeng mat si kam tarah ke' bensat meretatam. Secaro roh si kam tarah ke' miskin, kam butoe, kam telanyang anyau-anyau nyem.
66003018	"Dingoam posan ku ke' kam: boh kam moli deri aku mas murni, gei' kam buleh kekayo kesugeh yeng mátam. Boh moli deri aku pekakas puteh, gei' kam noe rasoe ken kam telanyang anyau-anyau nyeh. Boh moli deri aku obat nyo' digulai ke' mato kam, gei' kam mat awas.
66003019	"Omóng ku bungi nyoe pun go ku mat kaseh ken kam. Go sopai pun yeng dikaseh aku pasti ditegur diajar dididik ku. Mangko kam mat ca' serarat besemangátam kaseh ken aku. Mat ca' bebeta' piker ke' hal doso kam.
66003020	Dingo beh kam! Mat akuam yeng nengkuwau* deri lawang kam. Berang reng yeng ningo suwaro aku lalu ngoba' lawange si aku pun tamoe, lalu beroto makan ken iyo, siko' ken betore," jie.
66003021	"A, ken sopai pun yeng noe alah gudo si," jie, "mat dikuwaso aku nyo' dudo' bejonyang ken aku di belai ku di serugo, nyo' merentah beroto ken aku, na' po aku pun dudo' bejonyang ken Apa' ku di belai Sen yeng agong des ku monáng ngalah pada' munsoh ku mie.
66003022	Mangko semuya' segeno, kelinang mat ca' ningoam pai yeng dipadah Roh Allah ke' pada' umát gereja," jie Yesus.
66004001	Jedi mátam. Dah nyoe do yeng layin yeng diperati ku. Perati ku tei' lawang di serugo nun poe mat tekoba'. Dah nyoe do bungi suwaro yeng didingo ku tadie ponyoe; mat ontap, keedah bungi sangkakalaam. Jedi jie bungi suwaro tei', "Nayi'am kitue," jie, "nyo' ku nganyoe madah ke' kau yeng langko' ca' tejedi nun gi," jie.
66004002	Lalu mátam, temosie aku mat dikuwaso le' Roh Allah; ku mat dibeyie Sen kinun. Mat tebelonga'am aku merati belai Allah yeng agong temeregam di serugo nun; a, ken do jum yeng dudo' di belai nyeh te'.
66004003	Upo Sen nyacas po pantol permato yaspis ken sardis.* Di keliling belai Sen yeng agong nyeh do suwanang yeng pegencilang keedah permato samrud.
66004004	A, ge'em di keliling belai Sen yeng agong nyeh do duwo puloh empat ko' ketuwo yeng dudo' di belaie masing-masinge. Sidoe bepekakas puteh ken kepaloe dikonoe labong mas na' po yeng dipakai rajo.
66004005	Las! jie kengkitar. Gar gur! jie guntor deri belai agong di penenongah nyeh. Di adap belai yeng agong nyeh do tujoh buwah api demar yeng benyalo; nyoe gemar beyang Roh Allah yeng sempurno.*
66004006	Ge'em di adap belai yeng agong nyeh do jolu yeng keedah ayie lawut yeng luwaham, pie koring po kaco, ken torusam keedah betu es. Jedi sekeliling belai yeng agong tei' di keempat penjurue do empat ko' jolu yeng idup, yeng bemato sepiya' menyempiya'e.*
66004007	Yeng siko' tei' upoe keedah singa; yeng siko' tei' upoe keedah sapi; yeng siko' tei' mukoe keedah muko mensiyo; a, ken yeng siko' tei' keedah olang yeng terobang.
66004008	Keempat ko' jolu yeng idup nyeh rato-rato nam tie sayape, ken tiyap ko' bisei' mato di segonáp tubohe, malah ken paie ke' deng beroh sayape pun. Gewai sidoe empat nyeh mat nyanyi mugi Allah siyang malam noe berenti-renti. "Suci! Suci! Mat suciam Allah Tuwowe yeng Rajo Kuwaso," jie. "Sen serarat nan doam, deri asal nyomie sampai ke' seora'-ora'eam."
66004009	Bungi nyoam bungi nyanyi sidoe empat ko' nyeh yeng nan ngagong, ngehormát ken nan besukor beterimoe kaseh ke' Allah di belai Sen, yeng idup seora'-ora'eam. Jedi sal ge' sidoe nyanyi tokoh nyoe tei'
66004010	lalu pada' ketuwo yeng duwo puloh empat ko' nyeh tepesungkur nungkup nyomah ke' Allah yeng dudo' di belai Sen, yeng idup seora'-ora'eam. Labong mas sidoe dipucele, diongkah sidoe di adap belai Sen yeng agong. Ken sidoe pun nyanyi mugi Sen jum.
66004011	"O Tuwowe, Allah kami," jie. "Patutam Den diagong, patutam Den dihormát, patutam kuwaso Den dipugi. "Go mat Dénam yeng mulah semuya' segeloe. Entam kona' kemawo' Dénam go jolu do; mat Dénam yeng ngadoe," jie sidoe mugi Allah.
66005001	Jedi perati ku jum ken yeng dudo' di belai yeng agong nyeh mat nyenting buko' giling di jeri kanán Sen. Sepiya' menyempiya'e betulis; a, ken perati ku jum buko' nyoe digegelo tujoh kali.
66005002	Dah nyoe ku merati melekat yeng gegah bereni, ngomóng ken suwaro ontap. "Sopai," jie, "yeng patut ngoba' gegelo buko' tue gei' tawu dibintar ken dibeco?" jie.
66005003	Pie poe mat cumam, beyi' di serugo beyi' di deniyo beyi' di beroh deniyo tue pun*, pie mat cumam yeng patut nyo' ngembintar buko' nyoe ken ngembeco isei'e.
66005004	Ngaso cum tetomu reng yeng patut to' ngembintar ken ngembeco buko' nyeh tei' aku pun kuwang kawung nangis.
66005005	Pie dah nyoe do ketuwo siko' yeng nyingka' aku, "Nang nangis," jie. "Tau beh! Reng yeng behak to' ngembeco buko' nyoe dah do dah. Iyo mat bekuwaso keedah singa; iyo keturun deri suku benso Yehuda, ken buboh ampeh Rajo Daud. Iyo pun dah ngalah pada' munsohe, mangko mat iyoam yeng dikuwaso nyo' ngoba' gegelo tujoh tie ken ngembintar buko' nyoe tei'," jie ketuwo nyeh.
66005006	Dah nyoe di soma' belai Sen yeng agong nyeh, di penenongah pada' ketuwo ken jolu yeng idup yeng empat ko' nyeh tei' perati ku mat do Ana' Domo yeng alap ca' dah mati betumpah derah, pie idup. Tano'e tujoh tie, ken matoe pun tujoh gie. Tano' ken mato nyeh gemar beyang Roh Allah yeng sempurno* yeng diutus Sen ke' seruroh deniyo.
66005007	Jedi dah nyoe Ana' Domo nyeh manu ke' belai Sen yeng agong, lalu ngenjepai buko' yeng dijenting di jeri kanán Sen yeng dudo' di belai yeng agong nyeh te'.
66005008	Tumas dijepaie tei' jolu yeng idup yeng empat ko' nyeh, ken pada' ketuwo yeng duwo puloh empat ko' pun semorie tepesungkur nyomah ke' Ana' Domo. Tiyap ko' sidoe nyenting alat musik yeng keedah demus, ken nyenting pingan mas bisei' menyán wangi, gemar beyang doa pada' engku Allah.
66005009	Jedi dah tepesungkur tei' dah nyoe pada' ketuwo ken jolu yeng idup yeng empat ko' nyeh mat benyanyi nyanyi yeng beru nyo' mugi Ana' Domo; bungie potue. "Kauam yeng patut ngamie buko' giling ken ngoba' gegeloe," jie sidoe. "Go kauam yeng mati betumpah derah. Mat derah kauam yeng nobus mensiyo deri tiyap kawum kerabat deri tiyap paner dongéng deri tiyap suku benso ken deri tiyap nenggeri nenggero. Mat ditobus le' kau nyo' engku diret Allaham.
66005010	"Kauam yeng nyuroh sidoe menjedi ana' rajo, ken menjedi pada' pelayan Allah yeng nyomah Sen. Sidoe mat langko' bekuwaso merentah di deniyo. Semuya'e mat gewai diret kauam; patutam kau yeng ngoba' gegelo nyeh." Bungi nyoam nyanyi beru nyeh te'.
66005011	Dah nyoe perati ku di keliling belai yeng agong ken jolu empat ko' yeng idup ken pada' ketuwo nyeh temosie tumpat keyayatam pada' melekat bejuta-juta, yeng noe tebilang pemenya'e.
66005012	Ku ningo sidoe nyanyi beringkau serentakam. "Ana' Domo yeng mati betumpah derah nyeh," jie, "mat patutam diagong dihormát dipugi! Go iyo mat rajo kuwaso, mat kayo rayo, mat jempat mereti, mat gegah bereniam," jie nyanyi pada' melekat nyeh.
66005013	Dah nyoe ku ningo semuya' segeno yeng idup beyi' di serugo, beyi' di deniyo, beyi' di beroh deniyo, beyi' di lawut, beyi'....dinai-nai pun; semuya' segenoe mat nyanyi mugi Allah. "Tepugiam Allah yeng merentah deri belai Sen! Tepugiam Ana' Domo! Kiroe desiyan mat dipugi dihormát diagong seora'-ora'eam, go desiyan mat rajo kuwaso," jie nyanyi semuya' segenoe dinai-nai pun.
66005014	Lalu "Amin!" jie jolu yeng idup yeng empat ko' nyeh. A, ken pada' ketuwo pun tepesungkur nungkup nyomah.
66006001	Jedi mátam. Dah Ana' Domo ngamie buko' giling nyeh tei' perati ku dah nyoe mat dikoba'e gegelo yeng pertamo nyeh. Tumas dikoba'e tei' kedingo ku do bungi suwaro jolu yeng idup yeng siko' nyeh, gar! gur! po bungi guntoram. Lalu "Yo'am, kitue!" jie.
66006002	Semorie tomus do kuda puteh. Reng yeng nayi' kuda nyeh tei' nyenting panah bosai. Kepaloe dikonoe ken labong; nyoe kin nano iyo bekuwaso merentah. Dah nyoe iyo pun mat bejelan nyerang nyo' ngalah pada' munsoh, go iyo mat nan monáng nyem.
66006003	Jedi dah nyoe Ana' Domo nyeh mat ngoba' gegelo yeng keduwo. Tumas dikoba'e tei' kedingo ku bungi suwaro jolu yeng idup yeng keduwo nyeh; "Yo'am kitue!" jie.
66006004	Temosie tomus do kuda mirah die. Reng yeng nayi' kuda mirah tei' dikuwaso nyo' ngaca' ngarang mensiyo gei' noe damai ken betor; ken dikuwaso jum nyo' nyuroh mensiyo bunoh memunoh siko' ken betore. Iyo diunyo' kelewang yeng bosai, dah nyoe iyo mat nyerangam.
66006005	Jedi dah nyoe Ana' Domo nyeh ngoba' gegelo yeng ketigo. Tumas dikoba'e tei' kedingo ku bungi suwaro jolu yeng idup yeng pengentigoe; "Yo'am kitue!" jie. Temosie tomus do kuda itam die. Reng yeng nayi' kuda itam nyeh nyenting sebuwah decing.
66006006	Dah nyoe dingo ku bungi keedah suwaro mensiyo yeng bebungi deri penenongah jolu yeng idup yeng empat ko' nyeh tadie. Jie bungi suwaro nyeh bepadah ke' hal rogo makan poko' des seruroh mensiyo di deniyo tue buyun. Jedi jie bepadah, "Rogo secupa' genum yeng panci nyeh sedinar!* Rogo tigo cupa' genum yeng nomor duwo nyeh sedinar jum!" jie. "Pie nang na' mempungah kebun buwah saitun ken kebun buwah angur. Nyoe diadu nyem," jie suwaro nyeh nyingka' reng yeng nyenting decing nyeh te'.
66006007	Jedi mátam. Dah nyoe Ana' Domo nyeh ngoba' gegelo yeng keempat. Tumas dikoba'e kedingo ku suwaro jolu yeng idup yeng pengempate; "Yo'am kitue!" jie.
66006008	Temosie tomus do kuda belue pucat die. Reng yeng nayi' kuda belue pucat tei' demoe Kemati, ken tamahe yeng ngenjurute tei' demoe Deniyo Reng Mati. Sidoe duwo dikuwaso kei munoh seperempat deri semuya' mensiyo di deniyo tue. Yeng separoe disurohe mati ken caro beperang; separoe disurohe mati rangkah tam buyun; separoe diserange ken penyaki' semparan, a, ken separoe disurohe dibunoh le' binatang gerang. Sampai mat seperempat deri semuya' mensiyo di seruroh deniyo tue bemati-matiam.
66006009	Jedi dah nyoe Ana' Domo nyeh ngoba' gegelo yeng kelimo. Tumas dikoba'e tei' perati ku di beroh bedah pesaling tei' bisei' pada' roh reng yeng pecayo yeng mati dibunoh. Sidoe mati dibunoh tam sidoe mutu madah posan payit Allah, ken besaksi madah ke' hal Yesus ke' betor.
66006010	Jedi pada' roh reng pecayo yeng mati dibunoh tei' beserentak ontap nyapo, "O Tuwowe yeng rajo kuwaso, yeng suci bereseh ken bujor benar," jie. "Gei' pai lamat agei', Tuwowei, berue Den melas reng yeng munoh kami? Kiroe lokasam Den ngukum pada' mensiyo di deniyo," jie.
66006011	Dah nyoe tiyap ko' sidoe diunyo' beju jubah yeng puteh, lalu sidoe disuroh betungu lo'e. Ca' betungu nantie gonáp pada' menyadie seimán yeng seangki' seberangko melayan Sen yeng langko' na' dibunoh reng jum. Mun dah gonáp pemenya'e, jie Sen, berue Sen mat melas pada' reng yeng munohe. Lalu mátam.
66006012	Dah nyoe perati ku Ana' Domo nyeh ngoba' gegelo yeng kenám. Tumas dikoba'e tei' seruroh deniyo pun simah begontar kuwat nar. Mato ari pun berubah itam temerurum keedah pekakas reng yeng berato berayi. Bulan pun ponyoe jum, berubah mirah padam na' po deraham.
66006013	Pada' bintang di langi' pun peterotah jetue ke' tanah* keedah buwah yeng bolum mansa' yeng lopoe layue gegar tam ari buwowe.
66006014	Langi' pun mat cumam, digiling keedah reng ngenggiling kerampan. A, ken pada' gunóng ken pada' pulau ayie pun temosie mat bealeh bepinah deri arong asale.
66006015	Dah nyoe pada' mensiyo di seruroh deniyo tue mat iroh kaboh kamoh miyoh, demo ke' pada' rajo, demo ke' pada' ana' rajo, demo ke' pada' kepala' tentara, demo ke' pada' reng kayo, demo ke' pada' reng yeng bekuwaso, demo ke' pada' ulun amo reng, demo ke' yeng noe ulun amo pun, demo ke'...semuya' segeno mensiyo di seruroh deniyo tue, mat rari betapo' di pada' guwo betu ken belinong di beroh pada' betu kalas di gunóng nun.
66006016	Sidoe teger mangkas nyingka' gunóng ken pada' betu kalas nyeh, "Tingangam kami tue, gei' kami noe sa' merati muko rerayi Sen yeng dudo' di belai yeng agong," jie sidoe. "Ta' linong deri kegodie Ana' Domo," jie sidoe nyingka' gunóng ken pada' betu kalas nyeh.
66006017	"Go tue dah jengkahe dah Sen ngukum* pada' mensiyo tam kegodie Sen; sopai-sopai pun mat noe mampu ngela' naháne," jie pada' mensiyo nyeh.
66007001	-
66007002	Jedi mátam. Dah nyoe perati ku do melekat empat ko' yeng betungu ngenjego deniyo tue di tiyap empat penjurue. Sidoe dikuwaso nyo' munah ranah seruroh deniyo pakai angín buwowe deri sepiya' menyempiya'e, deri lawut sampai ke' derat pun. Pie ti ku sidoe gei' nahán, gei' nonga' angín nyeh lo'e, gei' nang dolo' ngenciyup ke' lawut ken ke' derat ken ke' pada' kayu sekayo' pun. Dah nyoe perati ku agei' do melekat yeng layin ko'e, ngencungol deri mato ari yeng idup. Iyo nyenting cap deri Allah yeng idup, kei nano pada' engku Allah. Jedi iyo bepadah secaro ontap ke' melekat yeng empat ko' nyeh.
66007003	Jie, "Nang dolo' munah ranah lawut ken derat ken pada' kayu kayan; nantie dah kami nano koníng pada' pelayan Allah diret," jie.
66007004	Dah nyoe do ku ningo pemenya' reng yeng ditanoe; pemenya'e tei' 144,000 ko', deri semuya' suku benso reng Israel nyeh.
66007005	Deri benso Yehuda 12,000 ko' yeng ditano; deri benso Ruben 12,000 ko'; deri benso Gad 12,000 ko';
66007006	deri benso Asyer 12,000 ko'; deri benso Naptali 12,000 ko'; deri benso Manasye 12,000 ko';
66007007	deri benso Simeon 12,000 ko'; deri benso Lewi 12,000 ko'; deri benso Isakar 12,000 ko';
66007008	deri benso Sebulon 12,000 ko'; deri benso Yusup 12,000 ko'; deri benso Benyamin 12,000 ko'; sampai jumlahe mat 144,000 ko' yeng ditano.
66007009	Dah nyoe perati ku pada' mensiyo yeng ugas benya'am; mat tumpat keyayatam di serugo nun, mat noe tebilang noe teitong pemenya'e. Sidoam yeng diamie deri tiyap nenggeri nenggero ken tiyap suku benso ken tiyap kawum kerabat ken tiyap paner dongéng pun. Mat ugas ramiam reng yeng bediri di adap belai Sen yeng agong, ken di adap Ana' Domo. Pekakas semuya' sidoe kontan puteh, ken sidoe rato-rato nyenting dewun kayu yeng bekelopah.
66007010	Jedi dah nyoe pada' reng rami nyeh mat serentak mugi Sen; mat beringkauam bungie. "Allah yeng dudo' di belai agong Sen, ken Ana' Domoam," jie, "yeng nulong nyelamát kami," jie.
66007011	A, ken pada' melekat yeng bejejuta nyeh pun do jum bediri ngeliling belai Allah yeng agong ken pada' ketuwo ken jolu yeng idup yeng empat ko' nyeh. Jedi ketiko melekat ningo nyanyi reng rami nyeh sidoe pun tepesungkur di adap belai Allah, nyomah ken ngagong Sen jum.
66007012	Jie sidoe, "Amin! "Allah kami mat ugas panaiam, mat rajo kuwaso gegah bereniam! Kiroe Sen dipugi diagong dihormát seora'-ora'eam! Kami besukor beterimoe kaseh ke' Sen! Amin!" jie pada' melekat nyeh.
66007013	Dah nyoe do siko' ketuwo yeng betanyoe ke' aku. "Nyeh jelas noe kau," jie, "ken sopai pada' reng rami tue yeng bebeju puteh? Ken deri nai sidoe?" jie.
66007014	Pie ku nyamute, "Ku noe tawu ku, tuwowei. Pie den si tawu den," jie ku. Lalu jie ketuwo nyeh, "Pada' reng tue reng yeng dah selamát bokas ngerudu kesusah kesensare yeng ugas ngatam di deniyo nun," jie. "Doso sidoe dah diapus dah ken derah Ana' Domo; ibarat ke' bonáng din dah ditopas puteh bereseham," jie.
66007015	"Mangko sidoe mat diborie hak ngadap Allah di belai agong Sen, ken melayan Sen siyang malam di rumah kediyam Sen. Sidoe mat ditoyu diperintu le' diret Allaham, yeng dudo' di belai Sen yeng agong.
66007016	Cumam sidoe ngerudu lapar agei'; cumam sidoe coko' insup agei'. Cumam sidoe ditujah le' panas mato ari agei'; mat secum-cumam.
66007017	Go Ana' Domo di belai Sen yeng agong nun yeng langko' noyu merintu sidoe, keedah penungu domo yeng nungu domoe. Iyoam yeng ngiring sidoe ke' caro' ayie yeng nyuroh reng idup. Ken diret Allaham yeng ngesat semuya' ayie mato sidoe, go ditue cum dah susah tangis agei'," jie ketuwo nyeh.
66008001	Jedi mátam. Dah nyoe Ana' Domo mat ngoba' gegelo yeng ketujoh nyeh. Tumas dikoba'e tei' sejurus anal mat sunyei' senyápam di serugo nun.
66008002	Jedi dah nyoe perati ku do tujoh ko' melekat yeng nan ngadap Allah. Sidoe pun diunyo' sangkakala tujoh buwah.
66008003	Dah nyoe melekat siko' yeng layin agei' nyeh manu ke' soma' bedah pesaling, bediri dinyoe. Iyo nyenting talam mas nyo' bedah iyo nyucol menyán wangi. Jedi iyo mat diunyo' ken menyán wangi yeng benya', gei' sempayo dibero'e ken pada' doa pada' engku Allah nyeh des iyo ngerinah tugase di bedah pesaling mas di adap belai agong.
66008004	Jedi dah nyoe pada' menyán wangi nyeh mat dicucol le' melekat nyeh lem talam mas yeng dijentinge, lalu asape pun mat bebembuwo di adap Allah beroto ken pada' doa belo engku Allah.
66008005	Dah digewaie tokoh nyoe dah nyoe talam mas nyeh diisei'e ken api deri bedah pesaling nyeh, lalu dilojange ke' deniyo. Tumas dilojange tei' lang ler! jie kengkitar, gar gur! jie guntor yeng paling ontap, ken deniyo tue pun simah begontar.
66008006	Jedi mátam. Dah nyoe melekat tujoh ko' yeng nyenting sangkakala tujoh buwah nyeh mat besesiyap ngenciyupe.
66008007	Dah nyoe yeng siko' tei' mat ngenciyup sangkakalae. Tumas diciyupe tei' temosie pada' ujan es ken api dibero' ken derah dilojang deri serugo ke' deniyo. Sampai sebegi deri deniyo tue ken pada' kayu kayan ken pada' nyabue ijau nyeh mat bis disego le' api; duwo begi gei' bodan.
66008008	Dah nyoe melekat yeng keduwo nyeh mat ngenciyup sangkakalae. Tumas diciyupe tei' temosie jolu yeng ngatam pemosaie, keedah gunóng yeng paling bosai pie benyalo tam bisei' api ranyau lalu mat dilojang ke' lem lawut. Dah dilojang tei' semorie sebegi deri lawut nyeh menjedi derah,
66008009	a, ken sebegi deri semuya' jolu yeng idup di lem lawut nyeh bemati belosi, ken sebegi deri pada' kapal di lawut pun punah ranaham; duwo begi gei' bodan.
66008010	Jedi mátam. Dah nyoe melekat yeng ketigo nyeh mat ngenciyup sangkakalae. Tumas diciyupe tei' temosie bintang yeng paling bosai jetue deri langi', siyut keedah api demar yeng benyalo; iyo jetue ningang sebegi deri pada' sungai ken pada' caro' ayie di deniyo tue; duwo begi noe ditingange.
66008011	Demo bintang nyeh tei' Bintang Piyet, lalu pada' sungai ken caro' ayie yeng ditingange tei' mat piyetam ayie nyeh. Sampai benya'-benya'am mensiyo yeng bemati belosi tam nginsup ayie yeng piyet nyeh.
66008012	Jedi dah nyoe melekat yeng keempat nyeh ngenciyup sangkakalae. Tumas diciyupe tei' temosie mato ari, bulan ken pada' bintang die diperusa' dipempungah, sampai losi sebegi deri cayoe; duwo begi gei' do cayoe. Lalu sebegi deri mato ari seari pun mat cumam becayo; duwo begi si gei' becayo. Ponyoe jum malam.
66008013	Jedi mátam. Dah nyoe perati ku do olang terobang di awáng-awáng, lalu kedingo ku olang tei' mangkas ontap, "Parah! Parah!" jie. "Mat parah nar pada' reng di deniyo kaloe dah melekat yeng tigo ko' ngenciyup sangkakalae kaloe," jie.
66009001	Jedi mátam. Dah nyoe melekat yeng kelimo nyeh mat ngenciyup sangkakalae. Tumas diciyupe tei' perati ku bintang yeng sebuwah, yeng jetue deri langi' ke' tanah tadie ponyoe, diunyo' kunci tengkelubang selamang.*
66009002	Dah nyoe bintang nyeh tei' mat ngoba' tengkelubang selamang. Tumas dikoba'e tei' temosi bol! jie asap ngamol deri tengkelubang nyeh, na' po asap reng nyucolam, sampai sagamam di deniyo, tam cayo mato ari ken seruroh langi' pun mat diselinong asap deri tengkelubang yeng selamang nyeh te'.
66009003	Dah nyoe pada' bunta' die peselobur deri asap nyeh, nyangkap sampai mat tumpat keyayat di seruroh deniyo. Pada' bunta' nyeh disuroh Sen biso na' po kaloam,
66009004	a, ken disuroh Sen nyerang pada' mensiyo yeng noe ditano ken tano Allah di konínge. Pie siso kayu kayan ken nyabue ijau si noe sa' disangkapam, jie Sen; diadu nyem.
66009005	Unta' nyeh noe dikuwaso nyo' munoh reng peh; pie dikuwaso nyo' nyensare reng nyem, limo bulan pelamate. Ugas rajo saki'am pada' reng yeng dikotap le' bunta' nyeh, na' so disongát le' kalo yeng paling biso.
66009006	Sampai pada' reng yeng dikotape so perasoe coh ge' mati ja'; pie Allah gei' bolum Sen ngijine. Sidoe si mat ingín nar na' mati nyem, ja'e gei' didah Sen sidoe mati. Mat diadu Sen nyem ngidap kesensare tam pada' bunta', limo bulan pelamate.
66009007	A, upo pada' bunta' tei' keedah kuda yeng dah disiyap dibeyie reng nyo' beperang. Di kepaloe bisei' jolu keedah labong deri mas; ken mukoe keedah muko mensiyo.
66009008	Buwo'e tei' keedah buwo' betinoe, ken gigie na' po keedah gigi singa.
66009009	Dedoe koringam keedah kelawue deri bosi; a, ken bungi sayape des iyo terobang tei' pegegesah menseriyah keedah bungi binatang ngabanam.*
66009010	Iko'e tei' keedah iko' kalo yeng paling biso, nyo' iyo nyongát pada' mensiyo; nyoam caroe iyo nyensare pada' mensiyo limo bulan pelamate.
66009011	Pada' bunta' tei' berajo ke' melekat yeng merentah tengkelubang selamang nyeh tadie; demo melekat nyoe lem paner Ibrani Abadon, ken lem paner Yunani tei' Apolion. Retie Rajo Pungah Derako.
66009012	Jedi mátam te'. Nyoe behayo yeng pertamo. Gei' duwo reno agei' behayo yeng langko' tejedi.
66009013	Jedi dah nyoe melekat yeng kenám nyeh ngenciyup sangkakalae. Dah diciyupe tei' do ku ningo suwaro yeng bebungi deri keempat penjuru bedah pesaling mas yeng do di adap Allah.
66009014	Jedi jie suwaro nyingka' melekat yeng ngenciyup sangkakalae tei', "Pelopasam," jie, "melekat yeng empat ko' yeng dipasong di soma' sungai yeng paling bosai yeng demoe Sungai Eprat," jie.
66009015	Melekat yeng empat ko' tei' mat dolu dipasong dinyoe, diadu manu ke' jengkah yeng ditentu nyo' iyo ngerinah gewaie. Deri tawun sampai ke' bulane, deri ari sampai ke' jame pun mat dah ditentu deri nyomiam. Jedi mátam, pas ke' jengkahe tei' sidoe empat ko' mat dipelopasam, nyo' munoh sebegi deri pada' mensiyo di deniyo; duwo begi gei' bodan.
66009016	A, ken sidoe empat ko' nyeh meyie pada' serededu yeng nayi' kuda nyo' nyerang pada' mensiyo nyeh. Pemenya' tentara nyeh duwo ratus juta ko'. Mat do reng yeng madah pemenya'e ke' aku.
66009017	Jedi lem sensonam ku nyeh ku merati upo pada' kuda ken upo reng yeng nayi'e tei' potue ne: kelawue di dedo pada' reng yeng nayi' kuda nyeh tei' warnae beneko reno; biru keedah asap; ken mirah keedah api benyalo, ken kuníng keedah merirang ge'em. Kepalo kuda tei' keedah kepalo singa, ken deri nyawoe keluwar api, asap, ken merirang.
66009018	-
66009019	Mat paling biso pada' kuda nyeh te'; tam nyawoe ge'em, ken tam iko'e ge'em, go iko'e bekepalo keedah ular, mampu manto' mempungah mensiyo. Jedi mátam. Dah nyoe pada' mensiyo mat dibunoh ken api ranyau ken pada' asap ken merirang nyeh te'; sampai sebegi mensiyo di deniyo tue mat dibunoham; duwo begi gei' bodan.
66009020	Pie pada' mensiyo yeng gei' kelawong nyeh yeng noe dibunoh le' pada' kuda ken pada' bunta' nyeh pun manseh noe bebeta' piker. Sidoe ngeresudu' nyem nyomah ke' pada' roh jat ken nyomah ke' pada' patong keramát yeng dipulah le' direte deri mas demo ke' perak demo ke' temego demo ke' betu demo ke' kayu opai. Sedang jolu nyoe mat jolu yeng noe bepemantau, noe bepeningo, nolehe begerak pun. Pie bolei'e pada' mensiyo ningale, simah disomahe nyem.
66009021	Cumam sidoe bebeta' piker ke' hal gewaie munoh mangkal maling ngencuri royal ngeroyal demo ke' pada' beco kengkato lemu penawue opai.
66010001	Jedi mátam. Dah nyoe ku merati melekat yeng layin agei' yeng gegah kerkaso, yeng turun deri serugo. Iyo digerebong le' románg, ken kepaloe dilabong le' suwanang. Mukoe becayo po mato ari; kakie keedah tiyang api.
66010002	Jerie tei' nyenting buko' giling yeng kocit, yeng dah dikoba'. Jedi dah turun deri serugo nyeh melekat tei' mat bediri di deniyo, kaki kanáne betija' ke' lawut ken kaki kiboe betija' ke' derat.
66010003	Dah nyoe iyo mera' ontap keedah bungi singa yeng menderam. Tumas iyo mera' ontap tei' temosie disamut le' guntor yeng tujoh kali angute.
66010004	Jedi dah ku ningo suwaro yeng ngomóng deri guntor yeng tujoh kali angute tei' kaji ku na' ku nulise, pie dah nyoe ku ningo agei' suwaro deri serugo die. Jie suwaro deri serugo nyeh, "Nang na' kau nulis omóng yeng dipadah le' guntor yeng tujoh kali angute nyeh," jie. "Nyoe ca' kau pokap, kau poram lem ati kau nyem," jie.
66010005	Jedi mátam. Dah nyoe melekat yeng ku perati tadie yeng kakie sepiya' betija' ke' lawut kakie sepiya' betija' ke' derat tei' ngenjola' jeri kanáne ke' langi' tano kebosai iyo besumpah.
66010006	Lalu iyo mat besumpah pakai demo Allah yeng idup seora'-ora'eam, yeng mulah langi' ken tanah ken lawut ken semuya' isei'e, madah ken jengkah Allah nuntong jenyi Sen mat cumam diunor Sen agei', jie.
66010007	Go dah jengkah melekat yeng ketujoh nyeh ngenciyup sangkakalae, jie, mangko Allah pun langko' ngelaju gewai Sen cuco' ken rencana Sen yeng nyomie gei' risi'-risi' Sen, na' po yeng dipadah Sen ke' pada' penijum yeng melayan Sen nyomie, jie melekat nyeh.
66010008	Jedi mátam. Dah nyoe ku ningo suwaro deri serugo bepadah agei'am ke' aku. "Manuam ke' melekat yeng bediri kaki sepiya' betija' ke' lawut kaki sepiya' betija' ke' derat nyeh," jie. "Amiam buko' giling yeng dijentinge, yeng dah dikoba' nyeh," jie.
66010009	Lalu aku mat manuam ke' melekat nyeh minta' buko' giling yeng kocit. Jie melekat nyeh, "Amiam, segoam. Dah lem nyawo kau kaloe na' so maduam, pi porut kau kaloe saki'am," jie.
66010010	Lalu mátam. Dah diamie ku buko' giling nyeh, lalu mat ku sego. Di lem nyawo ku si manisam, pie dah ku tolan, porut ku mat saki'am.
66010011	Dah nyoe aku disuroh ca' betijum agei'am, bepadah ke' hal pada' suku benso ken pada' kawum kerabat ken pada' paner dongéng ken ke' hal pada' rajo.
66011001	Jedi mátam. Dah nyoe ku diunyo' ken sekayo' buloh yeng koring keedah tungkat pengukor. Dah nyoe ku disuroh ngukor rumah kediyam Allah ken bedah pesalinge, ken disuroh jum milang pada' reng yeng semeyang dinyoe.
66011002	"Pie kolong luwar nyeh noe sa' diukoram," jie Sen, "go arong nyoe gei' diserah lo'e ke' pada' reng yeng noe pecayo ken Aku.* Sidoe langko' nija' ngiri' ngelegedah kolong nyoe ken semuya' kota suci* Ku, diperusa' diperenoh sidoe empat puloh duwo bulan pelamate.*
66011003	Pie Aku pun langko' ngutus duwo ko' saksi Ku nyo' manu kinun," jie Sen. "Sidoe langko' bepakai makai bonáng goni* ken betijum madah posan payit Aku melamat nyoe jum, ya'am 1260 ari,"* jie Sen.
66011004	Kenaken si do tijum yeng ditulis ke' hal sidoe duwo ko' nyeh. Kin jie penijum mie merempamo sidoe duwo ken kayo' kayu saitun, ken duwo tie pelito yeng diongkah di adap Allah Tuwowe deniyo. Jedi tijum nyoe mat ke' hal saksi yeng duwo ko' yeng diutus le' Allah.
66011005	Jedi mátam, dah sidoe duwo mat detang nyeh do gewaie yeng enah nar. Gola' reng na' ngaru sidoe duwo ko' nyeh si go sidoe do api yeng keluwar deri nyawoe nyo' mempungah munsohe; jedi sopai pun yeng ngarue lintus matiam, disego bis le' api.
66011006	Sidoe duwo ko' nyeh dikuwaso nyuroh ari noe ujan melamat jengkah sidoe betijum. Sidoe bekuwaso jum nyuroh pada' ayie menjedi derah, ken nyuroh deniyo tue dipenjerie ken bemacam bejenis behayo bencano bilo ja' sidoe ingín.
66011007	Jedi mátam. Dah santo' saksi duwo ko' nyeh madah posan payit Allah melamat nyoe tadie dah nyoe do binatang gerang die, ngencungol deri tengkelubang selamang nyeh tadie. Dah nyoe saksi yeng duwo ko' tadie diserang le' binatang gerang nyeh, dikalahe, lalu mat dibunohe.
66011008	Dah dibunohe tei' lalu bengkai sidoe duwo diadu reng temenggengang di tongah jelan di penenongah kota tekemuko, ya'am kota arong Tuwowe sidoe disalip reng jum nyomie.* Kota nyoe di gelar jum Sodom ken Mesir, entam gewai yeng ugasam kejate yeng tejedi dinyoe; pie noe iyo demoe yeng selie peh.
66011009	Jedi mátam. Dah saksi yeng duwo ko' mati nyeh bengkaie mat diadu reng nyem, kehe reng masare.* Tigo ari setengah pelamate bengkai sidoe diadu reng nyem, malah ken paie ditonton pada' reng deri tiyap kawum kerabat ken deri tiyap suku benso ken deri tiyap paner dongéng ken deri tiyap nenggeri nenggero pun.
66011010	Pada' mensiyo di deniyo tue mat ayah bikaham tam saksi yeng duwo ko' nyeh dah mati; sidoe beriyah berami betena' betari, betukar besamie pengunyo' siko' ken betore, keabis ayah tam saksi yeng duwo ko' dah mati nyeh. Go des sidoe duwo gei' betijum madah posan payit Allah nyeh mat ugas nyensare pada' mensiyo di deniyo tue.
66011011	Pie dah nyoe tei' dah tigo ari setengah tei' Allah ngenciyup roh diret Sénam ke' sidoe duwo ko' nyeh, nyurohe bengki' bediri idup agei'am. Pada' mensiyo yeng meratie pun mat tebelokam gupoham.
66011012	Dah nyoe sidoe duwo ko' nyeh ningo suwaro yeng bebungi ontap deri serugo. "Yo'am kitue," jie. Lalu sidoe mat dibeyie ke' serugo di lem románg; pada' munsohe pun mat merati sidoe dibeyie ke' serugo ponyoe.
66011013	Jedi pas sidoe dibeyie ke' serugo nyeh deniyo tue pun begontar paling kuwat (tam gempa bumi). Sepersepuloh deri kota nyoe teruma' rora', ken tujoh ribu ko' mensiyo yeng mati tam deniyo begontar nyeh. A, pada' mensiyo yeng gei' bodan nyeh tebelokam gupoham, lalu sidoe mat ngagong Allah di serugo ngangkue ken Sénam yeng rajo kuwaso.
66011014	Jedi mátam. Behayo yeng keduwo nyeh dah lalu dah lem sensonam ku. Yeng ketigo nyeh noe dam lamat langko' tejedi.
66011015	Jedi mátam. Dah nyoe melekat yeng pengentujoh nyeh ngenciyup sangkakalae. Tumas diciyupe tei' do bungi pada' suwaro yeng ontap di serugo nun. "Tue," jie, "seruroh deniyo pun dah berajo ke' Allah Tuwowe diret ken ke' Kristus, penulong yeng dipileh Sen. Iyoam yeng bekuwaso merentah seora'-ora'eam," jie pada' suwaro yeng ontap nyeh.
66011016	Dah nyoe pada' ketuwo yeng duwo puloh empat ko' yeng dudo' di pada' belaie di adap Allah pun mat tepesungkur nyomah ke' Allah.
66011017	"Allah Tuwowe yeng Rajo Kuwaso, yeng nan serarat doam deri asal mulo nyomie pun," jie sidoe. "Kami besukor beterimoe kaseh ke' Den, go kuwaso Den yeng ugas bosaiam dah na' dipakai Den dah nyo' Den merentah semuya' segeloe.
66011018	Tue dah jengkahe dah nyo' Den ngakim pada' reng yeng dah mati mie. Pada' reng yeng noe pecayo nyeh mat godie ken Den, nan nungkang kemawo' Den, pie tue dah jengkahe dah nyo' Den melas godie ken sidoe. Tue mat dah jengkahe jum nyo' Den mempungah sopai-sopai pun yeng selomo gela' ngerusa' ngerenoh deniyo tue. Lalu tue dah jengkahe jum nyo' Den ngupah pada' pelayan Den, ken pada' penijum Den, ken pada' engku diret Den yeng layin bosai kocit tuwo biya' pun, demo ke' sopai-sopai pun yeng tuno' taalo' ke' Den. Den mat ngupah sidoe panciam," jie pada' ketuwo nyeh.
66011019	Jedi dah nyoe rumah kediyam Allah di serugo nyeh tekoba'. Dah tekoba' tei' mat awas maloam temenggengang peti suci, ya'am lamang jenyi semayo Sen ken mensiyo nyeh. Tumas maloe tekoba' tei' temosie lang ler! jie kengkitar; gar gur! jie gontu yeng paling ontap. Deniyo pun begontar kuwat, ken ari pun buwowe ken ujan es yeng paling ontap.
66012001	Jedi mátam. Dah nyoe perati ku keenah keaneh yeng paling enah di langi' nun, ya'am siko' betinoe yeng digerebong mato ari. Iyo bediri di atas bulan. Kepaloe belabong ken duwo belas gie bintang.
66012002	Betinoe nyeh tei' nganong; perati ku iyo nguyáng ngayíng adoh anáng berodai tam dah na' berana'am.
66012003	Dah nyoe semorie maloam di langi' nun petanah petano yeng layin; nago die, yeng mirah, yeng rajo bosai. Iyo bekepalo tujoh; betano' sepuloh, ken tiyap gie kepaloe do labonge.
66012004	Iko'e tei' simah mengkipat ke' kiboe ke' kanán ngawus langi' nun, sampai sebegi deri semuya' bintang di langi' nun peterotah jetue teamur ke' derat; duwo begi gei' bodan. Jedi mátam. Dah nyoe nago tei' bediri di adap betinoe yeng na' berana' nyeh te', go kajie nun pas ana' biya' pansut nyeh na' ditolane.
66012005	Jedi dah nyoe betinoe nyeh tei' mat teberana'am. Ana'e lelaki, pie noe die disego le' nago nyeh te', tam copat dirampas dibeyie ke' Allah, ke' belai Sen yeng agong dinun. Go ana' biya' lelaki nyoe mat langko' tegas merentah nguwaso semuya' suku benso di deniyo, keedah penungu domo yeng ngalah munsohe ken tungkat bosie.
66012006	Jedi mátam. Dah berana' tei' lalu betinoe nyeh rari ke' padang puwang, arong yeng disiyap le' Allah nyo' iyo belinong. Dinyoe iyo mat ditoyu diperintu 1260 ari pelamate.
66012007	Jedi dah nyoe temosie do yeng beperang di serugo nun, ya'am melekat Mikael ken belo ana' buwahe, yeng betempor ngelawan nago nyeh tadie. Nago pun dibentue jum le' pada' melekat jat to' ngelawan Mikael sidoe.
66012008	-
66012009	Pie kalah nago yeng bosai nyeh te', ya'am Ular Tuwo, yeng didemo jum Pelawan ken Pengelakar; go iyo nan ngelakar ngeliker nyuroh deniyo tue nyelimpang deri jelan yeng mat. Jedi nago nyeh mat kalaham; mat didah Sen dah le' Allah na' tomus ke' serugo nun. Mat dilojang Sen ke' deniyo, ken pada' melekate yeng jat pun.
66012010	Jedi dah nyoe ku ningo suwaro yeng bebungi ontap di serugo. Jie bungi suwaro tei', "Tuam to' jengkah Allah nulong nyelamát mensiyo! Tue Sen dah nganyoe kuwaso Sen! Sen dah disomah kei rajo! Kristus, penulong yeng dijenyi Sen pun mat bekuwasoam!" jie. "Go Pengelakar yeng nyomie nan nomah ngendudoh pada' menyadie diret yeng seimán di adap Allah siyang malam pun pie tue dah dilojang Sen dah deri serugo.
66012011	Iyo mat dikalah le' pada' menyadie diret yeng seimán, tam sidoe mat arap ken derah Ana' Domo; ge'em tam sidoe besaksi madah posan payit Sen. Ge'em ken sidoe mat ngei'e nyangkal kepecayoe, numo' pun sampai mati; sidoe noe mementing keidup direte peh. Mangko Pengelakar pun mat kalaham tam sidoe.
66012012	"Mangko semuya' segeno yeng diyam di serugo tue ca' beayah bikaham!" jie. "Pie semuya' segeno di deniyo nun beyi' di derat beyi' di lawut pun mat parah nar! Go Pengelakar dah dilojang ke' arong kam. Iyo pun manas beran go iyo mat tawu ken jengkah waktu nyo' iyo ngenggewai gewaie yeng jat nyeh tingal sikit dam," jie bungi suwaro yeng ontap nyeh.
66012013	Jedi mátam te'. Ngaso iyo dah dilojang ke' deniyo tei' lalu nago nyeh mat ngeragoe betinoe yeng berana' ke' ana' biya' lelaki nyeh tadie.
66012014	Pie betinoe nyeh diajen Sen le' Allah duwo tie sayap olang yeng bosaiam, nyo' iyo terobang ke' arong yeng dah disiyap nyo' iyo di padang puwang nun. Dinun iyo ditoyu diperintu tigo tawun setengah pelamate. Nago pun mat nolehe mempungahe dinyoe.
66012015	Pie dah nyoe nago nyeh nyomur ayie deri nyawoe, keedah ayie sungai yeng tengkujoh, gei' sempayo betinoe nyeh anyút dibeyie le' ayie.
66012016	Pie derat die yeng nulong betinoe; lalu derat nyeh ngoba' nyawoe ken nolan ayie yeng disomur le' nago tadie.
66012017	Ngaso tokoh nyoe tei' nago pun godie nar ken betinoe nyeh te'. Lalu iyo turun na' beperang ken pada' ana'e yeng layin die; ana'e yeng layin tei' maksute pada' reng yeng tuno' taalo' ke' posan payit Allah ken posan payit yeng dipadah le' Yesus.
66012018	Jedi mátam. Nago pun bediri di pinger lawut.
66013001	Dah nyoe perati ku tei' binatang layin ko'e die temeregam ngencungol deri lawut. Kepaloe tujoh, ken tano'e sepuloh. Tiyap tano'e bisei' labong, ken ketujoh konínge betulis ken demo yeng menghina ngeremeh Allah.
66013002	Perati ku binatang nyeh tei' upoe keedah macan tutol; kakie keedah kaki beruwang, ken nyawoe tei' keedah nyawo singa. Jedi binatang nyoe dikuwaso le' nago, disurohe merentah nguwaso seruroh deniyo.
66013003	Sigie kepaloe beronso, alap ca' dah mati dah tokohe, pie sungoh pun ponyoe tarah ke' idup. Semuya' segeno mensiyo pun paling eran merati iyo idup, lalu pada' mensiyo nyeh bejejiyoh nunoe nurut binatang nyeh.
66013004	Sidoe nyomah ke' nago, tam iyo yeng nguwaso binatang nyeh, ken nyomah ke' binatang nyeh ge'em. "Cum melebeh binatang tue," jie sidoe, ken "Cum yeng mampu ngalahe," jie.
66013005	Jedi mátam, binatang nyeh diijin nyo' nguwaso merentah deniyo tue empat puloh duwo bulan pelamate.* Iyo dipelebu Allah nyo' ngememuwa' ken menghina ngeremeh Allah.
66013006	Nan serarat jat nyem omónge yeng menghina ngeremeh Allah, beyi' demo Allah, beyi' kediyam Sen dinun, beyi' pada' reng yeng diyam di serugo pun; mat dihina le' iyo. Pie dipelebu le' Allah lo'e.
66013007	Iyo dikuwaso jum nyo' beperang ken ngalah pada' engku Allah ketiko nyoe. Ken iyo dikuwaso jum nyo' merentah kei rajo di seruroh deniyo, sampai tiyap kawum kerabat, tiyap suku benso, tiyap paner dongéng, ken tiyap nenggeri nenggero pun mat berajo ke' iyoam.
66013008	Semuya' segeno mensiyo yeng diyam di deniyo tue mat nyomah ke' binatang nyeh; pie maksute mensiyo yeng demoe noe ditulis di lem buko' yeng bisei' demo pada' reng yeng idup seora'-ora'eam. Buko' nyoe mat engku Ana' Domo yeng mati betumpah derah, cuco' ken kona' kemawo' Allah sebolum deniyo tue diado mie pun. Jedi pada' mensiyo yeng demoe noe ditulis di lem buko' nyoe si mat nyomah bisam ke' binatang nyeh.
66013009	Mangko semuya' segeno, kelinang mat ca' ningoam.
66013010	Pada' engku Allah mat ca' sabar ken ngetate nyem. Go sopai pun yeng disuroh Sen cagar ditangkap dipenjero nyeh mat langko' ditangkap dipenjeroam; ken sopai pun yeng disuroh Sen cagar dibunoh nyeh mat langko' dibunoham.* Mangko jie ku pada' engku Allah ca' sabar nyem, ngetate, ken mutu pecayo.
66013011	Dah nyoe ku merati binatang yeng layin iko'e die, ngencungol deri derat. Tano'e duwo, keedah tano' ana' domo, ken suwaroe tei' keedah suwaro nago.
66013012	Jedi binatang yeng ngencungol deri derat nyeh dikuwaso le' binatang yeng tadie, nyo' iyo melaju semuya' gewaie. Mangko iyo mat nyuroh seruroh deniyo ken semuya' segeno yeng diyam di deniyo tue ca' nyomah ke' binatang yeng pertamo nyeh tadie, yeng alap ca' dah mati tam beronso, pie tarah ke' idup.
66013013	Jedi binatang yeng keduwo nyeh mulah keenah keaneh yeng ugasam, sampai nyuroh api jetue deri serugo ke' deniyo di adap mato kepalo semuya' mensiyo pun.
66013014	Sampai pada' mensiyo di deniyo mat dikelakar dikeliker, tam pada' keenah keaneh yeng dipulahe, go iyo kin mat dikuwaso le' binatang yeng pertamo nyeh tadie nyo' iyo ngelaju gewaie. Mangko dah pada' mensiyo dikelakar dikelikere tei' dah nyoe mensiyo disurohe ca' mulah patong keramát gemar binatang yeng pertamo nyeh, yeng bokas beronso tam kelewang pie gei' idup.
66013015	Dah nyoe binatang yeng keduwo nyeh dikuwaso nyuroh patong keramát nyeh benapas, gei' iyo mampu bepaner. Maksute gei' patong keramáte nyuroh semuya' segeno mensiyo ca' nyomah ke' iyo. Sopai pun yeng bolei'e nyomah ke' iyo ca' dibunoh, jie.
66013016	Ken iyo memana' jum bosai kocit tuwo biya', reng miskin ken reng kayo rayo, reng ulun ken reng noe ulun pun ca' ditano. Tanoe tei' paji mileh, na' di goyam jeri kanánei na' di koníngei.
66013017	Tuju maksut reng ca' ditano tei' gei' sempayo reng noe tawu na' bejuwal beboli jolu pai pun, cuwali reng yeng ditano ken nomor demo binatang nyeh.
66013018	Jedi diret mat ca' minta' kepanai deri Allah mun na' tawu ken reti nomor tue. Go reng yeng belubang pemiker si mat mampu ngitonge sampai tawu ken reti nomor binatang tue, go mat nomor mensiyo. Nomore tei' 666.
66014001	Dah nyoe perati ku paling enah! Ana' Domo bediri di Buki' Sion, ken tukue pada' mensiyo yeng paling rami, 144,000 pemenya'e. Pada' koníng reng rami nyeh tei' ditano ken demo Ana' Domo ken demo Apa'e ge'em.
66014002	Dah nyoe ku ningo bungi deri serugo yeng keedah bungi ayie siling begugue riyam menseriyah, ken keedah bungi gontu yeng paling ontap. Mat panciam bungie, keedah bungi pada' demus yeng ditobah reng benya'.
66014003	Bungi nyoe tei' mat bungi reng yeng 144,000 ko' yeng nyanyi di serugo nun, di adap belai Allah yeng agong, ken di adap jolu empat ko' yeng idup, ken di adap pada' ketuwo ge'em. Sidoe benyanyi nyanyi yeng beru. Reng layin pun noe tawu nyanyi nyoe; mat noe tawu na' ditunoe le' sopai pun cuwali sidoe 144,000 ko' yeng ditobus deri kuwaso Pengelakar di deniyo tue mie.
66014004	Sidoe mat suci bereseham gewaie; mat mutu patoh ke' diret Allaham, cum sidoe nyomah ke' yeng layin, keedah reng lelaki yeng mutu bejodo, yeng noe koloe bekesalah ken betinoe. Sidoe nunoe nurut Ana' Domo kinai-nai iyo ngiringe pun. Sidoe ditobus deri antaro pada' mensiyo layin nyo' engku Allah ken Ana' Domo nyeh; keedah padi yeng kememerue digotam nyo' pesaling ke' Sen.
66014005	Cumam sidoe memuloe; mat cumam celo belengo sidoe. Nyoe ke' hal reng rami yeng ditano ken demo Ana' Domo ken demo Apa'e.
66014006	Dah nyoe perati ku melekat yeng layin agei' terobang di langi' nun. Iyo meyie agah panci yeng noe berubah seora'-ora'eam; mat dipadahe ke' semuya' segeno mensiyo di deniyo, demo ke' tiyap kawum kerabat, tiyap suku benso, tiyap paner dongéng ken tiyap nenggeri nenggero pun.
66014007	Jedi iyo mat ngomóng ken suwaro ontap, bepadah ke' semuya' segeno. Jie, "Semuya' segeno mat ca' tuno' taalo' ke' Allah; ca' ngagong diret Sénam, go tue dah jengkahe dah nyo' Sen mencaro mensiyo. Mangko semuya' segeno mensiyo ca' nyomah Sen yeng mulah langi' ken tanah ken lawut ken pada' caro' ayie ge'em," jie melekat nyeh.
66014008	Dah nyoe melekat yeng keduwo die ngenjurut melekat yeng pertamo nyeh tadie, lalu bepadah potue. "Kota Babel yeng bosai yeng tekemuko nyeh dah tumpar bis dah!" jie. "Dah punah ranaham! Go reng di Babel nyeh nan nari' nyuroh pada' suku benso nunoe keingín sidoe yeng nan royal ngeroyal nyem,* keedah reng yeng memana' nyunsong betore minúm sampai mabo'," jie melekat.
66014009	Jedi dah nyoe melekat yeng ketigo die ngenjurut melekat yeng keduwo tadie, lalu iyo bepadah ken suwaro ontapam. "Sopai ja' yeng nyomah ke' binatang ken patong keramáte, ken sopai ja' yeng ditano ken tano binatang beyi' di konínge beyi' di jerie pun," jie,
66014010	"pasti dikegodie Allah, diukum Sen rajo kejam. Kegodie Allah mat ngatam, paling biso, keedah ayie angur yeng gei' anínge. Jedi sopai ja' yeng nyomah ke' binatang nyeh ibarat ke' insup din langko' dipemana' nginsup ayie angur nyoe, yeng dah dipanting ke' lem cawane. Maksute sidoe langko' disensare ke' lem api yeng dibero' ke' merirang yeng ranyau. Ukum sidoe langko' diperati disaksi le' pada' melekat suci ken Ana' Domo pun.
66014011	Api yeng nyensare sidoe nan serarat benyalo nyem, ken asape ngamol bebem-buwo seora'-ora'eam. Jedi sidoe yeng nyomah ke' binatang ken patong keramáte, demo ke' sopai ja' yeng ditano ken demoe pun mat serarat nan disensare nyem lem api nyeh siyang malam noe berenti-renti," jie melekat nyeh.
66014012	Jedi ngaso tokoh nyoe mangko pada' engku Allah yeng tuno' taalo' ke' Sen ken yeng mutu patoh ke' Yesus nyeh mat ca' sabar ngetate nyem des ngerudu pai-pai pun; nang na' nyangkal kepecayoe.
66014013	Dah nyoe ku ningo suwaro yeng bebungi deri serugo. Jie, "Tue ne yeng ca' ditulis lem buko' kau, ya'am: Dah jemán yeng ugas sensare tue tarah ke' ayah bikaham reng yeng dibunoh tam iyo ngei'e nyangkal Tuwowe," jie. "Mang pun," jie Roh Allah nampong suwaro deri serugo nyeh. "Go sidoe mat dah berentiam bekoyo bekerejo belelah bejoreh, go sidoe mat diupah Sen tam gewai sidoe yeng panci nyeh," jie.
66014014	Dah nyoe perati ku jolu yeng paling enah! Do reng yeng keedah ana' mensiyo, yeng dudo' di románg puteh. Di kepaloe bisei' labong mas, ken di jerie iyo nyenting isau aret yeng tajam.
66014015	Dah nyoe do jum melekat yeng layin agei' yeng pamus deri rumah kediyam Allah. Lalu iyo nyapo ontap ke' reng yeng dudo' di románg nyeh te'. "Tobasam ken isau aret kau nyeh," jie. "Gotamam! Tue dah jengkahe dah. Go deniyo tue keedah umo yeng dah mansa' dah, sedang dah digotam," jie.
66014016	Mangko reng yeng dudo' di románg nyeh mat nobas seruroh deniyo ken arete; ibarat ke' padi din deniyo tue mat digotame nyo' diukum Sen.
66014017	Dah nyoe melekat yeng siko' die, pamus deri rumah kediyam Allah di serugo. Iyo pun nyenting isau aret yeng tajam jum.
66014018	Lalu do jum melekat yeng layin agei' yeng pamus deri soma' bedah pesaling. Tugas iyo nungu api di bedah pesaling. Jedi dah nyoe iyo nyapo ontap ke' melekat yeng siko' yeng nyenting isau aret yeng tajam tadie. "Beyiam," jie, "aret kau nyeh ke' deniyo nun," jie. "Pantusam pada' kupong tanan angur di kebun angur deniyo nun, go dah mansa' dah," jie.
66014019	Dah nyoe melekat yeng siko' nyeh mat makai isau arete di deniyo tue, mat dipantuse pada' kupong tanan angur tadie; dah dipantuse lalu dilojange ke' lem tengkelubang pemorahe. Nyoe mat gemar kegodie Allah tam pada' mensiyo yeng ngelawan Sen.
66014020	Ibarat ke' buwah angur din pada' mensiyo mat diporah lem tengkelubang di luwar kota Yerusalem. Derahe pun ngelayap deri tengkelubange, ngacap kota sampai nyoma' na' duwo meter pendelame*; peluwah iyo ngelayap nyeh do tigo ratus pal. Mat ponyoam des Allah ngukum pada' reng jat gi.
66015001	Dah nyoe perati ku di langi' nun keenah keaneh layin, yeng ugas enaham. Do tujoh ko' melekat yeng nyenting tujoh reno behayo bencano nyo' mempungah mensiyo di deniyo tue. Behayo bencano yeng tujoh reno tue mat behayo yeng pengudah; go mun dah dipelaju tei' maksute Allah dah nyukup nyanto' kegodie Sen (ken mensiyo di deniyo tue).
66015002	Dah nyoe perati ku jolu luwaham keedah lawut, pie koring na' po kaco, ken dibero' digewol ken api ge'em. A, di pinger jolu keedah lawut tei' perati ku do pada' reng yeng noe kalah tam binatang nyeh, go sidoe noe nyomah ke' patong keramát gemar binatang nyomie, ken noe ditano ken demoe. Sidoe nyenting demus yeng diunyo' le' Allah ke' sidoe.
66015003	Jedi dah nyoe sidoe nyanyi sebuwah nyanyi ke' hal gewai Allah ngelalu Musa pelayan Sen mie, ken ngelalu Ana' Domo ge'em. Jie nyanyi sidoe, "Allah Tuwowe yeng Rajo Kuwaso: mat ugas kuwaso ken enaham pada' gewai Den. Pada' gewai ulah tingkah laku Den mat-mátam, bujor benaram, Rajo semuya' segeno suku bensoei.
66015004	Patutam pada' mensiyo gola' ken Den, Tuwowei. Semuya' segeno mensiyo mat ngagong demo Den. Go ngat Dénam yeng suci bereseh. Semuya' suku benso langko' manu nyomah ke' Den, go pada' gewai Den yeng mat nyeh dah nyato dah," jie nyanyie.
66015005	Dah nyoe perati ku tekoba'am rumah kediyam Allah di serugo nun, sampai maloam aku merati arong kediyam Sen di petak paling suci.
66015006	Dah nyoe melekat yeng tujoh ko' tadie pamus deri rumah kediyam Allah. Sidoe nyenting behayo yeng tujoh reno nyeh tadie. Pekakas sidoe kayin lenán yeng noe betope' yeng bemalo puteh pepuwo. Dedoe tei' beselepang bonáng mas.
66015007	Jedi dah nyoe siko' deri jolu yeng idup yeng empat ko' nyeh ngunyo' tujoh buwah pingan mas ke' melekat yeng tujoh ko' tei'. Pada' pingan mas tei' bisei' kegodie Allah, yeng idup seora'-ora'eam.
66015008	Tumas pada' melekat nyeh diunyo' ken pingan tei' temosie rumah kediyam Allah tumpat keyayat ponoh bisei' asap tam keagong ken kuwaso Sen. Lalu siko' pun cum reng yeng mampu tamoe ke' rumah kediyam Sen mun bolum santo' behayo bencano yeng tujoh reno yeng langko' dipelaju le' pada' melekat nyeh.
66016001	Dah nyoe ku ningo suwaro ontap deri rumah kediyam Allah, yeng bepadah ke' melekat yeng tujoh ko' nyeh. "Turunam kam," jie, "belungangam kegodie Allah deri pingan mas kam ke' deniyo," jie.
66016002	Lalu mátam. Melekat yeng pertamo nyeh mat pamus, lalu ngembelungang isei' pingane ke' derat. Tumas dibelungange tei' timol pada' kepisoe berah yeng bewu roseh anyer yeng ngarat, mat numpat pada' tuboh mensiyo yeng ditano ken demo binatang yeng nyomah ke' patong keramáte tadie.
66016003	Dah nyoe melekat yeng keduwo nyeh ngembelungang isei' pingane ke' lawut die. Tumas dibelungange tei' temosie lawut nyeh kontan menjedi derah, keedah derah reng matiam. Lalu senika' jolu yeng idup di lem lawut nyeh bemati-matiam.
66016004	Dah nyoe melekat yeng ketigo die, ngembelungang isei' pingane ke' pada' ayie sungai ken caro' ayie, lalu pada' ayie nyoe pun menjedi derah bangam.
66016005	Dah nyoe ku ningo melekat yeng layin, yeng nguwaso pada' ayie, bebungi bepadah. Jedi jie melekat nyeh, "Allah yeng rajo suci, yeng nan serarat doam deri asal nyomie pun: ukum Den tue mat bujor benaram.
66016006	Go sidoe mat numpah derah pada' penijum Den ken pada' engku Den yeng layin. Mangko tue Den nyuroh sidoe ca' nginsup derah, setimpal ken gewai sidoe mie," jie.
66016007	Dah nyoe ku ningo suwaro deri bedah pesaling die yeng nyamut. "Mang pun," jie. "Ukum Den mat bujor benar, mat-mátam, Allah Tuwowe yeng Rajo Kuwasoei," jie.
66016008	Jedi mátam. Dah nyoe melekat keempat die ngembelungang isei' pingane ke' mato ari. Tumas dibelungange tei' mato ari pun disuroh Sen bedecar panas terikam, keedah api benyalo, nyo' ngelotup pada' tuboh mensiyo.
66016009	Lalu pada' mensiyo mat lotupam tam panas mato ari yeng ugas angátam. Ngaso belelotup tei' pada' mensiyo menghina ngeremeh demo Allah, tam Sénam yeng nyuroh pada' behayo nyeh tejedi. Pie sidoe ngei'e bebeta' piker, ngei'e ngangkue keagong Allah.
66016010	Dah nyoe melekat yeng kelimo die ngembelungang isei' pingane ke' belai binatang yeng ngencungol deri lawut nyomie. Tumas dibelungange tei' senika' arong yeng berajo ke' binatang tei' temosie sagam gelemátam. Lalu mat tekerising tekerije' pada' mensiyo tam keabis kesaki'e.
66016011	Ngaso ponyoe tei' sidoe menghina ngeremeh demo Allah di serugo tam kepisoe berah ken tam tubohe yeng belotup-lotup yeng saki' nar, pie sidoe bolei'e bebeta' piker ke' hal gewaie.
66016012	Jedi dah nyoe melekat yeng kenám die ngembelungang isei' pingane ke' sungai yeng paling bosai yeng demoe Sungai Eprat. Tumas dibelungange tei' temosie kosat ayie sungai Eprat nyeh, gei' sempayo pada' rajo deri timor nyeh mampu bejelan niti alor sungai nyeh.
66016013	Dah nyoe perati ku do tigo ko' roh jat yeng upoe keedah konyau; yeng siko' tei' pamus deri nyawo nago; yeng siko' tei' pamus deri nyawo binatang, a, ken yeng siko' tei' pamus deri nyawo penijum tiru nyeh.
66016014	Sidoe tigo nyeh mat roh jat deri Pengelakar yeng dikuwasoe to' mulah keenah keaneh. Ken sidoe diutus nyo' ngumpol ngepal pada' serededu deri semuya' rajo di seruroh deniyo, nyo' beperang ngelawan Allah, des ari Allah yeng Rajo Kuwaso langko' ngukum semuya' mensiyo gi.
66016015	-
66016016	Jedi mátam, mat dikumpoleam le' roh jat yeng tigo ko' nyeh pada' rajo ken serededue, di arong yeng demoe Harmagedon lem paner Yunani. "Dingo beh kam," (jie Yesus Tuwowe). "Ca' siyapam, go aku langko' detang noe mererema', keedah perampok yeng detang des reng lengah ledor. Pie berang reng yeng tetap jego yeng dah nyaro' bejue si mat ayah bikaham, maksute kin iyo dah siyap dah, noam iyo telanyang, ken noam iyo rasoe di adap reng rami pun," jie.
66016017	Jedi mátam. Dah nyoe melekat yeng ketujoh die, ngembelungang isei' pingane di awáng-awáng. Tumas dibelungange tei' temosie suwaro ontapam kedingo deri belai agong Allah di rumah kediyam Sen. "Dah santo' dah," jie.
66016018	Lalu temosie lang ler! jie kengkitar; gar gur! jie gontu. Seruroh deniyo pun begontar paling kuwat. Selomo noe koloe deniyo tue begontar menguwat nyoe semeja' mensiyo ngendiyam deniyo tue mie pun; mat ngatam penguwate.
66016019	Sampai kota Babel yeng tekemuko nyeh pun tebolah tigo, ken pada' kota di pada' nenggeri nenggero di seruroh deniyo pun mat tumparam. Go Allah kin nan ingát Sen ken doso pada' reng di kota Babel yeng tekemuko nyeh. Mangko sidoe ibarat ke' insup din disuroh Allah nginsup ayie angur deri cawan Sen; maksute sidoe mat ngaso ngetat kegodie Sen yeng ugas ngatam.
66016020	Senika' pulau ayie di seruroh deniyo ken pada' gunóng nyeh mat losi nayápam, mat tang ke' cumam kedemáte.
66016021	Ujan es yeng paling bosai jetue deri langi' ningang pada' mensiyo; do yeng sampai limo puloh kilo pemorate. Sampai pada' mensiyo nyeh menghina ngeremeh demo Allah tam behayo ujan es yeng ugas ngatam.
66017001	Jedi dah nyoe siko' deri melekat yeng tujoh ko' yeng nyenting pada' pingan mas tadie manu ngomóng ken aku. "Kitue ge'," jie. "Ku na' nganyoe madah ke' kau koti caro Allah ngukum betinoe royal yeng tekemuko, yeng diyam soma' pada' ayie.
66017002	Pada' rajo di seruroh deniyo tue gela' ngeroyal ken iyo, ken pada' mensiyo di deniyo pun mat tebeyie jum lem gewaie yeng jat nyeh. Ibarat ke' minúm din mat mabo'am tam nginsup ayie angure," jie melekat nyeh.
66017003	Dah nyoe aku dikuwaso le' Roh Allah sampai besensonam, lalu dibeyie le' melekat ke' padang nun. Dinyoe ku merati siko' betinoe yeng dudo' di binatang yeng jatam upoe. Binatang nyeh mirah, ken segonáp tubohe betulis ken pada' demo yeng menghina ngeremeh Allah. Kepaloe tujoh gie, ken tano'e sepuloh.
66017004	Pekakas betinoe nyeh panci mewaham, warnae ungu ken mirah keedah beju rajo. Mat ngeripasam pada' pekakase, pegemirapam pada' betu permato ken pada' mas ken pada' betu mutiara. Iyo nyenting cawan mas yeng bisei' pada' kebeyat kejeya'e yeng royal ngeroyal yeng ugas ngatam penjate.
66017005	Konínge betulis ken demo yeng ngenggemar gewaie. Jie tulise tei', "Babel yeng tekemuko, bungkong pada' reng yeng ngeroyal ken semuya' segelo gewai jat yeng ugas ngatam penjate di deniyo tue," jie.
66017006	Jedi perati ku betinoe nyeh tei' mabo' derah tam kebenya' pada' engku Allah yeng mutu pecayo ken Yesus yeng dibunohe. Mat tebelonga'am aku merati reng betinoe nyeh te'.
66017007	Pie jie melekat nyeh nyingka' aku, "Gopai go kau tebelonga'? Poe mat noe tawu kau risi'-risi' ke' hal betinoe nyoe ken binatang yeng dikediyame, yeng bekepalo tujoh ken betano' sepuloh nyeh," jie. "Jedi tue ku na' madahe ke' kau," jie.
66017008	"Ke' hal binatang yeng kau perati nyeh iyo mat idup nyomie di deniyo tue, pie tue dah cum dah. Pie dah nyoe gi iyo langko' ngencungol deri tengkelubang yeng selamang, dah nyoe iyo langko' dipunah ranaham. A, pada' mensiyo yeng diyam di deniyo mat langko' tebelonga'am merati binatang nyeh; pie maksute mensiyo yeng demoe noe ditulis di lem buko' yeng bisei' demo pada' reng yeng idup, yeng ditulis sebolum deniyo tue diado mie pun. Sidoe si mat langko' tebelonga'am merati binatang nyeh, go nyomie kin binatang nyeh mat idup di deniyo tue, pie tengkalo tue mat cum dah. Pie dah nyoe gi langko' temosie do agei'am.
66017009	"Jedi ke' hal tue," jie melekat, "reng ca' do kepanai yeng mat, mat ca' belubang pemiker mun na' tawu retie," jie. "Jedi ke' hal kepalo binatang yeng tujoh gie tei'," jie, "nyoe mat tujoh buwah buki', yeng to' kedudo' betinoe royal nyeh.
66017010	Nyoe mat gemar beyang tujoh ko' rajo. Limo ko' deri sidoe nyeh dah cum dah kuwasoe, cum dah sidoe merentah di deniyo tue. Yeng siko' nyeh si gei' merentah tengkalo tue. A, ken yeng siko' nyeh bolum iyo merentah kei rajo. Pie dah iyo merentah gi pun mat langko' merentah sebentaram.
66017011	Jedi dah rajo yeng tujoh ko' begiler merentah nyeh dah nyoe binatang yeng ngencungol deri tengkelubang die, yeng nyomie idup pie tue dah cum dah, iyo die yeng langko' merentah kei rajo yeng pengelapan nyeh. Iyoam penggenti sidoe tujoh ko' nyeh. Dah nyoe iyo pun langko' dipunah ranaham.
66017012	"Jedi ke' hal sepuloh tano' yeng kau perati nyeh," jie melekat, "nyoe sepuloh ko' rajo, yeng gei' bolum merentah. Dah nyoe gi si sidoe sepuloh langko' dikuwaso nyo' merentah beroto ken binatang nyeh, pie sidoe merentah sejurusam.
66017013	Sidoe sepuloh nyeh mat seati sepiker seiyo sekatoam ngaji binatang nyem, mangko hak sidoe ken kuwasoe diserahe ke' binatang nyeh.
66017014	Lalu rajo yeng sepuloh ko', beroto ken binatang nyeh, langko' beperang ngelawan Ana' Domo, pie sidoe dikalah le' Ana' Domo nyeh ken pada' reng yeng mutu nunoe iyo, yeng diunang diamie ken dipileh le' iyo. Mangko Ana' Domo ken reng yeng mutu nunoe iyo nyeh tei' mat monángam, go iyo mat Tuwowe di atas pada' tuwowe ken Rajo di atas pada' rajo," jie melekat.
66017015	Dah nyoe iyo manseh nyamong panere. "Jedi pada' ayie yeng diperati kau, yeng dikediyam betinoe yeng ngeroyal nyeh," jie, "nyoe mat keedah pada' kawum kerabat pada' suku benso pada' paner dongéng ken pada' nenggeri nenggero di seruroh deniyo tue.
66017016	Jedi binatang yeng jat ken tano'e yeng sepuloh nyeh (maksute sepuloh ko' rajo nyeh) mat langko' risie ken betinoe royal. Sidoe langko' munah ranahe sampai telanyang anyau-anyau, lalu dibunohe. Isei'e langko' disegoe, ken tulange dicucole.
66017017	Semuya' nyoe pun tam kona' kemawo' Allaham. Maksute Sénam yeng nyuroh ati rajo yeng sepuloh ko' nyeh tadie gei' na'e nyerah kuwasoe ke' binatang jat nyeh. Pie nyoe pun to' ngelaju kona' kemawo' Sénam; mangko binatang jat nyeh mat merentah sampai semuya' posan payit Allah mat dituntongam.
66017018	A, jedi ke' hal betinoe yeng kau perati tei', nyoe mat keedah kota yeng tekemuko yeng nguwaso merentah semuya' rajo di deniyo tue," jie melekat.
66018001	Jedi mátam. Dah nyoe perati ku melekat yeng layin die, turun deri serugo. Iyo mat ugas kuwaso ken gegah bereniam; cayoe nyacas sampai seruroh deniyo tampa' tam keagonge.
66018002	Jedi dah nyoe iyo bepadah ken suwaro ontap, "Kota Babel yeng tekemuko nyeh tumpar bis dah! Dah punah ranaham! Cum dah kedemáte; tingal kampong temewange dam, yeng bisei' pada' antu setan demo ke' pada' roh jat demo ke'...pada' burong yeng jat yeng dikecicek le' mensiyo," jie.
66018003	"Nyuroh pada' reng Babel dipunah ranah nyeh go sidoe meyie pada' suku benso to' ngeroyal ken sidoe. Ditari'e ngeroyal ken iyo keedah reng memana' betore minúm sampai mabo'. Pada' rajo di seruroh deniyo pun mat ngeroyal ken iyo. A, ge'em go sidoe dipunah ranah nyeh go pai ja' jolu yeng dikona' dikemawo' le' sidoe mat diamie dibolie nyem, sidoe mat noe tawu sabas, sampai pada' pedegang di seruroh deniyo pun menjedi kayo rayoam tam reng Babel nyeh," jie melekat.
66018004	Dah nyoe ku ningo suwaro yeng layin di serugo nun. Jie, "Pada' engku aku ca' pamus keluwaram deri kota nyoe," jie. "Ca' rariam deri nyoe, gei' sempayo kam noe tejorat tam doso sidoe, gei' kam noe konoe behayo beroto ken sidoe.
66018005	Go doso reng Babel nyeh mat dah betugoh-tugoh dah sampai ke' langi'. Allah nan ingát Sen nyem ken pada' gewai jat sidoe.
66018006	Mangko jie ku reng Babel nyeh ca' disensaream na' po iyo nyensare urang. Malah ken paie sidoe mat ca' dibelas duwo kali lipat. Ibarat ke' minúm din reng Babel nyeh ca' dipemana' nginsup deri cawan direte nyem; ca' dipemana' nginsup ayie angur yeng ugas piyetam deri pado yeng dipemana'e ke' betore layin nyomie pun.
66018007	Go ugas kememuwa'am pada' reng Babel nyeh, serarat nyabas keingíne to' pada' jolu; mangko sidoe mat ca' dibelas ken kesaki' kejoreh ken kesusah kesensare yeng ugas ngatam jum. Jie sidoe lem atie nun, Kami si ratu; kamiam yeng merentah betor. Kami si noe iyo reng belu peh. Noe ken kami cagar ngerudu kesusah kesensare; nan serarat nyamán senáng dedoh dempuam kami, jie.
66018008	Mangko tam atie yeng somong tokoh nyoe temosie noe mererema' sidoe dipenjeri ken pada' behayo yeng sekali rap. Sidoe buyun, ken semparan sempitan, ken berato berayi tam benya' pada' reng yeng mati nyeh. Ken sidoe langko' dicucol ken api, go Allah Tuwowe yeng ngukum sidoe mat rajo kuwasoam," jie suwaro di serugo nyeh.
66018009	Lalu mátam. Asap api yeng nyego kota nyoe langko' ketawu le' pada' rajo di deniyo yeng selomo nan ngeroyal ken reng dinyoe, yeng ngerubut ngemuwas semuya' keingíne ken sidoe. Dah merati asap api nyeh tei' pada' sidoe langko' nangis nentumau lolauam.
66018010	Sidoe langko' diyam ke' jewoh tam gupoham merati kota Babel nyeh dah diukum. Sidoe simah nangis ken bepangkas kayisam, "Adohai! Mawaham kota Babel! Kam nyomie tekemuko ken bekuwaso, pie sekali rap dah diukum dah," jie sidoe.
66018011	Pada' pedegang di deniyo pun langko' nentumau lolau susah sontokam jum, tam cum dah reng to' moli pada' berang rega'e,
66018012	demo ke' mas, demo ke' perak, demo ke' pada' betu permato ken betu mutiara, demo ke' bonáng yeng panci mewah alus lopue benso lenán ken sutera, ken bonáng warna ungu ken mirah; a, demo ke' pada' kayu kayan yeng arum benso geru, demo ke' bemacam bejenis jolu yeng dipulah deri bosi, temego, geding deri taring gejah, betu bebosai ken pada' kayu yeng mahal-mahal;
66018013	a, demo ke' kuli' kayu manis, demo ke' pada' rerempah, demo ke' menyán wangi, demo ke' binya' wangi, demo ke' binya' ancit, demo ke' ayie angur, demo ke' binya' saitun, demo ke' genum yeng gei' padi ken topong genum; a, demo ke' ingún pemurun, demo ke' pada' kuda, demo ke' pada' kereta, demo ke'...mensiyo pun, yeng dijuwal le' sidoe to' ulun reng. Mat ugas mewaham pada' berang rega' yeng selomo nan dijuwal reng di kota Babel, pie tue cum dah reng to' molie.
66018014	-
66018015	Mangko pada' pedegang yeng kayo rayo tam jolu yeng selomo nan dijuwale ke' reng di kota Babel nyeh mat diyam ke' jewoh, gupoham merati ukume. Mat nentumau lolauam tam Babel. "Pada' jolu yeng nan dikeayah kam dah cum dah," jie. "Kekayo kesugeh kam yeng berawa' berangáp nyeh tue dah losi nayápam; cum dah kam ngicape agei'," jie.
66018016	"Adohai! Mawaham kota Babel! Kam nyomie mat tekemuko! Pekakas kam mie panci mewaham deri bonáng lenán yeng ungu ken mirah. Ken pada' pekakas di tuboh kam mie pun ngeripas; pegemirapam pada' betu permato ken pada' mas ken pada' betu mutiara pun.
66018017	Pie sekali rap! punah ranaham semuya' segelo kekayo kesugeh kam; bis dah," jie pada' pedegang nyeh. A, ken pada' jeragan kapal lawut, ken pada' kuli kapal, ken pada' reng yeng numpang di kapal nyeh, ken sopai pun yeng pencarei'e di lawut nyeh mat langko' merati jum deri jewoh asap api yeng nyego kota Babel nyeh.
66018018	-
66018019	Dah sidoe merati asap api yeng nyegoe tei' sidoe langko' simah nangis nentumau lolau jum, ngamur ngawúp debu ke' kepaloe. "Mat cumam kota yeng menyamo kota tekemuko nyoe," jie. "Adohai! Mawaham kota yeng nyomie tekemuko," jie. "Pada' tuwowe kapal menjedi kayo rayo pun ketegal tam kekayo kesugeh deri kota nyoam, pie temosie sekali nyáp! losi nayápam. Mat punah ranaham," jie sidoe.
66018020	Dah nyoe do bungi suwaro nyingka' pada' engku Allah die. "Babel dah diukum dah," jie. Kam ca' beayah bikaham di serugo nun! Ayah bikaham, pada' pelantar posan ken penijum ken engku Allah yeng layin! Go Allah dah ngukum reng di kota nyoe, dah melas gewaie to' kam," jie.
66018021	Jedi mátam. Dah nyoe do melekat yeng ugas kuwaso yeng ngangki' betu yeng paling bosai, keedah betu pengisar genum. Dah diangki'e lalu dilojange ke' lem lawut. "Ponyoam kota Babel gi," jie. "Mat langko' dipunah ranah Sen ngatam pengejame; mat abis longisam kota nyoe.
66018022	Sunyei' senyápam kota Babel nyeh gi. Cagar cumam kedingo musik di kota nyoe agei'; cumam reng benyanyi, cumam reng nobah demus, cumam reng ngenciyup selumpit ken sangkakalae pun. Cumam pada' tukang agei' ngenggewai pai-pai pun di kota nyoe. Cumam kedingo agei' bungi reng nuto' nyomor.
66018023	Cumam cayo pelito agei' manyah di kota nyoe. Cumam kedingo agei' bungi suwaro reng beriyah berami tam sabat sebetan. Mat sunyei' senyápam kota Babel nyeh. Go pada' pedegange mat kememuwa'am tam sidoe yeng tekemuko di deniyo tue. Ken pada' suku benso di deniyo pun diiringe nyelimpang deri jelan yeng mat, dibujo' rayue ken pada' kekayo kesugehe. Mangko sidoe mat diukumam.
66018024	Ge'em reng di kota nyoe diukum tam mat sidoam yeng munoh pada' penijum ken pada' engku Allah yeng layin; maksute semuya' segeno reng yeng mutu pecayo, pie mat dibunoh le' reng Babel nyeh; seolah-olah derahe betumpok-tumpok di kota nyoe. Mangko pengabise reng Babel mat diukumam," jie melekat nyeh.
66019001	Dah nyoe kedingo ku do bungi keedah bungi suwaro reng paling rami teriyas terayis. "Aleluya!" jie. "Tepugiam Allah kami yeng agong! Sénam yeng bekuwaso! Sénam yeng nulong nyelamát mensiyo.
66019002	Patutam Sen dipugi, go Sen ngukum reng caro bujor benar. Sen dah ngukum betinoe royal yeng tekemuko nyeh, yeng meyie pada' mensiyo bedoso na' po iyo. Pie tue mat dah diukum Sen dah, dibelas Sen tam pada' pelayan Sen yeng dibunohe," jie.
66019003	"Aleluya!" jie pada' reng rami di serugo nun. "Go asap api yeng nyego kota nyoe ngamol bebembuwo seora'-ora'eam," jie.
66019004	Dah nyoe pada' ketuwo yeng duwo puloh empat ko', ken jolu yeng idup yeng empat ko' nyeh pun tepesungkur nyomah ke' Allah yeng dudo' di belai agong Sen. Jie sidoe, "Amin! Aleluya!"
66019005	Dah nyoe do suwaro deri belai agong die, yeng bebungi jum. Jie, "Tepugiam Allah diret! Mugi Sen, pada' pelayan Sen ken pada' reng yeng tuno' taalo' ke' Sen, bosai kocit tuwo biya' pun," jie.
66019006	Dah nyoe ku ningo bungi keedah bungi suwaro reng yeng paling rami; bungie keedah gugue ayie siling yeng menseriyah, ken keedah bungi gontu yeng paling ontap. "Aleluya!" jie. "Go Allah Tuwowe diret yeng Rajo Kuwaso mat merentah!
66019007	Diret ca' beayah bikah beriyah berami mugi ngagong Sen! Go tue dah ari bosai sabat Ana' Domo.* Penganting betinoe yeng kei jodoe pun dah dipayis dah.
66019008	Iyo dah diunyo' beju lenán yeng puteh bereseh to' pakaie," jie. Bonáng lenán tei' gemar gewai ulah pada' engku Allah yeng bujor benar.
66019009	Dah nyoe melekat yeng tadie nyuroh aku nulis tue: "Mat ayah bikaham reng yeng diunang diamie kei ngadap ari bosai sabat Ana' Domo," jie. Dah nyoe samong agei' bungi tue, "Tue posan payit Allah yeng mat-mátam," jie.
66019010	Jedi ningo omóng melekat tei' aku pun tepesungkur na' nyomah iyo. Pie melekat nyeh nonga' aku, "Nang nyomah aku! Ca' nyomah Allaham. Go aku pun ngat pelayan Sen jum, na' po kau ken pada' menyadie kau yeng seimán yeng pecayo ken pemadah Yesus. Pemadah Yesus kin samoam ken yeng dipadah le' Roh Allah ke' pada' penijum mie pun*," jie melekat. "Ken semuya' tona' kin ngat pelayan yeng madah posan payit Sen," jie.
66019011	Jedi mátam. Dah nyoe perati ku serugo tei' tekoba'. Tumas tekoba' tei' temosie tomusam kuda puteh. Reng yeng nayi'e demoe Mutu ken Bujor, go mat bujor benaram iyo mencaro pada' mensiyo ken bujor benar beperang ngelawan munsohe.
66019012	Matoe tei' po api benyalo; ken di kepaloe benya' bisei' labong. Do jum demoe yeng sutie yeng ditulis di iyo, pie cum reng layin yeng tawu demo iyo nyoe; ngat siko' iyoam yeng tawu.
66019013	Pekakase beju jubah yeng belemor derah; ken iyo digelar jum Posan Payit Allah.
66019014	Ngiram pada' serededu di serugo ngenjurut iyo nempoh beperang; sidoe nayi' jum pada' kuda puteh, ken beju sidoe deri bonáng lenán yeng puteh bereseh.
66019015	Deri nyawo reng yeng bedemo Posan Payit tei' keluwar kelewang yeng tajam, kei iyo mempungah ken ngalah pada' suku benso di deniyo tue. Iyo langko' mempungahe keedah penungu domo mempungah munsoh domoe ken tungkat bosie. Iyoam yeng ngelaju ukum Allah yeng Rajo Kuwaso; pada' mensiyo mat diukume ngatam pengejame tam mat dah mereruwap dah kegodie Sen. Ukum sidoe ibarat ke' buwah angur din sekali diporah mat cutasam.
66019016	Demoe yeng ditulis di beju jubahe ken di epoe nyeh tei' ya'am: Rajo di atas pada' rajo ken Tuwowe di atas pada' tuwowe.
66019017	Jedi mátam. Dah nyoe ku merati siko' melekat yeng bediri di mato ari. Jedi iyo tekekuwau ontap nyapo ke' pada' burong yeng terobang di awáng-awáng. "Kitue kam!" jie. "Bekumpolam kitue nyo' ngadap pesta bosai yeng dah belentang disiyap le' Allah,
66019018	nyo' kam nyego isei' semuya' segeno mensiyo bosai kocit tuwo biya', beyi' ulun, beyi' reng yeng noe ulun, beyi' pada' rajo, beyi' pada' kepala' tentara, beyi' pada' reng yeng bekuwaso, beyi'....pada' reng yeng nayi' kuda ken pada' kudae pun, nyo' sego kam bis," jie melekat nyingka' pada' burong nyeh.
66019019	Dah nyoe perati ku binatang yeng jat tadie, ken pada' rajo di deniyo tue ken pada' serededue pun mat bekumpol na' beperang ngelawan reng yeng nayi' kuda puteh tadie, ken pada' tentarae.
66019020	Pie dah na' beperang tei' temosie binatang nyeh ditangkap, ken penijum tiru tadie nyeh ge'em, yeng nyomie ponyoe ngenggewai pada' keenah keaneh nyo' ngelaju kona' kemawo' binatang nyeh. Iyo ngenggewai pada' keenah keaneh nyeh kei iyo ngelakar ngeliker pada' reng yeng ditano ken demo binatang ken nyomah ke' patong keramát gemar binatang nyeh. Jedi mátam. Binatang jat ken penijum tiru nyeh mat ditangkap, lalu dilojang idup-idup ke' lem lawut api yeng bisei' merirang yeng benyalo.
66019021	A, ken pada' reng yeng namah sidoe duwo beperang nyeh mat dibunoh ken kelewang yeng keluwar deri nyawo reng yeng nayi' kuda puteh nyeh te'. Dah dibunohe tei' lalu pada' burong pun mat sekonyáng-konyángeam nyego pada' bengkai reng na' po yeng dipadah le' melekat nyeh tadie.
66020001	Jedi mátam. Dah nyoe ku merati siko' melekat turun deri serugo. Iyo nyenting kunci tengkelubang selamang, ken nyenting jum rantai bosi yeng paling bosai, gegeníng di jerie.
66020002	-
66020003	Jedi dah nyoe iyo nangkap nago, Ular Tuwo nyeh yeng didemo jum Pelawan ken Pengelakar. Dah ditangkape tei' lalu dipasonge; dah dipasonge dah nyoe dilojange ke' lem tengkelubang selamang nyeh. Dah dilojange kinyoe dah nyoe tengkelubang selamang nyeh ditudonge, dikukohe melamat seribu tawun. Maksute gei' Pengelakar noe lopas melamat seribu tawun nyeh, gei' iyo noe mampu ngelakar pada' mensiyo di deniyo melamat nyoe. Pie dah seribu tawun nyeh iyo mat ca' dipelopas agei' sebentar.
66020004	Jedi mátam. Dah nyoe perati ku do pada' belai, ken perati ku pada' reng yeng dudo' di belai nyeh mat dikuwaso nyo' ngakim pada' mensiyo yeng layin. A, perati ku do jum pada' roh reng yeng mati dibunoh tam sidoe mutu besaksi ke' hal Yesus ken madah posan payit Allah. Ge'em tam sidoe noe nyomah ke' binatang yeng jat ken ke' patong keramát gemare pun; ken sidoe noe ditano ken nomor binatang beyi' di konínge beyi' di goyame pun; mangko sidoe mat dibunoh reng. Jedi semuya' sidoe yeng mati dibunoh* reng nyomie ponyoe mat bengki' idup agei'am, lalu sidoe ngerubut merentah beroto ken Kristus seribu tawun pelamate.
66020005	Sidoe yeng bengki' idup tadie nyeh termansok tokap bengki' yeng pertamo nyeh. Reng layin si gei' bolum bengki' idup agei'. Reng layin bengki' noe bengki' pun ca' dah santo' jengkah seribu tawun nyeh.
66020006	A, reng yeng bengki' idup agei' yeng tokap pertamo nyeh tei' mat ayah bikah ken suci bereseham. Cumam sidoe ngerudu kemati yeng keduwo kali nyeh. Malah ken paie sidoe to' pelayan Allah ken Kristus nyo' nyomah ke' Sen. Sidoe langko' merentah beroto ken Kristus seribu tawun pelamate.
66020007	Jedi mátam. Dah santo' seribu tawun nyeh dah nyoe Pengelakar langko' dipelopas deri arong iyo dikotoh nyeh.
66020008	Dah dipelopas nyeh iyo langko' betatap ke' setiyap senika' nenggeri nenggero di seruroh deniyo nyo' iyo ngelakar ngeliker pada' mensiyo. Pada' mensiyo yeng na' dikelakare digelar Gog ken Magog. Dah dikelakare lalu pada' mensiyo nyeh mat dikumpole nyo' beperang ngelawan Allah. Ugas rajo benya'am pada' mensiyo yeng dikumpol nyeh te', na' po paser di pantai po bintang di langi' pemenya'e.
66020009	Pada' reng rami nyeh numpat ngeyayat deniyo, beberis maju sampai ke' kota yeng dikeayah le' Allah. Detang kinun sidoe ngeliling pada' engku Allah dinyoe yeng dah siyap jum nyo' beperang. Pie dah ngeliling kota tei' temosie do api yeng jetue deri langi', nyego ngeratah sidoe.
66020010	Dah nyoe Pengelakar yeng ngelakar ngeliker pada' reng rami nyeh mat dilojang ke' lawut api yeng bisei' merirang yeng benyalo, bokas arong binatang yeng jat ken penijum tiru dilojang nyomie ponyoe. Lalu dinyoe sidoe mat disensare siyang malam seora'-ora'eam.
66020011	Jedi mátam. Dah nyoe ku merati belai yeng paling bosai yeng puteh; do jum yeng dudo' di belai nyeh. Temosie langi' ken tanah pun losi nayápam deri adap Allah yeng dudo' di belai nyeh (tam kuwaso Sen yeng rajo agong); mat cumam diperati agei'.
66020012	-
66020013	Dah nyoe perati ku tei' pada' reng yeng dah mati pamus bis-bisam deri arong Deniyo reng Mati nyeh, beyi' reng yeng mati lomas lem lawut nyeh beyi' reng yeng mati di derat nyeh beyi' sopai-sopai pun yeng dah mati bosai kocit tuwo biya' pun, mat bediri ngadap belai Sen yeng puteh yeng bosai nyeh. Dah nyoe pada' buko' yeng dicatat ken pada' gewai sidoe nongah sidoe gei' idup nyeh mat dikoba'. Lalu tiyap ko' mensiyo mat dipecaro ke' hal gewai ulah direte yeng ditulis lem buko' nyeh. Ge'em do sebuwah buko' layin, yeng dikoba' jum, ya'am buko' yeng dicatat pada' demo reng yeng langko' idup seora'-ora'eam.
66020014	-
66020015	Dah nyoe sopai pun yeng demoe noe tetomu lem buko' catat demo reng idup tei' mat dilojang ke' lem lawut api. Lalu Kuwaso Kemati, ken arong yeng demoe Deniyo Reng Mati pun, dilojang jum ke' lem lawut api nyeh. Mat lawut api nyeh yeng didemo kemati yeng keduwo kali nyeh. c
66021001	Jedi mátam. Dah nyoe perati ku do langi' ken tanah yeng beru; go langi' ken tanah yeng lamat nyeh mat lopas dah; ken lawut pun dah cum dah.
66021002	Dah nyoe ku merati Kota Suci, ya'am Yerusalem yeng beru, diturun le' Allah deri serugo nun. Mat dipulah le' Allaham; disiyap Sen keedah penganting betinoe yeng bepayis yeng siyap nyo' nyamut cagar lakie.
66021003	Dah nyoe ku ningo suwaro ontap yeng bepadah deri belai Sen yeng agong. "Tau beh!" jie. "Tue kediyam Allah dah do dah di antaro mensiyo. Sen langko' diyam ken mensiyo, ken diret Sénam serarat nyeroto sidoe. Sénam to' Allah sidoe ken sidoe pun to' engku diret Sénam.
66021004	Sénam yeng ngesat semuya' ayie mato reng yeng berutus (des gei' di deniyo mie); lalu dinun mat cumam tangis reng. Go di kota beru nyeh mat cum dah saki' poníng susah sontok; cum dah kemati kelosi sampai ke' berato berayi pun, go semuya' segelo yeng lamat nyeh dah cum dah," jie bungi suwaro nyeh.
66021005	Dah nyoe jie Sen yeng dudo' di belai agong nyeh, "Tau beh! Tue ku nyuroh semuya' segeloe menjedi beru dah." Dah nyoe jie Sen nyingka' aku, "Tue ca' ditulis kau, go posan payit tue mat-mátam, mat tawu diarap dipecayo," jie Sen.
66021006	Jedi yeng disuroh Sen ca' ku tulis tei' bungie potue. "Dah santo' dah gewai yeng Ku rencana deri asal nyomiam," jie Sen. "Akuam yeng didemo Alpa ken Omega, Epun ken Ujong semuya' segeloe. Aku langko' ngunyo' modas-modasam ayie deri caro' ayie yeng nyuroh reng idup, ke' sopai pun yeng coko' na' insup.
66021007	Sopai pun yeng noe alah gudo nyeh mat nerimoe semuya' tue; Aku kei Allah iyo ken iyo pun kei ana' Aku.
66021008	Pie berang reng yeng pemutok (yeng nyangkal Aku), ken reng yeng noe pecayo ken Aku si mat dilojang ke' lawut api. Ponyoe jum pada' reng jat, reng yeng munoh, reng yeng ngeroyal, reng yeng bebeco bekengkato belemu bepenawu, reng yeng nyomah jolu yeng noe Allah, ken pada' reng pememuloe; kediyam sidoe mat lawut api yeng bisei' merirang yeng benyalo. Nyoam kemati yeng keduwo kali nyeh," jie Sen.
66021009	Dah nyoe do siko' melekat manu bepadah ke' aku. Iyo siko' deri melekat yeng tujoh ko' yeng nyomie ponyoe nyenting pingan yeng bisei' behayo pengudah yeng tujoh reno nyeh. Jedi jie melekat nyeh nyingka' aku, "Kitue ge', go aku na' nganyoe ke' kau penganting betinoe yeng kei jodo Ana' Domo nyeh," jie.
66021010	Dah nyoe aku mat ditabane secaro roh ke' buki' yeng bosai tingie, lalu melekat nyeh mat nganyoe ke' aku Yerusalem, Kota Suci yeng dipulah le' Allah; mat diturun Sen deri serugoam.
66021011	Keagong Allah mat renán dinyoe, sampai kota nyoe serarat nyacas mengkilat keedah betu permato yeng paling berogo, benso permato yaspis yeng torusam na' po betu es.
66021012	Kota nyoe tei' dikeliling dipagar ken kuto betu yeng bosai tingie, ken pintu gerbange duwo belas buwah; tiyap pintu gerbange ditungu siko'-siko' melekat. Ken tiyap pintu gerbange ditulis ken sutie demo deri keduwo belas benso reng Israel.
66021013	Tiyap tapa' kuto betu nyeh do tigo buwah pintu gerbange; tapa' ke' utara tigo buwah, tapa' ke' selatan tigo buwah; tapa' ke' timor tigo buwah, ken tapa' ke' barat nyeh tigo buwah.
66021014	Ken kuto betu kota beru nyeh do duwobelas buwah betu pondasie ge'em; tiyap sigie betu nyeh ditulis ken demo siko' pelantar posan Ana' Domo.
66021015	Jedi melekat yeng ngomóng ken aku nyeh do tungkat pengukore yeng dipulah deri mas, nyo' iyo ngukor kota ken pintu gerbange ken kuto betu ge'em.
66021016	Jedi pempulah kota nyeh tei' segi empat: buka'e samo jum ken pemanyange. Jedi dah diukor le' melekat ken pengukore tei' poe buka'e 2400 pal. A, ponyoe jum pemanyange ken peningie.
66021017	Lalu kuto betu diukore jum; poe peningie* 144 eto lontar mun pengukor diret mensiyo. Ja'e go melekat kin nunoe pengukor mensiyo jum.
66021018	Seli kota nyeh kontan mas murni yeng torusam po kaco. A, ken kuto betue dipulah deri betu permato yaspis;
66021019	ken betu pondasie diperiyas dilapis ken pada' betu permato yeng pegemirap yeng bemacam bejenise. Lapis yeng pertamo nyeh betu permato yaspis. Lapis keduwo nyeh betu permato yeng biru tuwo, demoe nilam. Lapis yeng ketigo nyeh betu permato mirah campor puteh; demoe permato mirah. Lapis yeng keempat nyeh betu permato yeng warnae tokoh biru lawut; demoe samrud.
66021020	Lapis yeng kelimo nyeh betu permato warna dedu; demoe unam. Lapis yeng kenam nyeh betu permato mirah; demoe sardis. Lapis yeng ketujoh nyeh betu permato kuníng; demoe ratna cempaka. Lapis yeng kelapan nyeh betu permato biru lawut jum; demoe beril. Lapis yeng kesemilan nyeh betu permato kuníng jum; demoe krisolit. Lapis yeng kesepuloh nyeh betu permato ijau; demoe krisopras. Lapis kesebelas nyeh betu permato kuníng campor ijau; demoe lasaurdi. A, ken lapis yeng keduwo belas nyeh betu permato warna ungu keribang; demoe kecubong. Mat pegemirapam pada' betu permato yeng meriyas betu pondasi nyeh.
66021021	Jedi pada' lawang gerbang yeng duwo belas buwah nyeh dipulah ken pada' betu mutiara; tiyap lawang gerbang dipulah deri sigie betu mutiara yeng paling bosai. Ken jelan kota nyeh kontan mas yeng murni, keedah kaco beníng.
66021022	Dinyoe cumam ku merati rumah yeng kusus to' kediyam Allah na' po di deniyo tue mie, go seruroh kota nyoe mat kediyam Ana' Domo ken Allah Tuwowe yeng Rajo Kuwaso. Jurusam reng nyomah Sen dinai-nai pun.
66021023	Ge'em kota nyoe noe perelu ken tampa' mato ari ken bulan, go keagong Allaham to' penampa' dinyoe, ken Ana' Domo nyeh mat to' tanyohe.
66021024	Keagong kota nyoe manyah semuya' segeno mensiyo, ken pada' rajo di seruroh deniyo meyie naban kekayo kesugehe ke' kota nyoe nyo' ngehormát ngagong Sen.
66021025	Lawang gerbang kota nyoe cum berudu ditokat,* nan dikoba' nyem, go dinyoe cum berudu malam.
66021026	Mangko pada' suku benso mat serarat meyie naban pada' kekayo kesugehe ke' lem kota nyoe nyo' nyomah ngagong Allah.
66021027	Pie jolu yeng jat demo ke' sopai pun yeng memuloe yeng gewaie jat nyeh mat cumam tamoe kinyoe. Yeng do di kota nyoe ngat reng yeng demoe ditulis lem buko' Ana' Domo yeng bisei' demo pada' reng yeng idup seora'-ora'eam.
66022001	Jedi mátam. Dah nyoe melekat nyeh nganyoe ke' aku ayie yeng nyuroh reng idup. Beníngam ayie nyeh, keedah betu es. Bungkonge deri belai agong Allah ken Ana' Domo,
66022002	lalu mat ngaler di geris tongah jelan rayo kota nyoe. Di kenaminge do pada' kayu yeng buwahe nyuroh reng idup. Pada' kayu nyeh tei' bebuwah duwo belas kali setawun; jedi sebulan sekali iyo bebuwah. Ken dewune pun nyuroh semuya' segeno mensiyo serarat angar totaram.
66022003	Mat cumam Allah nyumpah pai-pai pun di kota nyoe na' po Sen nyumpah jolu nyomie. Allah ken Ana' Domo nyeh dudo' di belai Sen yeng agong, merentah di kota nyoe; ken pada' pelayan Sen pun gewaie mat melayan Sénam.
66022004	-
66022005	Sidoe mat merentah beroto ken Sen dinyoe seora'-ora'eam.* Sidoe serarat merati muko rerayi Sen; cum dah yeng ngadang melempange. Koníng sidoe ditano ken demo Sen. Ge'em cum berudu malam di kota nyoe. Mat noe perelu dah ken tanyoh demo ke' mato ari pun, go mat Allah Tuwowe yeng manyah di kota nyoe. Nan serarat tampa' nyem dinun.
66022006	Dah nyoe jie melekat nyingka' aku, "Semuya' posan payit yeng kau ningo tue mat-mátam, mat tawu diarap dipecayo. Nyomie kin Allah Tuwowe do madah posan payit Sen ke' pada' penijum ngelalu Roh Sen. Pie tue Sen mat nyuroh melekat Sen die madah posan payit Sen ke' pada' pelayan Sen, ke' hal semuya' tue yeng cagare mat ca' lokas tejedi," jie melekat.
66022007	Lalu jie Yesus, "Dingo beh! Aku mat na' detang naram! Ca' ningo ken ingát ken tijum yeng ditulis lem buko' tue, gei' kam siyap. Go reng yeng siyap des ku detang mat ayah bikaham," jie.
66022008	Jedi mátam. Mat aku Yohanesam yeng ningo ken merati semuya' tue. Dah ku ningo ken merati semuya' tue aku pun tepesungkur nyomah di adap melekat yeng nganyoe semuya' tue ke' aku.
66022009	Pie jie melekat, "Nang nyomah aku. Ca' nyomah ke' Allaham. Go aku ngat pelayan Sen na' po kau jum, yeng seangki' seberangko ken kau, ken pada' menyadie kau seimán yeng betijum madah posan payit Allah, ken... sopai pun yeng pecayo ken ingát posan payit di buko' tue. Semuya' tona' ngat pelayan Sen nyem," jie melekat nyeh.
66022010	Dah nyoe, "Semuya' segelo yeng ditijum lem buko' tue," jie melekat, "mat ca' diagah dicerito; nang na' dipokap diporam, go jengkah semuya' tue langko' tejedi nyeh mat soma' dam.
66022011	Mun reng noe lokas dipadah, maksute dah telampoh dah. Mangko reng yeng bedoso langko' kejulong lem dosoe; a, reng yeng keragame jat nyeh langko' kejulong tam gewaie jat. Pie reng yeng gewaie panci, ken reng yeng suci bereseh nyeh ca' ngeresudu' ngenggewai yeng panci yeng suci bereseh nyeh," jie.
66022012	Jedi jie Yesus, "Dingo beh kam! Ku mat na' detang naram! Seroto ku detang ku langko' ngupah semuya' segeno setimpal ken gewaie.
66022013	Akuam yeng didemo Alpa ken Omega, Epun ken Ujong, Bungkong ken Pengudah semuya' segeloe.
66022014	"Ayah bikaham reng yeng suci bereseh; ibarat ke' beju din yeng nan ditopas bejue, go sidoam yeng behak tamoe ke' kota nyoe ngelalu pintu gerbang nyeh, ken behak jum nyego buwah yeng nyuroh reng idup serarateam.
66022015	Pie pada' reng yeng jat mat noe tamoe ke' kota nyoe, benso reng yeng keedah asue yeng cum ngaji Allah nyeh; a, ken pada' reng yeng bebeco bekengkato, demo ke' reng yeng ngeroyal, demo ke' pemunoh, demo ke' reng yeng nyomah ke' jolu yeng noe Allah, demo ke' reng yeng gela' memuloe si mat noe tamoe ke' kota nyoe; sidoe nan tetap di luwaram," jie.
66022016	"Mat aku Yesusam," jie, "yeng nyuroh melekat ku madah posan payit tue ke' pada' umát gereja. Aku mat buboh ampeh Rajo Daud. Akuam yeng didemo Bintang Timor yeng Pemencilang," jie Yesus. "Kam mat ca' ningo aku."
66022017	Jedi mátam. Roh Allah ken penganting Ana' Domo nyeh mat ngunang ngamie pada' mensiyo, "Yo' manu ke' Sen!"* jie. A, ken sopai pun yeng ningo posan payit tue ca' ngerubut jum ngunang ngamie pada' betore layin nyo' manu ke' Sen. Diret ca' ngunang sopai pun yeng awus ca' manuam, ca' nerimoam ayie yeng nyuroh reng idup, yeng diunyo' Sen modas- modasam.
66022018	Jedi tue peringát deri aku Yohanes ke' sopai pun yeng ningo tijum di lem buko' tue. Peringát ku tei' ya'am isei' buko' tue nang na' dikurang nang na' ditamah. Mun do reng yeng namah yeng dah ditulis lem buko' tue si Allah pun langko' namah ukume jum, dipenjerie ken pada' behayo yeng ditulis di lem buko' tue.
66022019	A, ken mun do reng yeng ngurang merayan separo yeng ditulis di lem buko' tue iyo mat didah le' Allah ngicap buwah yeng nyuroh mensiyo idup, ken didah Sen jum diyam di kota suci na' po yeng ditulis di lem buko' tue.
66022020	Yesusam yeng besaksi ken semuya' yeng ditulis ditue sengejo mat-mátam, lalu iyo mat bepadah ke' diret, "Aku mat na' detang naram, kamei," jie. Amin! Kiroe mat lokas detangam, Yesus Tuwowe.
66022021	Salam aku Yohanes berekat dolat deri Yesus Tuwowe ke' semuya' segeno kam. Amin.
